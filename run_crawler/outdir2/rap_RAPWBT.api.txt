40001001	Te ŋā 'īŋoa nei o te hakaara o Ietū Kiritō, he kope mai i a Tāvita 'e mai i a ⌊'Aparahama⌋ i haka ara mai ai:
40001002	A 'Aparahama he matu'a o Ita'ata, 'e a Ita'ata o Hākovo, 'e a Hākovo o Hūrā ananake ko tō'ona taina.
40001003	A Hūrā he matu'a o Pare 'e o Tera (te rāua matu'a vahine ko Tāmara). A Pare he matu'a o 'Eterone, 'e a 'Eterone o 'Ārama.
40001004	A 'Ārama he matu'a tane o 'Aminarava, 'e a 'Aminarava o Nātone, 'e a Nātone o Taramono.
40001005	A Taramono he matu'a o Vō (te matu'a vahine ko Rāhava). A Vō he matu'a o 'Ōveti (te matu'a vahine ko Ruti). A 'Ōveti he matu'a tane o Hētē,
40001006	'e a Hētē he matu'a o te 'ariki era ko Tāvita. Te 'ariki era ko Tāvita he matu'a o Toromono (te matu'a vahine he vi'e hāipo-ipo 'a 'Ūria).
40001007	A Toromono he matu'a tane o Rovoama, 'e a Rovoama o 'Āvia, 'e a 'Āvia o 'Ātā.
40001008	A 'Ātā he matu'a o Hotafata, 'e a Hotafata o Hōrama, 'e a Hōrama o 'Ōtia.
40001009	A 'Ōtia he matu'a tane o Hoatana, 'e a Hoatana o 'Āhasa, 'e a 'Āhasa o Ēsēkia.
40001010	A Ēsēkia he matu'a o Manatē, 'e a Manatē o 'Āmō, 'e a 'Āmō o Hōtia.
40001011	A Hōtia he matu'a o Hēkōnia 'e o tō'ona taina, 'i te noho iŋa ma'u era i te itaraera ki ⌊Vāvīrōnia⌋.
40001012	A Hēkōnia he matu'a tane o Taratīere 'i te hora ko e'a 'ana e te itaraera mai te rima o te nu'u o Vāvīrōnia, 'e a Taratīere o Torovāvere.
40001013	A Torovāvere he matu'a o 'Aviū, 'e a 'Aviū o Eriatime, 'e a Eriatime o 'Ātoro.
40001014	A 'Ātoro he matu'a tane o Tāroko, 'e a Tāroko o 'Ākimi, 'e a 'Ākimi o 'Eriū.
40001015	A 'Eriū he matu'a o 'Ereatara, 'e a 'Ereatara o Mātana, 'e a Mātana o Hākovo.
40001016	A Hākovo he matu'a o Kōsē, kenu 'a ⌊Māria⌋, matu'a vahine o Ietū, kope kī e tātou he ⌊Kiritō⌋.
40001017	E ho'e 'ahuru mā maha hakaara mai i a 'Aparahama ki a Tāvita, e ho'e 'ahuru mā maha mai i a Tāvita ki te ma'u iŋa o te itaraera ki Vāvīrōnia, 'e e ho'e 'ahuru mā maha haka 'ou hakaara mai te noho iŋa 'i Vāvīrōnia ki te hora o te Kiritō.
40001018	Pē nei i topa ai te poreko iŋa o Ietū Kiritō: Te matu'a vahine ō'ona ko Māria ko ha'amo'a-mo'a 'ana mo hāipo-ipo ararua ko Kōsē. 'E kai moe hia ararua pa he kenu pa he vi'e i 'ite rō ai a Māria ko hānautama 'ana a ia i haka tupu e te ⌊Vārua Maitai⌋.
40001019	'E a Kōsē, 'o te ai he taŋata aŋa i te me'e tī-tika, kai haŋa mo haka ha'amā i a Māria. He mana'u mo ha'ata'a kiva-kiva mai i a ia.
40001020	Ko mana'u 'ā mo aŋa 'i rā me'e, i o'o rō ai e tahi merahi o te 'Atua 'i roto i tō'ona moe vārua he kī: «E Kōsē, hakaara o te 'ariki ko Tāvita ē, 'ina koe ko ri'a-ri'a mo hāipo-ipo ki a Māria. Te poki ena 'ā'ana o te Vārua Maitai i haka tupu.
40001021	Nā e poreko rō poki tane, 'e he nape e koe i te 'īŋoa ko Ietū; mā'ana, pa'i, e haka e'a i tō'ona taŋata mai roto i te ūtu'a o te hara».
40001022	Te me'e ta'ato'a nei i topa ai mo haka tano ki te vānaŋa o te 'Atua haka 'ite e te perofeta pē nei ē:
40001023	«E tahi uka kai moe 'ā e te taŋata e tupu rō te poki 'e he poreko poki tane. He nape i te 'īŋoa ko 'Emanuera». Te ha'aaura'a o te 'īŋoa nei: «He 'Atua 'i muri i a tātou».
40001024	I 'ara era a Kōsē, he aŋa i tū me'e kī era e te merahi, he to'o i a Māria mo vi'e 'ā'ana.
40001025	'E kai moe hia ararua pa he kenu pa he vi'e i poreko rō ai te poki 'e he nape e Kōsē i te 'īŋoa ko Ietū.
40002001	A Ietū i poreko ai 'i Vērene, he kona e tahi o Hūrea, 'i te noho iŋa ko ⌊'Erore⌋ te 'ariki o rā kona. 'I rā ŋā mahana i tu'u ai ki Hērutarema, mai te pā'iŋa e'a o te ra'ā, te nu'u ma'ori hāpī i te hetu'u.
40002002	He 'ui: «¿'I hē rō te 'ariki poreko nei o te ⌊hūrio⌋? Ko take'a 'ana e mātou te e'a iŋa o tō'ona hetu'u. I oho mai nei a mātou mo ha'amuri ki a ia».
40002003	I ŋaro'a era e te 'ariki ko 'Erore i rā parau 'āpī, he veveri he ta'e au, 'e pē ira tako'a 'ana te taŋata ta'ato'a o ira.
40002004	He uŋa ia he haka taka-taka tahi i te ⌊oromatu'a ra-rahi⌋ 'e i te ⌊ma'ori o te haka tere hūrio⌋. I taka-taka tahi era, he 'ui e 'Erore ki rā nu'u: —¿'I hē e kī ena ka poreko era te ⌊Kiritō⌋?
40002005	He kī e rā nu'u: —'I Vērene o Hūrea; pē ira, pa'i, i pāpa'i ai e te perofeta 'i te kona kī pē nei ē:
40002006	«'E a koe, e Vērene ē, ka ai atu he kona 'iti-'iti, e riro rō koe he kona hōnui o roto o te kona ta'ato'a o Hūrea. Mai i a koe, pa'i, ka e'a ena e tahi kope hōnui mo haka tere i tō'oku taŋata he itaraera».
40002007	He uŋa kiva-kiva e 'Erore mo oho ki a ia tū nu'u ma'ori hāpī hetu'u era, 'e mai rā nu'u i 'ite ai 'i 'aŋahē i e'a ai rā hetu'u.
40002008	He haka oho ia i rā nu'u ki Vērene 'e he kī: «Ka oho kōrua ki Vērene ka rara o ruŋa o nā poki. Ki rava'a, e hā'aki mai mo oho tako'a atu ō'oku mo ha'amuri ki a ia».
40002009	I oti era te vānaŋa e te 'ariki, he e'a tū nu'u era he oho. 'I mu'a e oho era te hetu'u take'a era e rāua 'ātā ka noho rō 'i ruŋa i te kona 'i ira rā poki.
40002010	I u'i era ko noho 'ana te hetu'u, he to'o rō atu 'ai te koa o rā nu'u.
40002011	He uru ia ananake ki roto i te hare, he take'a i te poki ararua ko tō'ona matu'a vahine ko ⌊Māria⌋, 'e he tū-turi he ha'amuri ki rā poki. He mātaki i te rāua 'avahata he va'ai i te piru, i te me'e mo tutu mo haka 'eo o te hare, 'e i te mano'i aŋa hai tāpau o te tumu te 'īŋoa he mirra.
40002012	I oti era he hoki ananake ki te rāua henua a te ara kē 'o te ai ko haka 'ite 'ā e te 'Atua, 'i roto i te moe vārua, mo ta'e hipa ki a 'Erore.
40002013	I oho era tū nu'u ma'ori hāpī hetu'u era, he o'o e tahi merahi o te 'Atua 'i roto i te moe vārua o ⌊Kōsē⌋ 'e he kī: «Ka 'ara koe. Ka to'o te poki ararua ko tō'ona matu'a vahine, 'ai ka e'a ka tē-tere ki Ehipto. 'I ira kōrua ana noho 'ātā ki tō'oku hā'aki iŋa haka 'ou atu. Nā, pa'i, a 'Erore he kimi i te poki mo tiŋa'i mo mate».
40002014	'I rā pō 'ā he to'o a Kōsē i te poki ararua ko te matu'a vahine 'e he e'a he tē-tere ki Ehipto.
40002015	'I ira i noho ai 'ātā ka mate rō a 'Erore. Te me'e nei i topa ai mo haka tano ki te vānaŋa kī e te 'Atua haka 'ite e te perofeta: «Ko haka e'a mai 'ana a au i tā'aku Poki mai Ehipto».
40002016	A 'Erore, i u'i era kai hoki rā ŋā ma'ori kai hā'aki ki a ia, he riri rō atu 'ai. He uŋa ia he tiŋa'i he haka mate i te ŋā poki tane ta'ato'a o Vērene 'e o te kona hāhine ta'ato'a, mai te rua matahiti pe raro. I haka tano ai te matahiti o rā ŋā poki ki te mahana take'a e tū ŋā ma'ori era i te hetu'u.
40002017	Pē ira i tano ai te me'e pāpa'i e te perofeta era ko Heremia pē nei ē:
40002018	«I ŋaro'a rō e tahi re'o 'i Rāmā e 'au-auē 'ā. Ko Rāhera tū me'e era e taŋi 'ana ki tā'ana ŋā poki, 'e 'ina he haŋa mo haka kore e te rua i tō'ona taŋi. Ko mā-mate 'ana, pa'i, tā'ana ŋā poki».
40002019	I mate era a 'Erore, he o'o haka 'ou te merahi o te 'Atua 'i roto i te moe vārua ki a Kōsē 'i Ehipto 'e he kī:
40002020	«Ka e'a ki ruŋa ka to'o te poki ararua ko tō'ona matu'a vahine ka hoki ki Itaraera. Te nu'u haŋa era mo tiŋa'i i a ia ko mā-mate 'ā».
40002021	He e'a a Kōsē he ma'u i te poki ararua ko tō'ona matu'a vahine he hoki ki Itaraera.
40002022	I 'ite era he poki 'a 'Erore, ko Arakerao, te suerekao o Hūrea, he ri'a-ri'a mo noho 'i ira. He haka 'ite ia e te 'Atua 'i roto i te moe vārua mo ta'e noho 'i rā kona. 'O ira i e'a i oho ai ki Karirea, he kona haka 'ou o Itaraera.
40002023	I tu'u era ki Karirea he oho he noho 'i Nātāreta. Te me'e nei i topa ai tano ki te me'e kī e te perofeta o ruŋa i te Kiritō pē nei ē: «E kī rō i a ia he taŋata o Nātāreta».
40003001	'I te mahana e tahi ia he tu'u a Iovani Papatito ki te kona 'one ta'e noho taŋata o Hūrea.
40003002	'I roto i tā'ana tātara e kī era: «¡Ka ⌊huri te kōrua mana'u⌋ ki te 'Atua; te haka tere iŋa 'āpī ō'ona ko hāhine mai 'ā!».
40003003	Te perofeta era ko 'Itaia i vānaŋa rō o ruŋa i a Iovani 'i te hora kī pē nei ē: «E tahi re'o e ohu 'ana 'i te kona 'one ta'e noho taŋata: “Ka haka riva-riva te ara mo te Kiritō; ka mātaki e tahi ara tī-tika”».
40003004	Te kahu uru o Iovani hai huru-huru kameio i aŋa ai, 'e hai pena kiri e here era; e kai era hai me'e tu'u pa he perete'i 'e hai meri rava'a o ruŋa o te ma'uŋa.
40003005	Me'e rahi te nu'u o Hērutarema, o te kona ta'ato'a o Hūrea 'e o te pā'iŋa ararua o te rio ko Horotana i e'a i oho ai mo haka roŋo.
40003006	He pinitinia i te rāua hara 'e he ⌊papatito⌋ e Iovani 'i roto i te rio era ko Horotana.
40003007	I take'a era e Iovani me'e rahi te ⌊fariseo⌋ 'e te ⌊saruseo⌋ i tu'u mo papatito, he kī: «¡E te hua'ai o te kōreha veneno ē! ¿'A 'ai i kī atu he e'a kōrua mai roto i te ūtu'a nui-nui ena ko hāhine mai 'ā?
40003008	Ka haka tī-tika te kōrua noho iŋa ki take'a ai he parauti'a mau 'ā ko huri 'ana te kōrua mana'u ki te 'Atua.
40003009	'E 'ina ko te'o-te'o ko kī ki a kōrua 'ā: “A mātou, ho'i, he hakaara o ⌊'Aparahama⌋; 'o ira e tano rō 'ā ki te mata o te 'Atua”. 'Ī a au he kī atu: e tano nō te 'Atua mo haka riro i te ŋā mā'ea nei he hakaara o 'Aparahama.
40003010	Te 'ōhio nā ko rito era 'ā mo pa'o i te tumu mai tō'ona aka. Te tumu ta'ato'a ta'e hua o te me'e riva-riva he pa'o 'e he hoa ki roto i te ahi.
40003011	»Te parauti'a, e papatito atu ena a au hai vai mo take'a e te nu'u ko huri 'ana te kōrua mana'u ki te 'Atua. 'E nā he oho mai te kope mā'ana e papatito atu hai ⌊Vārua Maitai⌋ 'e hai ahi. A ia 'ata hau rō atu 'i te pūai ki a au; a au mau nei e ko tano mo ma'u i tō'ona kiriva'e.
40003012	Te kope nei e tu'u rō pa he kope ma'u i te ope mo haka ma'itaki i te tariko 'e mo ha'ata'a i te kave-kave paka-paka. He tariko te me'e ka hāpa'o era 'i roto i te hare ha'aputu tariko, 'e he kave-kave ka tutu era 'i roto i te ahi 'ina he mate».
40003013	He oho a Ietū mai Karirea ki te rio era ko Horotana, he kona 'i ira a Iovani, mo haka papatito i a ia.
40003014	A Iovani kai haŋa 'i ra'e mo papatito i a Ietū 'e he kī: —¿Ta'e 'ō ko au te me'e mo papatito mai e koe? 'E, ka ai atu pē ira, ¿e oho mai 'ā koe mo papatito atu e au?
40003015	He pāhono e Ietū: —Mo te hora nei ka haka rē pē nā 'ā, mo haka tano tahi i te me'e haŋa o te 'Atua. He papatito ia e Iovani.
40003016	I oti era he e'a a Ietū mai roto i te vai. 'Ī ka u'i atu ena ka ha-hata te raŋi. He take'a te turu iŋa o te Vārua Maitai o te 'Atua ki ruŋa i a ia pa he pāroma.
40003017	He ŋaro'a i te re'o ka kī mai te raŋi: «He Poki nā 'ā'aku, Poki haŋa rahi; 'i ruŋa i a ia tō'oku koa».
40004001	He ma'u ia e te ⌊Vārua Maitai⌋ i a Ietū ki te kona 'one ta'e noho taŋata mo haka 'atu e Rukifero koi'ite e aŋa rō e tahi me'e ta'e haŋa e te 'Atua.
40004002	'I ira i noho ai e maha 'ahuru mahana 'ina he kai. I oho era he ŋaro'a te maruaki.
40004003	He haka hāhine ia a Rukifero he kī: —Ē, a koe he Poki o te 'Atua, ¿he aha rā koe e ta'e haka riro ena i te ŋā mā'ea nei he haraoa?
40004004	He pāhono e Ietū: —'Ina. Pē nei, pa'i, e kī ena 'i ruŋa i te ⌊Pāpa'i Mo'a⌋: «Ta'e hai haraoa nō te taŋata e ora ena. Hai haka roŋo tako'a ki te vānaŋa ta'ato'a o te 'Atua».
40004005	He ma'u ia e Rukifero i a Ietū ki Hērutarema, ki ruŋa i te kona hope'a o te ruŋa nui o te Kona Ha'amuri 'Atua
40004006	'e he kī: —He Poki koe o te 'Atua. Ka rere mai ruŋa nei ki raro. Nā, pa'i, e hā'aki rō 'ana 'i ruŋa i te Pāpa'i Mo'a: «E uŋa rō atu te 'Atua i tā'ana merahi mo hāpa'o i a koe. Hai rima o rāua ka ma'u ena i a koe a ruŋa 'o hetu ki te mā'ea».
40004007	He pāhono e Ietū: —E hā'aki tako'a rō 'ana 'i ruŋa: «'Ina koe ko haka 'atu i tu'u 'Atua, 'ina ko aŋa e tahi me'e ma'a-ma'a hai mana'u pē nei ē: e haka e'a rō koe e te 'Atua mai rā me'e».
40004008	'I te hora hope'a he ma'u e Rukifero ki ruŋa i te ma'uŋa hope'a o te ruŋa nui. He haka take'a i te henua ta'ato'a o te ao 'e i te rāua hauha'a
40004009	he kī: —He va'ai tahi atu a au i te me'e ta'ato'a era mo tū-turi 'e mo ha'amuri mai ō'ou ki a au.
40004010	He pāhono e Ietū: —¡Ka mahiti koe ka oho, e Rukifero ē! Ko pāpa'i era 'ana 'i ruŋa i te Pāpa'i Mo'a: «E ha'amuri koe ki a Iehoha ki tu'u 'Atua 'e ki a ia mau nō koe ana tāvini».
40004011	He haka tapa ia a Rukifero mai muri, 'e he oho e te merahi he hāpa'o i a Ietū.
40004012	I ŋaro'a era e Ietū ko puru 'ā a ⌊Iovani⌋ 'i roto i te hare ma'u'aurī, he e'a he oho ki Karirea.
40004013	'Ina kai noho 'i Nātāreta; 'i Kaperenāū i noho ai, 'i te taha-taha o te vai, 'i te kona o te hakaara o Tāvūrone 'e o Nefetārī.
40004014	Te me'e nei i topa ai tano ki te me'e pāpa'i e te perofeta era ko 'Itaia pē nei ē:
40004015	«'I te henua o Tāvūrone 'e o Nefetārī, 'i te taha-taha o te vaikava, 'i te rua pā'iŋa o te rio era ko Horotana, 'i Karirea, kona noho o te nu'u ta'e he ⌊hūrio⌋,
40004016	te taŋata noho 'i roto i te pōhāhā o te hara ko take'a 'ana i te mōrī nui-nui. Ko haka mā'eha 'ana i te nu'u noho 'i roto i te pōhāhā o te mate, he ta'e 'ite ko ai te 'Atua».
40004017	Mai rā hora he ha'amata a Ietū he tātara: «Ka huri te kōrua mana'u ki te 'Atua; ko hāhine mai 'ana te haka tere iŋa 'āpī ō'ona».
40004018	E ha'ere e oho nō 'ā a Ietū a te taha-taha o te vai era o Karirea, he take'a e rua taina: e tahi ko Tīmona, kī tako'a ko Pētero, 'e te rua ko Antarea, he nu'u hī ika e hoa 'ana i te rāua kūpeŋa.
40004019	He kī e Ietū: «Ka oho mai kōrua 'i muri i a au. He haka riro a au i a kōrua he nu'u hī taŋata mo te 'Atua».
40004020	'I tū hora 'ana he haka rē i te rāua kūpeŋa he e'a he oho 'i muri i a Ietū.
40004021	Pe mu'a 'iti he take'a e Ietū i te taina haka 'ou hoko rua: ko ⌊Tanatiako⌋ 'e ko Iovani, he ŋā poki 'a Tevereo, e haka riva-riva 'ana i te rāua kūpeŋa ananake ko te rāua matu'a tane 'i ruŋa i te vaka. He kī e Ietū mo oho tako'a 'i muri i a ia.
40004022	'I tū hora 'ā he to-topa tū ŋā taina era mai ruŋa i te vaka, he haka rē i te rāua matu'a tane 'e he e'a he oho rō 'ai 'i muri.
40004023	A te kona ta'ato'a o Karirea e ha'ere e oho era a Ietū, e hāpī 'ana 'i roto i te ⌊hare pure hūrio⌋ ta'ato'a o rā ŋā kona. E haka 'ite 'ana i te parau 'āpī riva-riva o te ⌊haka tere iŋa 'āpī o te 'Atua⌋ 'e e haka ora 'ā i te māui-ui ta'ato'a.
40004024	'I te kona ta'ato'a o Tīria e 'a'amu era o ruŋa i te me'e aŋa e Ietū. He ma'u ia e te taŋata o ira i te nu'u huru kē huru kē te rāua māui-ui, te nu'u o'o e te tātane, te nu'u māui-ui kiki-kiki, te nu'u ta'e makenu o te hakari, 'e he haka ora tahi e Ietū.
40004025	Me'e rahi nō atu nu'u o Karirea, o Rēkāpori, o Hērutarema, o Hūrea 'e o te pā'iŋa e'a o te ra'ā o te rio ko Horotana i oho 'i muri i a Ietū.
40005001	I take'a era e Ietū i te rahi o te nu'u, he iri 'iti pe ruŋa o te ma'uŋa 'ai ka noho. 'E, i puā era tā'ana nu'u hāpī,
40005002	he ha'amata he tātara:
40005003	«Ko te koa i te nu'u 'ite ta'e i a rāua mau nō te rāua ora; i te nu'u nei te haka tere iŋa 'āpī o te 'Atua.
40005004	Ko te koa i te nu'u taŋi 'e 'amo i te 'ati; e haka koa rō a rāua e te 'Atua.
40005005	Ko te koa i te nu'u ta'e mana'u i hau rō atu rāua ki te rua; ki a rāua ka va'ai ena i te henua.
40005006	Ko te koa i te nu'u te rāua me'e haŋa mau nō he tano o te haka tere iŋa o te taŋata ki te mata o te 'Atua; te 'Atua e haka tano rō i rā me'e.
40005007	Ko te koa i te nu'u e haka 'aroha rō 'ana i te rua; e haka 'aroha tako'a rō te 'Atua i a rāua.
40005008	Ko te koa i te nu'u māhatu ma'itaki; e take'a rō e rāua i te 'Atua.
40005009	Ko te koa i te nu'u aŋa mo ai o te haumārū 'i roto i te taŋata; e kī rō e te nu'u he ŋā poki o te 'Atua.
40005010	Ko te koa i te nu'u tute mo tōtōā 'o te aŋa i te me'e haŋa o te 'Atua; a rāua o roto i te haka tere iŋa 'āpī ō'ona.
40005011	»Ko te koa i a kōrua 'i te hora vā-vā 'e tōtōā atu e te taŋata, 'e 'i te hora ha'a'ino hai rauhuru nō atu reo-reo 'o te pe'e mai o kōrua ki a au.
40005012	E koa; 'i te raŋi e va'ai rō atu e te 'Atua i te me'e nui-nui mo haka koa i a kōrua. Pē ira tako'a i tōtōā ai i te perofeta o mu'a 'ā.
40005013	»A kōrua he miti mo te taŋata o te ao nei. Mo kore tā'ue te maŋeo o te miti, 'ina ō'ona hauha'a toe; 'ina pa'i, he rāve'a mo haka maŋeo haka 'ou. He hoa ki te ara 'e he rei-rei e te taŋata.
40005014	»A kōrua he mōrī mo te ao nei. Te nūna'a hare 'i ruŋa i te ma'uŋa e ko ta'e take'a e te taŋata.
40005015	'Ina he nu'u haka pura i te hakari'i mo haka rē 'i raro i te 'avahata; e haka rē ena 'i te kona ruŋa nui mo haka mā'eha i te nu'u ta'ato'a o roto i te hare.
40005016	Pē ira kōrua ana haka tere 'i mu'a o te taŋata. Ka take'a ena, pa'i, i te kōrua haka tere iŋa tano ki te mata o te 'Atua, he ha'ahana-hana tahi ki te kōrua Matu'a o te raŋi.
40005017	»'Ina kōrua ko mana'u: a au 'ō i oho mai ai mo haka kore i te haka tere iŋa o te 'Atua pāpa'i e ⌊Mōtē⌋ 'e i te me'e pāpa'i e te perofeta. Mo haka tano tahi i rā ŋā me'e a au i oho mai ai, ta'e mo haka rē a te tapa.
40005018	'Ī a au he kī atu i te parauti'a: mo ai nō o te raŋi 'e o te henua, 'ina e tahi ti'ara'a ka hope'a atu te 'iti-'iti o ruŋa i te haka tere iŋa o te 'Atua mo haka kore 'ātā ka haka tano tahi rō te me'e hā'aki o ruŋa.
40005019	'O ira, te kope ta'e ha'atura ki te me'e e tahi o ruŋa i te haka tere iŋa o te 'Atua, ka ai atu he me'e hope'a o te 'iti-'iti, 'e hāpī i te taŋata mo ta'e ha'atura tako'a ki rā me'e, ko ia te kope hope'a o roto i te ⌊haka tere iŋa 'āpī o te 'Atua⌋. 'E te kope ha'atura 'e hāpī i te rua mo ha'atura he kope hōnui o roto i te haka tere iŋa 'āpī o te 'Atua.
40005020	'Ī a au he kī atu: mo ta'e ai o te kōrua aŋa iŋa i te me'e tī-tika ki te mata o te 'Atua 'ata hau ki te ma'ori o te haka tere ⌊hūrio⌋ 'e o te ⌊fariseo⌋, e ko o'o kōrua ki roto i te haka tere iŋa 'āpī o te 'Atua.
40005021	»Ko ŋaro'a 'ana e kōrua te me'e i kī ki te kōrua tupuna: “'Ina ko mate te taŋata 'i tu'u rima; mo mate te kope e tahi 'i te rua, he haka ūtu'a”.
40005022	'E, 'ī a au he kī atu: he haka ūtu'a e te 'Atua i te kope riri mo te rua. 'E te kope vā-vā 'e kī i te ma'a-ma'a o te rua he ture e te ⌊nūna'a taŋata i a rāua te kī iŋa hope'a o te haka tere hūrio⌋. Te kope haka ha'amā 'e kī i te ta'e hauha'a o te rua te ūtu'a tano mō'ona he pō'auahi.
40005023	»Mo ai ia e ma'u 'ana koe i ta'a tūtia ki te 'Atua 'e he mana'u koe e riri rō 'ana tu'u taina mō'ou,
40005024	ka haka rē ta'a tūtia 'i muri i te ⌊fata⌋ 'e ka e'a koe ka oho 'i ra'e ka haka kore i tō'ona riri, 'ai koe ka hoki ka va'ai iho i ta'a tūtia ki te 'Atua.
40005025	»Mo horo i a koe e te kope e tahi, ka u'i te rāve'a, mai ai 'ā te hora, mo haka kore i rā ture 'o va'ai i a koe ki te rima o te pū'oko haka tere o te hare ture, he va'ai ia i a koe ki te mūto'i 'e he ma'u he puru.
40005026	Te parauti'a, mo puru ō'ou, e ko e'a koe mai roto 'ātā ka 'auhau rō i te tara hope'a.
40005027	»A kōrua ko ŋaro'a 'ana te roŋo: “'Ina ko tai'ata”.
40005028	'E, 'ī a au he kī atu: te kope u'i 'e pohe mo moe i te vi'e o te rua, ko tai'ata 'ana 'i roto i tō'ona mana'u.
40005029	»'O ira, mo haka hara atu i a koe e tu'u mata mata'u, ka kume, ka hoa ki kōnui. I hau 'i te tano mo kore e tahi kona o tu'u hakari, ki te hoa i tu'u hakari ta'ato'a ki roto i te pō'auahi.
40005030	'E mo haka hara atu i a koe e tu'u rima mata'u, ka hore, 'ai ka hoa rō ki kōnui. I hau 'i te tano mo kore e tahi kona o tu'u hakari, ki te hoa i tu'u hakari ta'ato'a ki roto i te pō'auahi.
40005031	»Te roŋo i kī tako'a: “Te taŋata mo ha'ata'a mai tā'ana vi'e, e va'ai ki rā vi'e te parau o te ha'ata'a”.
40005032	'E, 'ī a au he kī atu: te taŋata mo ha'ata'a mai tā'ana vi'e, ka ai atu kai tai'ata rā vi'e, e haka rē 'ana i tā'ana vi'e mo viri ki roto i te tai'ata ana ⌊hāipo-ipo⌋ haka 'ou rā vi'e. 'E te kope mo hāipo-ipo ki te vi'e ha'ata'a e tai'ata 'ā.
40005033	»Ko 'ite tako'a 'ana e kōrua i te me'e i kī ki te tupuna: “'Ina ko ta'e aŋa te me'e hōrea ki te 'Atua”.
40005034	'E, 'ī a au he kī atu: 'ina mau nō kōrua ko hōrea. 'Ina ko hōrea hai raŋi, he pepe 'ariki o te 'Atua,
40005035	'e hai henua, he kona raŋo o tō'ona va'e; pē ira 'ana hai Hērutarema, he kona o te 'Ariki hope'a o te nui-nui.
40005036	'Ina tako'a ko hōrea hai pū'oko o kōrua; e ko rava'a, pa'i, e kōrua mo haka tea-tea 'e mo haka 'uri-'uri ni e tahi o te kōrua rau'oho.
40005037	Te me'e mau nō mo kī: “'ina” 'o “'ē-ē”. Te vānaŋa haka 'ou kī mo 'ata haka pūai i te ŋā vānaŋa nei 'a Rukifero.
40005038	»A kōrua ko ŋaro'a 'ana i te kī: “Te kope ka-karo i te mata o te rua he 'auhau hai mata mau era 'ā ō'ona. 'E te niho hai niho”.
40005039	'E, 'ī a au he kī atu: 'ina koe ko haka hoki hai me'e ta'e tano ki te me'e ta'e tano aŋa atu e te rua. Te me'e mau 'ā'au mo aŋa ko te me'e nei: mo pu'a atu o te kope e tahi i tu'u pā'iŋa 'āriŋa mata'u, e va'ai te rua pā'iŋa.
40005040	'E mo horo i a koe 'e he haŋa mo hiko i tu'u kamita, e haka rē tako'a tu'u paratoa.
40005041	Mo haka 'amo atu i te me'e paŋaha'a e tahi ta'utini mētera, e 'amo e rua ta'utini.
40005042	Te kope haŋa e tahi me'e mai i a koe, e va'ai, 'e ki te kope no-no'i atu, 'ina ko hārui hai tua'ivi.
40005043	»A kōrua ko ŋaro'a 'ana te kī iŋa pē nei ē: “E here kōrua ki te rua, 'e 'ina ko haŋa ki te nu'u ma'u i te riri mo kōrua”.
40005044	'E, 'ī a au he kī atu: e haŋa kōrua ki te nu'u ma'u i te riri mo kōrua, 'e e pure mo te nu'u tute i a kōrua mo tōtōā.
40005045	Pē ira he take'a he poki kōrua o te kōrua Matu'a 'i te raŋi; a ia, pa'i, e haka e'a ena i te ra'ā mo te nu'u aŋa i te me'e riva-riva 'e mo te nu'u aŋa i te me'e rake-rake, 'e e haka hoa ena i te 'ua mo te nu'u tano ki tō'ona mata 'e, tako'a, mo te nu'u ta'e tano.
40005046	»Mo haŋa o kōrua ki te nu'u haŋa nō atu, ¿e va'ai mau rō atu te 'Atua i te me'e mo koa o kōrua mo aŋa pē ira? 'Ātā, pa'i, te ⌊nu'u haka 'auhau i te taŋata hai moni mo te rōmano⌋ e aŋa tako'a rō 'ana pē ira.
40005047	'E mo 'aroha o kōrua ki te kōrua taina mau nō, ¿he aha ia te me'e nui-nui o kōrua i aŋa? 'Ātā te nu'u ta'e 'ite ko ai te 'Atua parauti'a, pa'i, e me'e rō 'ana pē ira.
40005048	»E ai kōrua he nu'u 'ina e tahi hape, pa he Matu'a o kōrua 'i te raŋi.
40006001	»Te kōrua me'e riva-riva aŋa 'ina ko aŋa 'i mu'a i te taŋata mo take'a nō e rāua. Mo aŋa pē ira, te Matu'a o kōrua o te raŋi e ko va'ai atu i te me'e mo koa o kōrua.
40006002	»'O ira, hora ena ō'ou mo hā'ū'ū ki te nu'u veve, 'ina ko haka 'ite ki te tētahi, pa he me'e aŋa 'i roto i te ⌊hare pure hūrio⌋ 'e 'i te ara e te nu'u riva a te haho nō mo take'a e te nu'u mo vānaŋa riva-riva o ruŋa i a rāua. 'Ī a au he kī atu: he vānaŋa riva-riva o te nu'u te me'e mau nō mo haka koa i a rāua.
40006003	»Hora ena ō'ou mo hā'ū'ū ki te nu'u veve, 'ina ko 'a'amu e tahi kope, ka ai atu he repahoa haŋa rahi ō'ou.
40006004	E hā'ū'ū 'e 'ina ko haka 'ite ki te rua. 'E tu'u Matu'a o te raŋi take'a i ta'a me'e aŋa ta'e 'ite e te rua, he va'ai atu i te me'e mo koa ō'ou.
40006005	»Hora era o kōrua mo pure, 'ina ko ai pa he nu'u riva a te haho nō, te me'e haŋa o rāua he māroa he pure 'i roto i te hare pure hūrio 'e 'i te pini o te ara mo take'a e te taŋata. 'Ī a au he kī atu: he māta'i-ta'i o te taŋata te me'e mau nō mo haka koa i a rāua.
40006006	»Hora ena ō'ou mo pure, e uru ki roto i tu'u piha e puru i te 'ōpani, 'ai ka pure rō ki tu'u Matu'a o te raŋi ta'e e 'ite e te taŋata. 'E tu'u Matu'a o te raŋi take'a i ta'a me'e aŋa ta'e 'ite e te rua, he va'ai atu i te me'e mo koa ō'ou.
40006007	»E pure 'ana kōrua, 'ina ko haka hoki te vānaŋa ko tū vānaŋa 'ā ko tū vānaŋa 'ā, pa he me'e aŋa e te nu'u ta'e 'ite ko ai te 'Atua parauti'a 'i te mana'u ana rahi te rāua vānaŋa iŋa, he ŋaro'a e te 'Atua.
40006008	'Ina ko aŋa pē rāua. 'I ra'e ki te kōrua no-no'i, pa'i, ko 'ite era 'ā e te kōrua Matu'a o te raŋi i te me'e riva-riva mo kōrua.
40006009	»Pē nei ana pure: “E te Matu'a o mātou o te raŋi ē, te me'e haŋa he mo'a o te taŋata ta'ato'a i tu'u 'īŋoa,
40006010	'e he haka rē atu mo haka tere ō'ou i a rāua, ki haka tano ai i ta'a me'e haŋa 'i te ao nei pa he haka tano iŋa atu o ta'a me'e haŋa 'i te raŋi.
40006011	E va'ai mai koe 'arīnā to mātou o te kai.
40006012	E haka kore koe i te mātou hara, pa he haka rehu iŋa o mātou i te me'e 'ino aŋa mai e te rua.
40006013	'E, 'i te hora o te haka 'atu mai, 'ina koe ko haka rē i a mātou mo viri ki roto i te hara; e haka e'a koe i a mātou mai roto i te rima o Rukifero”.
40006014	»Mo haka rehu o kōrua i te me'e 'ino aŋa atu e te rua, te kōrua Matu'a o te raŋi he haka rehu tako'a i te kōrua me'e ta'e tano aŋa.
40006015	'E mo ta'e haka rehu o kōrua i te me'e ta'e tano aŋa atu e te rua, e ko haka rehu tako'a e te kōrua Matu'a i te kōrua hara.
40006016	»Hora ena o kōrua mo tapu i te kai mo ha'amuri ki te 'Atua, 'ina ko haka topa te 'āriŋa pa he nu'u riva a te haho nō haka tu'u i te rāua 'āriŋa pa he 'āriŋa haka 'aroha mo 'ite e te taŋata e tapu 'ana a rāua i te kai. 'Ī a au he kī atu: he 'ite mau nō era o te nu'u te me'e o rāua mo rava'a, ta'e 'ō he me'e va'ai e te 'Atua mo haka koa.
40006017	Hora ena ō'ou mo tapu, e hopu te 'āriŋa e haka riva-riva,
40006018	'o 'ite e te nu'u e tapu 'ana a koe. 'E mo tu'u Matu'a o te raŋi, ta'e take'a e koe, e 'ite. A ia, pa'i, e 'ite rō 'ana i te me'e ta'e 'ite e te rua taŋata, 'e mā'ana e va'ai atu i te me'e mo koa.
40006019	»'Ina kōrua ko ha'aputu i te hauha'a 'i te ao nei, he kona e kai rō 'ana te me'e e te manu kai hare, e rake-rake rō 'ana 'i te para, 'e e uru rō 'ana e te toke-toke mo toke.
40006020	Te tano mau: 'i te raŋi a kōrua ana ha'aputu i te hauha'a, he kona 'ina e ko kai e te manu kai hare, 'ina e ko rake-rake 'e 'ina e ko toke.
40006021	'I te kona 'i ira, pa'i, tu'u hauha'a, 'i ira tako'a tu'u māhatu.
40006022	»Te mata pa he mōrī haka mā'eha i te hakari, 'e pē ira 'ā te mana'u o te taŋata. Mo riva-riva, he ha'ere a roto i te mā'eha;
40006023	'e mo rake-rake, a roto i te pōhāhā. Mo kī ō'ou e mā'eha rō 'ana tu'u mana'u, 'e te parauti'a mau ta'e pē ira, ¡ko roto i te pōhāhā taparahi-ta'ata koe!
40006024	»'Ina e tahi kope mo rava'a mo tāvini, 'i tū hora 'ā, ki te ŋāŋata hoko rua. Mo aŋa pē ira, ki te kope e tahi ka haŋa era 'e ki te rua 'ina. He ha'atura ki te taŋata e tahi 'e ki te rua ka ta'e haka au era. Te aura'a: e ko tano koe mo aŋa ki te 'Atua 'e ki te hauha'a 'i tū hora 'ā.
40006025	»'Ī a au he kī atu: 'ina kōrua ko mana'u rahi ki te me'e mo kai 'e mo unu mo ora o kōrua, 'e 'ina tako'a ko mana'u rahi ki te me'e mo uru. ¿Ka kī 'ō e ora ena te taŋata mo kai mau nō, 'e te hakari e ai ena mo uru nō i te kahu?
40006026	»E u'i rā te manu: 'ina he 'oka, 'ina he kato 'e 'ina he hāpa'o i te kai 'i roto i te hare ha'aputu kai. Ka ai atu pē ira, te Matu'a o kōrua 'i te raŋi e hāŋai rō 'ana i a rāua. 'E a kōrua i hau rō atu 'i te hauha'a ki te manu.
40006027	»E mana'u tako'a: ka rahi atu te hāpa'o iŋa o te kope e tahi o kōrua i a ia 'ā, e ko rava'a mo haka roa 'iti i tō'ona noho iŋa 'i te ao nei.
40006028	»¿He aha ia kōrua e mana'u rahi ena ki te kahu? Ka u'i rā te tiare 'ūa'a 'i 'uta: 'ina he aŋa 'e he hiro i te hau.
40006029	Ka ai atu pē ira, 'ina kai ai 'ā e tahi kope i uru i te kahu hope'a o te nehe-nehe pē rā ŋā tiare, korohaŋa te 'ariki 'ono era ko ⌊Toromono⌋.
40006030	»Mo ai pē ira te 'Atua e haka nehe-nehe ena i te tiare o 'uta, 'ūa'a 'i 'aŋarīnā 'e mae-mae āpō, ¿pē hē ia ana ta'e haka uru atu i a kōrua hai kahu, e te nu'u ta'e ⌊haka moe i te mana'u⌋ 'i ruŋa i te 'Atua ē?
40006031	»'Ina ko mana'u pē nei ē: “¿Hai aha a tātou ana kai 'e ana unu?” 'e “¿Hai aha a tātou ana uru?”.
40006032	Te ŋā me'e nei he me'e mana'u rahi e te nu'u ta'e 'ite ko ai te 'Atua parauti'a. 'E, a kōrua e ai rō 'ana te Matu'a 'i te raŋi ko 'ite 'ana i te me'e mo te kōrua ora.
40006033	»'O ira, e va'ai tahi te kōrua māhatu mo haka tere atu e te 'Atua 'e mo aŋa o kōrua i te me'e tī-tika ki tō'ona mata 'e mā'ana e va'ai atu i rā ŋā me'e.
40006034	'Ina ko mana'u rahi o ruŋa i te me'e ka topa ena āpō; āpō ana mana'u iho o ruŋa. Ta'ato'a nō mahana e ai rō 'ana tō'ona 'ati.
40007001	»Ka haka rē te kōrua kī i te hape o te rua, 'o kī atu e te 'Atua i te kōrua hape. Ta'e, pa'i, i a kōrua te parau mo ture.
40007002	Pa he ture iŋa o kōrua i te rua, pē ira 'ā te 'Atua ka ture atu ena i a kōrua. Pa he pūai o te kōrua kī iŋa i te hape o te rua, pē ira 'ā te pūai ka kī atu ena e te 'Atua i te kōrua hape.
40007003	»¿He aha koe e u'i ena i te pua mauku o roto i te mata o tu'u taina, 'e 'ina koe he u'i i te pou o roto i tu'u mata?
40007004	'E, mo ai 'i roto i tu'u mata e tahi pou, ¿pē hē ia koe ana kī ki tu'u taina: “Ka haka rē ki to'o atu i te pua mauku mai roto i tu'u mata”?
40007005	¡E te kope riva a te haho ē! Ka kume 'i ra'e te pou o roto i tu'u mata, ki take'a riva-riva iho ai e koe mo kume i te pua mauku mai te mata o tu'u taina.
40007006	»'Ina kōrua ko hāpī ko oho i te vānaŋa mo'a o te 'Atua ki te nu'u te rāua aŋa nō he ta'e haŋa mo haka roŋo ki rā vānaŋa. A rāua pa he paiheŋa taehae 'ā, ka hoa atu hai me'e hauha'a, e ŋau nō atu i a kōrua. A rāua tako'a pa he oru 'ā, ka hoa atu hai me'e hauha'a pa he poe, e rei-rei nō.
40007007	»E no-no'i ki te 'Atua, he va'ai atu; e kimi, he haka take'a atu; e pātōtō te 'ōpani, he mātaki atu.
40007008	Ki te kope no-no'i, pa'i, he va'ai; ki te kope kimi, he haka take'a; 'e ki te kope pātōtō, he mātaki ki a ia.
40007009	»¿Ko ai o kōrua mo va'ai tā'ue hai mā'ea ki tā'ana poki ana no-no'i atu hai haraoa;
40007010	'o hai kōreha veneno ana no-no'i atu hai ika?
40007011	»Mo ai ko 'ite 'ana a kōrua mo va'ai i te me'e riva-riva ki te kōrua ŋā poki, ka ai atu kōrua he nu'u hara, ¿e ko ta'e va'ai hō e te Matu'a o te raŋi hai me'e riva-riva ki te nu'u no-no'i ki a ia?
40007012	»E aŋa kōrua ki te rua i te me'e haŋa e kōrua mo aŋa atu e te rua. Ko te me'e nei te hāpī mau o te me'e pāpa'i e Mōtē 'e e te perofeta.
40007013	»E uru kōrua a roto i te 'ōpani vako-vako. Te 'ōpani uru ki te pō'auahi e 'a'ano rō 'ana 'e te ara oho ki ira e nui-nui rō 'ā, 'e e rahi rō 'ana te taŋata uru 'e ha'ere a rā ara.
40007014	'E, te 'ōpani mo uru ki te ara o te ora 'ina he hope'a ra'a e vako-vako rō 'ā 'e aŋa ri'a-ri'a te ha'ere te oho a roto, 'e nu'u ta'e rahi te nu'u o'o ki ira.
40007015	»E u'i kōrua e te nu'u reo-reo haka tu'u i a rāua pa he nu'u vānaŋa hai 'īŋoa o te 'Atua. E oho atu ena pa he māmoe, 'e te roto pa he paiheŋa taehae 'ā.
40007016	E aŋi-aŋi nō e kōrua ko ai a rāua hai me'e aŋa. Te vino, pa'i, 'e te pika 'ina he kato mai ruŋa i te tumu pū-pū.
40007017	Te tumu riva-riva he me'e riva-riva te me'e hua mo kai, 'e te tumu rake-rake he me'e rake-rake.
40007018	'Ina he tumu riva-riva hua o te me'e rake-rake, 'e 'ina he tumu rake-rake hua o te me'e riva-riva.
40007019	Ta'ato'a tumu hua o te me'e rake-rake, he pa'o he hoa ki roto i te ahi.
40007020	Pē ira ka aŋi-aŋi ena e kōrua ko ai mau a rāua, hai me'e aŋa e rāua.
40007021	»Ta'e ta'ato'a nu'u kī mai: “E tō'oku Pū'oko Haka Tere ē”, mo o'o ki roto i te haka tere iŋa 'āpī o tō'oku Matu'a 'i te raŋi; te nu'u mau nō mo o'o he nu'u aŋa i tā'ana me'e haŋa.
40007022	'I te mahana o tā'ana ture hope'a, nu'u rahi te nu'u ka kī mai ena: “E te mātou Pū'oko Haka Tere ē, i haka 'ite i oho rō mātou hai 'īŋoa ō'ou i te vānaŋa haka 'ite mai e te 'Atua, i haka e'a rō i te tātane mai roto i te taŋata 'e i aŋa tako'a rō me'e rahi nō atu mana hai 'īŋoa ō'ou”.
40007023	'I rā hora ka pāhono ena e au: “Kai māhani a au i a kōrua. ¡Ka haka tapa mai muri i a au, e te nu'u aŋa i te me'e ta'e tano ē!”.
40007024	»Te nu'u haka roŋo 'e aŋa i tā'aku me'e kī pa he taŋata mana'u riva-riva aŋa i tō'ona hare 'i ruŋa i te kona hio-hio.
40007025	He hoa te 'ua, he rahi he oho te vai o roto i te rio, he hetu ki rā hare 'e he puhi pūai te tokerau a ruŋa, 'e 'ina kai marere 'i te aŋa 'i te kona hio-hio.
40007026	»'E te nu'u ŋaro'a 'e ta'e ha'atura ki tā'aku me'e kī pa he taŋata ma'a-ma'a aŋa i tō'ona hare 'i ruŋa i te 'one.
40007027	He hoa te 'ua, he rahi he oho te vai o roto i te rio, he hetu ki rā hare 'e he puhi pūai te tokerau a ruŋa, 'e he marere tahi rā hare. ¡He 'ati nui-nui e tahi!».
40007028	I oti era 'a Ietū te vānaŋa, he māere tahi te nu'u 'i te huru o te hāpī iŋa ō'ona;
40007029	e hāpī era pa he taŋata i a ia mau 'ā te parau, ta'e 'ō pa he ⌊ma'ori o te haka tere hūrio⌋.
40008001	I topa era a Ietū mai ruŋa i te ma'uŋa, me'e rahi nu'u i oho 'i muri i a ia.
40008002	He haka hāhine ia e tahi taŋata māui-ui i te rēpera, he tū-turi 'i mu'a 'e he kī: —E Ietū, mo haŋa ō'ou, i a koe te ora o tō'oku māui-ui nei.
40008003	He haka puā e Ietū hai rima 'e he kī: —Ko haŋa 'ana a au. ¡Ka ora! 'I tū hora mau era 'ā he ma'itaki te rēpera o tū taŋata era.
40008004	He kī haka 'ou e Ietū: —'Ina ko 'a'amu e tahi nu'u. Ka oho koe ka haka take'a i a koe ki te ⌊oromatu'a⌋. E ma'u te me'e mo tūtia ki te 'Atua haka 'ite mai e ⌊Mōtē⌋ mo tu'u ⌊haka ma'itaki⌋, ki tūtia ai e te oromatu'a 'e ki haka 'ite ai ki te taŋata ko ora 'ana tu'u māui-ui.
40008005	I tu'u era a Ietū ki Kaperenāū, he haka hāhine e tahi taŋata he kape o te va'ehau rōmano,
40008006	he ani: —E Ietū, 'ai tō'oku kona hare era tō'oku tāvini ko māui-ui 'ā, 'ina he makenu te hakari koia ko rahi te mamae.
40008007	He pāhono e Ietū: —'Ī a au he oho atu he haka ora.
40008008	He kī e tū kape era: —E Ietū, ¿ko ai a au mo uru atu ō'ou ki roto i tō'oku hare? Ka kī nō koe i ta'a vānaŋa 'e he ora rō 'ai tō'oku tāvini.
40008009	A au mau nei 'ā e ai rō 'ana te kope 'ata hau rō atu te tōro'a ki a au, 'e pē ira tako'a 'ana e ai rō 'ana te va'ehau ko au te kape o rāua. Mo kī ō'oku e tahi o rāua: “¡Ka oho!”, he oho; 'e mo kī ō'oku ki te rua: “¡Ka oho mai!”, he oho mai; 'e mo uŋa ō'oku i tō'oku tāvini mo aŋa e tahi me'e, he aŋa.
40008010	I ŋaro'a era e Ietū i tū me'e era he māere rō atu 'ai, 'e he kī ki te nu'u oho 'i muri i a ia: —Te parauti'a, kai piri mai 'ana e tahi taŋata o Itaraera haka moe i tō'ona mana'u 'i ruŋa i a au pa he taŋata nei.
40008011	'Ī a au he kī atu: nu'u rahi te nu'u ta'e he ⌊hūrio⌋ o te e'a iŋa 'e o te ŋaro iŋa o te ra'ā ka noho ka kai ena 'i muri i a ⌊'Aparahama⌋, i a Ita'ata 'e i a Hākovo 'i te ⌊haka tere iŋa 'āpī o te 'Atua⌋.
40008012	'E te hūrio, nu'u mau era mo rāua rā haka tere iŋa, he tute ki roto i te pōhāhā, he kona 'i ira te taŋi 'e te 'au-'au ra'a niho.
40008013	I oti era he kī e Ietū ki tū kape rōmano era: —Ka oho koe ki tu'u hare, 'e ka ai pa he me'e haka moe ena e koe i te mana'u. 'I tū hora mau era 'ana he ora rō 'ai tū tāvini era.
40008014	He e'a he oho a Ietū ki te hare o Pētero. 'I ira he take'a i te māmā huŋavai o Pētero e moe rō 'ana ko hū 'ā te hakari 'i te māui-ui.
40008015	He haka puā e Ietū ki te rima o rā vi'e, he kore rō 'ai tū māui-ui era. He e'a ia ki ruŋa he va'ai hai kai mā Ietū.
40008016	I pō era he ma'u ki a Ietū me'e rahi nō atu nu'u ko o'o 'ana e te tātane 'e, e tahi nō re'o o Ietū e kī era, he e'a rō 'ai te tātane mai roto. 'E, tako'a, he haka ora i te nu'u māui-ui ta'ato'a.
40008017	Te me'e nei i topa ai tano ki te me'e haka 'ite e te perofeta era ko 'Itaia 'i te hora kī: «'Ā'ana mau 'ā i 'amo i te tātou ma'i 'e i te tātou māui-ui».
40008018	I u'i era e Ietū ko putu-putu 'ana te taŋata 'i muri i a ia, he kī ki tā'ana nu'u hāpī mo oho o rāua ki te rua pā'iŋa o te vai.
40008019	He haka hāhine ia te taŋata ma'ori e tahi o te haka tere hūrio he kī: —E te Ma'ori, kona nō ena ō'ou ka oho ena, he oho atu a au 'i muri i a koe mo taŋata hāpī 'ā'au.
40008020	He pāhono e Ietū: —Te kurī manu e ai rō 'ana te karava mo noho, te manu he hakapupa, 'e te ⌊Poki o te taŋata⌋ 'ina he kona mo noho.
40008021	E tahi ia o roto o tā'ana nu'u hāpī he kī: —E Ietū, ka haka rē mai koe ki mate 'e ki tanu a au i tō'oku matu'a tane ana oho iho atu a au 'i muri i a koe.
40008022	He pāhono e Ietū: —Ka haka rē mo te nu'u mate e tanu i te rāua nu'u mate; 'e a koe ka oho mai 'i muri i a au mo taŋata hāpī 'ā'aku.
40008023	He eke ia a Ietū ki ruŋa i te vaka koia ko tā'ana nu'u hāpī.
40008024	E oho nō 'ā he puhi pūai te tokerau, he ketu te pari 'e he ha'amata he 'ī te vaka e te vai. 'E a Ietū e ha'uru 'ā.
40008025	He oho e tū nu'u era 'ā'ana he haka 'ara he kī: —¡E Ietū, ka hā'ū'ū mai koe! ¡'Ī tātou he emu!
40008026	He pāhono e Ietū: —¿He aha rā kōrua e ri'a-ri'a ena, e te nu'u ta'e haka moe riva-riva i te mana'u 'i ruŋa i a au ē? I kī era i rā me'e, he e'a ki ruŋa, e tahi nō re'o i kī ai ki te tokerau 'e ki te vaikava; he noho te tokerau 'e he māria rō 'ai te vaikava.
40008027	He māere tū nu'u era 'e he 'ui ki a rāua 'ā: —¿Ko ai mau te kope nei? ¡'Ātā te tokerau 'e te pari e ha'atura ki a ia!
40008028	I tu'u era a Ietū ki te rua pā'iŋa o te vai ki te henua o te kārara, he haka hāhine e rua ŋāŋata ko o'o 'ana e te tātane. Te ŋāŋata nei mai roto i te menemā i e'a ai. 'E, 'i te me'e era ko haka taehae 'ā i a rāua e te tātane, 'ina he vari te taŋata a ira.
40008029	He ha'amata e te tātane he ohu: —¡E te Poki o te 'Atua ē! ¿He aha ta'a me'e haŋa i a mātou? ¿I oho mai ai koe mo tōtōā mai kai tano hia 'ā te hora?
40008030	E hāhine rō 'ana ki ira me'e rahi oru e kai 'ana.
40008031	He ani ia e te tātane ki a Ietū: —Mo haka e'a ō'ou i a mātou mai roto i te ŋāŋata nei, ka ha'ati'a mai mo uru ki roto i te ŋā oru era.
40008032	He kī e Ietū: —Ka oho ka uru. He e'a rā ŋā tātane mai roto i tū ŋāŋata era he uru ki roto i te oru. 'I tū hora mau era 'ā he huata a te 'ōpata, he vī-viri ki roto i te vai 'e he mā-mate tahi rō 'ai.
40008033	Te nu'u hāpa'o i te oru he e'a he tē-tere. I tu'u era ki te kona taŋata he 'a'amu i tū me'e ta'ato'a topa era ki tū ŋā kope o'o era e te tātane.
40008034	He paka tahi te nu'u ki te kona era 'i ira a Ietū. I take'a era he ani mo e'a mo oho rō 'ai mai ira.
40009001	I oti era rā me'e, he eke a Ietū ki ruŋa i te vaka he oho ki te rua pā'iŋa o te vai 'e he tu'u ki te kona noho ō'ona.
40009002	'I ira te nu'u i ma'u ai ki a ia i te taŋata hakari ta'e makenu e moe rō 'ana 'i ruŋa i te raŋo. I take'a era i te rahi o te haka moe iŋa o te mana'u o rā nu'u 'i ruŋa i a ia mo ora o rā māui-ui, he kī e Ietū ki tū taŋata hakari ta'e makenu era: «¡Kiahio koe, e haŋu ē! Ko haka kore 'ā e au i tu'u hara».
40009003	Tētahi ⌊ma'ori o te haka tere hūrio⌋ he mana'u: «Te me'e kī era e te kope era vānaŋa ta'e tano mo te 'Atua».
40009004	'I te 'ite o Ietū i te mana'u o rā nu'u, he 'ui: «¿He aha kōrua e mana'u rake-rake ena?
40009005	Ki a kōrua, ¿'ata aŋarahi mo haka kore i te hara ki te haka ora i te māui-ui? ¿Ta'e 'ō hai parau nō o te 'Atua te ŋā me'e nei e aŋa ena?
40009006	'E 'ī he haka take'a atu pē nei ē: i a au i te ⌊Poki o te taŋata⌋ te parau mo haka kore i te hara 'i te ao nei». He kī ia ki tū taŋata hakari ta'e makenu era: «Ka e'a koe ki ruŋa, ka to'o tu'u raŋo, ka e'a ka oho ki tu'u hare».
40009007	He e'a ki ruŋa tū taŋata hakari ta'e makenu era 'e he oho ki tō'ona hare.
40009008	I take'a era e te nu'u i tū me'e era, he ri'a-ri'a 'e he ha'ahana-hana ki te 'Atua 'o te va'ai i te pūai pē ira ki te taŋata.
40009009	He oho ia a Ietū mai tū kona era, he take'a i te taŋata e tahi te 'īŋoa ko Māteo e noho rō 'ana 'i tō'ona kona aŋa. A ia he kope haka 'auhau i te taŋata hai moni mo te rōmano. He kī: «Ka oho mai koe mo taŋata hāpī 'ā'aku». He e'a a Māteo he oho 'i muri.
40009010	Ko hora atu 'ā e kai 'ana a kuā Ietū 'i te hare o Māteo. Me'e rahi te ⌊nu'u haka 'auhau i te taŋata hai moni mo te rōmano⌋ 'e te tētahi haka 'ou atu nu'u hara i tu'u i kai ananake ko kuā Ietū.
40009011	I take'a era i rā me'e e te ⌊fariseo⌋, he 'ui ki te nu'u hāpī 'a Ietū: —¿He aha te kōrua ma'ori e kai ena ananake ko te nu'u haka 'auhau i te taŋata hai moni mo te rōmano 'e ananake ko te tētahi haka 'ou atu nu'u hara?
40009012	I ŋaro'a era e Ietū i rā vānaŋa, he kī: —Ta'e mo te nu'u ta'e māui-ui te taote, mo te nu'u māui-ui.
40009013	Ka haka topa te ha'aaura'a o te vānaŋa nei: «Tā'aku me'e haŋa ta'e he tūtia mai o kōrua, he ai o kōrua he nu'u māhatu 'aroha». Ta'e, pa'i, ki te nu'u ta'e hara a au i oho mai ai, ki te nu'u hara.
40009014	Te nu'u hāpī 'a Iovani Papatito he haka hāhine ki a Ietū 'e he 'ui: —A mātou 'e te fariseo e tapu rahi rō 'ā i te kai. ¿He aha ta'a nu'u hāpī e ta'e tapu ena?
40009015	He pāhono e Ietū: —¿E ta'e koa 'e e ta'e kai mau rō te nu'u 'i te ŋoŋoro hāipo-ipo 'i te hora 'i muri i a rāua te kope ō'ona te hāipo-ipo? Nā, pa'i, e tano rō te hora he to'o i rā kope mai muri i a rāua; 'i rā hora ka tapu iho era.
40009016	»'Ina e tahi kope hono i te kahu rū'au hai parehe tapa kahu 'āpī; te hono 'āpī he hiki 'e he paihi tū kahu rū'au era 'e he 'ata nui-nui rō atu 'ai te more.
40009017	»'E 'ina tako'a he ha'a'ī i te vino 'āpī ki roto i te ipu i aŋa hai kiri ko rū'au 'ā. Mo aŋa pē ira he paihi rā ipu, he māu'a te 'ava 'e pē ira tako'a 'ā te ipu. 'O ira, e ha'a'ī te 'ava 'āpī ki roto i te ipu kiri 'āpī 'o māu'a rā ŋā me'e.
40009018	E vānaŋa nō 'ana a Ietū ki te nu'u, he tu'u e tahi taŋata hōnui o te ⌊hūrio⌋, he tū-turi 'i mu'a 'e he kī: «Mate iho nō tā'aku poki vahine; mo oho mai ō'ou mo haka puā i tu'u rima ki a ia, he ora haka 'ou».
40009019	He e'a a Ietū he oho 'i muri i tū taŋata era ananake ko tā'ana nu'u hāpī.
40009020	E tahi ia vi'e, ka ho'e 'ahuru mā piti matahiti 'ina he noho haka 'ou tō'ona māui-ui vahine, he haka hāhine a tu'a i a Ietū he haka puā ki te titi o te kahu
40009021	hai mana'u: mo haka puā nō ō'ona ki te kahu o Ietū, he ora a ia.
40009022	He hārui he u'i a Ietū a tu'a, he take'a i rā vi'e 'e he kī: «Kiahio koe, e vovo ē. He haka moe ō'ou i tu'u mana'u 'i ruŋa i a au i ora ena tu'u māui-ui». 'E mai rā hora he ora rō 'ai rā vi'e.
40009023	I tu'u era a Ietū ki te hare o tū taŋata hōnui era, he take'a i te nu'u haka taŋi puhi e puhi 'ā i te hīmene pāpaku, 'e i te tētahi nu'u e ki-kiu e taŋi 'ā.
40009024	He kī: «Ka e'a kōrua ka oho mai nei. 'Ina he poki kai mate, e ha'uru 'ā». He ka-kata te taŋata
40009025	'e i haka e'a nō e Ietū. He uru ki roto i te piha 'i ira rā poki, he 'a-'aru a te rima 'e he e'a rō 'ai rā poki ki ruŋa.
40009026	'I te ta'ato'a nō kona o ira i 'ite ai o ruŋa i tū parau 'āpī era.
40009027	I e'a era a Ietū mai tū hare era, 'i tu'a i oho ai e rua matapō koia ko ohu: —¡E Ietū, e te Hakaara o ⌊Tāvita⌋ ē, ka haka 'aroha koe i a māua!
40009028	I tu'u era a Ietū ki te hare ki ira e oho era, he uru ki roto. He haka hāhine tū ŋāŋata era 'e he 'ui e Ietū: —Ki te kōrua mana'u, ¿i a au te parau mo aŋa i te me'e ena? —'Ē-ē, e Ietū ē —i pāhono ai.
40009029	He haka puā ia a Ietū i tō'ona rima ki te mata 'e he kī: —Ka ai pa he me'e haka moe ena e kōrua i te mana'u 'i ruŋa i a au.
40009030	He ora rō 'ai te mata o tū ŋāŋata era. 'E he kī e Ietū: —E u'i 'o 'ite e te nu'u.
40009031	'E, ka ai atu pē ira, te me'e ra'e i aŋa i e'a ai mai rā kona, he 'a'amu a te kona ta'ato'a i tū me'e aŋa era e Ietū.
40009032	Ka e'a ka oho tū ŋāŋata era, ka tu'u tētahi nu'u e ma'u rō 'ā ki a Ietū i te taŋata ko o'o 'ana e te tātane 'e 'ina he vānaŋa haka 'ou.
40009033	I haka e'a era e Ietū i rā tātane, he ha'amata he vānaŋa rā taŋata. Te nu'u ko māere atu 'ā e kī era: «¡'Ina kai take'a 'ā ki te hora hope'a i te me'e tu'u pē nei 'i Itaraera!».
40009034	'E he kī e te fariseo: «O te pū'oko haka tere mau 'ā o te tātane i va'ai ki a ia i te mana mo haka e'a i te tātane».
40009035	A te kona ta'ato'a e hāpī e oho era e Ietū 'i roto i te ⌊hare pure hūrio⌋, e haka 'ite 'ā o ruŋa i te roŋo riva-riva o te ⌊haka tere iŋa 'āpī o te 'Atua⌋ 'e e haka ora 'ā me'e rahi nō atu huru o te māui-ui.
40009036	I u'i era e Ietū i te taŋata, he haka 'aroha; e tu'u rō 'ana pa he māmoe 'ina he taŋata mo hāpa'o i a rāua, ko rohi-rohi 'ana 'e 'ina he haŋu toe.
40009037	He kī ia ki tā'ana nu'u hāpī: «Te parauti'a, nu'u rahi te nu'u mo to'o mo roto i te haka tere iŋa 'āpī o te 'Atua, pa he kato iŋa o te kai, 'e nu'u ta'e rahi te nu'u o rāua te kato.
40009038	'O ira, ka ani ki te kope 'ā'ana te kai, he 'Atua, mo 'ata uŋa hai nu'u mo kato».
40010001	He kī e Ietū mo haka hāhine o tā'ana ho'e 'ahuru mā piti nu'u hāpī 'e he va'ai i te parau mo haka e'a i te tātane mai roto i te taŋata 'e mo haka ora huru era huru era o te māui-ui.
40010002	He 'īŋoa nei o rā ŋā 'āpōtoro: te ra'e ko Tīmona, e kī tako'a era ko Pētero; he taina ō'ona, ko Antarea; ko ⌊Tanatiako⌋ 'e ko ⌊Iovani⌋, he ŋā poki 'a Tevereo;
40010003	ko Feripe, ko Torometi, ko Tōmā, ko Māteo, kope haka 'auhau i te taŋata hai moni mo te rōmano; ko Tanatiako, poki 'a Arafeo; ko Tāreo,
40010004	ko Tīmona, kope o roto i te nūna'a taŋata he ⌊kananeo⌋, 'e ko Hura Ikariote, ho'o era i a Ietū.
40010005	He uŋa ia e Ietū i te nu'u nei e ho'e 'ahuru mā piti koia ko kī: «'Ina kōrua ko oho ki te kona noho o te nu'u ta'e he hūrio 'e ki te kona ta'ato'a o te tāmāria.
40010006	Ki te tātou taŋata he itaraera a kōrua ana oho. A rāua, pa'i, pa he māmoe ŋaro mai muri i te kope 'ā'ana te hāpa'o.
40010007	»Ka oho ka haka 'ite: “Te ⌊haka tere iŋa 'āpī o te 'Atua⌋ nā ko hāhine mai 'ā”.
40010008	»Ka haka ora te nu'u māui-ui, ka haka ora te nu'u mate, ka haka ora te nu'u rēpera, ka haka e'a te tātane mai roto i te taŋata. Te mana ai i a kōrua, ta'e i 'auhau; 'o ira, 'ina tako'a ko haka 'auhau i te taŋata 'o te kōrua me'e mo aŋa.
40010009	»'Ina ko ma'u te moni
40010010	'e te pūtē 'i roto te me'e mo te ara. 'Ina ko ma'u te kahu 'e te kiriva'e mo mono 'e 'ina ko ma'u te toko-toko. Te taŋata aŋa, pa'i, e hāpa'o rō 'ā.
40010011	»E tu'u 'ana kōrua ki te kona nūna'a hare e tahi, e kimi hai kope riva haŋa mo to'o i a kōrua ki tō'ona hare, 'e 'i rā hare kōrua ana noho 'ātā ka oho rō mai ira.
40010012	Ka uru ena kōrua ki roto i te hare, e 'aroha ki te nu'u noho o ira pē nei ē: “Ka ai 'i ruŋa i a kōrua te haumārū o te 'Atua”.
40010013	Mo hāpa'o riva-riva atu te nu'u o rā hare, he tano te kōrua 'aroha; 'e mo ta'e ai pē ira, e ko ai 'i ruŋa i a rāua te haumārū o te 'Atua.
40010014	»'E mo ta'e haŋa mo to'o i a kōrua ki te rāua hare 'e mo ta'e haka roŋo atu i te kōrua vānaŋa, ka e'a mai rā hare 'o mai te kona era 'i ira a kōrua 'e 'ai ka tū-tū rō te puŋa'ehu mai ruŋa i te kōrua va'e mo haka 'ite ki te nu'u o rā kona: ka topa era 'i ruŋa i a rāua te ūtu'a o te 'Atua, he hape o rāua mau 'ā.
40010015	'Ī a au he kī atu: 'i te mahana o te ture hope'a, te ūtu'a mo te nu'u o rā kona 'ata hau rō atu ki te ūtu'a topa 'i ruŋa i te nu'u hara o ⌊Tōroma⌋ 'e o ⌊Kōmora⌋.
40010016	»He uŋa a au i a kōrua pa he māmoe ki vāeŋa o te paiheŋa taehae. E ai kōrua nu'u mārama-rama 'ite mo hāpa'o 'o topa atu te 'ati. E ai tako'a kōrua he nu'u māŋaro pa he pāroma, ta'e aŋa i te me'e ta'e tano ki te rua.
40010017	»E u'i kōrua e hāpa'o. E va'ai rō, pa'i, i a kōrua ki te rima o te nu'u ra-rahi 'e he tiŋa'i atu 'i roto i te ⌊hare pure hūrio⌋.
40010018	'E 'ātā he ma'u i a kōrua ki mu'a o te suerekao 'e o te 'ariki 'o te ai o kōrua 'ā'aku. Pē ira ka haka 'ite ena kōrua o ruŋa i a au 'i mu'a o rā nu'u 'e o te tētahi nu'u ta'e he hūrio.
40010019	»'I te hora va'ai i a kōrua ki te nu'u ra-rahi, 'ina ko mana'u rahi he aha te me'e mo vānaŋa 'e pē hē kōrua ka kī ena. Ka tu'u ena te hora mo vānaŋa, mo te 'Atua e va'ai atu i te vānaŋa mo kī.
40010020	'I rā hora, ta'e hai mana'u o kōrua ka vānaŋa era, mo te ⌊Vārua Maitai⌋ o tu'u Matu'a e haka vānaŋa i a kōrua.
40010021	»'I rā ŋā mahana, te taina he va'ai i tō'ona taina ki te mate, 'e te matu'a i tā'ana poki; 'e te ŋā poki he haka 'āriŋa 'e he va'ai tako'a i te rāua matu'a ki te mate.
40010022	Te nu'u o te henua ta'ato'a e riri taparahi-ta'ata rō 'o te ai o kōrua 'ā'aku. 'E te kope haka noho i tō'ona mana'u 'i ruŋa i a au 'ātā ki te hora hope'a he rava'a i te ora 'āpī 'ina he hope'a ra'a va'ai e te 'Atua.
40010023	»Mo tute mo tōtōā atu i a kōrua 'i te kona nūna'a hare e tahi, ka tere ki te rua. 'Ī a au he kī atu: te ⌊Poki o te taŋata⌋ 'i ra'e ka hoki mai ena ki te oti o te kōrua aŋa 'i te kona ta'ato'a o Itaraera.
40010024	»Te kope e hāpī 'ā ta'e 'ata hau ki tō'ona ma'ori hāpī, 'e te tāvini ta'e 'ata hau ki te taŋata haka aŋa i a ia.
40010025	Te me'e topa ki te ma'ori hāpī e ko ta'e topa tako'a ki tā'ana nu'u hāpī, 'e te me'e topa ki te taŋata 'ā'ana te haka aŋa e ko ta'e topa tako'a ki tō'ona tāvini. Mo kī mai e te nu'u ki a au ko ⌊Veresepupa⌋, pē ira tako'a 'ā ka kī atu ena ki a kōrua ki tā'aku nu'u hāpī.
40010026	»'Ina kōrua ko ri'a-ri'a 'i te taŋata. Te me'e na'a 'e ta'e haka 'ite e te 'Atua 'i mu'a 'ā o ruŋa i tō'ona haka tere iŋa 'āpī e haka 'ite 'e e haka aŋi-aŋi rō.
40010027	'O ira, te me'e kī atu e au ki a kōrua nō ka 'a'amu ki te nu'u ta'ato'a; 'e te me'e kī koro'iti atu e au ka tātara ka haka 'ite ki te nu'u ta'ato'a.
40010028	'Ina kōrua ko ri'a-ri'a 'i te nu'u he hakari nō te me'e o rāua mo rava'a mo tiŋa'i mo haka mate, ta'e he vārua o kōrua; ka ri'a-ri'a 'i te 'Atua, he kope i a ia te parau mo hoa i te hakari ararua ko te vārua ki roto i te pō'auahi.
40010029	»Ko 'ite 'ana e kōrua e ho'o rō 'ā e rua manu riki-riki hai tara 'aurī ta'e hauha'a rahi. Ka ai atu pē ira, 'ina e ko mate korohaŋa e tahi mo ta'e ai ko ha'ati'a hia 'ā e te kōrua Matu'a o te raŋi.
40010030	'E a kōrua ta'ato'a mau ena 'ā, 'ātā ki te kōrua rau'oho pū'oko i tataku tahi ai e ia.
40010031	'O ira, 'ina ko ri'a-ri'a; a kōrua mo te 'Atua 'ata hau rō atu 'i te hauha'a ki te manu.
40010032	»Mo kī e tahi kope 'i mu'a o te taŋata e haŋa rō mai 'ana a ia ki a au, pē ira tako'a 'ana ka kī ena e au mō'ona 'i mu'a o tō'oku Matu'a 'i te raŋi.
40010033	'E te kope kī 'i mu'a o te taŋata 'ina he haŋa mai a ia ki a au, pē ira tako'a 'ana a au ka kī ena mō'ona 'i mu'a o tō'oku Matu'a 'i te raŋi.
40010034	»'Ina kōrua ko mana'u i oho mai nei a au e ma'u mai 'ana i te haumārū ki ruŋa i te henua; hai tu'u mai, pa'i, ō'oku, ka moto ena te taŋata.
40010035	'I tō'oku tu'u mai he riri te poki tane ki tō'ona matu'a tane, te poki vahine ki tō'ona matu'a vahine 'e te hunoŋa vahine ki tō'ona māmā huŋavai.
40010036	Pē ira te nu'u ta'e haŋa mai ka 'enemī ena mo te nu'u ⌊haka moe i te mana'u⌋ 'i ruŋa i a au, ka ai atu rā nu'u he hua'ai mau 'ā o rāua.
40010037	»Mo ai o te kope 'ata hau rō atu te haŋa ki tō'ona matu'a tane, ki tō'ona matu'a vahine 'o ki tā'ana ŋā poki ki te haŋa mai ki a au, e ko tano mo taŋata hāpī 'ā'aku.
40010038	'E te kope ta'e haŋa mo 'amo i tō'ona tātaurō, te aura'a, mo va'ai i a ia 'ātā mo mate mo aŋa i tā'aku me'e haŋa, e ko tano tako'a mo taŋata hāpī 'ā'aku.
40010039	Te kope hārui i a au 'e i tā'aku hāpī hai tua'ivi mo hāpa'o i a ia 'o mate 'e mo aŋa i tā'ana me'e nō era i haŋa e ko ai i a ia te ora 'āpī 'ina he hope'a ra'a va'ai e te 'Atua. 'E te kope haka rē i tā'ana me'e haŋa mo ha'atura mai ki a au he rava'a e ia i rā ora.
40010040	»Te kope to'o hāpa'o i a kōrua e to'o 'ā i a au; 'e te kope to'o i a au e to'o 'ana i te kope uŋa mai i a au.
40010041	»Te kope to'o hāpa'o i te perofeta 'o te ai he perofeta, he va'ai ki a ia i te me'e mo koa pa he me'e haka koa va'ai ki te perofeta. »'E te kope to'o hāpa'o i te taŋata mo'a 'e ha'atura ki te 'Atua 'o te ai he taŋata mo'a 'e ha'atura ki te 'Atua, he va'ai ki a ia te me'e mo koa pa he me'e haka koa va'ai ki te kope mo'a 'e ha'atura ki te 'Atua.
40010042	»'Ī a au he ki atu: te taŋata va'ai ka ai atu he hapaina vai mau nō ki te kope e tahi o roto o tā'aku nu'u hāpī 'o te ai o rā kope 'ā'aku, pe mu'a ka oho ena e ko ta'e va'ai e te 'Atua ki rā taŋata hai me'e mo haka koa».
40011001	I oti era a Ietū te uŋa 'e te kī i te me'e mo aŋa e tū ho'e 'ahuru mā piti nu'u hāpī era 'ā'ana, he oho he hāpī 'e he haka 'ite i te ⌊roŋo riva-riva o te 'Atua⌋ 'i te kona ta'ato'a o ira.
40011002	E puru rō 'ā a Iovani 'i roto i te hare ma'u'aurī i 'ite ai o ruŋa i te me'e aŋa e te ⌊Kiritō⌋. He uŋa ia i tā'ana nu'u hāpī
40011003	mo 'ui ki a Ietū hoki ko ia mau 'ā te Kiritō, he kope era mo tu'u mai, 'o e tiaki nō ki te rua.
40011004	He kī e Ietū: «Ka oho ka kī ki a Iovani i te me'e take'a 'e ŋaro'a e kōrua.
40011005	Ka 'a'amu: “Ko mā'eha 'ā te mata o te nu'u matapō; ko ha'ere 'ana te nu'u va'e koke. Ko ora 'ā te nu'u māui-ui 'i te rēpera; ko ŋaro'a 'ana te vānaŋa e te tariŋa pō. Ko ora 'ā te nu'u mai te mate, 'e ko haka 'ite 'ā i te roŋo riva-riva o te 'Atua ki te nu'u veve”.
40011006	»¡'E, ko te koa i te taŋata ta'e haka tapa i tō'ona haka moe iŋa i te mana'u mai ruŋa i a au!».
40011007	I hoki era tū nu'u uŋa era e Iovani, he ha'amata a Ietū he vānaŋa ki te nu'u o ruŋa i a Iovani Papatito, he kī: «Hora oho u'i era o kōrua i te kope tātara 'i te kona 'one ta'e noho e te taŋata, ¿pē hē te huru o rā kope i mana'u ai e kōrua? ¿He taŋata ta'e tī-tika o te mana'u, haka rē i a ia mo haka tere e te rua pa he 'ohe e ue-ue ena e te tokerau?
40011008	'E mo ta'e ai pē ira, ¿pē hē? ¿He taŋata uru i te kahu hope'a o te riva-riva? Ko 'ite 'ana, pa'i, e kōrua: te nu'u uru i te kahu hope'a o te riva-riva 'i te hare o te 'ariki.
40011009	I hope'a ai, ¿he aha tū taŋata oho u'i era e kōrua? ¿He perofeta? He aŋi 'ā, he perofeta; 'e, tako'a, 'ata hau atu ki te perofeta.
40011010	Ko ia te ma'uroŋo kī era e te 'Atua ki tā'ana Poki 'i ruŋa i te ⌊Pāpa'i Mo'a⌋ pē nei ē: “He uŋa a au i te taŋata ma'uroŋo 'i ra'e ki a koe mo haka riva-riva i te ara mō'ou”».
40011011	He kī haka 'ou e Ietū: «'Ina e tahi taŋata o roto i te taŋata ta'ato'a 'ata hōnui ki a Iovani; 'e, ka ai atu pē ira, te taŋata haka rē i a ia mo haka tere e te 'Atua i hau rō atu ki a Iovani, ka ai atu he taŋata hauha'a-'ore ki te mata o te taŋata.
40011012	»Mai te hora ha'amata o Iovani i te tātara 'e i te ⌊papatito⌋ ki 'aŋarīnā, pe te 'ata rahi nō te nu'u o'o ki roto i te ⌊haka tere iŋa 'āpī o te 'Atua⌋, ka ai atu e ai rō 'ana te nu'u taparahi-ta'ata aŋa mo haka kore i rā haka tere iŋa.
40011013	Te me'e pāpa'i e ⌊Mōtē⌋ 'e e te perofeta ta'ato'a 'i ruŋa i te Pāpa'i Mo'a e haka 'ite mai 'ā, 'ātā ki te tu'u iŋa mai o Iovani, o ruŋa i te kope mo oho mai, he ⌊Kiritō⌋.
40011014	'E te parauti'a, a Iovani ko te perofeta era ko ⌊'Ēria⌋ mo tu'u mai 'i ra'e ki te Kiritō.
40011015	Te nu'u haŋa mo aŋi-aŋi ka haka topa te mana'u.
40011016	»'Ī a au he ha'aaura'a atu i te huru o te tētahi taŋata o te hora nei. A rāua pa he ŋā poki ko-kori 'i te kona e tahi. He ohu e te tētahi o rā ŋā poki ki te tētahi atu o rāua pē nei ē:
40011017	“Ko haka taŋi atu 'ana a mātou i te peho reka, 'ina a kōrua he 'ori. Ko hīmene atu 'ana a mātou i te hīmene haka 'aroha, 'ina tako'a a kōrua kai ta-taŋi”.
40011018	»Te aura'a: ko tu'u mai 'ana a Iovani Papatito e tapu rō 'ana i te kai 'e 'ina he unu i te 'ava; i kī ai e kōrua ko o'o 'ana e te tātane.
40011019	He tu'u mai ia te ⌊Poki o te taŋata⌋, e kai rō 'ana 'e e unu rō 'ā; he kī e kōrua i te rava kai 'e i te rava unu, 'e he repahoa o te nu'u hara 'e o te ⌊nu'u haka 'auhau i te taŋata hai moni mo te rōmano⌋. Ka ai atu pē ira, te haka tere iŋa hai mana'u o te 'Atua e take'a ena he me'e tano hai nu'u haka tere i a rāua pa he me'e haŋa 'ā'ana».
40011020	He ha'amata a Ietū he ture ki te nu'u o te kona aŋa e ia i te rahi ra'a o te mana 'o te ta'e huri o te mana'u ki ruŋa i te 'Atua. Pē nei i kī ai ki rā ŋā kona:
40011021	«¡Ko te 'aroha i a kōrua, e Koratini 'e e Vetetaira ē! 'Āhani 'i Tiro 'e 'i Tīrone i aŋa ai i te mana aŋa atu ki a kōrua, ko ⌊huri nō era 'ana te nu'u o ira i te rāua mana'u ki te 'Atua⌋ 'e ko haka take'a nō mai era 'ā hai uru i te kahu aŋa hai pūtē tore 'e hai pī-pī i te 'eo-'eo a ruŋa i te rāua pū'oko.
40011022	'Ī ia a au he kī atu: 'i te mahana o te ture hope'a o te 'Atua, te ūtu'a mo kōrua 'ata hau rō atu ki te ūtu'a mo te nu'u o Tiro 'e o Tīrone.
40011023	»'E a koe, e Kaperenāū ē, ¿e mana'u ena koe pē nei ē: e ma'u rō i a koe ki te raŋi? ¡Ki raro nui era o te pō'auahi ka ava ena i a koe! 'Āhani ki te nu'u o ⌊Tōroma⌋ i aŋa ai i te mana aŋa atu ki a koe, ko te ai iŋa 'ā te kona era 'ātā ki te hora nei.
40011024	'Ī ia a au he kī atu: 'i te mahana o te ture hope'a, te ūtu'a mō'ou 'ata hau rō atu ki te ūtu'a topa ki te nu'u o Tōroma».
40011025	'I rā hora i pure i kī ai e Ietū: «He ha'ahana-hana atu a au ki a koe, e Koro, e te 'Atua o te raŋi 'e o te henua ē, 'o te ta'e haka take'a ō'ou i ta'a me'e na'a ki te nu'u mana'u ko rāua mau nō te nu'u 'ite 'e mārama-rama, 'e ki te nu'u pa he ŋā poki a koe i haka take'a ai.
40011026	'Ē-ē, pē ira mau 'ā a koe i haŋa ai, e Koro ē».
40011027	He kī ia e Ietū ki te nu'u: «Ko va'ai tahi mai 'ana te me'e ta'ato'a e tō'oku Matu'a. 'Ina e tahi taŋata i 'ite ko ai te Poki, he Matu'a mau nō; 'e 'ina e tahi taŋata i 'ite ko ai te Matu'a, he Poki 'e he nu'u haŋa mau nō e te Poki mo haka 'ite.
40011028	»Te nu'u ta'ato'a rohi-rohi 'o te 'amo i te me'e paŋaha'a e oho mai ki a au; mā'aku e haka kore i te rohi-rohi.
40011029	E aŋa tā'aku me'e kī atu 'e e riro kōrua he nu'u hāpī 'ā'aku. A au, pa'i, he kope riva, ta'e riri-riri tahaŋa 'e ta'e mana'u i hau rō atu ki te rua. Pē ira he ŋaro'a e kōrua te ora.
40011030	He me'e ta'e paŋaha'a te me'e haŋa 'ā'aku mo aŋa e kōrua pa he nu'u hāpī 'ā'aku».
40012001	'I te mahana haka ora e tahi, e oho nō 'ā a kuā Ietū a te kona 'oka kai, he maruaki tā'ana nu'u hāpī 'e he ha'amata he more-more i te tariko he kai.
40012002	He take'a e te nu'u ⌊fariseo⌋ 'e he kī ki a Ietū: —Ka u'i ta'a nu'u hāpī; e aŋa 'ana i te me'e ta'e ha'ati'a mo aŋa 'i te mahana haka ora.
40012003	He pāhono e Ietū: —¿Kai tai'o 'ana 'ō kōrua i te me'e aŋa e ⌊Tāvita⌋ 'i te hora maruaki ō'ona ananake ko te nu'u oho 'i muri i a ia?
40012004	I uru nō ki roto i te Kona Ha'amuri 'Atua, he kai i te haraoa e tapu rō 'ā, he haraoa ta'e ha'ati'a mo kai e rāua, mo te ⌊oromatu'a⌋ mau nō.
40012005	'E ¿ta'e 'ō ko tai'o 'ana a kōrua 'i ruŋa i te ⌊haka tere iŋa 'a Mōtē⌋: 'ina te oromatu'a he haka ora mai te rāua aŋa o roto i te ⌊Kona Ha'amuri 'Atua⌋ 'i te mahana haka ora 'e, ka ai atu pē ira, 'ina he hara?
40012006	'Ī a au he kī atu: 'i nei te me'e 'ata hau rō atu 'i te hauha'a ki te Kona Ha'amuri 'Atua.
40012007	A kōrua kai aŋi-aŋi 'ā i te ha'aaura'a o te vānaŋa nei o te 'Atua: «Tā'aku me'e haŋa ta'e he tūtia o kōrua, he ai o kōrua nu'u māhatu 'aroha». 'Āhani i aŋi-aŋi e kōrua, e ko kī e hape rō 'ā te nu'u 'ina kai aŋa hia i te me'e ta'e tano.
40012008	'Ī a au he kī atu: i a au i te ⌊Poki o te taŋata⌋ te parau o te mahana haka ora mo kī i te me'e ha'ati'a 'e i te me'e ta'e ha'ati'a mo aŋa.
40012009	He oho a Ietū mai rā kona 'oka tariko era 'e he uru ki roto i te hare pure o ira.
40012010	'I roto e tahi taŋata rima rehe-rehe. 'I roto tako'a te nu'u e u'i 'ā i te 'ōtohe mo tuhi i te hape o Ietū, he 'ui: —E Ietū, ¿e ha'ati'a rō 'ana mo haka ora i te taŋata māui-ui 'i te mahana haka ora?
40012011	He pāhono e Ietū: —¿Ko ai o kōrua, mo viri o tā'ana māmoe ki roto i te pū 'i te mahana haka ora, e ko oho e ko to'o?
40012012	'E te taŋata 'ata hauha'a rō atu ki te māmoe. 'O ira 'i te mahana haka ora e ha'ati'a rō 'ā mo aŋa i te me'e riva-riva.
40012013	He kī ia ki tū taŋata rima rehe-rehe era: «Ka haka toro mai tu'u rima». He haka toro i tū rima era ō'ona 'e he ora rō 'ai pa he rua rima.
40012014	I e'a era tū nu'u fariseo era, he ha'amata he u'i i te rāve'a mo tiŋa'i mo haka mate i a Ietū.
40012015	I 'ite era a Ietū, he e'a he oho mai tū kona era, 'e me'e rahi nu'u i oho 'i muri. He haka ora i te nu'u ta'ato'a māui-ui,
40012016	'e he kī mo ta'e vānaŋa o ruŋa i a ia 'i te kona taŋata.
40012017	Pē nei i tano ai te me'e haka 'ite e te perofeta era ko 'Itaia 'i te hora kī pē nei ē:
40012018	«'Ī tō'oku tāvini ha'ata'a e au, kope haŋa rahi 'ā'aku, 'i ruŋa i a ia tō'oku koa. Ki a ia ka va'ai nei e au i tō'oku Vārua, 'e he haka 'ite e ia ki te taŋata o te ao pē hē a rāua ana tano ki tō'oku mata.
40012019	E ko tātake a ia 'e e ko ohu-ohu; e ko ŋaro'a e te nu'u i tō'ona pōŋeha iŋa 'i te ara.
40012020	E ko riri ki te nu'u ta'e haka moe rahi i te mana'u 'i ruŋa i a ia, 'e e ko riri ki te nu'u 'aka-'aka o te mana'u. E aŋa e oho nō 'ātā ka haka tano tahi rō i te me'e haŋa 'ā'aku.
40012021	'E te nu'u o te henua ta'ato'a he ŋatu te haŋu 'i ruŋa i a ia».
40012022	He ma'u ia ki a Ietū i te taŋata ko keva 'ā te mata 'e 'ina he vānaŋa 'i te o'o e te tātane, 'e he haka ora e Ietū.
40012023	Te nu'u ta'ato'a he māere he 'ui ki a rāua 'ā: «¿Ko te Hakaara era hō rā o Tāvita?».
40012024	I ŋaro'a era e te fariseo, he kī: «'A Veresepupa, pū'oko o te tātane, i va'ai ki a ia i te mana mo haka e'a mai roto i te taŋata i te tātane».
40012025	'I te 'ite o Ietū i te me'e mana'u e te fariseo, he kī: «Te henua tama'i ki a rāua 'ā e tōtōā 'ana i a rāua 'ā; te nu'u o te kona nūna'a hare 'e te hua'ai moto ki a rāua 'ā e ko roa he ha'ata'a.
40012026	Pē ira tako'a, mo haka e'a e Rukifero i a ia mau 'ana, e ha'ata'a 'ana i a ia 'ā, 'e te pūai o tō'ona haka tere iŋa he ŋaro.
40012027	A kōrua e kī ena e haka e'a nei a au i te tātane hai pūai o Veresepupa; 'e mo aŋa ia ō'oku pē ira, ¿'a 'ai te va'ai i te pūai ki te nu'u hāpī o kōrua mo haka e'a i te tātane mai roto i te taŋata? E take'a ena te hape o te kōrua mana'u hai me'e aŋa e te kōrua nu'u hāpī.
40012028	'E mo haka e'a ō'oku i te tātane mai roto i te taŋata hai pūai o te ⌊Vārua Maitai⌋, ko tu'u mai 'ana ia te ⌊haka tere iŋa 'āpī o te 'Atua⌋ ki a kōrua.
40012029	»¿Pē hē te kope e tahi ana uru ana to'o i te me'e o roto i te hare o te 'aito, mo ta'e here-here 'i ra'e i rā 'aito? Pē ira mau nō, pa'i, ana rava'a i te me'e o roto i rā hare.
40012030	»Te kope ta'e pe'e mai 'ina he haŋa mai; 'e te kope ta'e hā'ū'ū mai mo haka taka-taka i te taŋata mo te 'Atua e haka mira-mira 'ā i tā'aku aŋa.
40012031	»'O ira, 'ī a au he kī atu: te 'Atua e haka kore nō i te hara ta'ato'a 'e i te me'e ta'e tano kī e te taŋata. 'E te hara mau nō mo ta'e haka kore e ia: he kī i te vānaŋa ta'e tano mo te Vārua Maitai.
40012032	Te 'Atua, pa'i, e haka kore nō 'ātā i te hara o te taŋata kī i te vānaŋa ta'e tano mo te Poki o te taŋata; 'e, te kope kī i te vānaŋa ta'e tano mo te Vārua Maitai, e ko haka kore e te 'Atua i tō'ona hara 'i te ao nei 'e 'i te ao ka tu'u mai ena.
40012033	»Mo riva-riva o te tumu, he hua te me'e riva-riva; 'e mo rake-rake, me'e rake-rake. Te huru o te tumu e aŋi-aŋi ena hai huru o tā'ana me'e hua.
40012034	¡E te hua'ai o te kōreha veneno ē! ¿Pē hē kōrua, te nu'u aŋa i te me'e ta'e tano, ana kī i te me'e riva-riva? Hai me'e rahi o roto i te māhatu, te haha e vānaŋa ena.
40012035	Te taŋata riva he me'e riva-riva te me'e kī, he mana'u riva-riva tō'ona; 'e te taŋata aŋa i te me'e ta'e tano he me'e ta'e tano te me'e kī, he mana'u rake-rake tō'ona.
40012036	'Ī a au he kī atu: 'i te mahana o te ture hope'a, e tahi e tahi ka kī ena ki te 'Atua i te tumu o tā'ana vānaŋa ta'e tano kī.
40012037	Hai ta'a vānaŋa mau 'ā ka ture atu ena pē nei ē: ko hape 'ana koe 'o 'ina koe kai hape».
40012038	Tētahi o te nu'u fariseo 'e o te nu'u ⌊ma'ori o te haka tere hūrio⌋ he kī ki a Ietū: —E te Ma'ori, e haŋa rō 'ana a mātou mo take'a i te aŋa iŋa ō'ou i te mana.
40012039	He kī a Ietū: —A kōrua, te nu'u mana'u ta'e tano haka tapa mai te ara parauti'a o te 'Atua e haŋa 'ā mo aŋa ō'oku i te mana; 'e te me'e mau nō mo take'a e kōrua he tāpa'o tu'u pa he me'e topa ki te perofeta era ko ⌊Hōnā⌋.
40012040	Pa he noho iŋa e toru mahana o Hōnā 'i roto i te ika nui-nui, pē ira tako'a te Poki o te taŋata ka noho ena e toru mahana 'i te kona muraki i a ia.
40012041	'I te mahana o te ture hope'a, hora ture i te nu'u ta'ato'a, he e'a te nu'u o Nīnive, 'e hai rāua ka take'a ena te hape o te nu'u o te hora nei. Te nu'u o ira, pa'i, i ŋaro'a era i te vānaŋa 'a Hōnā, he haka moe tahi i te mana'u 'i ruŋa i te 'Atua. 'E 'i te kona nei te kope 'ata hau ki a Hōnā.
40012042	»Pē ira tako'a te 'ariki vahine o Tāvā ka e'a ena 'i te mahana o te haka ūtu'a 'e hai ia ka take'a ena te hape o kōrua; i oho nō mai, pa'i, mai te henua hope'a o te roa mo haka roŋo i te vānaŋa mārama-rama o te 'ariki era ko ⌊Toromono⌋. 'E 'i te kona nei te kope 'ata hau ki a Toromono.
40012043	»Te tātane e haka e'a ena mai roto i te taŋata he oho he kimi a te kona 'one ta'e noho taŋata hai kona mo haka ora; 'e mo ta'e rava'a,
40012044	he mana'u: “'Ī a au he hoki ki te hare mai ira a au i haka e'a mai ai”. »Ka hoki era he take'a i rā taŋata pa he hare 'ina he nu'u noho o ira ko purumu ko haka riva-riva 'ana.
40012045	He oho rā tātane he tari ki ira e hitu tātane 'ata hau 'i te taparahi-ta'ata ki a ia, he uru he noho tahi 'i roto i tū taŋata era, 'e he 'ata 'ati rā taŋata ki te hora ra'e era. Pē ira ka topa tako'a ena ki te nu'u o te hora nei, he nu'u aŋa i te me'e ta'e tano.
40012046	E vānaŋa nō 'ā a Ietū ki te nu'u, he tu'u tō'ona matu'a vahine 'e te ŋā taina ō'ona, e haŋa 'ā mo vānaŋa ki a ia. 'E, 'i te noho 'i haho o te hare,
40012047	he oho e te kope e tahi he kī ki a Ietū: —'Ai haho tu'u matu'a vahine ananake ko tu'u ŋā poki taina e haŋa 'ā mo vānaŋa atu ki a koe.
40012048	He kī e Ietū: —¿Ko 'ite 'ana a kōrua ko ai te nu'u he matu'a vahine 'e he taina tako'a ō'oku?
40012049	He tuhi ia hai rima ki tā'ana nu'u hāpī 'e he kī: —Ko rāua tako'a tō'oku matu'a vahine 'e tō'oku taina.
40012050	Te nu'u aŋa, pa'i, i te me'e haŋa o tō'oku Matu'a o te raŋi he hua'ai tako'a ō'oku.
40013001	'I rā mahana mau 'ā, he e'a a Ietū mai te hare noho o rāua he oho he noho 'i te taha-taha o te vai.
40013002	'I te rahi o te taŋata e taka-taka era, he eke a Ietū he noho 'i ruŋa i te vaka, 'ai ka hāpī i te nu'u o 'uta.
40013003	Me'e rahi te me'e e hāpī era e Ietū hai 'a'amu ha'aaura'a, 'e he kī: «He taŋata e tahi e 'oka 'ā i tā'ana kai.
40013004	I pī i oho era i te karu, he vī-viri te tētahi a te ara; he tu'u e te manu he kai.
40013005	»Tētahi karu i marere a te kona papa 'ō'one ta'e rahi 'e kai roa i tupu ai.
40013006	'I te ta'e hio-hio o te aka 'e 'i te pūai o te ra'ā, he paka-paka.
40013007	»I ai rō te karu i marere a te kona mauku pū-pū. 'I te taiko o rā ŋā mauku, he 'api i te karu tupu he vavau 'e 'ina kai hua.
40013008	»I ai tako'a rō te karu i marere a te kona 'ō'one riva-riva. I tupu era he taiko. Mai rā ŋā karu i hua 'e i puŋa ai e ho'e hānere, e ono 'ahuru 'e e toru 'ahuru karu mai te karu nō e tahi.
40013009	»Te nu'u haŋa mo aŋi-aŋi ka haka topa te mana'u».
40013010	He haka hāhine ia ki a Ietū te nu'u hāpī 'ā'ana 'e he 'ui he aha e vānaŋa era ki te nu'u hai 'a'amu ha'aaura'a.
40013011	He pāhono e Ietū: «Ki a kōrua te 'Atua e haka 'ite atu ena i te me'e ta'e 'ite e te taŋata o ruŋa o te haka tere iŋa 'āpī 'ā'ana, 'e ki a rāua 'ina he haka 'ite.
40013012	Te kope aŋi-aŋi 'e to'o mō'ona i te parauti'a o te 'Atua he haka 'ata aŋi-aŋi. 'E te kope 'ina he to'o i rā me'e mō'ona, 'ātā ki te me'e 'iti-'iti 'ite e ia o ruŋa i te 'Atua ka to'o ena.
40013013	'O ira a au e vānaŋa nei ki te nu'u hai 'a'amu ha'aaura'a; e u'i rō 'ā a rāua 'e 'ina he take'a; e haka roŋo rō 'ana 'e 'ina he aŋi-aŋi.
40013014	'I ruŋa i a rāua he tano te me'e kī e te perofeta era ko 'Itaia: “Ka rahi atu te haka roŋo, e ko aŋi-aŋi, ka rahi atu te u'i iŋa, e ko take'a.
40013015	Te mana'u, pa'i, o te nu'u nei ko mira-mira 'ā, ko puru 'ana te tariŋa, 'e ko puru 'ā te mata, 'o ŋaro'a 'e 'o take'a, 'o aŋi-aŋi, 'o huri te mana'u ki ruŋa i a au, 'o haka kore e au i te rāua hara”.
40013016	»'E, ko te koa i a kōrua 'o te ai te kōrua mata e take'a rō 'ā, 'e te kōrua tariŋa e ŋaro'a rō 'ā.
40013017	'Ī a au he kī atu: me'e rahi perofeta 'e me'e rahi taŋata tano ki te mata o te 'Atua i haŋa rō mo take'a i te me'e take'a e kōrua, 'e 'ina kai take'a, 'e i haŋa rō mo ŋaro'a i te me'e ŋaro'a e kōrua, 'e 'ina e rāua kai ŋaro'a.
40013018	»Ka haka roŋo mai. Te aura'a o tū 'a'amu era o te taŋata 'oka kai ko te me'e nei:
40013019	E ai rō 'ā te nu'u pa he kona ara era 'ā a ira i vī-viri ai te karu: e haka roŋo ena i te roŋo o ruŋa i te ⌊haka tere iŋa 'āpī o te 'Atua⌋ 'ina he aŋi-aŋi; he tu'u ia e Rukifero he to'o i rā roŋo 'o tupu 'i roto i te rāua māhatu.
40013020	»E ai tako'a rō 'ā te nu'u pa he kona papa 'ō'one ta'e rahi vī-viri era o te karu: e haka roŋo ena i te roŋo o te 'Atua he to'o mo rāua hai koa.
40013021	Te me'e 'ino nō, he haka moe i te rāua mana'u 'i ruŋa i rā roŋo mo te hora nō e tahi; ka riri era te nu'u mo rāua o ruŋa o te vānaŋa o te 'Atua 'o ka topa rō era te 'ati 'i te hora haka 'atu i a rāua, he rehu rā roŋo, pa he ta'e hio-hio iŋa o te aka 'i te kona 'ō'one ta'e rahi.
40013022	»Te kona mauku pū-pū vī-viri era o te karu he nu'u haka roŋo i te roŋo o te 'Atua, 'e, 'i te pūai o te haŋa ki te me'e o te ao nei 'e ki te 'ono he mira-mira te mana'u. Ta'ato'a me'e nei he haka vavau i te vānaŋa o te 'Atua 'e 'ina e ko haka rē mo hua 'i roto i a rāua.
40013023	»'E te kona 'ō'one riva-riva vī-viri era o te karu he nu'u haka roŋo 'e aŋi-aŋi i te roŋo o te 'Atua. Mai i a rāua he hua me'e rahi nō atu me'e haŋa e te 'Atua, pa he ŋā karu ena 'ā mai ruŋa i hua ai e ho'e hānere, e ono 'ahuru 'e e toru 'ahuru karu».
40013024	He 'a'amu tako'a e Ietū i te 'a'amu ha'aaura'a nei: «Te me'e topa 'i te haka tere iŋa 'āpī o te 'Atua e tu'u rō 'ā pa he me'e topa ki te taŋata pī i te karu tariko 'i roto i tō'ona henua.
40013025	E ha'uru nō 'ā rā taŋata 'e te nu'u ta'ato'a o tō'ona hare, he tu'u e tahi kope ta'e haŋa ki rā taŋata, he pī tako'a 'i rā kona hai mauku rake-rake 'e he e'a he oho.
40013026	»I nui-nui era te tariko he hua 'e he tupu tako'a tū mauku rake-rake era.
40013027	He oho ia he kī e te nu'u aŋa ki tū taŋata era ō'ona te henua: “Ē, karu tariko ta'a karu 'oka era, ¿pē hē ia i tupu mai ai te mauku rake-rake?”.
40013028	»He pāhono e rā taŋata: “O te kope ta'e haŋa mai ki a au i aŋa i te me'e era”. »He 'ui e tū nu'u aŋa era: “¿E haŋa rō koe mo o'i-o'i o mātou i te ŋā mauku era?”.
40013029	»He kī e rā taŋata: “'Ina, 'o o'i-o'i rō kōrua i te tariko hora ena o kōrua ka o'i ena i te mauku.
40013030	Ka haka rē nō pē nā. Ki tu'u te 'āva'e mo hore i te tariko, he uŋa a au, 'i ra'e, i te nu'u he haka here-here hai ruru i rā mauku mo tutu. Ki oti he hāpa'o i te tariko 'i roto i te hare ha'aputu tariko”».
40013031	He 'a'amu tako'a e Ietū i te 'a'amu ha'aaura'a nei: «Te haka tere iŋa 'āpī o te 'Atua pa he karu mostasa 'oka e te taŋata e tahi 'i 'uta.
40013032	Te karu nei karu hope'a o te 'iti-'iti; 'e, ka tupu ka nui-nui ka oho era, he 'ata nui-nui ki te tētahi me'e o roto i te ha'a'apu, 'ātā he tu'u pa he tumu 'e, 'i te nui-nui, he aŋa te manu i te rāua hakapupa 'i ruŋa i te maŋa».
40013033	He 'a'amu tako'a i te 'a'amu ha'aaura'a nei: «Te haka tere iŋa 'āpī o te 'Atua pa he 'apa 'iti-'iti revaura hoa e te vi'e ki roto i te haraoa mata mo haka ahu tahi».
40013034	E vānaŋa era a Ietū ki te rahi ra'a o te nu'u o ruŋa i te me'e ta'ato'a nei o te haka tere iŋa 'āpī o te 'Atua hai 'a'amu ha'aaura'a, 'e mo ta'e ai hai 'a'amu ha'aaura'a, 'ina he vānaŋa o ruŋa.
40013035	Pē ira i tano ai te me'e kī e te perofeta pē nei ē: «Hai 'a'amu ha'aaura'a a au ka vānaŋa nei; e kī rō a au i te me'e 'ina kai 'ite e te taŋata mai te hora aŋa era 'ā e te 'Atua i te ao».
40013036	He haka marere ia e Ietū i te taŋata 'e he oho he uru ki roto i te hare. He haka hāhine tā'ana nu'u hāpī 'e he ani mo haka aŋi-aŋi i tū 'a'amu ha'aaura'a era o te mauku rake-rake.
40013037	He pāhono e Ietū: «Te kope 'oka era i te karu riva-riva he ⌊Poki o te taŋata⌋,
40013038	'e te henua ko te ao nei. Te karu riva-riva era he nu'u o roto i te haka tere iŋa 'āpī o te 'Atua, 'e te mauku rake-rake he nu'u haka tere e Rukifero.
40013039	'E tū kope ta'e haŋa era ki te taŋata era ō'ona te henua, pī era i te mauku rake-rake ko Rukifero. Te hora era o te hore he pa'o o te ao, 'e te nu'u aŋa he merahi.
40013040	»Pa he mauku rake-rake hoa mo tutu 'i roto i te ahi, pē ira tako'a ka topa ena 'i te pa'o iŋa o te ao.
40013041	He uŋa e te Poki o te taŋata i tā'ana merahi mo to'o mai roto o te haka tere iŋa 'āpī o te 'Atua i te nu'u haka hara i te rua 'e i te nu'u aŋa i te me'e ta'e tano.
40013042	He to'o he hoa ki roto i te rona e hū rō 'ā, he kona 'i ira te ta-taŋi 'e te 'au-'au ra'a niho.
40013043	'E te nu'u tano ki te mata o te 'Atua he 'uira pa he ra'ā 'i te ao haka tere e te rāua Matu'a o te raŋi. »Te nu'u haŋa mo aŋi-aŋi ka haka topa te mana'u.
40013044	»Te haka tere iŋa 'āpī o te 'Atua pa he hauha'a o roto i te henua e tahi. He tu'u e tahi kope he rava'a, 'e he na'a haka 'ou 'i rā kona mau 'ā. Ko koa atu 'ana, he oho he ho'o i tō'ona me'e ta'ato'a ki te nu'u, 'e he ho'o i rā henua mō'ona.
40013045	»Te haka tere iŋa 'āpī o te 'Atua pa he taŋata ho'o tao'a kimi i te poe riva-riva 'e nehe-nehe.
40013046	I rava'a era i te poe hope'a o te hauha'a, he oho he ho'o tahi i tā'ana me'e, 'e he ho'o i rā poe mō'ona.
40013047	»Te haka tere iŋa 'āpī o te 'Atua pa he kūpeŋa hoa ki roto i te vaikava 'e to'o me'e rahi nō atu huru o te ika.
40013048	Ki 'ī te kūpeŋa, he haro ki 'uta, he noho he vae i te ika riva-riva he hāpa'o 'i roto i te kānato 'e he hoa i te ika ta'e au mo kai.
40013049	'I te pa'o iŋa o te ao, pē ira ka ai ena: he e'a te merahi he ha'ata'a i te taŋata aŋa i te me'e ta'e tano mai roto i te nu'u aŋa i te me'e tano,
40013050	'e he hoa i rā nu'u aŋa era i te me'e ta'e tano ki roto i te rona e hū rō 'ā, he kona 'i ira te taŋi 'e te 'au-'au ra'a niho».
40013051	He 'ui e Ietū: —¿Ko aŋi-aŋi tahi 'ana e kōrua i te me'e nei? —'Ē-ē —i pāhono ai.
40013052	He kī ia e Ietū: —Te ⌊ma'ori o te haka tere hūrio⌋ 'ite 'e aŋi-aŋi tako'a o ruŋa i te haka tere iŋa 'āpī o te 'Atua e tano rō 'ā mo hāpī o ruŋa i te me'e 'āpī 'e o ruŋa i te me'e tuai, pa he hoa hare 'ite mo to'o mai roto i tā'ana me'e rahi hāpa'o i te me'e 'āpī 'e i te me'e rū'au.
40013053	I oti era te 'a'amu e Ietū i tū 'a'amu ha'aaura'a era, he e'a he oho mai ira ki tō'ona kāiŋa ko Nātāreta.
40013054	I tu'u era ki ira, he ha'amata he hāpī 'i roto i te ⌊hare pure hūrio⌋. Te taŋata, ko māere atu 'ā, e kī era: «¿'I hē te kope era i 'ite ai i te me'e ta'ato'a era? ¿Pē hē e rava'a ena mo aŋa i te mana?
40013055	¿Ta'e 'ō a ia ko te poki era o te tāmuta, 'e ko ⌊Māria⌋ tō'ona matu'a vahine? ¿Ta'e 'ō he taina o ⌊Tanatiako⌋, o ⌊Kōsē⌋, o Tīmona 'e o Hura?
40013056	'E ¿ta'e 'ō tō'ona ŋā taina vahine ena e noho rō 'ana 'i roto i a tātou? ¿O hē tō'ona mārama-rama 'e tō'ona pūai?».
40013057	'E 'ina he nu'u o tō'ona kāiŋa i ⌊haka moe i te mana'u⌋ 'i ruŋa i a ia. He kī e Ietū: «'Ina e tahi perofeta mo'a e tō'ona hua'ai 'e e te nu'u o tō'ona kāiŋa. O te nu'u o te tētahi atu kona te mo'a i a ia».
40013058	'E 'ina kai rahi te mana i aŋa e Ietū 'i ira he ta'e haka moe o te mana'u o te nu'u o ira 'i ruŋa i a ia.
40014001	'I rā noho iŋa, a ⌊'Erore⌋, 'ariki haka tere o Karirea, he ŋaro'a i te vānaŋa o ruŋa i a Ietū,
40014002	'e he kī ki te nu'u aŋa ki a ia: «Te kope era ko Iovani Papatito ko ora haka 'ou mai 'ana. 'O ira e pūai era mo aŋa i te mana».
40014003	I kī ai pē ira e 'Erore 'o te ai 'ā'ana i uŋa i haka puru i a Iovani hai 'Eroria, vi'e ⌊hāipo-ipo⌋ o tō'ona taina ko Fīripo
40014004	'o te rava ture e Iovani pē nei ē: «Ko hape 'ā a koe i to'o ai i a 'Eroria mo vi'e 'ā'au».
40014005	A 'Erore e haŋa rō 'ā mo tiŋa'i i a Iovani. Te me'e nō, e ri'a-ri'a rō 'ā 'i te nu'u; ta'ato'a nō, pa'i, e mana'u era a Iovani he perofeta.
40014006	'I te ŋoŋoro o te mahana poreko o 'Erore, he e'a te poki vahine 'a 'Eroria he 'ori ki te nu'u ta'ato'a o rā ŋoŋoro. 'I te nehe-nehe o te 'ori o rā uka he koa a 'Erore.
40014007	He hōrea he va'ai e ia i te me'e nō era mo no-no'i.
40014008	'I te hatu e tō'ona matu'a vahine, he kī ki a 'Erore: «Ka va'ai mai 'i ruŋa i te mareti te pū'oko o Iovani Papatito».
40014009	He māui-ui te māhatu, he haka kiva-kiva a 'Erore; 'e, 'i te ai ko hōrea 'ana 'i mu'a o te nu'u oho ki rā ŋoŋoro, he uŋa ki te va'ehau mo va'ai.
40014010	He kī mo oho ki roto i te hare ma'u'aurī 'e mo pa'o i te pū'oko o Iovani.
40014011	I oti era he ma'u i rā pū'oko 'i ruŋa i te mareti he va'ai ki rā uka, 'e o rā uka i va'ai ki tō'ona matu'a vahine.
40014012	He tu'u ia te nu'u hāpī 'a Iovani, he to'o i te hakari 'e he ma'u he tanu. I oti era he oho he haka 'ite ki a Ietū.
40014013	I 'ite era e Ietū o ruŋa i rā 'ati, he e'a he oho a ruŋa i te vaka ki te kona 'ina he taŋata. I 'ite nō e te nu'u, 'e he e'a mai te rāua kona ta'ato'a noho he oho a ruŋa i te henua ki te kona 'i ira a Ietū.
40014014	I topa era a Ietū mai ruŋa i te vaka, he take'a i te rahi o te nu'u; he haka 'aroha i a rāua 'e he haka ora i te nu'u māui-ui ma'u ki a ia.
40014015	I ha'amata era mo pō, he haka hāhine tā'ana nu'u hāpī he kī: —E Ietū, ko ahi-ahi 'ana, 'e kona nei, kona ta'e noho taŋata. Ka u'i te nu'u ena ka haka oho ki te kona mo ho'o i te rāua me'e mo kai.
40014016	He pāhono e Ietū: —'Ina ko haka oho; ka va'ai e kōrua hai me'e mo kai.
40014017	He kī e rā nu'u: —Te me'e ai nō o mātou he haraoa e rima 'e he ika e rua.
40014018	He kī e Ietū: —Ka ma'u mai.
40014019	He kī tako'a ki te taŋata ta'ato'a mo no-noho 'i ruŋa i te mauku. I oti era he to'o i tū haraoa era e rima 'e i tū ika era e rua, he u'i a te raŋi, he māuru-uru ki te 'Atua. He more-more ia i tū ŋā me'e era, he va'ai ki te nu'u hāpī 'ā'ana, 'e he tuha'a e rāua ki te taŋata.
40014020	Ta'ato'a nō taŋata i kai ai 'ātā ka mākona rō 'e i ha'a'ī rō ki te 'ī e ho'e 'ahuru mā piti kānato o te kai topa.
40014021	Te nu'u i kai, mo tataku i te ŋāŋata nō, e pae ta'utini 'e 'ina kai tataku te ŋā vi'e 'e te ŋā poki.
40014022	I oti era te me'e nei, he kī e Ietū ki tā'ana nu'u hāpī mo eke ki ruŋa i te vaka mo oho 'i ra'e ki a ia ki te rua pā'iŋa o te vai; ko ia mo noho mo haka oho i te taŋata.
40014023	I haka oho tahi era a Ietū i te taŋata, he eke ki ruŋa i te ma'uŋa he pure. Hoko tahi nō 'i rā kona i pō ai,
40014024	'e te vaka 'i ruŋa tā'ana nu'u hāpī ko 'ava-'ava 'ā e oho era mai te henua. 'I te ai o te tokerau 'i mu'a o rāua, he tiŋa'i tū vaka era e te pari.
40014025	'I te popohaŋa he ha'ere he oho a Ietū a ruŋa i te vai ki te kona era 'i ira te nu'u hāpī era 'ā'ana.
40014026	I take'a era e rā nu'u i te me'e e ha'ere 'ā a ruŋa i te vai, he mataku 'e he kī: —¡He vārua!
40014027	He me'e e Ietū: —¡Kiahio kōrua! ¡Ko au nei! ¡'Ina ko mataku!
40014028	He pāhono e Pētero: —E Ietū, hoki ko koe mau 'ana, ka kī mai mo oho atu ō'oku ki muri i a koe a ruŋa i te vai.
40014029	—Ka oho mai —i kī ai e Ietū. He topa a Pētero mai ruŋa i te vaka, he ha'amata he ha'ere a ruŋa i te vai pe te kona era 'i ira a Ietū.
40014030	'I te ŋaro'a i te pūai o te tokerau, he ri'a-ri'a. 'E i ha'amata i emu i oho era, he ohu: —¡Ka hā'ū'ū mai koe, e Ietū ē!
40014031	'I tū hora 'ā he 'a-'aru e Ietū a te rima he kī: —¿Pē nā te haka moe iŋa ō'ou i te mana'u 'i ruŋa i a au? ¿He aha rā koe i 'aka-'aka ai?
40014032	I eke era ararua ki ruŋa i te vaka, he haumārū rō 'ai te tokerau.
40014033	Te nu'u o ruŋa i te vaka he ha'amuri ki a Ietū he kī: —¡He parauti'a mau 'ana he Poki koe o te 'Atua!
40014034	He vari ia ananake a ruŋa i te vaka ki te rua pā'iŋa 'e he tu'u ki te kona e tahi te 'īŋoa ko Henetareta.
40014035	He aŋi-aŋi e te nu'u i a Ietū, 'e kai roa i tu'u ai te parau 'āpī ki te kona ta'ato'a o ira. He ma'u i te rāua nu'u māui-ui ki a Ietū,
40014036	'e he ani mo haka rē i a rāua mo haka puā korohaŋa ki te titi o tō'ona kahu; 'e ta'ato'a nu'u haka puā, he ora te māui-ui.
40015001	E tahi mahana tētahi nu'u ⌊fariseo⌋ 'e tētahi ⌊ma'ori o te haka tere hūrio⌋ tu'u mai Hērutarema he haka hāhine ki a Ietū he 'ui:
40015002	—¿He aha ta'a nu'u hāpī e ta'e aŋa ena i te me'e kī e te tātou tupuna mo aŋa? ¿He aha e kai ena kai ⌊haka ma'itaki⌋ hia i te rima hai hopu haŋa māhani aŋa e tātou e te ⌊hūrio⌋?
40015003	He 'ui e Ietū: —'E a kōrua, ¿he aha e haka rehu ena i te roŋo o te 'Atua mo ma'u i te haka tere iŋa o te taŋata?
40015004	Te kī o te 'Atua: “E mo'a koe i tu'u matu'a tane 'e i tu'u matu'a vahine” 'e, “Te kope kī i te vānaŋa ta'e tano mo tō'ona matu'a te ūtu'a he mate”.
40015005	»Ka ai atu pē ira, e kī rō 'ana e kōrua e tano nō te kope e tahi mo kī ki tō'ona matu'a: “Te me'e ai 'ā'aku mo hā'ū'ū atu ko ha'ata'a 'ā e au mo te 'Atua”.
40015006	Pē ira te kope aŋa i rā me'e ka ta'e mo'a ena i tō'ona matu'a hai ta'e hā'ū'ū ki a rāua. Hai kī iŋa era e ta'e haka hauha'a ena e kōrua i te roŋo o te 'Atua mo ma'u i te kōrua haka tere iŋa.
40015007	»¡E te nu'u riva a te haho ē! He parauti'a mau 'ana 'ō te me'e kī o ruŋa i a kōrua e te perofeta era ko 'Itaia hora kī pē nei ē:
40015008	“Te nu'u nei hai ŋutu mau nō e ha'amuri mai nei, 'e te rāua māhatu 'i te kona kē nō atu.
40015009	'E te rāua ha'amuri iŋa mai 'ina e tahi hauha'a; e hāpī rō 'ana, pa'i, i te me'e taŋata pa he roŋo 'ā'aku”.
40015010	He raŋi e Ietū ki te nu'u mo haka hāhine 'e he kī: —Ka haka roŋo tahi mai kōrua 'e e aŋi-aŋi tā'aku vānaŋa ka kī atu ena:
40015011	Ta'e hai me'e o'o a roto i te haha e haka ta'e tano ena i te taŋata ki te mata o te 'Atua, hai me'e kī e'a mai roto i te haha.
40015012	He haka hāhine ia ki a Ietū tā'ana nu'u hāpī he 'ui: —¿Ko 'ite 'ana rō koe: te fariseo ko ta'e au 'ā mo ta'a vānaŋa ena?
40015013	He kī e Ietū: —Te tumu ta'e 'oka e tō'oku Matu'a mai tō'ona aka ka o'i era.
40015014	Ka haka rē nō. A rāua he matapō e uŋa 'ā i te tētahi matapō. 'E te taŋata matapō e tahi mo uŋa i te rua matapō, ararua ka vī-viri era ki roto i te pū.
40015015	He kī ia e Pētero ki a Ietū: —Ka ha'aaura'a mai ta'a me'e kī era.
40015016	He pāhono e Ietū: —¿'Ātā ki a kōrua kai aŋi-aŋi 'ā?
40015017	¿Kai 'ite 'ā e kōrua: te me'e o'o a roto i te haha he turu ki roto i te kōpū 'e he e'a mai roto i te hakari?
40015018	Te me'e haka ta'e tano i te taŋata ki te mata o te 'Atua he me'e kī e'a mai te haha, he me'e mai roto i te taŋata e e'a ena.
40015019	Mai roto i te māhatu o te taŋata, pa'i, e e'a ena te mana'u rake-rake, te tiŋa'i te haka mate i te taŋata, te tai'ata, te piri tane ta'ato'a ta'e ha'ati'a e te 'Atua, te toke, te reo-reo, 'e te vā-vā.
40015020	He me'e ta'ato'a nei te me'e haka ta'e tano i te taŋata ki te mata o te 'Atua, ta'e 'ō he kai 'ina kai haka ma'itaki hia i te rima hai hopu haŋa māhani aŋa e tātou e te hūrio.
40015021	He e'a ia a Ietū mai ira he oho ki te kona hāhine ki Tiro 'e ki Tīrone.
40015022	E tahi vi'e tō'ona noho iŋa e hāhine rō 'ā ki rā ŋā kona, vi'e o te kona kī 'i mu'a 'ā ko ⌊Kana'ana⌋, he haka hāhine a muri koia ko ohu: —¡E Ietū, e te Hakaara o ⌊Tāvita⌋ ē, ka haka 'aroha koe i a au! ¡Ko o'o 'ana tā'aku poki vahine e te tātane he haka māui-ui nō te aŋa i a ia!
40015023	'Ina kai pāhono e Ietū. He haka hāhine ia tā'ana nu'u hāpī 'e he ani: —Ka hā'ū'ū te vi'e era ki hoki ai ki tō'ona hare 'o ohu 'o oho nō mai 'i tu'a o tātou.
40015024	He kī e Ietū: —I uŋa mai ai i a au e te 'Atua ki te itaraera mau nō. A rāua pa he māmoe 'ā ko ŋaro 'ana.
40015025	Ka ai atu pē ira, i oho nō rā vi'e he tū-turi 'i mu'a i a Ietū 'e he kī: —¡Ka hā'ū'ū mai koe!
40015026	He pāhono e Ietū: —Me'e ta'e tano mo hiko i te haraoa mai te ŋā poki mo va'ai ki te paiheŋa.
40015027	He kī e tū vi'e era: —He aŋi 'ā tā'au, e Ietū ē. Ka ai atu pē ira, te paiheŋa e kai tako'a rō 'ā i te pārehe-rehe haraoa vī-viri mai ruŋa i te 'amurama'a o te kope 'ā'ana rā ŋā paiheŋa.
40015028	He kī ia e Ietū: —¡Ko te pūai i tu'u haka moe iŋa i te mana'u 'i ruŋa i a au! Ka ai pa he me'e haŋa ena e koe. 'E 'i rā hora mau 'ā he ora tū poki era.
40015029	He e'a he oho a Ietū mai tū kona era, he tu'u ki te taha-taha o te vai o Karirea 'e he eke ki ruŋa i te reva-reva e tahi he noho.
40015030	Me'e rahi te nu'u i taka-taka 'i rā kona. E ma'u rō 'ana i te nu'u va'e koke, i te matapō, i te nu'u rima rehe-rehe, i te nu'u ta'e vānaŋa, 'e me'e rahi haka 'ou atu nu'u māui-ui he haka topa a te va'e o Ietū, 'e he haka ora e ia.
40015031	He māere te taŋata 'i te take'a i te nu'u ta'e vānaŋa ko vānaŋa 'ā, i te nu'u rima rehe-rehe ko ora 'ana, i te nu'u va'e koke ko ha'ere 'ā 'e i te nu'u matapō ko take'a 'ana. 'E he ha'amata rō 'ai he ha'ahana-hana ki te 'Atua o te itaraera.
40015032	He raŋi e Ietū ki tā'ana nu'u hāpī 'e he kī: —Ko haka 'aroha 'ana a au i te nu'u nei. Ka toru mahana o rāua 'i muri i a tātou 'e 'ina he me'e toe o rāua mo kai. Kai haŋa a au mo haka oho ki te rāua hare kai kai hia 'o re-rehu rō 'i te ara.
40015033	He kī e tū nu'u hāpī era 'ā'ana: —¿Pē hē ia a tātou ana rava'a i te kai mo te rahi nei 'i te kona tu'u pē nei 'ina he noho e te taŋata?
40015034	He 'ui e Ietū: —¿E hia haraoa o kōrua? —E hitu, 'e he 'apa ika riki-riki —i pāhono ai e tū nu'u era.
40015035	He uŋa ia e Ietū mo haka no-noho i te taŋata.
40015036	He to'o i tū ŋā haraoa era e hitu 'e i tū ŋā ika era, he māuru-uru ki te 'Atua, he more-more he va'ai ki tā'ana nu'u hāpī, 'e o rāua i tuha'a ki te taŋata.
40015037	Ta'ato'a i kai ai ki te mākona, 'e i ha'a'ī rō ki te 'ī e hitu kānato o te kai i topa.
40015038	Te rahi i kai ai, mo tataku i te ŋāŋata nō, e maha ta'utini. 'Ina kai tataku i te ŋā vi'e 'e i te ŋā poki.
40015039	I oti era he haka oho e Ietū i te nu'u ki te rāua hare, he eke ki ruŋa i te vaka 'e he oho ki te kona ko Makarana.
40016001	Te nu'u ⌊fariseo⌋ 'e te nu'u ⌊saruseo⌋ he oho he u'i i a Ietū mo haka 'atu. He kī mo aŋa e tahi mana ki 'ite ai e te nu'u he aŋi mau 'ā o te 'Atua a ia i uŋa mai.
40016002	He kī e Ietū: «'I te ahi-ahi ki topa te ra'ā, e kī ena e kōrua: “He riva-riva te mahana āpō 'o te ai ko mea-mea 'ā te raŋi”;
40016003	'e, 'i te pō'ā, he kī e kōrua: “'Arīnā he rake-rake te mahana 'o te ai ko mea-mea 'ā 'e ko pōhāhā 'ana te raŋi”. »Mo ai ia ko 'ite 'ana e kōrua mo ha'aaura'a i te huru o te raŋi, ¿pē hē e ta'e aŋi-aŋi ena i te ha'aaura'a o te me'e topa o te hora nei?
40016004	A kōrua, te nu'u mana'u ta'e tano haka tapa mai te ara parauti'a o te 'Atua, e haŋa 'ā mo aŋa ō'oku i te mana, 'e, te me'e mau nō mo take'a e kōrua he tāpa'o tu'u pa he me'e topa ki te perofeta era ko Hōnā». He haka rē ia a Ietū i rā nu'u 'e he e'a he oho mai ira.
40016005	I vari era a kuā Ietū ki te rua pā'iŋa o te vai o Karirea, ko rehu 'ā mo ma'u i te rāua haraoa.
40016006	He kī e Ietū ki tā'ana nu'u hāpī: —E u'i kōrua e te revaura o te fariseo 'e o te saruseo.
40016007	He ha'amata ia tū nu'u hāpī era 'a Ietū he vānaŋa 'i roto i a rāua 'ā 'e he kī: «I kī mai ena i te vānaŋa ena 'o te 'ite kai ma'u mai tātou i te haraoa».
40016008	He aŋi-aŋi e Ietū 'e he kī: —¿He aha kōrua e vānaŋa ena o ruŋa i te haraoa? ¡Kai haka moe riva-riva mai 'ā kōrua i te mana'u 'i ruŋa i a au!
40016009	¿Kai aŋi-aŋi 'ana 'ō e kōrua? ¿Ko rehu 'ā i a kōrua te haraoa era e rima hāŋai era e pae ta'utini taŋata, 'e e hia kānato i ha'a'ī ai o te kai topa?
40016010	¿Ko rehu tako'a 'ana i a kōrua te haraoa era e hitu hāŋai era e maha ta'utini taŋata, 'e e hia kānato i ha'a'ī ai o te kai topa?
40016011	¿He aha kōrua e ta'e aŋi-aŋi ena: ta'e o ruŋa i te haraoa a au e vānaŋa atu ena? Tā'aku kī: e u'i kōrua e te revaura o te fariseo 'e o te saruseo.
40016012	He aŋi-aŋi ia e rā nu'u: a Ietū ta'e e kī 'ana o ruŋa i te revaura era mo aŋa o te haraoa, e kī 'ana e u'i a rāua e te hāpī o te fariseo 'e o te saruseo.
40016013	I tu'u era a kuā Ietū ki Tētārea o Fīripo, he 'ui ki tā'ana nu'u hāpī: —¿Ko ai te ⌊Poki o te taŋata⌋ e kī ena e te nu'u?
40016014	He pāhono e rā nu'u: —E ai rō 'ā te nu'u kī ko Iovani Papatito, e ai tako'a rō 'ana te nu'u kī ko te perofeta era ko 'Ēria, 'e e ai haka 'ou rō 'ā te nu'u kī ko Heremia 'o he perofeta haka 'ou e tahi o mu'a 'ā.
40016015	—'E, ki te kōrua kī, ¿ko ai a au?
40016016	He pāhono ia e Tīmona, e kī tako'a era ko Pētero: —A koe he Kiritō, he Poki o te 'Atua ora.
40016017	He kī e Ietū: —¡Ko te koa i a koe, e Tīmona, poki 'a Hōnā ē! Te me'e 'ite ena e koe ta'e o te taŋata i haka 'ite atu, o tō'oku Matu'a o te raŋi.
40016018	'Ī a au he kī atu: a koe ko Pētero, te ha'aaura'a: «he mā'ea»; 'e pa he mā'ea hai ia e ha'amata e titi ena i te hare, hai koe a au ka ha'amata ka haka rahi ena i te nu'u ⌊haka moe i te mana'u⌋ 'i ruŋa i a au, 'e 'ina e ko ai 'i ruŋa i a rāua te pūai o te mate.
40016019	He va'ai atu au i te tāviri o te ⌊haka tere iŋa 'āpī o te 'Atua⌋; te me'e mo ta'e ha'ati'a e koe 'i te ao nei, ko ta'e ha'ati'a tako'a 'ā 'i te raŋi, 'e te me'e mo ha'ati'a 'i te ao nei, ko ha'ati'a tako'a 'ā 'i te raŋi.
40016020	'E he kī ia e Ietū ki tā'ana nu'u hāpī mo ta'e 'a'amu e tahi nu'u he Kiritō a ia.
40016021	Mai rā hora he ha'amata a Ietū he vānaŋa ki tā'ana nu'u hāpī o ruŋa i te me'e ka topa era ki a ia pē nei ē: «E oho a au ki Hērutarema, 'e 'i ira ka tōtōā mai ena i a au e te nu'u pū'oko haka tere hūrio, e te ⌊oromatu'a ra-rahi⌋ 'e e te ⌊ma'ori o te haka tere hūrio⌋. E ŋaro'a rō e au i te māui-ui ki roto i te ivi. E tiŋa'i e haka mate rō i a au 'e, 'i te toru mahana, e ora haka 'ou rō mai a au».
40016022	He to'o e Pētero a te tapa he ha'amata he ture: —¡'Ina e ko ha'ati'a e te 'Atua, e Ietū ē! ¡Te me'e ena e ko topa atu ki a koe!
40016023	He rori e Ietū he kī ki a Pētero: —¡Ka haka tapa koe mai muri i a au! ¡E haka 'aka-'aka 'ā koe i tō'oku mana'u pē Rukifero 'ā! 'Ina koe he mana'u pa he mana'u o te 'Atua, a koe e mana'u ena hai mana'u taŋata.
40016024	He kī ia e Ietū ki tū nu'u ta'ato'a hāpī era 'ā'ana: «Te kope haŋa mo riro ō'ona he taŋata hāpī 'ā'aku e haka rehu i a ia mau 'ā, 'ai ka 'amo rō i tō'ona tātaurō, te aura'a, e va'ai i a ia 'ātā mo mate 'i te aŋa iŋa i tā'aku me'e haŋa.
40016025	»Te kope hārui i a au 'e i tā'aku hāpī hai tua'ivi mo hāpa'o i a ia 'o mate 'e mo aŋa i tā'ana me'e nō era i haŋa e ko ai i a ia te ora 'āpī 'ina he hope'a ra'a va'ai e te 'Atua. 'E te kope haka rē i tā'ana me'e haŋa mo ha'atura mai ki a au he rava'a e ia i rā ora.
40016026	»'Ina e tahi aura'a mo te taŋata ai i tā'ana me'e ta'ato'a haŋa o te ao nei 'e 'ina i a ia te ora 'āpī 'ina he hope'a ra'a. 'Ina e tahi me'e mo va'ai 'o mo aŋa e te taŋata mo 'auhau ki te 'Atua mo rava'a i rā ora.
40016027	Te Poki o te taŋata, pa'i, e oho rō mai e 'ana-'ana rō 'ana 'i te pūai o tō'ona Matu'a, 'i muri i a ia tā'ana merahi, 'e e 'auhau rō i te taŋata, e tahi e tahi, e haka tano ki te rāua me'e aŋa.
40016028	'E 'ī a au he kī atu: tētahi nu'u o te kona nei e ko mate hia ka take'a rō ena te oho iŋa mai o te Poki o te taŋata 'i ruŋa i a ia te parau mo haka tere».
40017001	E ono mahana haka 'ou pe mu'a, he to'o e Ietū i a Pētero, i a ⌊Tanatiako⌋ 'e i a ⌊Iovani⌋, taina o Tanatiako, he iri ko rāua mau nō ki ruŋa i te ma'uŋa ruŋa nui e tahi.
40017002	'I rā kona, 'i mu'a o rā nu'u, he huru kē te 'āriŋa o Ietū, he 'uira pa he ra'ā 'e he rito-rito te kahu pa he mōrī.
40017003	'I tū hora 'ā, he take'a a ⌊Mōtē⌋ ararua ko ⌊'Ēria⌋ e vānaŋa 'ā ki a Ietū.
40017004	He kī ia e Pētero: «E Ietū, ¡he riva nō 'ō i ai ai a tātou 'i nei! Mo haŋa ō'ou, he aŋa atu e au e toru pae-pae: e tahi mō'ou, e tahi mo Mōtē 'e e tahi mo 'Ēria».
40017005	E vānaŋa nō 'ana a Pētero, i noho ai 'i ruŋa i a rāua te raŋi tea-tea 'uira e tahi, 'e mai roto i e'a ai e tahi re'o e kī era: «He Poki nā 'ā'aku, Poki haŋa rahi; 'i ruŋa i a ia tō'oku koa. E ha'atura kōrua ki a ia».
40017006	I ŋaro'a era e tū nu'u hāpī era hoko toru, he tū-turi he noi te 'āriŋa a ruŋa i te 'ō'one, ko hope'a atu 'ā te ri'a-ri'a.
40017007	He haka hāhine a Ietū ki a rāua, he haka puā hai rima he kī: «Ka e'a kōrua ki ruŋa; 'ina ko ri'a-ri'a».
40017008	I e'a era te 'āriŋa a ruŋa, he take'a hoko tahi nō 'ō a Ietū.
40017009	E turu nō 'ana ananake mai ruŋa i te ma'uŋa, he kī e Ietū: —'Ina ko 'a'amu te me'e take'a ena e kōrua 'ātā ki te ora iŋa mai te mate o te ⌊Poki o te taŋata⌋.
40017010	He 'ui ia e kuā Pētero ki a Ietū: —¿He aha te ⌊ma'ori o te haka tere hūrio⌋ e kī ena: 'i ra'e a 'Ēria ka tu'u mai ena?
40017011	He pāhono e Ietū: —He aŋi 'ā, 'i ra'e a 'Ēria ana tu'u mai; mā'ana e haka riva-riva i te me'e ta'ato'a.
40017012	'E, 'ī a au he kī atu: a 'Ēria ko tu'u mai 'ā, 'e 'ina e rāua kai aŋi-aŋi. I aŋa nō i te rāua me'e nō era i haŋa 'i ruŋa i a ia. Pē ira tako'a te Poki o te taŋata hai rāua ka ŋaro'a ena i te māui-ui ki roto i te ivi.
40017013	He aŋi-aŋi ia e rā nu'u: a Ietū o ruŋa i a Iovani Papatito e vānaŋa era.
40017014	I tu'u era a kuā Ietū ki te kona 'i ira te nu'u, he haka hāhine te taŋata e tahi, he tū-turi 'i mu'a i a Ietū 'e he kī:
40017015	—E Ietū, ka haka 'aroha koe i tā'aku poki: e kiki-kiki rō 'ā 'e he taparahi-ta'ata te 'ati topa ki a ia. E rahi rō 'ā tō'ona viri iŋa a roto i te ahi 'e a roto i te vai.
40017016	'Ī ko ma'u mai 'ā e au ki ta'a nu'u hāpī nei 'e kai rava'a e rāua mo haka ora.
40017017	He kī e Ietū: —¡E te nu'u pū'oko hio-hio mana'u ta'e tano 'e ta'e ⌊haka moe i te mana'u⌋ 'i ruŋa i te 'Atua ē! ¡Pa he me'e ena: ka ai ka oho nō atu a au 'i muri i a kōrua 'ātā ki te pa'o iŋa o te ao, ko te ta'e haka moe iŋa mai 'ā kōrua i te mana'u 'i ruŋa i a au! ¿'Ātā ki hē rā nei ka ha'aoroma'i ka oho nō nei i a kōrua? Ka ma'u mai te poki.
40017018	He ture e Ietū ki te tātane 'i roto i te poki 'e he haka e'a. 'I rā hora mau 'ā he ora rō 'ai tū poki era.
40017019	'I te hora ko rāua nō, he 'ui e te nu'u hāpī 'a Ietū: —E te Ma'ori, ¿he aha i ta'e rava'a ai e mātou mo haka e'a i rā tātane?
40017020	He pāhono e Ietū: —He ta'e rahi o te kōrua haka moe iŋa mai i te mana'u 'i ruŋa i a au. 'Ī a au he kī atu: 'āhani te kōrua haka moe iŋa o te mana'u 'i ruŋa i a au korohaŋa pa he 'iti-'iti ena 'ā o te karu mostasa, e tano nō kōrua mo kī ki te ma'uŋa era: «¡Ka oho koe mai nā ki te rua kona!», 'e he oho mai te kona era. 'E 'ina e tahi me'e mo ta'e rava'a e kōrua mo aŋa. [
40017021	'E, te tātane ta'ato'a pūai pē rā, hai pure nō ki te 'Atua 'e hai tapu i te kai ana haka e'a.]
40017022	'I te mahana e tahi 'i Karirea he kī e Ietū ki tā'ana nu'u hāpī: «Te Poki o te taŋata e va'ai rō ki te rima o te taŋata,
40017023	e tiŋa'i e haka mate rō 'e, 'i te toru mahana, he ora haka 'ou». I ŋaro'a era i rā vānaŋa, he māui-ui te māhatu he haka kiva-kiva ananake.
40017024	I tu'u era a Ietū ananake ko tā'ana nu'u hāpī ki Kaperenāū, te nu'u haka 'auhau i te taŋata hai moni mo te ⌊Kona Ha'amuri 'Atua⌋ he oho he u'i i a Pētero, 'e he 'ui: —¿E 'auhau rō 'ā tu'u ma'ori i te moni mo te Kona Ha'amuri 'Atua?
40017025	—'Ē-ē, e 'auhau rō 'ā —i pāhono ai e Pētero. I uru era a Pētero ki roto i te hare, he kī rō 'ai e Ietū: —Ki tu'u mana'u, e Tīmona ē, ¿ko ai te nu'u haka 'auhau e te 'ariki o te ao nei i te moni mō'ona: he hua'ai ō'ona 'o he nu'u ta'e he hua'ai ō'ona?
40017026	He pāhono e Pētero: —He nu'u ta'e he hua'ai ō'ona. He kī haka 'ou e Ietū: —He aŋi 'ā tā'au, te hua'ai o te 'ariki 'ina he 'auhau.
40017027	Ka ai atu pē ira, 'o riri tā'ue te nu'u era, ka oho ki taha tai, ka hoa te hau ki roto. Te ika ra'e ka ra'u atu ena, nā 'i te haha te tara 'aurī e tahi, te hauha'a he pe'e mo 'auhau i a tāua, 'e he ma'u e koe he 'auhau.
40018001	'I rā mahana mau 'ā, he haka hāhine tā'ana nu'u hāpī 'e he 'ui ki a Ietū: —¿Ko ai te kope 'ata hōnui 'i roto i te ⌊haka tere iŋa 'āpī o te 'Atua⌋?
40018002	He raŋi e Ietū ki te poki e tahi, he haka māroa 'i vāeŋa o rāua
40018003	'e he kī: —'Ī a au he kī atu: mo ta'e huri o te kōrua mana'u pa he ŋā poki, e ko o'o kōrua ki roto i te haka tere iŋa 'āpī o te 'Atua.
40018004	Te kope hope'a o te hōnui o roto i te haka tere iŋa 'āpī o te 'Atua he kope mana'u i hau rō atu te rua ki a ia, 'e tō'ona mana'u pa he ŋā poki.
40018005	'E te kope to'o 'e hāpa'o hai 'īŋoa ō'oku i te rua, ka ai atu i te poki e tahi pa he poki nei, e to'o 'ana i a au.
40018006	»Te ūtu'a o te 'Atua mo te taŋata haka hara i te kope ta'e pūai rahi o te haka moe iŋa i tō'ona mana'u 'i ruŋa i a au he ūtu'a 'ata taparahi-ta'ata ki te ūtu'a he here hai mā'ea paŋaha'a ki te ŋao 'ai ka hoa ki raro i te parera o te vaikava.
40018007	»He 'ati e tahi mo te nu'u o te ao te ai me'e rahi nō atu me'e uŋa i te taŋata ki roto i te hara. Rā ŋā me'e 'ina e ko ta'e ai. Ka ai atu pē ira, ¡ko te 'aroha 'i te kope haka hara i te rua!
40018008	»'O ira, mo haka hara atu i a koe e tu'u rima e tu'u va'e, ka hore, 'ai ka hoa rō a kōnui era. E hau rō atu 'i te tano mo rava'a i te ora 'āpī 'ina he hope'a ra'a va'ai e te 'Atua e tahi mau nō rima 'o e tahi mau nō va'e, ki te ai ararua u'u rima 'e ararua u'u va'e 'e he hoa i a koe ki roto i te ahi 'ina he mate ki te hora hope'a.
40018009	'E mo haka hara atu i a koe e tu'u mata, ka ka-karo 'e 'ai ka hoa rō a kōnui era. E hau rō atu 'i te tano mo rava'a i te ora 'āpī 'ina he hope'a ra'a e tahi nō u'u mata, ki te ai ararua mata 'e he hoa i a koe ki roto i te pō'auahi.
40018010	»'Ina kōrua ko ta'e haka au i te nu'u ta'e pūai rahi o te haka moe iŋa i te mana'u 'i ruŋa i a au. 'Ī a au he kī atu: te merahi hāpa'o i te nu'u era 'ai te raŋi 'i mu'a o tō'oku Matu'a. [
40018011	Te ⌊Poki o te taŋata⌋, pa'i, i oho mai ai mo haka e'a mai roto i te ūtu'a o te hara i te taŋata oho a te ara ta'e tano 'e mo va'ai ki a rāua i te ora 'āpī 'ina he hope'a ra'a.]
40018012	»Mo ai e tahi taŋata e ai rō 'ana e ho'e hānere māmoe 'e he ŋaro e tahi, ¿e ko haka rē hō 'i ruŋa i te ma'uŋa 'ā i te māmoe era e iva 'ahuru mā iva mo oho mo kimi i rā māmoe ŋaro era?
40018013	'E mo rava'a, 'ata hau rō atu te koa ki rā māmoe ki te ŋā māmoe ta'e ŋaro era e iva 'ahuru mā iva.
40018014	Pē ira tako'a 'ā, te Matu'a o kōrua o te raŋi e ko haŋa mo ŋaro 'o mo 'ati e tahi o te nu'u nei, nu'u ta'e pūai rahi o te haka moe iŋa i te mana'u 'i ruŋa i a au.
40018015	»Mo aŋa atu o tu'u taina e tahi me'e ta'e tano ki a koe, ka vānaŋa kōrua hoko rua nō 'e 'ai ka haka aŋi-aŋi rō i tō'ona hape. Mo haka roŋo atu, ko rava'a haka 'ou 'ana e koe i tu'u taina.
40018016	'E mo ta'e haka roŋo atu, ka ma'u e tahi 'o e rua taŋata 'i muri i a koe mo mata'ite, mo haka tano ki te haka tere iŋa o te 'Atua pāpa'i e ⌊Mōtē⌋ pē nei ē: hai vānaŋa o te mata'ite e rua 'o e toru he tī-tika te ture ta'ato'a.
40018017	'E mo ta'e haka roŋo ki rā ŋā mata'ite, ka kī ki te nūna'a taŋata ta'ato'a o rā kona ⌊haka moe i te mana'u⌋ 'i ruŋa i te 'Atua. 'E mo ta'e haka roŋo ki rā nu'u, ka ha'ariro pa he taŋata kai 'ite ko ai te 'Atua parauti'a 'o pa he ⌊nu'u haka 'auhau i te taŋata hai moni mo te rōmano⌋.
40018018	»'Ī a au he kī atu: te me'e mo ta'e ha'ati'a e kōrua 'i te ao nei, ko ta'e ha'ati'a tako'a 'ā 'i ruŋa i te raŋi, 'e te me'e mo ha'ati'a e kōrua 'i te ao nei, ko ha'ati'a tako'a 'ā 'i te raŋi.
40018019	»He kī atu a au: mo ha'a'au 'i te ao nei hoko rua o kōrua mo no-no'i e tahi me'e hai pure, he va'ai atu e tō'oku Matu'a o te raŋi.
40018020	Mo taka-taka e rua 'o e toru taŋata hai 'īŋoa ō'oku, 'i vāeŋa o rāua a au.
40018021	He oho ia e Pētero he 'ui ki a Ietū: —¿E hia hape o tō'oku taina mo haka rehu e au ana aŋa ana oho nō mai i te me'e ta'e tano? ¿E hitu?
40018022	He pāhono e Ietū: —'Ina a au e ko kī atu e hitu; tā'aku kī: ta'ato'a nō hape mo aŋa atu.
40018023	»Te haka tere iŋa 'āpī o te 'Atua pa he haka tere iŋa o te 'ariki e tahi haŋa mo 'auhau e tā'ana nu'u aŋa i te tārahu mō'ona.
40018024	»I ha'amata era mo haka 'auhau i rā nu'u, he ma'u he haka māroa 'i mu'a i a ia i te kope e tahi rahi ri'a-ri'a te tārahu mō'ona.
40018025	'I te ta'e ai o te moni o rā kope mo 'auhau, he kī e te 'ariki mo ho'o pa he 'ekaravo koia ko tā'ana vi'e, ko tā'ana ŋā poki, 'e he me'e ta'ato'a 'ā'ana; pē ira ana 'auhau i tō'ona tārahu.
40018026	»He tū-turi rā kope he ani ki te 'ariki: “Ka ha'aoroma'i mai koe; e 'auhau tahi rō atu e au”.
40018027	»He haka 'aroha te 'ariki, he haka rehu i rā tārahu 'e he haka rē mo oho.
40018028	»I e'a i oho era rā kope he piri te hokorua e tahi e ai rō 'ā te tārahu 'iti-'iti o rā hokorua mō'ona. He 'a-'aru he ŋatu i te ŋao 'ai ka kī e rā kope: “¡Ka 'auhau mai tu'u tārahu!”.
40018029	»He tū-turi rā hokorua he ani: “Ka ha'aoroma'i mai koe; e 'auhau tahi rō atu e au”.
40018030	»'Ina rā kope kai haŋa. He to'o mai he haka puru 'ātā ka 'auhau tahi rō i rā tārahu.
40018031	»Te tētahi atu nu'u aŋa mo te 'ariki he ŋaro'a i te māui-ui ki roto i te māhatu 'i tū me'e topa era ki rā hokorua, 'e he oho he 'a'amu tahi ki te 'ariki.
40018032	»He uŋa ia e te 'ariki mo oho o tū kope era ki a ia 'e he ture: “¡E te taparahi-ta'ata ē! Ko haka rehu tahi 'ana a au i tu'u tārahu, he ani mai ō'ou.
40018033	'E i ani atu era tu'u hokorua, kai haka 'aroha a koe i a ia, pa he haka 'aroha iŋa atu era ō'oku i a koe”.
40018034	»'E, 'i te riri o te 'ariki, he kī mo haka ūtu'a 'ātā ka 'auhau tahi rō i tū tārahu era ō'ona.
40018035	He kī haka 'ou e Ietū: «Pē ira tako'a tō'oku Matu'a o te raŋi ka aŋa atu ena mo ta'e haka rehu o kōrua hai māhatu i te me'e ta'e tano aŋa atu e te kōrua taina».
40019001	I oti era te kī i te ŋā me'e nei, he e'a he oho a Ietū mai Karirea 'e he tu'u ki te kona o Hūrea o te rua pā'iŋa o te rio era ko Horotana, pā'iŋa mai ira e e'a era te ra'ā.
40019002	Nu'u rahi te nu'u i vari 'i muri, 'e 'i ira i haka ora ai e Ietū i te māui-ui o te nu'u.
40019003	Tētahi nu'u ⌊fariseo⌋ he haka hāhine ki a Ietū, he haka 'atu koi'ite e kī rō i te me'e ta'e tano ki te rāua haka tere iŋa, he 'ui: —¿E ha'ati'a rō 'ana mo ha'ata'a o te kenu mai tā'ana vi'e ⌊hāipo-ipo⌋ 'o te me'e nō era he me'e?
40019004	He pāhono e Ietū: —¿Kai tai'o 'ō a kōrua 'i te kona hā'aki 'i ruŋa i te ⌊Pāpa'i Mo'a⌋ pē nei ē: te Kope aŋa era i a rāua 'i te ha'amata iŋa o te ao «he tane 'e he vahine i aŋa ai»,
40019005	'e te kona hā'aki tako'a: «'O ira te taŋata ka haka rē ena i tō'ona matu'a tane 'e matu'a vahine mo hāipo-ipo ki tā'ana vi'e 'e he riro rō 'ai e tahi nō hakari»?
40019006	E ko ai haka 'ou hoko rua, e tahi mau nō a rāua. 'O ira, 'ina ko ha'ata'a te taŋata i te me'e haka piri e te 'Atua.
40019007	He 'ui haka 'ou e tū nu'u fariseo era: —¿He aha ia te ⌊haka tere iŋa 'a Mōtē⌋ e ha'ati'a ena i te kenu mo ha'ata'a mai tā'ana vi'e hāipo-ipo e va'ai e te kenu i te parau ha'ata'a ki rā vi'e?
40019008	He kī e Ietū: —He pū'oko hio-hio o kōrua i haka rē ai e Mōtē mo ha'ata'a mai te kōrua vi'e hāipo-ipo; 'e ta'e pē ira 'i te ha'amata iŋa o te ao.
40019009	'Ī a au he kī atu: te kope ha'ata'a mai tā'ana vi'e, ka ai atu kai tai'ata hia rā vi'e, 'e he hāipo-ipo ki te rua, e tai'ata 'ā rā kope.
40019010	He kī ia e tā'ana nu'u hāpī: —Mo ai 'ina he ha'ati'a i te taŋata 'e i te vi'e hāipo-ipo mo ha'ata'a, 'ata hau rō atu ia 'i te tano mo ta'e hāipo-ipo.
40019011	He pāhono e Ietū: —Ta'e ta'ato'a nu'u 'ite pē hē te ma'u iŋa o te me'e he ta'e hāipo-ipo, te aura'a, he noho iŋa 'ina he piri tane; te nu'u 'ite mo ma'u i te me'e nei he nu'u hā'ū'ū e te 'Atua.
40019012	Rauhuru te tumu o te me'e ena he noho 'ina he piri tane: mo te tētahi he me'e poreko, mo te tētahi atu ko pātehe 'ana, 'e mo te tētahi haka 'ou atu he haŋa mo tāvini ki te 'Atua 'e mo haka 'ite o ruŋa i te haka tere iŋa 'āpī 'ā'ana e tahi mau nō mana'u. Te kope 'ite mo ma'u i te noho iŋa nei, e ma'u.
40019013	I oho era he ma'u e te nu'u i te ŋā poki ki a Ietū mo haka puā hai rima 'e mo pure mo rā ŋā poki. I take'a era e tā'ana nu'u hāpī, he ture ki rā nu'u.
40019014	He kī ia e Ietū: «E haka rē kōrua i te ŋā poki mo oho mai ki a au. Te ⌊haka tere iŋa 'āpī o te 'Atua⌋, pa'i, mo te nu'u pa he ŋā poki».
40019015	He haka puā e Ietū i tō'ona rima ki ruŋa i tū ŋā poki era he ha'amaitai, 'e he e'a he oho mai ira.
40019016	He oho te repa e tahi he u'i i a Ietū, 'e he 'ui: —E te Ma'ori, ¿he aha tā'aku me'e riva-riva mo aŋa mo rava'a e au i te ora 'āpī 'ina he hope'a ra'a va'ai e te 'Atua?
40019017	He pāhono e Ietū: —¿He aha rā koe e 'ui mai ena o ruŋa i te me'e he riva-riva? Te kope riva e tahi mau nō: he 'Atua. 'E mo haŋa ō'ou mo rava'a i te ora 'āpī 'ina he hope'a ra'a va'ai e te 'Atua, e ha'atura tā'ana roŋo.
40019018	—¿Ko roŋo hē? —i 'ui ai e rā kope. He kī e Ietū: —'Ina ko mate te taŋata i a koe, 'ina ko tai'ata, 'ina ko toke, 'ina ko reo-reo mo 'ati o te rua,
40019019	e mo'a tu'u matu'a tane 'e matu'a vahine, 'e e haŋa koe ki te rua pa he haŋa iŋa ena 'ā ō'ou ki a koe mau 'ā.
40019020	—Te me'e ta'ato'a ena ko haka tano tahi 'ana e au —i kī ai e rā kope—. ¿He aha tā'aku me'e toe mo aŋa?
40019021	He pāhono e Ietū: —Mo haŋa ō'ou mo riro he taŋata 'ina e tahi hape, ka oho ka ho'o tahi tu'u hauha'a 'e 'ai ka va'ai rō te moni mo te nu'u veve. Pē ira he ai tu'u hauha'a 'i te raŋi. 'E 'ai koe ka oho iho mai 'i muri i a au mo taŋata hāpī 'ā'aku.
40019022	I ŋaro'a era e rā repa i tū vānaŋa era, he māui-ui rō atu 'ai te māhatu, 'e i haka kiva-kiva i e'a i oho ai 'i te rahi o tō'ona hauha'a.
40019023	He me'e ia e Ietū ki tā'ana nu'u hāpī: —'Ī a au he kī atu: aŋa ri'a-ri'a te taŋata 'ono mo o'o ki roto i te haka tere iŋa 'āpī o te 'Atua.
40019024	'E he kī haka 'ou atu a au: i hau rō atu 'i te aŋarahi mo te taŋata 'ono mo haka rē i a ia mo haka tere e te 'Atua, ki te o'o o te kameio a roto i te mata o te ivi.
40019025	I ŋaro'a era, he 'ata māere rō atu 'ai tā'ana nu'u hāpī, 'e he 'ui: —Mo ai pē ira, ¿ko ai ia te me'e mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a va'ai e te 'Atua?
40019026	He u'i riva-riva e Ietū 'e he pāhono: —E ko rava'a, ki te hora hope'a, e te kope e tahi mo haka e'a i a ia mau 'ā mai roto i te ūtu'a o te hara. Mo te 'Atua mau nō e haka e'a. 'Ina, pa'i, e tahi me'e mo ta'e rava'a e ia mo aŋa.
40019027	He kī ia e Pētero: —A mātou ko haka rē tahi 'ana i te mātou me'e mo nu'u hāpī 'ā'au. ¿He aha ia te mātou me'e mo rava'a?
40019028	He pāhono e Ietū: —'Ī a au he kī atu: 'i te hora haka 'āpī i te me'e ta'ato'a 'e noho o te ⌊Poki o te taŋata⌋ 'i ruŋa i te pepe 'ariki o te 'Atua, a kōrua, te nu'u oho mai 'i muri i a au, he noho tako'a 'i ruŋa i te pepe 'ariki e ho'e 'ahuru mā piti mo ture i te ŋā ho'e 'ahuru mā piti mata o te itaraera.
40019029	'E te nu'u ta'ato'a haka rē hai au i te rāua hare, i te rāua taina tane, taina vahine, i te rāua matu'a tane, matu'a vahine, i te rāua ŋā poki, 'e i te rāua henua, he va'ai e te 'Atua e tahi hānere haka 'ou o te me'e, 'e i te ora 'āpī 'ina he hope'a ra'a.
40019030	'Ī a au he kī atu: me'e rahi nu'u ko rāua te ra'e 'i te hora nei, pe mu'a ka oho ena ko rāua te hope'a; 'e me'e rahi nu'u ko rāua te hope'a 'i te hora nei, pe mu'a ka oho ena ko rāua te ra'e.
40020001	»Te me'e topa 'i te ⌊haka tere iŋa 'āpī o te 'Atua⌋ pa he me'e topa ki te taŋata e ai rō 'ana tō'ona henua 'oka vino. 'I te pō era 'ā he e'a he kimi hai nu'u mo aŋa 'i tū kona era ō'ona.
40020002	He ha'a'au ki rā nu'u mo 'auhau hai moni tano mo te mahana aŋa e tahi, 'e he uŋa he haka aŋa 'i tū kona vino era.
40020003	»'I te hora iva o te pō'ā, he e'a haka 'ou tū taŋata era 'e he take'a, 'i te kona haka ora taŋata, i te nu'u e noho tahaŋa 'ā.
40020004	He kī: “Ka oho kōrua ka aŋa 'i tō'oku kona vino era. He 'auhau atu a au i te moni tano”. He e'a rā nu'u he oho.
40020005	»He e'a haka 'ou ia rā taŋata 'i te hora kai 'e 'i te hora toru o te ahi-ahi, 'e he aŋa pē tū ŋā me'e ra'e era.
40020006	'E pe te hora pae o te ahi-ahi, he hoki ki tū kona haka ora taŋata era, 'e he piri ki te nu'u haka 'ou e no-noho tahaŋa 'ā. He 'ui: “¿He aha kōrua e no-noho tahaŋa ena 'i nei mai te pō'ā ki te pō 'ina e tahi me'e aŋa?”.
40020007	»He pāhono e rā nu'u: “'Ina e tahi taŋata i va'ai mai i a mātou hai aŋa”. »He kī e rā taŋata: “Ka oho ia kōrua ka aŋa 'i tō'oku kona vino era”.
40020008	»I pō era, he kī e rā taŋata ki te kope ko ia te pū'oko o te aŋa: “Ka kī ki te nu'u aŋa mo oho mai, 'e 'ai ka 'auhau rō; ana ha'amata mai te nu'u o'o hope'a mai era ki te aŋa 'e ana haka oti a te nu'u o'o ra'e era”.
40020009	»He tu'u ia te nu'u o'o 'i te hora pae o te ahi-ahi, 'e ki te ta'ato'a i 'auhau ai hai moni o te mahana aŋa e tahi.
40020010	'I te hora hope'a, he topa ki te nu'u o'o ra'e. He mana'u 'ata rahi te moni ka 'auhau era ki a rāua, 'e i 'auhau tako'a ai hai moni o te mahana aŋa e tahi.
40020011	»I 'auhau era, he ha'amata he hēŋu'i-ŋu'i 'i roto i a rāua 'ā o ruŋa o tū taŋata era ō'ona te 'āua vino,
40020012	'ai ka kī ki rā taŋata: “Te nu'u tu'u hope'a mai ena e tahi nō hora i aŋa ai, 'e i 'auhau ai e koe pē mātou 'ana haka 'uhu oho i te aŋa 'e i te ve'a-ve'a mai te pō'ā ki te pō”.
40020013	»He pāhono e tū taŋata era ki te kope e tahi o rā nu'u hēŋu'i-ŋu'i era: “E hoa, ta'e a au e aŋa atu 'ana i te me'e ta'e tano. ¿'Ina 'ō tāua kai ha'a'au o ruŋa o te moni tano mo 'auhau atu mo te mahana aŋa e tahi?
40020014	Ka to'o tu'u moni 'e 'ai koe ka e'a ka oho rō. Mo haŋa ō'oku mo 'auhau ki te kope o'o hope'a mai ki te aŋa pa he me'e 'auhau atu ena e au ki a koe,
40020015	he kape a au o tō'oku moni mo aŋa i tā'aku me'e i haŋa. ¿'O ko hū 'ana koe 'o te ai taŋata riva a au?”
40020016	He kī ia e Ietū: «Pē ira te haka tere iŋa 'āpī o te 'Atua ka ai ena: te nu'u ko rāua te hope'a 'i te hora nei, pe mu'a ka oho ena ko rāua te ra'e; 'e te nu'u ko rāua te ra'e 'i te hora nei, pe mu'a ka oho ena ko rāua te hope'a».
40020017	E oho nō 'ana a Ietū a te ara ki Hērutarema, he to'o a te tapa i tā'ana nu'u hāpī e ho'e 'ahuru mā piti 'e he kī:
40020018	«Nā ko 'ite 'ā e kōrua: 'ī tātou e oho 'ana ki Hērutarema, he kona 'i ira ka va'ai ena i te ⌊Poki o te taŋata⌋ ki te rima o te ŋā ⌊oromatu'a ra-rahi⌋ era, 'e ki te ⌊ma'ori o te haka tere hūrio⌋. E ha'a'au rō 'i roto i a rāua: te ūtu'a mō'ona he mate,
40020019	'e e va'ai rō ki te nu'u ta'e he hūrio mo haka ka-kata, mo tiŋa'i hai 'uaka 'e mo veo 'i ruŋa i te tātaurō; 'e, 'i te toru mahana, he ora haka 'ou».
40020020	Te vi'e 'a Tevereo 'e te ŋā poki hoko rua o rāua he haka hāhine ki a Ietū. He tū-turi ia rā vi'e mo no-no'i e tahi me'e.
40020021	He 'ui e Ietū: —¿He aha ta'a me'e haŋa? He kī e tū vi'e era: —'I te hora o tu'u 'ariki iŋa, e haŋa rō 'ana a au mo noho atu tā'aku ŋā poki nei 'i muri i a koe, e tahi 'i te pā'iŋa mata'u 'e e tahi 'i te pā'iŋa maui.
40020022	He pāhono e Ietū: —Kai 'ite kōrua he aha te kōrua me'e e no-no'i mai ena. ¿E 'ite rō kōrua mo ha'aoroma'i i te 'ati pē au ka ha'aoroma'i nei i te 'ati ka topa mai ena? He kī e rā ŋā kope: —'Ē-ē, e ha'aoroma'i nō e māua.
40020023	He pāhono e Ietū: —He aŋi 'ā. Nā e 'amo tako'a rō e kōrua i te 'ati pē au, 'e, te me'e ko ai te kope mo noho 'i tō'oku pā'iŋa mata'u 'e 'i tō'oku pā'iŋa maui, ta'e he me'e mā'aku e va'ai. Ka va'ai ena ki te nu'u ko ha'ata'a era 'ā e tō'oku Matu'a.
40020024	I ŋaro'a era i rā me'e e tū tētahi nu'u hāpī era 'a Ietū e ho'e 'ahuru, he riri rō atu 'ai mo rā ŋā taina.
40020025	He raŋi ia e Ietū ki te ta'ato'a o rā nu'u hāpī era 'ā'ana mo haka hāhine ki muri i a ia 'e he kī: «E 'ite rō 'ana e kōrua: nā 'i roto i te nu'u ta'e he hūrio e ai rō 'ā te nu'u pū'oko haka tere mana'u e tano rō 'ā a rāua mo haka aŋa i te taŋata pa he pua'a, 'e te nu'u 'ata ra-rahi he haka 'ite nō te aŋa ki te nu'u ko ai a rāua.
40020026	'I roto i a kōrua 'ina ko ai te me'e tu'u pē ira. Te tano mau: te kope haŋa mo hōnui o roto i a kōrua, e tāvini mo te ta'ato'a,
40020027	'e te kope haŋa mo ra'e o roto i a kōrua, e 'ekaravo mo te ta'ato'a.
40020028	Te Poki o te taŋata, pa'i, ta'e mo tāvini ki a ia e te rua i oho mai ai, mo tāvini ō'ona ki te rua 'e mo va'ai i a ia ki te mate, he 'auhau iŋa mo haka e'a me'e rahi taŋata mai roto i te ūtu'a o te hara».
40020029	I e'a era ananake mai Herikō, nu'u rahi te nu'u i oho 'i muri i a kuā Ietū.
40020030	'E 'i te tapa o te ara e noho rō 'ā e rua ŋāŋata matapō. I ŋaro'a era ko Ietū te me'e vari a ira, he ohu: «¡E Ietū, e te Hakaara o ⌊Tāvita⌋ ē, ka haka 'aroha koe i a māua!».
40020031	He ture e te nu'u mo mou, 'e 'ai rā ŋāŋata e 'ata ohu pūai era: «¡E Ietū, e te Hakaara o Tāvita ē, ka haka 'aroha mai koe i a māua!».
40020032	He noho ia a Ietū, he raŋi ki tū ŋā matapō era mo haka hāhine 'e he 'ui: —¿He aha te kōrua me'e haŋa mo aŋa atu?
40020033	He pāhono e tū ŋā kope era: —He ora o te māua mata.
40020034	He haka 'aroha a Ietū i tū nu'u era, he haka puā hai rima ki te mata, 'e he ora rō 'ai. I oti era he e'a he oho 'i muri i a Ietū.
40021001	Ko hāhine 'ana ki Hērutarema 'e ko tu'u 'ā ki Vetefāhē, he kona 'i muri i te Ma'uŋa o te 'Ōrivo, he uŋa e Ietū e rua o tā'ana nu'u hāpī
40021002	koia ko kī: «Ka oho kōrua ki te kona o mu'a era ai. Nā 'i ira te muni vahine e here rō 'ana koia ko tā'ana muni 'iti-'iti. Ka kume 'e 'ai ka ma'u rō mai ararua.
40021003	Mo kī atu e tahi me'e e te nu'u, e kī: “O te mātou Pū'oko Haka Tere ko Ietū i kī mai, 'e e ko roa he haka hoki atu”».
40021004	Te me'e nei i topa ai mo tano ki te me'e kī e te perofeta 'i te hora pāpa'i pē nei ē:
40021005	«Ka kī ki te nu'u o te kona ena ko ⌊Tione⌋, kī tako'a ko Hērutarema: “Ka u'i tu'u 'Ariki e oho mai ena, pa he taŋata ta'e hōnui, e eke rō 'ana 'i ruŋa i te muni, he poki o te muni ma'u tao'a”».
40021006	He oho rā nu'u hāpī era he aŋa i tū me'e uŋa era e Ietū.
40021007	He ma'u i tū ŋā muni era ararua, he pu'a hai kahu o rāua i rā muni 'iti-'iti era, 'e he eke a Ietū.
40021008	Nu'u rahi te nu'u o ira. Tētahi i hēriki i oho i te rāua kahu a te ara, 'e tētahi atu i hēriki i oho hai raupā miro i hati-hati mai ruŋa i te tumu.
40021009	Te nu'u ta'ato'a oho 'i mu'a 'e 'i tu'a o Ietū 'ai e ohu era: «¡Ki ha'ahana-hana tātou i te Hakaara o te 'ariki era ko ⌊Tāvita⌋!» «¡Taŋata ha'amaitai e te 'Atua te taŋata oho mai nei hai 'īŋoa ō'ona!» «¡⌊Osana⌋ ki te 'Atua o te raŋi!».
40021010	I o'o era a Ietū ki Hērutarema, he mira-mira rō atu 'ai te mana'u o te nu'u ta'ato'a o ira koia ko 'ui: —¿Ko ai te kope ena?
40021011	'E he pāhono e te nu'u oho 'i muri i a Ietū: —Ko Ietū, he perofeta o Nātāreta, he kona e tahi o Karirea.
40021012	He uru a Ietū ki roto i te ⌊Kona Ha'amuri 'Atua⌋ 'e he ha'amata he tū-tute i te nu'u ta'ato'a ho'o o roto. He to'o mai he huri i te 'amurama'a ta'ato'a o te nu'u taui moni 'e pē ira tako'a 'ā i te pepe o te nu'u ho'o pāroma,
40021013	'e he kī: «Nā 'i ruŋa i te ⌊Pāpa'i Mo'a⌋ e hā'aki ena te vānaŋa o te 'Atua pē nei ē: “Tō'oku hare e kī rō: ‘he hare mo pure’”, 'e e haka riro rō 'ā e kōrua he 'ana o te toke-toke».
40021014	He haka hāhine ia te nu'u matapō 'e te nu'u va'e koke ki a Ietū 'i roto, 'e he haka ora e ia.
40021015	I take'a era e te nu'u ⌊oromatu'a ra-rahi⌋ 'e e te ⌊ma'ori o te haka tere hūrio⌋ i te mana e aŋa era e Ietū, 'e i ŋaro'a era i te ŋā poki e ohu 'ā 'i ira: «¡Ka ha'ahana-hana i te Hakaara o te 'ariki era ko Tāvita!», he riri rō atu 'ai
40021016	'e he kī ki a Ietū: —¿E ŋaro'a rō 'ana e koe te me'e e ohu ena e te ŋā poki? He pāhono e Ietū: —'Ē-ē, 'ī e au e ŋaro'a mai nei. 'E, ¿ta'e 'ō ko tai'o 'ā e kōrua 'i ruŋa i te Pāpa'i Mo'a te kī iŋa o ruŋa i te me'e ena? Pē nei e kī ena: «'Ā'au i haŋa mo ai mai te haha o te ŋā poki riki-riki 'e o te ŋā poki e 'omo-'omo nō 'ā i te ū te ha'ahana-hana tano mō'ou».
40021017	He haka rē ia a Ietū i rā nu'u, he e'a mai ira 'e he oho ki Vētānia. 'I ira i noho ai 'i rā pō.
40021018	'I te pō'ā e hoki e oho 'ana a Ietū ki Hērutarema, he ŋaro'a ko maruaki 'ā.
40021019	He take'a i te tumu pika e tahi 'i te ara. He haka hāhine, he u'i 'e 'ina kai rava'a e tahi me'e, he raupā nō. He kī ia ki tū tumu pika era: «¡Ki te hora hope'a e ko ai haka 'ou ta'a pika!». Kai roa he paka-paka tū tumu era.
40021020	Te nu'u hāpī 'ā'ana, i take'a era i rā me'e, he māere rō atu 'ai 'e he 'ui ki a Ietū: —¿Pē hē te tumu era kai roa i paka-paka rō ai?
40021021	He pāhono e Ietū: —Te parauti'a, mo haka moe o kōrua i te mana'u 'i ruŋa i te 'Atua 'e 'ina e ko 'aka-'aka, te me'e o kōrua mo aŋa ta'e nō 'ō ko te me'e aŋa era e au ki te tumu pika. Mo kī o kōrua ki te ma'uŋa nei: «Ka 'oi mai nā 'e ka rere ki roto i te vaikava», pē ira ka ai era.
40021022	'E te me'e ta'ato'a o kōrua mo no-no'i 'i roto i te pure e haka moe rō 'ana i te mana'u 'i ruŋa i te 'Atua, he rava'a e kōrua.
40021023	I oti era te me'e nei, he uru a Ietū ki roto i te Kona Ha'amuri 'Atua. E hāpī nō 'ana 'i roto, he haka hāhine te nu'u oromatu'a ra-rahi 'e te nu'u pū'oko haka tere hūrio 'e he 'ui: —¿'A 'ai i va'ai atu i te parau mo aŋa ō'ou i te ŋā me'e ena e koe e aŋa ena?
40021024	He kī e Ietū: —'Ī a au he 'ui tako'a atu: ¿'A 'ai i uŋa mai i a Iovani mo ⌊papatito⌋, o te 'Atua 'o o te taŋata? Mo pāhono mai o kōrua, he kī atu e au hai parau o 'ai a au e aŋa nei. He ha'amata rā nu'u he tātake ki a rāua 'ā e kī era: «Mo kī o tātou: “O te 'Atua i uŋa mai”, pē nei ka kī mai era: “¿He aha ia a kōrua i ta'e haka roŋo ai i tā'ana vānaŋa?”.
40021026	'E, e ko tano tātou mo kī: “O te taŋata i uŋa mai”. E ri'a-ri'a rō 'ana, pa'i, a tātou 'i te nu'u; a rāua ta'ato'a e mana'u ena a Iovani he perofeta».
40021027	He pāhono ia ki a Ietū: —Kai 'ite a mātou 'a 'ai. He kī e Ietū: —'Ina tako'a ia a au e ko kī atu 'a 'ai i va'ai mai i te parau mo aŋa i te me'e aŋa e au.
40021028	He 'ui e Ietū: —¿He aha te kōrua mana'u o ruŋa o te me'e nei? He taŋata e tahi e rua 'ā'ana poki, 'e ki te poki ra'e i kī ai: “E haŋu, ka oho koe 'arīnā ka aŋa 'i roto i te 'āua vino era”.
40021029	»He pāhono e rā poki: “¡'Ina a au kai haŋa mo oho!”. »I hini era he mana'u haka 'ou rā poki, he e'a he oho.
40021030	»He kī e te matu'a ko tū me'e 'ā ki te rua poki. He pāhono e rā poki: “Ko tano 'ā, e oho rō a au”. »'E 'ina rā poki kai oho.
40021031	¿Ko ai o roto i te ŋā poki era i aŋa i te me'e haŋa o tō'ona matu'a? —He kope ra'e era —i pāhono ai e rā nu'u. 'E he kī e Ietū: —Te parauti'a, te ⌊nu'u haka 'auhau i te taŋata hai moni mo te rōmano⌋ 'e te ŋā vi'e tai'o 'i ra'e ka o'o ena ki a kōrua ki roto i te ⌊haka tere iŋa 'āpī o te 'Atua⌋.
40021032	A Iovani Papatito, pa'i, i oho mai ai mo hāpī atu pē hē kōrua ana tano ki te mata o te 'Atua 'e 'ina e kōrua kai haka roŋo. O te nu'u haka 'auhau i te taŋata hai moni mo te rōmano 'e o te ŋā vi'e tai'o i haka roŋo 'e i ha'atura. 'E, ka ai atu i take'a rō e kōrua i te me'e ta'ato'a nei, 'ina kōrua kai huri te mana'u ki ruŋa i te 'Atua, 'e mo kōrua te me'e kī e Iovani ta'e he parauti'a.
40021033	»Ka haka roŋo mai te 'a'amu ha'aaura'a haka 'ou nei: He taŋata e tahi, e ai rō 'ana tō'ona henua nui-nui. He 'oka i te vino, he puru hai 'āua, he aŋa i te kona mo aŋa o te 'ava, 'e he haka tu'u i te kona ruŋa nui mo 'auario. I oti era he ha'a'au ananake ko te nu'u 'oka kai mo aŋa e rā nu'u i rā henua 'e mo 'auhau ki a ia i te 'apa vino tano mā'ana mo te hoa henua. He haka rē ia ki rā nu'u, 'e he e'a he oho rō 'ai.
40021034	»I tano era te 'āva'e mo kato, he uŋa i tō'ona tāvini mo kī ki tū nu'u 'oka kai era mo haka ma'u i te 'apa vino tano mā'ana.
40021035	He to'o mai e rā nu'u he 'a-'aru i tū ŋā tāvini era: he tiŋa'i i te kope e tahi ki te pi'i-pi'i, he tiŋa'i he haka mate i te rua, 'e i te toru he tama'i hai mā'ea.
40021036	»He uŋa haka 'ou e tū taŋata era ō'ona rā henua me'e rahi atu tāvini. He to'o mai e rā nu'u 'oka kai era he tōtōā pē tū nu'u ra'e era 'ā.
40021037	»'I te hope'a, he uŋa i tā'ana poki mau 'ā, he mana'u e mo'a rō e rā nu'u.
40021038	I take'a era i rā poki, he kī e tū nu'u era ki a rāua 'ā: “Ko te kope era te kope ki a ia ka topa ena te henua nei; ki tiŋa'i ki haka mate, ki topa ai te kona nei mo tātou”.
40021039	»He 'a-'aru, he to'o ki haho mai roto i tū 'āua vino era 'e he tiŋa'i he haka mate.
40021040	»Iā. Ki te kōrua mana'u, hora era mo oho mai o te taŋata era ō'ona te henua, ¿he aha te me'e ka aŋa era ki tū nu'u 'oka kai era?
40021041	He pāhono e rā nu'u: —He tiŋa'i he haka mate i rā ŋā taparahi-ta'ata; e ko haka 'aroha. He va'ai i rā henua ki te tētahi nu'u 'oka kai, he nu'u e va'ai rō i te 'apa vino tano mo te hoa henua 'i te 'āva'e o te kato.
40021042	He kī ia e Ietū: —¿Kai tai'o 'ana 'ō kōrua i te me'e hā'aki 'i ruŋa i te Pāpa'i Mo'a? Pē nei e kī ena: “Te mā'ea ta'e haŋa era e te nu'u aŋa hare ko riro 'ana he mā'ea matu'a haka noho hare. O te 'Atua i aŋa pē ira, 'e ki te mātou mata he me'e nui-nui e tahi”.
40021043	»Te me'e 'a'amu atu ena e au o ruŋa i te haka tere iŋa 'āpī o te 'Atua. Nā e to'o rō, mai i a kōrua, 'e he va'ai ki te nu'u aŋa i tā'ana me'e haŋa 'e ha'atura ki a ia.
40021044	'E tū mā'ea kī atu ena e au, te kope viri a ruŋa he 'ota-'ota; 'e mo viri o rā mā'ea ki ruŋa, he pi'i-pi'i tahi.
40021045	Te ŋā oromatu'a ra-rahi era 'e te nu'u ⌊fariseo⌋, i ŋaro'a era i tū 'a'amu ha'aaura'a era 'a Ietū, he 'ite e vānaŋa 'ana o ruŋa i a rāua.
40021046	He haŋa mo 'a-'aru i a Ietū 'e, 'i te ri'a-ri'a 'i te taŋata, 'ina kai 'a-'aru. Te taŋata, pa'i, e mana'u era a Ietū he perofeta.
40022001	He ha'amata haka 'ou a Ietū he vānaŋa hai 'a'amu ha'aaura'a 'e he kī:
40022002	«Te me'e topa 'i te ⌊haka tere iŋa 'āpī o te 'Atua⌋ pa he me'e topa ki te 'ariki e tahi aŋa i te ŋoŋoro hāipo-ipo mo tā'ana poki tane.
40022003	He uŋa ki tō'ona tāvini hā'aki ki te nu'u era mo oho ki rā ŋoŋoro mo oho o rāua, 'e 'ina rā ŋā nu'u kai haŋa.
40022004	He uŋa haka 'ou ki tētahi tāvini he kī: “Ka kī ki te nu'u era mo oho mai: ko oti 'ā te haka riva-riva o te kai, ko haka tiŋa'i 'ana a au i te pua'a 'e i te tētahi 'animare porio, 'e ko oti tahi 'ana te aŋa; ka oho mai a rāua ki te ŋoŋoro”.
40022005	»'Ina kai tapa atu e rā nu'u. E tahi o rāua i oho ki 'uta ki tō'ona kona 'oka kai, te rua i oho ki tā'ana aŋa he ho'o me'e,
40022006	'e tētahi atu he 'a-'aru i tū ŋā tāvini era he tōtōā 'ātā ka mate rō.
40022007	»He riri rō atu 'ai tū 'ariki era, 'e he kī ki tā'ana va'ehau mo tiŋa'i mo haka mate i rā nu'u taparahi-ta'ata era, 'e, tako'a, mo tutu i te kona noho o rā nu'u.
40022008	I oti era he kī ki tō'ona tāvini: “Ko oti 'ana te kai te aŋa, 'e te nu'u hā'aki era e au mo oho mai, he nu'u ta'e tano mau 'ā mo te ŋoŋoro nei.
40022009	Ka oho kōrua ki te ara, ka kī ki te nu'u ta'ato'a nō era o kōrua mo take'a mo oho mai ki te ŋoŋoro”.
40022010	»He e'a ia tū nu'u tāvini era ki te ara he haka taka-taka i te nu'u ta'ato'a nō era i take'a, 'e he 'ī rō atu 'ai rā hare e te taŋata.
40022011	»I uru era te 'ariki u'i i te nu'u tu'u, he take'a i te taŋata e tahi 'ina he uru i te kahu tano mo te ŋoŋoro hāipo-ipo.
40022012	He kī: “E hoa, ¿pē hē koe i uru mai ai ki roto nei 'ina he uru i te kahu tano mo te ŋoŋoro hāipo-ipo?”. »I mou nō tū kope era.
40022013	He kī ia e te 'ariki ki te nu'u ma'u kai: “Ka here-here a te va'e a te rima, 'e 'ai ka hoa rō ki haho ki roto i te pōhāhā, kona 'i ira te taŋi 'e te 'au-'au ra'a niho”.
40022014	»Nu'u rahi, pa'i, te nu'u kī e te 'Atua mo o'o ki roto i te haka tere iŋa 'āpī ō'ona, 'e nu'u ta'e rahi te nu'u i ha'ata'a e ia mo o'o».
40022015	I oti era te me'e nei, he oho te ⌊fariseo⌋ he ha'a'au mo u'i i te rāve'a mo kī o Ietū i te me'e ta'e tano ki te rāua haka tere iŋa mo rava'a 'ōtohe mo tuhi iŋa ai i te hape.
40022016	He uŋa ki a Ietū i te rāua nu'u hāpī ananake ko te nu'u pe'e ki a ⌊'Erore⌋ kī: —E te Ma'ori, ko 'ite 'ana a mātou: ta'a me'e vānaŋa he parauti'a, e hāpī rō 'ana koe i te ara parauti'a o te 'Atua, 'e 'ina koe he haka tano i ta'a vānaŋa ki te mana'u o te taŋata; ta'e, pa'i, mo haka koa i a rāua koe e vānaŋa ena.
40022017	Ki tu'u mana'u, ¿e tano mau rō 'ā a tātou e 'auhau nei i te moni kī mo 'auhau ki te 'ariki o te rōmano?
40022018	'I te aŋi-aŋi e Ietū i te mana'u rake-rake o rā nu'u, he kī: —E te nu'u riva a te haho ē, ¿he aha kōrua e kimi ena i te rāve'a mo pāhono hape atu ō'oku?
40022019	Ka haka take'a mai rā te tara 'aurī ena e 'auhau ena ki te rōmano. He ma'u he va'ai e tahi ⌊renario⌋
40022020	'e he 'ui e Ietū: —¿O 'ai te 'āriŋa nei 'e te 'īŋoa pāpa'i o ruŋa?
40022021	He pāhono e rā nu'u: —O te 'ariki o te rōmano. He kī e Ietū: —Ka va'ai ia ki te 'ariki te me'e o te 'ariki, 'e ki te 'Atua te me'e o te 'Atua.
40022022	I ŋaro'a era i rā me'e, he māere rō atu 'ai tū nu'u era. He haka rē ia i a Ietū 'e he e'a he oho rō 'ai.
40022023	'I rā mahana mau 'ana, he oho tētahi nu'u ⌊saruseo⌋ u'i i a Ietū. Ki te rāua kī 'ina he taŋata he ora haka 'ou mai te mate. I tu'u era he kī:
40022024	—E te Ma'ori, pē nei a ⌊Mōtē⌋ i kī ai: mo mate o te kope e tahi 'ina kai ai te poki ararua ko tā'ana vi'e, e hāipo-ipo tō'ona taina ki te hove o rā kope mo ai o te poki mo ma'u i te 'īŋoa o rā taina mate era 'e mo ai o tō'ona hakaara.
40022025	»'I mu'a 'ā i ai rō e hitu taina. He hāipo-ipo te kope ra'e, 'e i oho era he mate kai ai hia te poki. He hāipo-ipo ia te rua taina ki rā hove
40022026	'e kai ai tako'a te poki i mate rō ai. Ko tū me'e 'ā te me'e i topa ki te toru, 'e 'ātā ki te ta'ato'a o rā ŋā taina.
40022027	I oho era he mate tako'a rā vi'e.
40022028	»Iā. 'I te hora o te taŋata mo ora mai te mate, ana topa tā'ue rā me'e, o tū ŋā taina era hoko hitu ¿'a 'ai mau rā vi'e? Ta'ato'a nō, pa'i, i hāipo-ipo ai ki a ia.
40022029	He pāhono e Ietū: —¡Ko te hape i te kōrua mana'u pē nei ē: 'ina he taŋata mate he ora haka 'ou, he ta'e 'ite o kōrua i te me'e hā'aki o ruŋa i te ⌊Pāpa'i Mo'a⌋ 'e i te roa o te pūai o te 'Atua!
40022030	Ka ora ena te taŋata mai te mate, he noho pa he merahi o te raŋi, 'ina he hāipo-ipo.
40022031	'E te ora o te taŋata mai te mate, ¿ta'e 'ō ko tai'o 'ā e kōrua te kona kī e te 'Atua:
40022032	“A au he 'Atua, kope ki a ia e ha'amuri ena e te kōrua tupuna ko ⌊'Aparahama⌋, ko Ita'ata 'e ko Hākovo”? I kī ai i te vānaŋa nei ko mate era 'ā rā nu'u. ¡Te 'Atua he 'Atua o te nu'u ora!
40022033	I ŋaro'a era e te nu'u i te me'e nei, he māere rō atu 'ai 'i te vānaŋa 'a Ietū.
40022034	I 'ite era e te fariseo ko 'api 'ana te haha o te saruseo i a Ietū, he haka taka-taka 'e he oho he u'i.
40022035	E tahi o rā nu'u, ⌊ma'ori o te haka tere hūrio⌋, 'i te haŋa mo haka 'atu i a Ietū, he 'ui:
40022036	—E te Ma'ori, ¿ko roŋo hē te roŋo hope'a o te nui-nui o te haka tere iŋa o te 'Atua pāpa'i e Mōtē?
40022037	He kī e Ietū: —«E haŋa koe ki te 'Atua hai haŋu ta'ato'a o tu'u māhatu, o tu'u vārua 'e o tu'u mana'u».
40022038	He roŋo nei te roŋo hope'a o te nui-nui.
40022039	'E e ai tako'a rō 'ana te rua, pa he roŋo nei 'ā te nui-nui: «E haŋa koe ki te rua pa he haŋa iŋa ena 'ā ō'ou ki a koe».
40022040	Te roŋo ta'ato'a era 'a Mōtē 'e te me'e pāpa'i e te perofeta e tano tahi nō mo ha'atura ki te roŋo nō nei e rua.
40022041	E taka-taka nō 'ana te fariseo,
40022042	he 'ui e Ietū: —¿Pē hē te kōrua mana'u o ruŋa o te Kiritō? ¿Mai i a ai ana haka ara? He pāhono e rā nu'u: —Mai i a ⌊Tāvita⌋.
40022043	He kī e Ietū: —¿He aha ia a Tāvita i kī ai te Kiritō he Pū'oko Haka Tere ō'ona 'i te hora haka vānaŋa era e te ⌊Vārua Maitai⌋? Pē nei, pa'i, i kī ai:
40022044	“'A Iehoha te 'Atua i kī rō ki tō'oku Pū'oko Haka Tere: ‘Ka noho koe 'i tō'oku pā'iŋa mata'u 'ātā ka haka rē rō e au i te nu'u ta'e haŋa atu ki a koe 'i raro o tu'u va'e’”.
40022045	»Hai kī o Tāvita i te vānaŋa nei mo te Kiritō, e 'ite nei e tātou: te Kiritō ta'e nō he hakaara o Tāvita.
40022046	'Ina e tahi o rā nu'u i ai o te vānaŋa mo pāhono, 'e mai rā mahana he ri'a-ri'a rō 'ai ananake mo 'ui haka 'ou e tahi me'e.
40023001	He kī ia e Ietū ki te nu'u taka-taka o ira 'e ki tā'ana nu'u hāpī:
40023002	«I te ma'ori o te haka tere hūrio 'e i te fariseo te parau mo hāpī i te taŋata o ruŋa i te ⌊haka tere iŋa 'a Mōtē⌋.
40023003	'O ira, e ha'atura 'e e aŋa kōrua i te me'e ta'ato'a kī atu; 'e, 'ina kōrua ko ai pē rāua: he kī e tahi me'e, 'e te me'e aŋa me'e kē.
40023004	»Te aŋa o te nu'u nei he 'ata va'ai i te roŋo mo ha'atura e te taŋata, he me'e e ko rava'a mo 'amo 'i te paŋaha'a, 'e a rāua mau 'ā 'ina he aŋa e tahi me'e mo haka rehe 'iti i te paŋaha'a.
40023005	Te me'e ta'ato'a aŋa e rāua mo take'a nō e te taŋata. 'E te me'e haŋa rahi mo aŋa he 'ata haka nui-nui i te 'avahata here 'i ruŋa i te tira 'e i te rima 'i roto te parau pāpa'i hai me'e o ruŋa i te ⌊Pāpa'i Mo'a⌋. 'E te me'e haŋa tako'a he uru i te kahu ko kumi ko kumi te vere-vere,
40023006	he noho 'i te kona hope'a o te riva-riva 'i te ŋoŋoro 'e 'i te pepe o te nu'u hōnui o roto i te ⌊hare pure hūrio⌋.
40023007	Te me'e haŋa tako'a ananake he 'aroha e te taŋata 'i te ara pa he 'ariki 'e he kī ki a rāua: “e te ma'ori”.
40023008	»A kōrua, 'ina ko ha'ati'a mo kī atu e tahi taŋata: “e te ma'ori”. A kōrua ta'ato'a, pa'i, he taina 'e e tahi mau nō kōrua Ma'ori.
40023009	'E 'ina e tahi kope o ruŋa i te henua mo kī e kōrua: “e matu'a”. E tahi nō, pa'i, kōrua Matu'a: he 'Atua o te raŋi.
40023010	'Ina tako'a kōrua ko haŋa mo kī atu e te nu'u: “e tō'oku pū'oko haka tere ē”. Ko au mau nō, pa'i, he ⌊Kiritō⌋, te Pū'oko Haka Tere o kōrua.
40023011	Te kope hope'a o te hōnui o roto i a kōrua e tāvini ki te ta'ato'a.
40023012	Te kope haka paka, pa'i, i a ia, pe mu'a ka oho ena, e haka ka-kata 'e e haka ha'amā rō. 'E te kope ta'e haka paka i a ia, pe mu'a ka oho ena e haka hōnui rō.
40023013	»¡Ko te 'aroha i a kōrua, e te ma'ori o te haka tere hūrio 'e e te fariseo ē, he nu'u riva a te haho nō! E puru rō 'ana kōrua i te 'ōpani 'o o'o te taŋata ki roto i te ⌊haka tere iŋa 'āpī o te 'Atua⌋. 'E a kōrua mau ena 'ā 'ina he o'o, 'e 'ina he haka rē mo o'o i te nu'u haŋa mo uru. [
40023014	»¡Ko te 'aroha i a kōrua, e te ma'ori o te haka tere hūrio 'e e te fariseo ē, he nu'u riva a te haho nō! E hiko ena kōrua i te hare o te ŋā vi'e hove, 'e mo haka tu'u he me'e ta'e 'ati, he haka roa-roa e kōrua i te kōrua pure mo take'a e te taŋata. 'O ira, 'ata paŋaha'a te ūtu'a ka topa ena 'i ruŋa i a kōrua.]
40023015	»¡Ko te 'aroha i a kōrua, e te ma'ori o te haka tere hūrio 'e e te fariseo ē, he nu'u riva a te haho nō! E oho ena kōrua ki kona era ki kona era e kimi 'ā hai kope mo haka rori i te mana'u ki te haka tere iŋa hūrio, 'e ki rava'a, hai hāpī ena o kōrua e haka riro ena i rā kope he kope ko 'ata hape 'ā ki a kōrua 'e ko 'ata tano 'ā mo haka ūtu'a 'i roto i te pō'auahi ki a kōrua mau ena 'ā.
40023016	»¡Ko te 'aroha i a kōrua, e te pū'oko haka tere matapō ē! E kī ena kōrua: “Te kope hōrea hai Kona Ha'amuri 'Atua e ko 'ati mo ta'e haka tano i tā'ana hōrea; 'e, mo hōrea hai piru o rā kona, e haka tano ki tā'ana hōrea”.
40023017	¡E te nu'u ma'a-ma'a 'e matapō ē! ¿He aha te me'e 'ata hauha'a: he piru o te ⌊Kona Ha'amuri 'Atua⌋, 'o rā kona mau era 'ā ō'ona? Te Kona Ha'amuri 'Atua 'ata hauha'a ki te piru, 'e o rā kona te haka hauha'a i rā piru.
40023018	»E kī tako'a rō 'ā kōrua: “Te taŋata hōrea hai ⌊fata⌋ 'i te Kona Ha'amuri 'Atua 'ina he 'ati mo ta'e haka tano; 'e mo hōrea hai tūtia haka rē 'i ruŋa, e haka tano ki tā'ana hōrea”.
40023019	¡E te matapō ē! ¿He aha te me'e hope'a o te hauha'a: he tūtia 'o he fata, kona 'i ira te tūtia e tutu ena? Te tūtia e hauha'a ena 'o te ai nō 'i ruŋa i te fata.
40023020	Te kope hōrea hai fata, ta'e hai rā kona nō i hōrea ai, hai me'e ta'ato'a o ruŋa i hōrea tako'a ai;
40023021	'e te kope hōrea hai Kona Ha'amuri 'Atua, ta'e hai rā kona nō i hōrea ai, hai 'Atua noho 'i ira i hōrea tako'a ai.
40023022	'E te kope hōrea hai raŋi, e hōrea 'ana hai pepe 'ariki o te 'Atua, 'e hai 'Atua, he kope noho 'i ruŋa.
40023023	»¡Ko te 'aroha i a kōrua, e te ma'ori o te haka tere hūrio 'e e te fariseo ē, he nu'u riva a te haho nō! O roto o te ho'e 'ahuru 'apa o te me'e haka 'eo kai, he ha'ata'a e tahi o rā ŋā 'apa mo te 'Atua pa he me'e kī 'i ruŋa i te haka tere iŋa 'a Mōtē. Ka ai atu pē ira, 'ina kōrua he ha'atura ki te hāpī hope'a o te nui-nui mo te 'Atua o ruŋa i rā haka tere iŋa. Rā ŋā me'e: he aŋa i te me'e tano ki te mata o te 'Atua, he ai o te māhatu 'aroha, 'e he ta'e haka rē ki te hora hope'a mo haka tano i te me'e haŋa e te 'Atua. He ŋā me'e nei te me'e o kōrua mo aŋa 'e 'ina ko ta'e aŋa te me'e ra'e era.
40023024	¡A kōrua pa he nu'u matapō uŋa i te nu'u! Te aŋa he u'i 'o hape kōrua 'i te me'e 'iti-'iti 'e, 'i te rava aŋa i rā me'e, he hape i te me'e hope'a o te nui-nui, pa he kope kora i te nao-nao 'e horo i te kameio.
40023025	»¡Ko te 'aroha i a kōrua, e te ma'ori o te haka tere hūrio 'e e te fariseo ē, he nu'u riva a te haho nō! E haka tu'u ena i a kōrua pa he nu'u tano ki te mata o te 'Atua 'e te kōrua roto e 'ī rō 'ā e te fi'i'i 'e e te mana'u ki te moni nō, pa he hapaina 'o pa he mareti ko tata 'ā e kōrua a te haho 'e te roto ko te 'ī iŋa 'ā e te 'ō'one.
40023026	¡E te fariseo matapō ē, ka haro'i te roto o te hapaina 'i ra'e, 'e pē ira ana ma'itaki tako'a te haho!
40023027	»¡Ko te 'aroha i a kōrua, e te ma'ori o te haka tere hūrio 'e e te fariseo ē, he nu'u riva a te haho nō! A kōrua pa he kona tanu pāpaku ko paru ko haka tea-tea 'ā 'e ko haka nehe-nehe 'ana a te haho, 'e te roto ko 'ī 'ana e te ivi o te nu'u mate 'e me'e rahi atu me'e hano-hano.
40023028	Pē ira a kōrua: e haka tu'u rō 'ana i a kōrua pa he nu'u 'ina e tahi hape, 'e te parauti'a mau nu'u reo-reo 'e mana'u rake-rake.
40023029	»¡Ko te 'aroha i a kōrua, e te ma'ori o te haka tere hūrio 'e e te fariseo ē, he nu'u riva a te haho nō! Te aŋa o kōrua he haka riva-riva 'e he haka nehe-nehe i te kona tanu o te perofeta o mu'a 'ā 'e o te nu'u aŋa i te me'e tano ki te mata o te 'Atua
40023030	koia ko kī: “'Āhani mātou i ai 'i te hora era o te tupuna, e ko pe'e mātou ki te nu'u tiŋa'i i te perofeta”.
40023031	'E hai vānaŋa nei e haka 'ite ena: he hakaara a kōrua o rā nu'u tiŋa'i era i te perofeta.
40023032	¡'O ira, ka haka mao te aŋa ha'amata era e te kōrua tupuna!
40023033	»¡E te hua'ai o te kōreha veneno ē! Nā kōrua he viri ki roto i te ūtu'a o te pō'auahi.
40023034	'O ira, 'ī a au he uŋa atu hai perofeta, hai ma'ori 'e hai nu'u 'ite i te haka topa i te mana'u. Te tētahi o te nu'u nei he tiŋa'i he haka mate e kōrua 'e he veo 'i ruŋa i te tātaurō, 'e te tētahi atu o rāua he tiŋa'i e kōrua 'i roto i te hare pure hūrio 'e he kimi ki kona era ki kona era mo tōtōā.
40023035	'O ira ka topa atu ena 'i ruŋa i a kōrua te ūtu'a o te toto tehe ta'ato'a o te nu'u 'ina he rāua me'e ta'e tano i aŋa, mai i a ⌊'Āvere⌋, kope e tano rō 'ā ki te mata o te 'Atua, 'ātā ki a Taharia, poki 'a Verekia, tiŋa'i haka mate e kōrua 'i te o'o iŋa o te ⌊Kona Mo'a⌋ o te Kona Ha'amuri 'Atua 'i tu'a o te fata.
40023036	'Ī a au he kī atu: te ūtu'a o te aŋa i te me'e ta'ato'a nei ka topa ena 'i ruŋa i te nu'u o te hora nei.
40023037	»¡E Hērutarema ē, e Hērutarema tiŋa'i i te perofeta, 'e tama'i hai mā'ea i te nu'u uŋa e te 'Atua ē! ¡Ka hia rā nei mahana ō'oku i haŋa mo haka taka-taka i ta'a ŋā poki pa he haka taka-taka iŋa o te 'uha i tā'ana mā'aŋa 'i raro i te karā, 'e 'ina a koe he haŋa!
40023038	'E pe mu'a ka oho ena tu'u hare e ko noho haka 'ou e te taŋata.
40023039	'Ī a au he kī atu: e ko take'a haka 'ou e kōrua i a au 'ātā ki te mahana mo kī e kōrua: “¡Ki ha'ahana-hana te taŋata uŋa mai e te 'Atua hai 'īŋoa ō'ona!”».
40024001	He e'a a Ietū mai roto i te Kona Ha'amuri 'Atua. E oho nō 'ā he haka hāhine tā'ana nu'u hāpī he ha'amata he aŋa mo u'i o Ietū i te nehe-nehe o rā kona.
40024002	He kī e Ietū: «E u'i riva-riva te kona ta'ato'a ena. 'Ī a au he kī atu: pe mu'a ka oho ena e ko ai haka 'ou e tahi mā'ea 'i ruŋa i te rua mā'ea. E haka marua tahi rō».
40024003	He iri ia a kuā Ietū ki ruŋa i te Ma'uŋa o te 'Ōrivo. I tu'u era he noho a Ietū, 'e he haka hāhine tā'ana nu'u hāpī, he 'ui koro'iti mo rāua 'ā: —E haŋa rō 'ana a mātou mo kī mai ō'ou a hē ka topa tū me'e era. ¿He aha te taipe ka topa ena mo 'ite ko hāhine 'ā tu'u hoki iŋa mai 'e te pa'o iŋa o te ao?
40024004	He pāhono e Ietū: —E u'i kōrua 'o haka ma'a-ma'a rō atu.
40024005	Nu'u rahi te nu'u ka tu'u atu ena he kī atu ko au a rāua. Pē nei ka kī atu ena: “He Kiritō au”, 'e nu'u rahi te nu'u ka haka ma'a-ma'a ena.
40024006	»E ŋaro'a rō e kōrua i te parau 'āpī o te tama'i o henua nei o henua era; 'e, 'ina ko ri'a-ri'a. He topa mau 'ā te me'e era, 'e, ka ai atu pē ira, kai hāhine 'ā te hope'a o te ao nei.
40024007	Te nu'u o te henua e tahi e moto rō ki te nu'u o te rua henua, 'e he tama'i te 'ariki o te kona e tahi ki te 'ariki o te rua kona. 'E me'e rahi kona he maruaki 'e he mākenu-kenu te henua.
40024008	He ha'amata iŋa iho rā o te 'ati mo topa mai.
40024009	»E va'ai rō i a kōrua ki te nu'u mo tōtōā; e tiŋa'i e haka mate rō, 'e e ma'u rō te riri mo kōrua e te taŋata o te hau ta'ato'a, he haka moe o kōrua i te mana'u 'i ruŋa i a au.
40024010	'I rā ŋā mahana me'e rahi nu'u ka ta'e haka moe haka 'ou ena i te mana'u 'i ruŋa i te 'Atua; te taŋata e ma'u rō i te riri mo te rua 'e e va'ai rō e te kope e tahi i te rua ki te rima o te taŋata ta'e haŋa ki rā rua kope era.
40024011	He ai me'e rahi nō atu te perofeta reo-reo, 'e nu'u rahi te nu'u ka haka mana'u ena he parauti'a te rāua me'e kī.
40024012	'I rā ŋā mahana, 'i te rahi o te me'e ta'e tano aŋa, he kore te haŋa mo te rua o te rahi ra'a mau o te taŋata.
40024013	'E te kope haka moe oho nō i tō'ona mana'u 'ātā ki te hope'a, he rava'a i te ora 'āpī 'ina he hope'a ra'a va'ai e te 'Atua.
40024014	Te roŋo riva-riva o te ⌊haka tere iŋa 'āpī o te 'Atua⌋ e haka 'ite rō 'i te kona ta'ato'a mo 'ite tahi o te taŋata o te ao; ki oti ka tu'u iho mai ena te hope'a o te ao.
40024015	»Te perofeta era ko Taniera ko pāpa'i 'ana o ruŋa o te kope ko ia te me'e ka hano-hano 'e ka 'enemī ena e te 'Atua. Ka take'a ena e kōrua te māroa iŋa o rā kope 'i te kona mo'a, te aura'a, 'i te Kona Ha'amuri 'Atua (te kope tai'o, ¡e aŋi-aŋi!),
40024016	'i rā hora te nu'u noho o Hūrea e tē-tere a te kona ma'uŋa;
40024017	'e te kope 'i haho o tō'ona hare e tere, 'ina ko uru ko to'o e tahi me'e mai roto;
40024018	'e te kope 'i 'uta, 'ina ko hoki ki te hare ni mo to'o i tō'ona paratoa.
40024019	¡'I rā ŋā mahana ko te 'aroha 'i te hānautama 'e 'i te ŋā vi'e e haka 'omo-'omo nō 'ā i te rāua ŋā poki!
40024020	E ani kōrua ki te 'Atua mo ta'e ai 'i te toŋa 'o 'i te ⌊mahana haka ora⌋ te mahana era mo tē-tere.
40024021	Te 'ati ka topa era 'i rā ŋā mahana he taparahi-ta'ata, he me'e kai topa 'ā mai te hora aŋa e te 'Atua i te ao ki 'aŋarīnā, 'e 'ina e ko ai haka 'ou te me'e tu'u pē ira ki te hora hope'a.
40024022	'E mo ta'e haka poto e te 'Atua 'i rā ŋā mahana, 'ina e tahi taŋata mo ora; 'e, he haka poto e ia 'i te haŋa ki te nu'u ha'ata'a mā'ana.
40024023	»Mo kī atu e te kope e tahi 'i rā ŋā mahana: “'Ī te ⌊Kiritō⌋ 'i a'a” 'o “'Ai te Kiritō 'ai rā”, 'ina kōrua ko haka roŋo.
40024024	Nā e tu'u rō mai te kiritō 'e te perofeta ta'e parauti'a; e aŋa rō i te mana mo haka ma'a-ma'a i te mana'u o te taŋata, 'ātā i te mana'u o te nu'u ha'ata'a e te 'Atua mā'ana, ana rava'a e rāua.
40024025	E u'i e hāpa'o kōrua. Nā ko haka 'ite atu 'ana e au 'i ra'e ki te topa iŋa mai o rā ŋā me'e.
40024026	'O ira, mo kī atu ki a kōrua: “Ka u'i, 'ai rā 'i te kona 'one ta'e noho taŋata te Kiritō”, 'ina kōrua ko oho; 'e mo kī atu: “Ka u'i mai, 'i nei e piko atu ena”, e u'i 'o haka roŋo rō.
40024027	Pa he 'ana-'ana o te 'uira e take'a ena mai te pā'iŋa e'a o te ra'ā ki te pā'iŋa topa, pē ira ka take'a ena e te nu'u te hoki iŋa mai o te ⌊Poki o te taŋata⌋.
40024028	'E pa he 'ite iŋa e tātou 'i te kona ai o te me'e mate hai taka-taka 'i rā kona o te manu kai i te me'e mate, pē ira ka 'ite ena, hai topa iŋa o te ŋā me'e ta'ato'a nei, ko hāhine 'ā te hoki iŋa mai o te Poki o te taŋata.
40024029	»Ki oti te mahana o rā ŋā 'ati, he pōhāhā te ra'ā, e ko mā'eha haka 'ou te māhina, he vī-viri te hetu'u, 'e he rurū tahi te me'e o te raŋi.
40024030	'I rā hora he take'a 'i te raŋi te tāpa'o o te hoki iŋa mai o te Poki o te taŋata. Te nu'u ta'ato'a o te ao he to'o te taŋi 'i te ri'a-ri'a, 'e he take'a i te turu iŋa mai o te Poki o te taŋata 'i ruŋa i te raŋi e tahi, 'i ruŋa i a ia te pūai 'e te 'ana-'ana o te 'Atua.
40024031	Hai puhi pūai o te koneta ka uŋa era i tā'ana merahi mo haka taka-taka i te nu'u ha'ata'a mā'ana mai te pā'iŋa era a ha-hā o te ao, mai te potu nei o te raŋi ki te potu era.
40024032	He kī haka 'ou e Ietū: —E haka topa te kōrua mana'u 'i ruŋa i te tumu pika: ki ai tō'ona maŋa 'āpī, 'e ki pipi tō'ona raupā, he aŋi-aŋi e kōrua ko hāhine 'ā a hora.
40024033	Pē ira 'ā, ka take'a ena i te ŋā me'e ta'ato'a nei, e 'ite kōrua ko hāhine 'ā te hoki iŋa mai o te Poki o te taŋata.
40024034	'Ī a au he kī atu: te taŋata o te hora nei e ko ŋaro hia ka topa tahi rō ena te ŋā me'e nei.
40024035	E ŋaro rō te raŋi 'e te henua, 'e tā'aku vānaŋa nei e ko ŋaro; e tano tahi rō.
40024036	»Te mahana 'e te hora o tō'ona hoki iŋa mai 'ina e tahi taŋata i 'ite. Kai 'ite e te merahi o te raŋi, 'e pē ira tako'a 'ā e te Poki; he Matu'a mau nō te me'e i 'ite.
40024037	»Te noho iŋa o te taŋata 'i te ŋā mahana era ko hāhine 'ā mo hoki mai o te Poki o te taŋata pa he noho iŋa 'ā o te nu'u 'i te hora o Nōē.
40024038	'I te ŋā mahana era kai topa 'ā te 'ati o te 'ua 'ātā ki te mahana eke o Nōē ki ruŋa i te pahī, te taŋata e kai nō 'ana, e unu nō 'ā 'e e ⌊hāipo-ipo⌋ nō 'ā.
40024039	'E 'ina kai mana'u hia i topa rō ai te 'ati o te 'ua 'e he mā-mate tahi rō 'ai. Pē ira tako'a 'ā ka topa ena 'i te hora o te hoki iŋa haka 'ou mai o te Poki o te taŋata.
40024040	'I rā hora, o te ŋāŋata hoko rua e aŋa 'ana 'i 'uta, e tahi ka to'o ena, e tahi ka haka rē ena.
40024041	'E o te ŋā vi'e hoko rua e oro 'ā i te tariko, e tahi ka to'o ena, e tahi ka haka rē ena.
40024042	»'O ira, e veveri e 'ara te mata. Kai 'ite kōrua a hē ka tu'u mai te Pū'oko Haka Tere nei o kōrua.
40024043	Ka haka roŋo mai kōrua i te me'e nei: 'āhani e 'ite rō e te hoa hare i te hora mo tu'u o te toke-toke, e ko ha'uru 'o o'o 'o toke 'i tō'ona hare.
40024044	'O ira, e haka rito kōrua; te Poki o te taŋata e ko aŋi-aŋi hia e kōrua ka tu'u rō atu ena.
40024045	»E ai kōrua pa he tāvini ha'atura 'e haka roŋo, kope haka pū'oko e te taŋata haka aŋa i a ia mo tuha'a i te kai 'i tō'ona hora ki te tētahi tāvini o te hare.
40024046	¡Ko te koa i te tāvini ka tu'u era te taŋata 'ā'ana te haka aŋa, e aŋa 'ana i te me'e ta'ato'a kī mo aŋa!
40024047	'Ī a au he kī atu: te taŋata era 'ā'ana te haka aŋa e haka rē rō ki rā tāvini i tō'ona hauha'a ta'ato'a mo hāpa'o.
40024048	»'E mo ai he tāvini taparahi-ta'ata mana'u e ko hōrou e ko tu'u te taŋata haka aŋa i a ia,
40024049	he ha'amata he tōtōā i te tētahi tāvini 'e he piri ki te nu'u ta'ero he ka-kai 'e he unu ananake,
40024050	'i te hora 'e 'i te mahana e ko 'ite hia e rā kope, ka tu'u era tū taŋata haka aŋa era i a ia,
40024051	he haka ūtu'a pa he haka ūtu'a iŋa i te nu'u riva a te haho nō. He to'o ia te taŋi 'e te 'au-'au ra'a niho o rā tāvini.
40025001	»Te me'e topa 'i te ⌊haka tere iŋa 'āpī o te 'Atua⌋ pa he me'e topa i te ŋoŋoro hāipo-ipo e tahi. E ho'e 'ahuru uka he to'o i te rāua hakari'i 'e he e'a he oho mo hokorua i te kope era mo hāipo-ipo ki te kona era 'i ira te ŋoŋoro.
40025002	E rima o rā ŋā uka, uka 'ite mo haka topa i te mana'u, 'e e rima ta'e pē ira.
40025003	Tū ŋā uka ta'e 'ite era mo haka topa i te mana'u he ma'u i te rāua hakari'i 'e 'ina kai ma'u i te mōrī mo ha'a'ī.
40025004	'E te ŋā uka haka 'ou era e rima i ma'u rō i te rāua ipu mōrī koia ko te hakari'i.
40025005	»'I te ta'e tu'u hōrou o te kope era mo hāipo-ipo, he pohe rā ŋā uka mo ha'uru 'e he hā'uru.
40025006	Pe te 'ahuru mā piti o te pō, he ŋaro'a i te re'o pūai e ohu 'ā: “¡Nā ka pū rō mai te kope era mo hāipo-ipo! ¡Ka e'a kōrua ka hokorua mai!”.
40025007	»He e'a tū ŋā uka ta'ato'a era he haka riva-riva i te rāua hakari'i.
40025008	Tū ŋā uka era e rima ta'e 'ite era mo haka topa i te mana'u he kī ki tū ŋā uka haka 'ou era: “Ka va'ai mai e tahi 'apa o te kōrua mōrī ena, 'ī te mātou hakari'i he mate”.
40025009	»He pāhono e rā ŋā uka: “'Ina, 'o ta'e tano rō mo mātou 'e mo kōrua. Ka oho kōrua ka ho'o mai to kōrua o te mōrī”.
40025010	»Ko oho 'ana ia tū ŋā uka era ho'o i te rāua mōrī, 'ī ko tu'u 'ā te kope era mo hāipo-ipo, 'e tū ŋā uka 'ite era mo haka topa i te mana'u he uru 'i muri i rā kope ki te hāipo-ipo 'e he puru te 'ōpani.
40025011	I oho era he tu'u tū ŋā uka oho era ki te rāua mōrī ho'o 'e he ohu: “¡Ē, ka mātaki mai!”.
40025012	»He pāhono e tū kope era mo hāipo-ipo: “Te parauti'a, kai 'ite a au ko ai a kōrua”.
40025013	He kī ia e Ietū: —E veveri e 'ara te kōrua mata; 'ina, pa'i, kōrua kai 'ite i te hora 'e i te mahana o tō'oku hoki iŋa mai.
40025014	»Te me'e topa 'i te haka tere iŋa 'āpī o te 'Atua pa he me'e topa ki te taŋata ko tano 'ā tō'ona hora mo oho ki te rua henua. He uŋa mo oho o tō'ona tāvini ki a ia 'e he va'ai i tō'ona moni ki rā ŋā tāvini mo haka aŋa.
40025015	Ki te tāvini ra'e i va'ai ai e pae ta'utini tara 'aurī, ki te rua e rua ta'utini 'e ki te toru e tahi ta'utini, i haka tano ki te rāua haka kē mo aŋa. I oti era he e'a rā taŋata he oho.
40025016	»Te kope era i a ia te pae ta'utini he haka aŋa i rā moni 'e he rava'a e pae ta'utini haka 'ou.
40025017	Pē ira tako'a 'ana tū kope era i a ia te rua ta'utini, he rava'a e rua ta'utini haka 'ou.
40025018	'E te kope era i a ia e tahi ta'utini he keri i te pū 'e he na'a i rā moni.
40025019	»Ko roa atu 'ana he hoki tū taŋata haka aŋa era i rā ŋā tāvini 'e he u'i e hia moni i rava'a o tū ŋā moni va'ai era e ia.
40025020	'I ra'e i tu'u ai te kope ki a ia i va'ai ai e pae ta'utini. He va'ai ki te taŋata era ō'ona te moni i tū pae ta'utini era koia ko kī: “E pae ta'utini koe i va'ai mai ai. He haka aŋa e au, 'e 'ī e pae ta'utini haka 'ou 'ī a'a”.
40025021	»He kī e tū taŋata era: “He tāvini ha'atura 'e riva koe; 'o te ha'atura ō'ou 'i te me'e 'iti-'iti nei, he va'ai atu e au 'ata rahi te me'e mo hāpa'o e koe. Ka uru mai ki koa tāua”.
40025022	»He tu'u ia te tāvini era ki a ia i va'ai ai e rua ta'utini 'e he kī: “E rua ta'utini koe i va'ai mai ai. He haka aŋa e au, 'e nā e rua ta'utini haka 'ou”.
40025023	»He kī e tū taŋata era: “He tāvini ha'atura 'e riva koe; 'o te ha'atura ō'ou 'i te me'e 'iti-'iti nei, he va'ai atu e au 'ata rahi te me'e mo hāpa'o e koe. Ka uru mai ki koa tāua”.
40025024	»I tu'u era te kope era ki a ia i va'ai ai e tahi ta'utini tara 'aurī, he kī ki tū taŋata era ō'ona te moni: “Ē, ko 'ite 'ana a au: taŋata haŋa koe mo aŋa e tu'u tāvini i ta'a me'e kī 'e mo rava'a me'e rahi atu me'e haka 'ou mai ta'a me'e va'ai. Pē ira tako'a 'ana koe 'i te hora haka 'oka i te kai.
40025025	'E, 'i te ri'a-ri'a ō'oku 'o ŋaro o rā moni era ō'ou, he ma'u e au he na'a 'i raro i te 'ō'one. 'Ī a au he haka hoki atu”.
40025026	»He pāhono e tū taŋata era: “He tāvini rake-rake 'e hupe-hupe koe. Mo ai ko 'ite riva-riva 'ana koe pē hē tō'oku huru,
40025027	¿he aha tō'oku moni i ta'e ma'u ai ki roto i te hare hāpa'o moni mo 'ata rahi hora era ō'oku ka tu'u haka 'ou mai era?”.
40025028	»He kī ia e rā taŋata ki te nu'u o ira: “Ka hiko mai kōrua i te ho'e ta'utini tara ena 'e 'ai ka va'ai rō ki te kope era i a ia e ho'e 'ahuru ta'utini.
40025029	Te kope, pa'i, 'ata rahi i a ia te me'e, 'ata rahi te me'e ka va'ai ena, 'e 'ātā he topa; 'e te kope 'ina e tahi 'ā'ana me'e, 'ātā ki te me'e 'iti-'iti mana'u e ia 'ā'ana ka hiko ena.
40025030	'E te tāvini hupe-hupe nei, ka tute ki haho ki roto i te pōhāhā, he kona 'i ira te taŋi 'e te 'au-'au ra'a niho”.
40025031	»Ka hoki mai ena te ⌊Poki o te taŋata⌋ ko 'Ariki 'ā e haka vari tahi rō 'ā e te merahi ta'ato'a ō'ona, e te 'ana-'ana 'e e te pūai o te 'Atua, he noho 'i ruŋa i tō'ona pepe 'ariki.
40025032	Te nu'u o te henua ta'ato'a he taka-taka 'i mu'a i a ia, 'e he ha'ata'a e ia e tahi e tahi pa he taŋata hāpa'o māmoe e ha'ata'a 'ā i te vato-vato mai muri i te māmoe.
40025033	He haka rē i te māmoe 'i tō'ona pā'iŋa mata'u 'e i te vato-vato 'i te pā'iŋa maui.
40025034	E kī rō e te 'Ariki ki te nu'u o tō'ona pā'iŋa mata'u: “Ka oho mai kōrua, e te nu'u ha'amaitai e tō'oku Matu'a ē; ka koa kōrua 'i te ao va'ai atu e te 'Atua haka riva-riva e ia mo kōrua mai te hora ha'amata aŋa e ia i te ao.
40025035	I maruaki rō, pa'i, a au he va'ai mai e kōrua hai kai; i pohe rō ki te vai, he va'ai mai e kōrua hai vai; i ai rō a au he taŋata o te rua henua 'ina he kona mo noho, he to'o e kōrua ki roto i te kōrua hare.
40025036	I noho rō a au 'ina e tahi kahu mo uru, o kōrua i va'ai mai; i māui-ui rō, he oho atu kōrua he hāpa'o i a au; i puru rō 'i roto i te hare ma'u'aurī, he oho tako'a atu kōrua he u'i i a au”.
40025037	»'I rā hora ka 'ui era e tū nu'u tano era ki te mata o te 'Atua: “E te 'Ariki, ¿'i 'aŋahē a mātou i take'a ai i a koe e maruaki rō 'ana 'e he va'ai atu hai kai? ¿'I 'aŋahē a mātou i take'a ai i a koe ko pohe 'ana ki te vai, 'e he va'ai atu?
40025038	¿'I 'aŋahē a mātou i take'a ai i a koe he taŋata o te rua henua 'ina he kona mo noho 'e he to'o ki te mātou hare? ¿'I 'aŋahē a mātou i take'a ai 'ina u'u kahu mo uru 'e he va'ai atu?
40025039	¿'I 'aŋahē a mātou i take'a ai ko māui-ui 'ā 'o ko puru 'ā a koe 'i roto i te hare ma'u'aurī 'e he oho atu e mātou he u'i?”.
40025040	»E pāhono rō e te 'Ariki: “Te parauti'a, te me'e ta'ato'a aŋa e kōrua mo te tētahi o tō'oku taina hope'a o te ta'e hōnui e aŋa 'ā e kōrua mō'oku”.
40025041	»Ki oti ka kī era e te 'Ariki ki te nu'u o tō'ona pā'iŋa maui: “Ka haka tapa kōrua mai muri i a au 'e ka oho, e te nu'u tohu e te 'Atua ē, ki roto i te ahi 'ina he mate ki te hora hope'a aŋa mo Rukifero koia ko tā'ana tātane.
40025042	I maruaki rō, pa'i, a au, 'e 'ina e kōrua kai va'ai mai hai kai; i pohe rō ki te vai, 'e kai va'ai mai e kōrua;
40025043	i ai rō a au he taŋata o te rua henua 'ina he kona mo noho, 'e kai to'o e kōrua i a au ki te kōrua hare; i take'a rō e kōrua 'ina ō'oku kahu uru, 'e kai va'ai mai e kōrua hai kahu; i māui-ui 'e i puru rō a au 'i roto i te hare ma'u'aurī, 'e 'ina kōrua kai oho atu u'i i a au”.
40025044	»'I rā hora ka 'ui era e rā nu'u: “¿'I 'aŋahē a mātou i take'a ai i a koe e maruaki rō 'ana, 'o e pohe rō 'ā ki te vai, 'o he taŋata o te rua henua 'ina he kona mo noho, 'o 'ina he kahu 'o e māui-ui rō 'ana, 'o e puru rō 'ā 'i roto i te hare ma'u'aurī 'e 'ina kai hā'ū'ū atu e mātou?”.
40025045	»E pāhono rō e te 'Ariki: “Te parauti'a, te me'e ta'e aŋa e kōrua mo te tētahi o tō'oku taina hope'a o te ta'e hōnui e ta'e aŋa 'ā e kōrua mō'oku”.
40025046	He kī ia e Ietū: —Te hope'a mo te nu'u o te pā'iŋa maui he ūtu'a 'ina he hope'a ra'a, 'e mo te nu'u o te pā'iŋa mata'u tano ki te mata o te 'Atua he ora 'ina he hope'a ra'a.
40026001	I oti era a Ietū te vānaŋa i te ŋā me'e ta'ato'a nei, he kī ki tā'ana nu'u hāpī:
40026002	«Ko 'ite 'ana a kōrua: e rua mahana toe mo te ⌊ŋoŋoro o te Pakate⌋, 'e te ⌊Poki o te taŋata⌋ he va'ai ki te rima o te nu'u mo veo 'i ruŋa i te tātaurō».
40026003	'I rā hora mau 'ā 'i te hare o Kaifā, he ⌊oromatu'a hope'a o te ra-rahi⌋, he taka-taka tahi te oromatu'a ra-rahi 'e te nu'u pū'oko haka tere ⌊hūrio⌋
40026004	'e he ha'a'au mo 'a-'aru i a Ietū hai reo-reo mo tiŋa'i mo haka mate.
40026005	'E tētahi o rāua e kī era: «'Ina ko 'a-'aru 'i te ŋā mahana ena o te ŋoŋoro, 'o tātake 'e 'o moto te taŋata».
40026006	A Ietū ia 'i Vētānia, 'i te hare o Tīmona, e kī tako'a era ko Rēpera.
40026007	He haka hāhine e tahi vi'e e ma'u rō 'ana i te ipu aŋa hai mā'ea nehe-nehe ko 'ī 'ana e te mano'i hope'a o te hauha'a. E noho nō 'ā a Ietū 'i ruŋa i te 'amurama'a, he huri e rā vi'e hai rā mano'i a ruŋa i te pū'oko.
40026008	I take'a era e te nu'u hāpī 'a Ietū, he riri rō atu 'ai 'e he ha'amata he hēŋu'i-ŋu'i: —¿Mo te aha i haka māu'a ai i te mano'i era?
40026009	Māu'a 'ō i ta'e ho'o ai mo hā'ū'ū ki te nu'u veve. Te mano'i era, pa'i, e hauha'a rahi rō 'ā.
40026010	He 'ite e Ietū 'e he kī: —¿He aha kōrua e hēŋu'i-ŋu'i ena mo te vi'e nei? 'Ī e aŋa mai 'ā i te me'e riva-riva mō'oku.
40026011	Te nu'u veve e ko ŋaro mai muri i a kōrua ki te hora hope'a, 'e a au e ko noho e ko oho nō atu 'i muri i a kōrua.
40026012	Te me'e aŋa mai nei e nei vi'e hai huri mai i te mano'i ki ruŋa i tō'oku hakari e haka riva-riva 'ana i a au mo tō'oku hora tanu.
40026013	'Ī a au he kī atu: 'i te kona ta'ato'a o te ao haka 'ite i te ⌊roŋo riva-riva o te 'Atua⌋, he vānaŋa tako'a o ruŋa i te me'e aŋa mai nei e ia; pē ira ka ta'e rehu ena a ia.
40026014	E tahi o te ho'e 'ahuru mā piti nu'u hāpī 'a Ietū, ko Hura Ikariote, he oho he u'i i te nu'u oromatu'a ra-rahi
40026015	'e he kī: «¿E hia moni o kōrua mo va'ai mai mo va'ai atu ō'oku i a Ietū?». He 'auhau e rā nu'u e toru 'ahuru tara 'aurī.
40026016	'E mai rā hora i u'i ai e Hura i te hora tano mo va'ai i a Ietū.
40026017	'I te mahana ra'e o te ⌊ŋoŋoro kai i te haraoa 'ina he revaura⌋, he haka hāhine tā'ana nu'u hāpī ki a Ietū he 'ui: —¿'I hē mātou ana aŋa i te tātou kai mo te Pakate?
40026018	He pāhono e Ietū: —Ka oho ki Hērutarema, ki te hare o te kope ko 'ite 'ā e kōrua ko ai, 'ai ka kī rō: «Te kī o te Ma'ori: “Ko hāhine 'ana tō'oku hora. 'Ī a au he oho atu ki tu'u hare ananake ko tā'aku nu'u hāpī mo aŋa i te ŋoŋoro o te Pakate”».
40026019	He oho ia te nu'u hāpī 'a Ietū, he aŋa i tū me'e kī era, he haka riva-riva i te kai mo te Pakate.
40026020	I pō era, 'i ruŋa i te 'amurama'a a Ietū ananake ko tā'ana ho'e 'ahuru mā piti nu'u hāpī.
40026021	E ka-kai nō 'ana he kī: —'Ī a au he kī atu: e tahi o roto o kōrua nā he va'ai i a au ki te nu'u.
40026022	He māui-ui rō atu 'ai te māhatu o tū nu'u era, 'e he ha'amata he 'ui e tahi e tahi: —E Ietū, ¿ko au hō nā me'e?
40026023	He pāhono e Ietū: —He kope o roto o kōrua haka ruku i tā'ana haraoa 'i roto i te mareti haka ruku tako'a 'ā'aku.
40026024	'Ī a au he kī atu: te me'e ta'ato'a hā'aki 'i ruŋa i te ⌊Pāpa'i Mo'a⌋ mo topa ki te Poki o te taŋata e ko ta'e topa; 'e, ¡ko te 'aroha i te kope mā'ana e va'ai ki te nu'u! I hau 'i te riva mō'ona 'āhani i ta'e poreko.
40026025	A Hura, he kope mā'ana e va'ai i a Ietū, he 'ui: —E te Ma'ori, ¿ko au hō nā kope? —'Ā'au mau 'ā i kī —i pāhono ai e Ietū.
40026026	E ka-kai nō 'ana ananake, he to'o e Ietū i te haraoa e tahi, he māuru-uru ki te 'Atua, he more-more, he tuha'a ki tā'ana nu'u hāpī 'e he kī: «Ka kai kōrua i te haraoa ena; he hakari ō'oku».
40026027	I oti era he to'o i te hapaina vino, he māuru-uru ki te 'Atua, he va'ai ki tā'ana nu'u hāpī 'e he kī: «Ka unu kōrua ta'ato'a mai roto i te hapaina ena.
40026028	He toto nā ō'oku ka tehe ena mo te riva-riva o te taŋata, mo haka kore o te rāua hara. Hai nā toto ka tāpa'o ena i te ⌊haka tere iŋa 'āpī o te 'Atua ananake ko te taŋata⌋.
40026029	'Ī a au he kī atu: e ko unu haka 'ou a au i te vino 'ātā ki te mahana ka unu ena tātou i te vino 'āpī 'i te ao haka tere e tō'oku Matu'a».
40026030	He hīmene ia ananake mo ha'ahana-hana ki te 'Atua. I oti era he e'a a kuā Ietū he oho ki te Ma'uŋa era o te 'Ōrivo.
40026031	'I te ara he kī e Ietū: —A kōrua ta'ato'a he haka rehu i a au 'i te pō nei. Pē ira, pa'i, e hā'aki ena 'i ruŋa i te Pāpa'i Mo'a 'i te vānaŋa kī e te 'Atua pē nei ē: “He tiŋa'i a au i te taŋata hāpa'o māmoe, 'e he maraŋa tahi tā'ana māmoe”.
40026032	»'E, ka ai atu pē ira, ki ora a au mai te mate, he piri a tātou 'i Karirea.
40026033	He kī e Pētero: —Mo haka rehu i a koe e te nu'u ta'ato'a ena, mā'aku koe e ta'e haka rehu.
40026034	He kī e Ietū: —'Arīnā mau nei 'ā 'i te pō, e ko 'o'oa hia te moa, ka kī ena koe ki te nu'u e toru kī iŋa kai 'ite koe ko ai a au.
40026035	He kī haka 'ou e Pētero: —¡Ka ai atu he mate a au 'i muri i a koe, e ko kī au ki te hora hope'a kai 'ite a au ko ai a koe! 'E 'ai te tētahi nu'u hāpī 'a Ietū e kī tako'a era pē ira.
40026036	He oho ia a Ietū ananake ko tā'ana nu'u hāpī ki te kona te 'īŋoa ko Hetesēmānī 'i te Ma'uŋa era o te 'Ōrivo 'e he kī: «Ka noho nō kōrua 'i nei, 'ī a au he oho he pure».
40026037	He ma'u 'i muri i a ia i a Pētero 'e i te ŋā poki e rua 'a Tevereo. He o'o ia te māui-ui ki roto i te māhatu o Ietū, he haka kiva-kiva, 'e he ŋaro'a 'ina ō'ona haŋu toe mo 'amo i te rahi o te 'ati ka topa era ki a ia.
40026038	He kī: «E rahi rō 'ana te māui-ui ŋaro'a e au 'i roto i tō'oku māhatu 'i te 'ati ka topa mai ena. Ka no-noho kōrua 'i nei; e u'i 'o hā'uru rō».
40026039	He haka 'ava-'ava a Ietū pe mu'a, he tū-turi he noi 'ātā ka puā rō te tira ki te 'ō'one, he pure: «E Koro ō'oku ē, ana tano ki a koe, ka to'o te 'ati nei mai ruŋa i a au. 'E, ka ai atu 'ī 'ā'aku me'e haŋa, ka haka tano hai me'e 'ā'au i haŋa 'e ta'e hai me'e 'ā'aku».
40026040	He hoki ia ki tū kona era 'i ira a kuā Pētero, he u'i ko hā'uru 'ana. He me'e ki a Pētero: «¿Kai rava'a hia ka tahi hora o te hokorua mai o kōrua i hā'uru rō ai?
40026041	E 'a-'ara e pure 'o hara. Nā 'i roto i a kōrua te haŋa mo aŋa i te me'e riva-riva, te 'ino nō he ta'e pūai o kōrua».
40026042	He hoki ia a Ietū he pure: «E Koro ō'oku ē, mo kore o te rāve'a mo ta'e 'amo ō'oku 'i te 'ati ka topa mai ena, ka aŋa ta'a me'e nō era i haŋa».
40026043	I hoki era ki muri i a kuā Pētero, ko hā'uru haka 'ou 'ā ananake 'i te rohi-rohi.
40026044	He haka rē ia i rā nu'u, he hoki he pure te toru pure iŋa, 'e ko tū vānaŋa 'ā i kī ai.
40026045	He hoki ia ki te kona 'i ira tū nu'u era 'e he kī: «¿E hā'uru 'ana a kōrua e haka ora 'ā? Ko tano 'ā te hora o te Poki o te taŋata mo va'ai ki te rima o te nu'u hara.
40026046	Ka e'a ki ruŋa ki oho rō tātou. Nā ko hāhine mai 'ā tū kope era mo va'ai i a au ki te rima o te nu'u ra-rahi».
40026047	E vānaŋa nō 'ā a Ietū ki tū nu'u era, i tu'u ai a Hura, he kope o roto o te ho'e 'ahuru mā piti nu'u hāpī 'ā'ana. 'I muri i oho tako'a ai me'e rahi taŋata e ma'u-ma'u rō 'ā i te hoe 'e i te miro, i uŋa e te nu'u oromatu'a ra-rahi 'e e te nu'u pū'oko haka tere hūrio.
40026048	Ko ha'a'au era 'ā e Hura ki rā nu'u pē nei ē: «Ka u'i atu ena kōrua i te kope ko hoŋi 'ā e au, ko ia rā taŋata. Ka 'a-'aru».
40026049	He haka hāhine a Hura ki a Ietū he 'ui: —¿Pē hē koe, e te Ma'ori ē? 'E he hoŋi a te 'āriŋa.
40026050	He kī e Ietū: —E hoa, ka haka mao ta'a aŋa. He haka hāhine te tētahi o tū nu'u era he 'a-'aru i a Ietū.
40026051	E tahi kope o roto o te nu'u 'a Ietū he kume i tā'ana hoe, he pa'o i te tariŋa o te tāvini o te oromatu'a hope'a o te ra-rahi.
40026052	He kī e Ietū: —Ka haka hoki ta'a hoe ena ki tō'ona kona. Te taŋata ta'ato'a moto hai hoe hai hoe ka mate ena.
40026053	¿Kai 'ite 'ō koe mo ani ō'oku ki tō'oku Matu'a, he uŋa mai e ia, 'i te hora mau nei 'ā, ka ta'utini ka ta'utini te merahi?
40026054	Mo aŋa ō'oku pē ira, ¿pē hē ia ana haka tano te me'e hā'aki 'i ruŋa i te Pāpa'i Mo'a kī pē ira ana topa?
40026055	He 'ui ia e Ietū ki tū nu'u ta'ato'a era: —¿He toke-toke 'ō a au i oho mai ai kōrua e ma'u-ma'u rō 'ana i te hoe 'e i te miro mo 'a-'aru i a au? Paurō te mahana, pa'i, a au e hāpī era 'i te Kona Ha'amuri 'Atua, 'e 'ina kōrua kai 'a-'aru i a au.
40026056	Te me'e ta'ato'a nei i topa ai mo tano ki te me'e kī e te perofeta 'i ruŋa i te Pāpa'i Mo'a. 'I tū hora mau era 'ā, he hoa i a Ietū e tā'ana nu'u hāpī ta'ato'a 'e he tē-tere.
40026057	He ma'u i a Ietū e tū nu'u 'a-'aru era i a ia, he oho ki te hare o Kaifā, he oromatu'a hope'a o te ra-rahi. E taka-taka rō 'ā 'i ira te ⌊ma'ori o te haka tere hūrio⌋ 'e te nu'u pū'oko haka tere hūrio.
40026058	A Pētero ia i haka 'ava-'ava i oho ai 'i tu'a o rā nu'u 'ātā ka tu'u rō ki tū hare era. He uru ki te kona o haho 'ā, he noho 'i muri i te 'auario mo u'i pē hē rā me'e ka hope'a era.
40026059	Te nu'u oromatu'a ra-rahi 'e tū ŋāŋata ta'ato'a haka 'ou era o te ⌊nūna'a i a rāua te kī iŋa hope'a o te haka tere hūrio⌋ e u'i 'ana i te 'ōtohe mo haka ūtu'a i a Ietū hai mate hai reo-reo o te nu'u mata'ite,
40026060	'e 'ina e rāua he rava'a, ka ai atu nu'u rahi te nu'u i tu'u i reo-reo o ruŋa i a Ietū. I hope'a i tu'u ai e rua kope haka 'ou
40026061	he kī: «Te taŋata nei i kī rō pē nei ē: “E rava'a nō e au mo haka hiŋa 'e mo haka tu'u haka 'ou e toru nō mahana i te Kona Ha'amuri 'Atua”».
40026062	He māroa ia te oromatu'a hope'a o te ra-rahi he 'ui ki a Ietū: —¿'Ina 'ō 'a'a pāhono? ¿He aha te me'e e kī mai nei o ruŋa ō'ou?
40026063	I mou nō a Ietū. He kī e rā oromatu'a: —Mo ai koe he ⌊Kiritō⌋, he Poki o te 'Atua, ka kī mai koe hai 'īŋoa o te 'Atua ora.
40026064	He pāhono e Ietū: —Nā e koe ko kī 'ā. 'E 'ī a au he kī tako'a atu: e take'a rō e kōrua i te Poki o te taŋata e noho rō 'ā 'i te pā'iŋa mata'u o te 'Atua, i a ia te pūai ta'ato'a, 'e i tō'ona topa iŋa mai 'i ruŋa i te raŋi e tahi.
40026065	I ŋaro'a era i te vānaŋa 'a Ietū e rā oromatu'a, he ihi i tō'ona kahu mo haka take'a i tō'ona riri 'e he kī: —¡Te vānaŋa o te taŋata nei he vānaŋa ta'e tano mo te 'Atua! ¿Mo aha nō o tātou te mata'ite haka 'ou? Nā ko ŋaro'a 'ana e kōrua i te kī iŋa mai i te vānaŋa ta'e tano.
40026066	¿Pē hē te kōrua kī? He pāhono e rā nu'u: —Ko hape 'ana a ia, ka tiŋa'i ka haka mate.
40026067	He 'anu-'anu e te tētahi o rā nu'u a te 'āriŋa o Ietū 'e he pu'a. He puru i te mata hai kahu e te tētahi atu 'e he haka eke hai rima ki te 'āriŋa
40026068	koia ko kī: «Mo ai koe he Kiritō, ¡ka kī mai 'a 'ai i pu'a atu!».
40026069	E noho nō 'ana a Pētero 'i haho o te hare o tū oromatu'a hope'a era o te ra-rahi, he haka hāhine e tahi vi'e tāvini he kī: —Ē, a koe o roto i te nu'u oho 'i muri i a Ietū era o Karirea.
40026070	'I mu'a o te ta'ato'a a Pētero i 'ina ai 'e he kī: —Kai 'ite a au he aha ta'a me'e e kī mai ena.
40026071	I hini 'iti era he oho ki muri i te 'ōpani. 'I ira i take'a ai i a Pētero e te rua vi'e tāvini he kī ki te tētahi nu'u: —Te taŋata era o muri o kuā Ietū era o Nātāreta.
40026072	I hōrea, i 'ina haka 'ou ai e Pētero: —¡Kai 'ite a au ko ai te taŋata ena!
40026073	Ko hini atu 'ā, he haka hāhine ki a Pētero te nu'u māroa o rā kona he kī: —He parauti'a mau 'ā a koe o roto o rā nu'u; hai huru o tu'u vānaŋa iŋa e aŋi-aŋi ena.
40026074	He kī e Pētero: —¡He hōrea atu au hai 'īŋoa o te 'Atua, kai 'ite a au ko ai te taŋata ena, 'e ka hoa a au ki roto i te pō'auahi mo ai e reo-reo atu 'ana a au! 'I rā hora mau 'ana he 'o'oa te moa.
40026075	He topa te mana'u o Pētero ki tū me'e kī era e Ietū: «E ko 'o'oa hia te moa ka kī rō ena e koe e toru kī iŋa kai 'ite koe ko ai a au». He e'a ia a Pētero he oho mai tū kona era, 'e he to'o rō atu 'ai te taŋi.
40027001	'I te pō era 'ā o te rua mahana, he ha'a'au te ⌊oromatu'a ra-rahi⌋ ta'ato'a 'e te nu'u pū'oko haka tere ⌊hūrio⌋ mo haka tiŋa'i i a Ietū.
40027002	He ma'u ia i a Ietū e here-here rō 'ana he va'ai ki a Pirato, he suerekao rōmano.
40027003	A Hura, taŋata ho'o era i a Ietū, i 'ite era ko haka ūtu'a 'ana i a Ietū hai mate, he o'o te mamae ki roto i te māhatu. He oho he haka hoki i tū tara 'aurī era e toru 'ahuru ki te nu'u oromatu'a ra-rahi 'e ki te nu'u pū'oko haka tere hūrio,
40027004	he kī: —Ko hara 'ana a au 'o te va'ai atu i te taŋata 'ina e tahi ō'ona hape mo tiŋa'i mo haka mate. He pāhono e rā nu'u: —Ta'e he me'e o mātou. ¡Ō'ou 'ā tu'u 'ati!
40027005	He ava e Hura i rā ŋā tara 'aurī a roto i te Kona Ha'amuri 'Atua. Ki oti he oho he tau reva-reva i a ia.
40027006	He runu e rā ŋā oromatu'a i tū ŋā tara 'aurī era 'e he kī: «Te moni nei ko 'ō'one 'ana 'i te toto, he moni 'auhau mo haka tiŋa'i i te taŋata; e ko tano tātou mo ha-ha'o ki roto i te 'avahata moni ha'ata'a mo te 'Atua».
40027007	He ha'a'au ia mo ho'o hai rā moni i te henua kī «He Henua o te Taŋata Aŋa i te Me'e hai 'Ō'one», mo ai o te kona mo tanu o te nu'u o te rua henua.
40027008	Pē ira rā kona i nape ai «He Henua Toto» 'e pē ira e kī ena 'ātā ki te hora nei.
40027009	Pē nei i tano ai te me'e kī e te perofeta era ko Heremia: «He to'o i rā toru 'ahuru tara 'aurī era, he moni ha'a'au e te itaraera mo 'auhau mo rā taŋata,
40027010	'e hai rā moni i ho'o ai i te henua o te taŋata aŋa i te me'e hai 'ō'one, pa he me'e kī mai era e te 'Atua».
40027011	He haka māroa i a Ietū 'i mu'a o tū suerekao era ko Pirato, 'e 'ā'ana i 'ui: —¿He 'ariki koe o te hūrio? —'Ā'au i kī —i pāhono ai e Ietū.
40027012	Te nu'u oromatu'a ra-rahi 'e te nu'u pū'oko haka tere hūrio 'ai e tuhi era i te me'e mo rāua he hape o Ietū, 'e 'ina he pāhono e Ietū.
40027013	'O ira i 'ui haka 'ou ai e Pirato: —¿'Ina 'ō he ŋaro'a e koe te me'e ta'ato'a e tuhi atu ena?
40027014	'Ina e tahi vānaŋa i kī e Ietū 'e he māere rō atu 'ai te suerekao.
40027015	'I te ⌊ŋoŋoro o te Pakate⌋, e ai rō 'ā te me'e rava māhani aŋa e te suerekao, he haka e'a e tahi taŋata mai roto i te hare ma'u'aurī, he kope haŋa nō era e te nu'u.
40027016	'I roto i te hare ma'u'aurī te taŋata e tahi te 'īŋoa ko Ietū Varavā, he kope o ruŋa i a ia e vānaŋa rahi era te taŋata.
40027017	I taka-taka era te nu'u, he 'ui e Pirato: «¿Ko ai te me'e haŋa o kōrua mo haka e'a atu: ko Ietū Varavā, 'o ko Ietū kī he ⌊Kiritō⌋?».
40027018	A Pirato, pa'i, ko 'ite 'ā i va'ai ai i a Ietū ki a ia e tū nu'u ra-rahi era o te hūrio he mākota 'o te ai e haka roŋo rō 'ā e te taŋata.
40027019	E noho nō 'ā a Pirato 'i te kona ture, i tu'u ai te roŋo o tā'ana vi'e pē nei ē: «'Ina koe ko aŋa e tahi me'e ki te taŋata ta'e hara ena. I moe vārua rō, pa'i, a au o ruŋa i a ia 'i te pō'ā 'e he huru kē rō atu 'ai a au».
40027020	'O haka e'a e Pirato i a Ietū, tū nu'u oromatu'a era 'e tū nu'u pū'oko haka tere era o te hūrio ko aŋa 'ā mo pe'e o te taŋata ki a rāua mo ani mo haka e'a i a Varavā 'e mo tiŋa'i mo haka mate i a Ietū.
40027021	He 'ui haka 'ou e te suerekao: —¿Ko ai o te ŋā kope nei haŋa e kōrua mo haka e'a atu? He kī e te nu'u: —¡Ko Varavā!
40027022	He 'ui ia e Pirato: —¿He aha tā'aku me'e mo aŋa ki a Ietū kī he Kiritō? He pāhono tahi: —¡Ka veo 'i ruŋa i te tātaurō!
40027023	He kī e Pirato: —¿He aha tā'ana me'e ta'e tano i aŋa? He kī haka 'ou e tū nu'u era i 'ata haka pūai te re'o: —¡Ka veo 'i ruŋa i te tātaurō!
40027024	I u'i era e Pirato 'ina he rāve'a toe 'ā'ana mo haka huri i te rāua mana'u 'e pe te 'ata pūai nō e pōŋeha era, he uŋa hai vai, he hopu i tō'ona rima 'i mu'a i te ta'ato'a, 'e 'ai ka kī: —Ta'e ō'oku te hape o te mate o te taŋata nei; he me'e o kōrua.
40027025	He pāhono e te taŋata ta'ato'a: —¡Mo mātou ia 'e mo te mātou ŋā poki te hape o te mate o te taŋata ena!
40027026	He uŋa ia e Pirato he haka e'a i a Varavā, 'e he haka tiŋa'i i a Ietū hai 'uaka. I oti era he va'ai ki te va'ehau i a Ietū mo ma'u mo veo 'i ruŋa i te tātaurō.
40027027	He ma'u he ra'e e te va'ehau i a Ietū ki te kona e tahi o roto i te hare o te suerekao. 'I ira i haka taka-taka ai i te va'ehau 'e he haka vari tahi i a Ietū.
40027028	He patu ananake i te kahu o Ietū 'e he pu'a hai kapa mea-mea.
40027029	He huki a te pū'oko hai hei i aŋa hai maŋa-maŋa o te tiare pū-pū 'e he va'ai e tahi miro ki te rima mata'u. I oti era he tū-turi te va'ehau 'i mu'a o Ietū 'e he haka me'e-me'e he kī: «¡¿Pē hē te 'Ariki o te hūrio?!».
40027030	He 'anu-'anu tako'a e rā nu'u, 'e hai tū miro mau era 'ā o te rima e haka eke era ki te pū'oko.
40027031	I oti era te haka me'e-me'e pē ira, he patu ananake i tū kapa mea-mea era, he haka uru haka 'ou i tō'ona kahu 'e he ma'u mo veo 'i ruŋa i te tātaurō.
40027032	I e'a era mai ira, he piri ki te taŋata e tahi o Tīrene te 'īŋoa ko Tīmona. He haka 'amo ki a ia i te tātaurō o Ietū.
40027033	I tu'u era ki te kona te 'īŋoa ko Korokota (te aura'a o te 'īŋoa nei: «kona o te pakahera taŋata mate»),
40027034	he haka unu hai vino 'āno'i hai me'e maŋeo 'o ŋaro'a rahi e ia i te mamae. I haka 'atu era e Ietū, 'ina kai haŋa mo unu.
40027035	I oti era te veo 'i ruŋa i te tātaurō, he pere e te va'ehau i te kahu o Ietū mo u'i ki a ai ki a ai ana topa.
40027036	I oti era he no-noho 'i ira he 'auario.
40027037	A ruŋa o tō'ona pū'oko i huki ai e tahi miro pararaha e pāpa'i rō 'ana he aha te tumu o tō'ona ūtu'a. E hā'aki era: «Ko Ietū nei, he 'Ariki o te hūrio».
40027038	'I te pā'iŋa mata'u 'e 'i te pā'iŋa maui o Ietū te tātaurō haka 'ou 'i ruŋa i veo ai e rua toke-toke.
40027039	Te nu'u vari a ira 'ai e vā-vā era koia ko ue-ue i te rāua pū'oko
40027040	e kī era: «¿Ta'e 'ō ko koe tū me'e kī era he haka hiŋa i te ⌊Kona Ha'amuri 'Atua⌋ 'e e toru mahana he haka tu'u haka 'ou e koe? ¡Mo ai, ho'i, ō'ou he Poki o te 'Atua, ka haka e'a koe i a koe mai te 'ati ena 'e ka topa mai mai ruŋa i te tātaurō!».
40027041	Te nu'u oromatu'a ra-rahi, te ⌊ma'ori o te haka tere hūrio⌋ 'e te nu'u pū'oko haka tere hūrio 'ai e haka me'e-me'e tako'a era:
40027042	«Ko haka e'a 'ana i te tētahi taŋata mai roto i te rāua 'ati, 'e, ¿e ko rava'a mo haka ora i a ia mau era 'ā? ¿Ta'e 'ō he 'Ariki o te itaraera? ¡Mo topa mai ō'ona mai ruŋa i te tātaurō, he haka moe mātou i te mana'u 'i ruŋa i a ia!
40027043	Te kope ena e haka moe rō 'ana i tō'ona mana'u 'i ruŋa i te 'Atua. ¡Ka haka ora ia e te 'Atua 'i te hora ena, ana ai e haŋa mau rō 'ā ki a ia! ¿Ta'e 'ō ko kī mai 'ana he Poki a ia o te 'Atua?».
40027044	'E, tako'a, i vā-vā rō i a Ietū e tū ŋā toke-toke veo era 'i tupu'aki ō'ona.
40027045	I tano era te hora kai, he pōhāhā tahi te henua 'ātā ki te hora toru o te ahi-ahi.
40027046	'I rā hora, i a'u a Ietū i te re'o i ohu ai: Elí, Elí, ¿lemá sabactani? (Te ha'aaura'a o te vānaŋa nei: «E tō'oku 'Atua ē, e tō'oku 'Atua ē, ¿he aha koe i haka rē ai i a au hoko tahi nō?»).
40027047	Tētahi o te nu'u o rā kona he ŋaro'a he kī: «Te kope nei e ohu 'ā ki te perofeta era ko 'Ēria».
40027048	He tahuti ia e tahi o rā nu'u, he to'o i te me'e tu'u pa he vavai, he haka ruku ki roto i te vino maŋeo, he huki ki ruŋa i te miro 'e he ma'u he haka puā ki te ŋutu o Ietū mo 'omo-'omo.
40027049	He kī e te tētahi: «Ka haka rē ki u'i tātou hoki e tu'u rō mai a ⌊'Ēria⌋ e to'o rō i a ia 'o mate».
40027050	He ohu pūai haka 'ou a Ietū, 'e he mate.
40027051	'I rā hora mau 'ā te korotina o roto i te Kona Ha'amuri 'Atua he paihi mai ruŋa ki raro 'e he topa e rua pā'iŋa. He mākenu-kenu te henua, 'e he ŋā'aha-'aha te mā'ea,
40027052	te kona ha-ha'o pāpaku he ha-hata, 'e me'e rahi nu'u ⌊haka moe i te mana'u⌋ 'i ruŋa i te 'Atua, ko mā-mate era 'ana, i ora haka 'ou
40027053	'e he e'a mai te kona ha-ha'o i a rāua. I ora era a Ietū mai te mate, he oho rā nu'u ora haka 'ou era ki Hērutarema, 'e nu'u rahi te nu'u i take'a i a rāua 'i ira.
40027054	I take'a era e te kape o te va'ehau ananake ko te nu'u va'ehau 'ā'ana 'auario i a Ietū 'i ruŋa i te tātaurō i te mākenu-kenu iŋa o te henua 'e i te me'e ta'ato'a topa, he to'o rō atu 'ai te ri'a-ri'a 'e he kī: «¡He aŋi mau 'ana 'ō te taŋata nei he Poki o te 'Atua!».
40027055	'I rā kona, mai kōnui 'ā, e u'i era me'e rahi nō atu ŋā vi'e oho ananake ko kuā Ietū mai Karirea hā'ū'ū ki a ia.
40027056	'I roto o rā ŋā vi'e a Māria Matarena, a Māria, matu'a o ⌊Tanatiako⌋ ararua ko ⌊Kōsē⌋, 'e te matu'a vahine o te ŋā poki 'a Tevereo.
40027057	Ko hāhine 'ā mo pō, te taŋata 'ono e tahi te 'īŋoa ko Kōsē o te kona ko Ārimatea, he kope hāpī tako'a 'a Ietū,
40027058	he oho he u'i i a Pirato 'e he ani mo va'ai i te hakari o Ietū. He kī e Pirato ki te va'ehau mo oho mo va'ai.
40027059	He to'o ia e Kōsē i te hakari o Ietū, he viri hai tāvana rino ma'itaki.
40027060	I a ia e ai rō 'ā e tahi kona 'āpī haka rē pāpaku, kona i haka ka-karo 'i te mā'ea pa he piha. He ma'u ia e Kōsē i te hakari o Ietū he haka rē 'i roto. I puru era i rā kona hai mā'ea nui-nui taka-taka, he e'a he oho.
40027061	'I mu'a o rā kona e no-noho rō 'ā a Māria Matarena ararua ko te rua Māria.
40027062	'I te rua mahana, he ⌊mahana haka ora⌋, te nu'u oromatu'a ra-rahi 'e te ⌊fariseo⌋ he oho he u'i i a Pirato,
40027063	he kī: —E te suerekao, ko mana'u 'ana a mātou ki te vānaŋa kī e tū reo-reo era 'i te hora e ora nō 'ā pē nei ē: 'i te toru mahana he ora haka 'ou a ia.
40027064	'O ira, ka uŋa koe ka haka 'auario i te kona haka rē era i te hakari o Ietū 'ātā ka tano rō te toru mahana, 'o oho e tā'ana nu'u hāpī 'o toke 'e ki oti he kī ki te nu'u ko ora 'ā mai te mate. Mo topa pē ira, 'ata hau rō atu te 'ati o te reo-reo hope'a nei ki te reo-reo ra'e era.
40027065	He kī e Pirato: —Nā te va'ehau nā. Ka oho ka aŋa hai rāve'a mana'u e kōrua 'o mātaki i rā kona.
40027066	He oho ia ananake ki tū kona era, he tāpa'o i te mā'ea puru o rā kona mo 'ite ana haka makenu, 'e he haka 'auario ki te va'ehau.
40028001	I oti era tū ⌊mahana haka ora⌋ era, 'e i ha'amata era te mahana ra'e o te tāpati, he mahana tāpati, he oho a Māria Matarena ararua ko te rua Māria u'i i tū kona haka rē era i te hakari o Ietū.
40028002	'I rā hora he mākenu-kenu pūai te henua. He merahi e tahi o te 'Atua tū me'e era ko topa 'ana mai te raŋi. He haka hāhine ki te kona haka rē i te hakari o Ietū, he kume i te mā'ea puru, 'e he eke he noho 'i ruŋa.
40028003	Rā merahi me'e pura atu pa he 'uira, te kahu me'e rito-rito atu.
40028004	I take'a era e te va'ehau, he rurū rō atu 'ai 'i te ri'a-ri'a 'e he re-rehu.
40028005	He kī ia e te merahi ki tū ŋā vi'e era: «'Ina kōrua ko ri'a-ri'a. Ko 'ite 'ana a au e kimi 'ana kōrua i a Ietū veo era 'i ruŋa i te tātaurō.
40028006	'Ina a ia o nei, ko ora 'ana mai te mate pa he me'e kī era e ia. Ka oho mai rā ka u'i.
40028007	Ka hōrou kōrua, ka oho ka kī ki te nu'u hāpī 'ā'ana: “Ko ora haka 'ou 'ana a Ietū, 'e 'ai he oho ki Karirea; 'i ira ka piri ena ananake”. He me'e nei tā'aku me'e mo kī atu».
40028008	He oho tū ŋā vi'e era mai rā kona e horo-horou rō 'ā koia ko ri'a-ri'a 'e ko koa haka 'ite i tū parau 'āpī era ki te nu'u hāpī 'a Ietū.
40028009	E oho nō 'ā ararua i māroa rō ai a Ietū 'i mu'a 'e he 'aroha. He haka hāhine tū ŋā vi'e era, he ha'amuri 'e he ha'i a te va'e.
40028010	He kī e Ietū: «'Ina kōrua ko ri'a-ri'a. Ka oho ka kī ki tō'oku ŋā taina era: “Ka oho ki Karirea; 'i ira a mātou ana piri”».
40028011	E oho nō 'ana tū ŋā vi'e era, tētahi o te va'ehau 'auario i te kona haka rē i te hakari o Ietū he oho ki Hērutarema he 'a'amu ki te nu'u ⌊oromatu'a ra-rahi⌋ i te me'e ta'ato'a i topa.
40028012	He oho ia tū ŋā oromatu'a era he vānaŋa ki te nu'u pū'oko haka tere hūrio mo ha'a'au he aha te rāua me'e mo aŋa. I oti era he 'auhau ki rā ŋā va'ehau hai moni ri'a-ri'a
40028013	'e he hatu: «E 'a'amu: e hā'uru nō 'ana a kōrua i tu'u atu ai te nu'u hāpī 'a Ietū, he mātaki i te kona haka rē pāpaku, he toke i te hakari.
40028014	'E mo ŋaro'a tā'ue e te suerekao o ruŋa i te 'a'amu nei, mo mātou e vānaŋa ki a ia 'o 'ati kōrua».
40028015	He to'o ia tū ŋā va'ehau era i te moni, 'e he e'a he oho he aŋa pē rā me'e kī era e rā nu'u. 'E pē ira e 'a'amu ena e te ⌊hūrio⌋ 'ātā ki 'aŋarīnā.
40028016	Te ho'e 'ahuru mā ho'e nu'u hāpī 'a Ietū he e'a he oho ki Karirea, ki ruŋa o te ma'uŋa kī e ia.
40028017	I take'a era i a Ietū he ha'amuri, ka ai atu tētahi o rāua e 'aka-'aka rō 'ā te mana'u.
40028018	He haka hāhine a Ietū ki muri i rā nu'u 'e he kī: «Ko va'ai tahi mai 'ana te 'Atua i te parau mo haka tere i te me'e o te raŋi 'e o te ao nei.
40028019	Ka oho kōrua ka haka 'ite ki te nu'u o te kona ta'ato'a o ruŋa i a au, ki riro ai a rāua he nu'u hāpī 'ā'aku, 'e 'ai ka ⌊papatito⌋ rō hai 'īŋoa o te Matu'a, o te Poki 'e o te ⌊Vārua Maitai⌋.
40028020	E hāpī mo ha'atura i te me'e ta'ato'a hāpī atu e au ki a kōrua. 'E 'ina ko rehu: 'i muri i a kōrua a au paurō te mahana 'ātā ki te hope'a iŋa o te ao».
41001001	Te ⌊roŋo riva-riva o ruŋa i a Ietū⌋ he ⌊Kiritō⌋, Poki o te 'Atua, i ha'amata ai
41001002	pe he me'e haka 'ite e te perofeta era ko 'Itaia 'i ruŋa i tā'ana puka 'i te vānaŋa kī e te 'Atua ki tā'ana Poki: «'Ī a au he uŋa i tā'aku taŋata ma'uroŋo 'i ra'e ki a koe mo haka riva-riva i te ara mō'ou.
41001003	Tō'ona re'o e ŋaro'a rō 'i te kona 'one ta'e noho taŋata: “¡Ka haka riva-riva te ara mo te Kiritō; ka mātaki e tahi ara tī-tika!”».
41001004	Pē ira i tu'u i tātara ai a Iovani Papatito 'i te kona 'one ta'e noho taŋata. Tā'ana tātara: e ⌊papatito⌋ te taŋata mo take'a ko ⌊huri 'ana te rāua mana'u ki te 'Atua⌋, pē ira he haka kore e te 'Atua i te rāua hara.
41001005	E rahi rō 'ā te taŋata e oho era mai Hērutarema 'e mai te kona ta'ato'a o Hūrea haka roŋo i tā'ana vānaŋa. Te nu'u pinitinia i te rāua hara i papatito tahi rō e Iovani 'i roto i te rio ko Horotana.
41001006	Te kahu uru o Iovani i aŋa ai hai huru-huru kameio 'e hai pena kiri e here era. Hai manu tu'u pa he perete'i 'e hai meri rava'a o rā kona e kai era.
41001007	'I roto i tā'ana tātara e kī tako'a rō 'ā: «'I tu'a ō'oku ka oho mai ena te kope 'ata hau 'i te pūai ki a au; 'ātā e ko tano a au mo kume i te hau o tō'ona kiriva'e.
41001008	A au e papatito atu ena hai vai; 'e, a ia ka papatito ena i a kōrua hai ⌊Vārua Maitai⌋».
41001009	'I te mahana e tahi he e'a a Ietū mai Nātāreta, he kona o Karirea, he oho ki tū rio era ko Horotana 'e he papatito e Iovani.
41001010	I e'a era a Ietū mai roto i te vai, he take'a ko ha-hata 'ā te raŋi 'e mai ruŋa i topa ai te Vārua Maitai ki ruŋa i a ia tu'u pa he pāroma.
41001011	He ŋaro'a i te re'o mai te raŋi ka kī: «A koe he Poki 'ā'aku, Poki haŋa rahi; 'i ruŋa i a koe tō'oku koa».
41001012	I oti era rā ŋā me'e, he ma'u e te Vārua Maitai i a Ietū ki roto atu era o tū kona 'one ta'e noho taŋata era.
41001013	E maha 'ahuru mahana i noho ai 'i ira, 'e he haka 'atu e Rukifero mo hara o Ietū; 'i muri i te manu'ino e noho era 'e o te merahi te hāpa'o i a ia.
41001014	I puru era 'i roto i te hare ma'u'aurī e ⌊'Erore⌋ i a Iovani, he hoki a Ietū ki Karirea he ha'amata he haka 'ite i te ⌊roŋo riva-riva o te 'Atua⌋.
41001015	Pē nei e kī era: «Nā ko hāhine mai 'ā te ⌊haka tere iŋa 'āpī o te 'Atua⌋; ko tano 'ana, pa'i, te hora kī era mo tu'u mai. 'O ira, ka huri te kōrua mana'u ki a ia, ka haka tapa mai roto i te hara, 'e 'ai ka haka moe rō te kōrua mana'u 'i ruŋa i te roŋo riva-riva o te 'Atua, ki o'o ai a kōrua ki roto i te haka tere iŋa 'āpī ō'ona».
41001016	E ha'ere e oho nō 'ā a Ietū a te taha-taha o te vai ko Karirea, he take'a e rua kope hī ika ko Tīmona 'e he taina ō'ona ko Antarea, e tuku 'ā.
41001017	He kī e Ietū: «Ka oho mai kōrua mo nu'u hāpī 'ā'aku. 'Ī a au he haka riro i a kōrua he nu'u hī taŋata mo te 'Atua».
41001018	'I tū hora 'ā i haka rē ai i te rāua kūpeŋa 'e he e'a he oho 'i muri i a Ietū.
41001019	Pe mu'a 'iti he take'a i a ⌊Tanatiako⌋ ararua ko tō'ona taina ko ⌊Iovani⌋, he ŋā poki 'a Tevereo, 'i ruŋa i te rāua vaka e haka riva-riva 'ana i te kūpeŋa.
41001020	He kī e Ietū ki tū ŋā kope era mo oho 'i muri i a ia. 'I tū hora 'ā he e'a ararua mai muri i te rāua matu'a tane 'e nu'u aŋa o rāua, 'e he oho 'i muri i a Ietū.
41001021	He oho ia a Ietū ananake ko tū nu'u era ki Kaperenāū. I tano era te ⌊mahana haka ora⌋, he uru a Ietū ki roto i te ⌊hare pure hūrio⌋ he hāpī i te taŋata.
41001022	I ŋaro'a era i a Ietū, he māere tahi 'i te pūai o te hāpī iŋa; e hāpī era pa he taŋata i a ia te parau o te me'e ta'ato'a 'e ta'e pa he hāpī iŋa o te ⌊ma'ori o te haka tere hūrio⌋.
41001023	E hāpī nō 'ā a Ietū, he o'o e tahi taŋata ko uru 'ā e te tātane, he ohu:
41001024	—¿He aha ta'a me'e haŋa i a mātou, e Ietū o Nātāreta ē? ¿E oho mai 'ana koe mo haka kore i a mātou? Ko 'ite 'ana a au ko ai koe: he kope mo'a uŋa mai e te 'Atua.
41001025	He kī e Ietū ki tū tātane era: —¡Ka mou 'e ka e'a koe mai roto i te taŋata ena!
41001026	He haka kiki-kiki i rā taŋata, 'ai ka e'a mai roto koia ko ki-kiu.
41001027	He ri'a-ri'a te nu'u ta'ato'a koia ko 'ui ki a rāua 'ā: «¿He aha nei? ¡Te huru o tō'ona hāpī iŋa huru 'āpī! ¡Te pūai 'ātā he ha'atura e te tātane!».
41001028	'E kai roa te parau 'āpī o ruŋa i a Ietū i tu'u ai ki te kona ta'ato'a o Karirea.
41001029	I e'a era a kuā Ietū mai roto i te hare pure, he oho koia ko Tanatiako 'e ko Iovani ki te hare o Tīmona 'e o Antarea. I tu'u era he uru ananake.
41001030	Te māmā huŋavai o Tīmona e moe rō 'ana 'i ruŋa i te ro'i, e vera pūai rō 'ā te hakari 'i te māui-ui. He haka 'ite ki a Ietū.
41001031	He haka hāhine a Ietū ki tū vi'e era, he 'a-'aru a te rima 'e he haka e'a ki ruŋa. 'I tū hora 'ā he ora rō 'ai te māui-ui, 'e he ha'amata rā vi'e he va'ai hai kai mo kuā Ietū.
41001032	I ahi-ahi pō era, he ma'u ki a Ietū i te nu'u māui-ui ta'ato'a o ira 'e i te nu'u o'o e te tātane.
41001033	Pē ira i taka-taka ai te nu'u ta'ato'a o rā kona 'i haho o te hare.
41001034	Rauhuru māui-ui i haka ora 'e me'e rahi tātane i haka e'a mai roto i te taŋata, 'e 'ina he ha'ati'a e Ietū mo vānaŋa o rā ŋā tātane 'o te 'ite ko ai a ia.
41001035	'I te rua mahana, e pō'uri nō 'ā, he e'a a Ietū mai Kaperenāū he oho he pure 'i te kona 'ina he taŋata.
41001036	He e'a a kuā Pētero he kimi.
41001037	I rava'a era he kī: —Nā te nu'u ta'ato'a e kimi 'ā i a koe.
41001038	He kī ia e Ietū: —Mai tātou ki oho hai kona taŋata hāhine mai ki haka 'ite a au i te roŋo o te 'Atua 'i rā ŋā kona tako'a. Mo ira, pa'i, a au i oho mai ai.
41001039	'I roto i te hare pure hūrio o te kona ta'ato'a o Karirea e haka 'ite era a Ietū i te roŋo, 'e, tako'a, e haka e'a era i te tātane mai roto i te taŋata.
41001040	'I te mahana e tahi he haka hāhine ki a Ietū te taŋata māui-ui 'i te rēpera, he noi he tū-turi 'ai ka kī: —Mo haŋa ō'ou, i a koe te ora o tō'oku māui-ui.
41001041	He haka 'aroha a Ietū i tū taŋata era; he haka puā hai rima he kī: —Ko haŋa 'ana a au.
41001042	'I tū hora 'ā he kore te māui-ui 'e he ora rō 'ai.
41001043	I me'e era he haka oho e Ietū 'ai ka kī:
41001044	—'Ina koe ko 'a'amu e tahi nu'u. Ka oho ka haka take'a i a koe ki te ⌊oromatu'a⌋. E ma'u te me'e mo tūtia haka 'ite mai e ⌊Mōtē⌋ mo tu'u ⌊haka ma'itaki⌋ mo 'ite e te oromatu'a 'e pē ira tako'a 'ā e te taŋata ko ora 'ana tu'u māui-ui.
41001045	Kai mou rā kope; i 'a'amu nō ki te ta'ato'a. 'O ira 'ina he tano haka 'ou a Ietū mo tu'u ki te kona nūna'a hare e 'ite rō 'ana e te nu'u 'o putu-putu 'i muri. Te aŋa ia 'a Ietū he noho a te kona 'ina he rahi e te taŋata. 'E, ka ai atu pē ira, ko te tu'u iŋa 'ā ki a ia te nu'u mai te kona ta'ato'a.
41002001	He tu'u ki te mahana e tahi, he hoki a Ietū ki Kaperenāū. I 'ite era e te taŋata ko hoki 'ā,
41002002	he 'ī e te nu'u te hare 'i ira a ia 'ātā ki haho. He vānaŋa e Ietū o ruŋa i te ⌊roŋo riva-riva o te 'Atua⌋.
41002003	He tu'u ia hoko hā taŋata e tupa rō 'ana i te raŋo 'i ruŋa te taŋata hakari ta'e makenu.
41002004	'I te rahi o te nu'u 'ina he rāve'a mo haka hāhine ki a Ietū. He ma'u he iri i tū raŋo era ki ruŋa o te hare, he mātaki i te ruŋa tī-tika ki tū kona era 'i ira a Ietū, 'e he haka topa i tū raŋo era.
41002005	I take'a era e Ietū te haka moe iŋa o rā nu'u i te rāua mana'u 'i ruŋa i a ia mo te ora o tū māui-ui era, he kī ki rā kope: «E haŋu, ko haka kore 'ā tu'u hara».
41002006	E no-noho rō 'ana 'i rā kona tētahi ⌊ma'ori o te haka tere hūrio⌋ he māere 'ai ka 'ui 'i roto i a rāua 'ā:
41002007	«¿Pē hē te kope era i mana'u ai mo kī pē rā? Vānaŋa ta'e tano te vānaŋa era mo te 'Atua. Ko ia mau nō, pa'i, te me'e haka kore i te hara».
41002008	'I te 'ite o Ietū i te mana'u o rā nu'u he 'ui: «¿He aha e mana'u ena pē nā?
41002009	Ki a kōrua, ¿'ata aŋarahi mo haka kore i te hara ki te haka ora i te māui-ui? ¿Ta'e 'ō hai parau nō o te 'Atua te ŋā me'e nei e aŋa ena?
41002010	'Ī he haka take'a atu pē nei ē: i a au, i te ⌊Poki o te taŋata⌋, te parau mo haka kore i te hara 'i te ao nei». He kī ia ki tū taŋata hakari ta'e makenu era:
41002011	«'Ī a au he kī atu: ka e'a koe ki ruŋa, ka ma'u tu'u raŋo, ka oho ki tu'u hare».
41002012	'I tū hora 'ā, e u'i nō 'ā te taŋata ta'ato'a, he māroa tū kope era, he to'o i te raŋo, he e'a he oho rō 'ai. He māere tahi tū nu'u era 'e he ha'amata he ha'ahana-hana ki te 'Atua e kī era: «¡Kai take'a 'ā e mātou te me'e ra'e tu'u pē nei!».
41002013	'I te mahana e tahi he hoki a Ietū ki te taha-taha o te vai era ko Karirea. E ha'ere nō 'ana, he piri te taŋata 'e he hāpī he oho e Ietū.
41002014	E oho nō 'ā he take'a i a Rēvī, he poki 'a Arafeo, e noho rō 'ana 'i tō'ona kona aŋa. A ia he kope haka 'auhau i te taŋata hai moni mo te rōmano. He kī e Ietū: «Ka oho mai koe mo taŋata hāpī 'ā'aku». He māroa a Rēvī he e'a he oho 'i muri.
41002015	Kai roa, a Ietū ananake ko tā'ana nu'u hāpī e kai 'ā 'i te hare o Rēvī. 'I ira 'i ruŋa i te 'amurama'a tako'a me'e rahi ⌊nu'u haka 'auhau i te moni mo te rōmano⌋, 'e pē ira 'ana tētahi atu nu'u hara. E rahi rō 'ana, pa'i, te nu'u hara oho 'i muri i a Ietū.
41002016	Tētahi ⌊fariseo⌋, ma'ori o te haka tere hūrio, i take'a rō i a Ietū e kai 'ana ananake ko tū nu'u era. 'O ira i kī ai ki te nu'u hāpī 'a Ietū: —¿Pē hē i mana'u ai te kōrua ma'ori mo kai 'i muri i te nu'u haka 'auhau hai moni mo te rōmano 'e 'i muri i te nu'u hara?
41002017	I ŋaro'a era e Ietū, he kī ki tū nu'u fariseo era: —Te taote mo te māui-ui, ta'e mo te nu'u 'ina he māui-ui. A au i oho mai ai ki te nu'u hara mo huri i te rāua mana'u ki te 'Atua, ta'e ki te nu'u tano ki te mata o te 'Atua.
41002018	He tu'u te mahana he tapu te nu'u hāpī 'a Iovani Papatito 'e te nu'u fariseo i te kai, he rāve'a o te rāua haka tere iŋa mo haka koa o te 'Atua. He oho ia e te tētahi he kī ki a Ietū: —Te nu'u hāpī 'a Iovani 'e o te fariseo e tapu 'ā i te kai. ¿He aha ta'a nu'u hāpī e ta'e tapu ena?
41002019	He pāhono e Ietū: —¿E tapu mau rō i te kai te nu'u 'i te ŋoŋoro hāipo-ipo 'i te hora 'i muri i a rāua te kope ō'ona te hāipo-ipo? E ko tapu.
41002020	'E, nā e tano rō te mahana e to'o rō i rā kope mai roto i a rāua; ki tu'u rā mahana, ka tapu iho ena.
41002021	»'Ina he nu'u he hono i te kahu ko rū'au 'ā hai tapa kahu 'āpī; te hono 'āpī, pa'i, he hiki 'e he paihi te kahu rū'au, 'e he 'ata nui-nui te more.
41002022	»'E, tako'a, 'ina he huri i te 'ava 'āpī ki roto i te ipu kiri tuai, 'o paihi rā ipu 'e he māu'a te 'ava 'e pē ira tako'a 'ā te ipu. 'O ira te 'ava 'āpī ana ha'a'ī ki roto i te ipu kiri 'āpī».
41002023	'I te mahana haka ora e tahi, e vari e oho rō 'ā a kuā Ietū a te kona 'oka tariko. Te nu'u hāpī 'ā'ana he more-more i te tariko he kai he oho.
41002024	He 'ui ia e te fariseo ki a Ietū: —Ē, ¿he aha te nu'u hāpī 'ā'au e aŋa ena i te me'e ta'e ha'ati'a mo aŋa 'i te mahana haka ora?
41002025	He pāhono e Ietū: —¿Kai tai'o 'ana 'ō e kōrua i te me'e aŋa e ⌊Tāvita⌋ ananake ko te nu'u oho 'i muri i a ia 'i te mahana maruaki o rāua?
41002026	¿Ta'e 'ō 'i te hora era ko Aviatara te ⌊oromatu'a hope'a o te ra-rahi⌋ o te ⌊hūrio⌋, a Tāvita 'e te nu'u oho 'i muri i a ia i kai nō i te haraoa e tapu rō 'ā o roto i te Kona Ha'amuri 'Atua, ka ai atu he oromatu'a mau nō te me'e ha'ati'a mo kai i rā haraoa?
41002027	He kī haka 'ou a Ietū: —Ta'e mo te riva-riva o te mahana haka ora i aŋa ai e te 'Atua i te taŋata; he mahana haka ora te me'e i aŋa mo te riva-riva o te taŋata.
41002028	'E, i a au i te Poki o te taŋata te parau o te mahana haka ora mo kī i te me'e ha'ati'a 'e i te me'e ta'e ha'ati'a mo aŋa.
41003001	'I te mahana haka ora haka 'ou e tahi, he oho a Ietū ki te ⌊hare pure hūrio⌋. 'I roto e tahi taŋata rima rehe-rehe.
41003002	'I roto tako'a te nu'u u'i hoki e haka ora rō a Ietū i te rima o tū taŋata era 'i rā mahana, mo rava'a 'ōtohe mo tuhi ko aŋa 'ā i te me'e ta'e tano ki te rāua haka tere iŋa.
41003003	He kī e Ietū ki tū taŋata rima rehe-rehe era: «Ka māroa rā koe 'i vāeŋa».
41003004	He 'ui ia e Ietū ki tū nu'u era: «¿He aha te me'e ha'ati'a mo aŋa 'i te mahana haka ora: he me'e riva-riva 'o he me'e rake-rake? ¿He haka ora i te taŋata 'o he tiŋa'i he haka mate?». 'Ina e tahi o rā nu'u i pāhono.
41003005	I riri a Ietū i u'i ai ki tū nu'u era koia ko haka 'aroha 'i te hio-hio o te rāua māhatu. He kī ia ki tū taŋata rima rehe-rehe era: «Ka haka toro mai tu'u rima». I haka toro era he ora rō 'ai tū rima era.
41003006	I e'a era tū nu'u ⌊fariseo⌋ era, he ha'amata he ha'a'au ananake ko te nu'u pe'e ki a ⌊'Erore⌋ mo tiŋa'i mo haka mate i a Ietū.
41003007	E tahi mahana he oho a Ietū ananake ko tā'ana nu'u hāpī ki te taha-taha o te vai era ko Karirea. 'I muri i a rāua i oho ai me'e rahi taŋata noho hāhine ki ira.
41003008	I 'ite era e te nu'u o ruŋa i te mana ta'ato'a aŋa e Ietū, he pae tako'a mai Hūrea, mai Hērutarema, mai Irumea, mai te rua pā'iŋa o te rio era ko Horotana, mai Tiro 'e mai Tīrone.
41003009	'O ira a Ietū i kī ai ki tā'ana nu'u hāpī mo haka riva-riva e tahi vaka mo eke ō'ona 'o rei-rei i a ia e te taŋata.
41003010	'I te rahi o te nu'u haka ora e ia, 'ai e rere era te nu'u māui-ui ta'ato'a ki ruŋa mo haka puā.
41003011	'E te tātane o'o ki roto i te hakari o te nu'u, e take'a era i a Ietū, he haka tū-turi i rā nu'u 'i mu'a o Ietū koia ko kī pūai: «¡Ko koe te Poki o te 'Atua!».
41003012	Te aŋa nō 'a Ietū he ture pē nei ē: «'Ina kōrua ko haka 'ite haka 'ou ko ai a au».
41003013	He iri ia a Ietū ki ruŋa i te ma'uŋa ananake ko te nu'u i haŋa e ia. I taka-taka era 'i ruŋa,
41003014	he to'o mai roto e ho'e 'ahuru mā piti taŋata mo hā'ū'ū ki a ia 'e mo haka 'ite o ruŋa i te ⌊roŋo riva-riva o te 'Atua⌋. Ki rā nu'u i kī ai he 'āpōtoro,
41003015	'e he va'ai ki a rāua i te parau mo haka e'a mai roto i te taŋata i te tātane.
41003016	He nu'u nei te nu'u i to'o e Ietū: ko Tīmona, nape e Ietū ko Pētero;
41003017	ko ⌊Tanatiako⌋ 'e ko ⌊Iovani⌋, ararua e kī era e Ietū ko Voanéreke (te aura'a: «he ŋā poki o te pātiri»). A rāua he ŋā poki 'a Tevereo.
41003018	Te me'e tako'a i to'o: ko Antarea, ko Feripe, ko Torometi, ko Māteo, ko Tōmā, ko Tanatiako, poki 'a Arafeo, ko Tāreo, ko Tīmona, o roto i te nūna'a he ⌊kananeo⌋,
41003019	'e ko Hura Ikariote, ho'o era i a Ietū.
41003020	I hoki era a kuā Ietū ki te hare noho o rāua, he taka-taka haka 'ou te taŋata 'i ira. 'I te rahi, 'ina he rava'a te hora mo kai o rāua.
41003021	I 'ite era e te hua'ai o Ietū i tā'ana me'e aŋa, he oho mo to'o 'e mo ma'u 'i muri i a rāua; e kī era, pa'i, ko ma'a-ma'a 'ana.
41003022	'E o te ⌊ma'ori o te haka tere hūrio⌋ tu'u mai Hērutarema te kī: «Ko o'o 'ā a Veresepupa, pū'oko o te tātane, ki roto i te kope era 'e ko va'ai 'ā i te parau mo haka e'a i te tātane mai roto i te taŋata».
41003023	He kī e Ietū ki rā nu'u mo haka hāhine ki muri i a ia 'e he ha'aaura'a hai vānaŋa nei: «¿Pē hē a Rukifero ana haka e'a i a ia mau 'ā?
41003024	Te henua tama'i ki a rāua 'ā e ko roa he ŋaro,
41003025	'e te hua'ai moto ki a rāua 'ā e ko roa he ha'ata'a.
41003026	Pē ira tako'a, mo moto o Rukifero 'e o tā'ana tātane ki a rāua 'ā, te pūai o tō'ona haka tere iŋa he ŋaro.
41003027	»'Ina e tahi kope mo uru mo to'o i te me'e o roto i te hare o te 'aito mo ta'e here-here 'i ra'e i rā 'aito. Pē ira mau nō, pa'i, ana rava'a i te me'e o roto i rā hare.
41003028	»'Ī a au he kī atu: te 'Atua e haka kore nō i te hara ta'ato'a 'e i te me'e ta'e tano kī e te taŋata.
41003029	Te hara mau nō mo ta'e haka kore e te 'Atua: he kī i te vānaŋa ta'e tano mo te ⌊Vārua Maitai⌋. Te hara nei e ko kore ki te hora hope'a».
41003030	I kī ai a Ietū i te me'e nei 'o te kī e rā nu'u ko o'o 'ā a ia e te tātane.
41003031	He tu'u ia te matu'a vahine 'e te taina o Ietū. He no-noho 'i haho 'e he uŋa i te roŋo mo e'a.
41003032	He kī e te nu'u o muri i a Ietū: —Ē, 'ai tu'u matu'a vahine 'e tu'u ŋā taina era 'ai haho ki a koe.
41003033	He kī e Ietū: —¿Ko 'ite 'ana a kōrua ko ai te nu'u he matu'a 'e he taina tako'a ō'oku?
41003034	He u'i riva-riva ki te nu'u o tū kona era, 'ai ka kī haka 'ou: —'I nei tako'a te nu'u he matu'a vahine 'e he taina ō'oku.
41003035	Te nu'u aŋa, pa'i, i te me'e haŋa o te 'Atua he hua'ai tako'a ō'oku.
41004001	He oho haka 'ou a Ietū he hāpī 'i te taha-taha o te vai era ko Karirea. 'I te rahi o te taŋata e taka-taka era, he eke he noho 'i ruŋa i te vaka o roto i te vai, 'ai ka hāpī i te nu'u o 'uta.
41004002	Me'e rahi te me'e e hāpī era e Ietū hai 'a'amu ha'aaura'a. E hāpī nō 'ā he kī:
41004003	«Ka haka roŋo mai te 'a'amu nei: He taŋata e tahi e 'oka 'ā i tā'ana kai.
41004004	I pī i oho era i te karu, he vī-viri te tētahi a te ara; he tu'u e te manu he kai.
41004005	»Tētahi o tū karu era i marere a te kona papa 'ō'one ta'e rahi 'e kai roa i tupu ai.
41004006	'I te ta'e hio-hio o te aka 'e 'i te pūai o te ra'ā, he paka-paka.
41004007	»Kē karu i marere a te kona mauku pū-pū. 'I te taiko o rā ŋā mauku, he 'api i te karu tupu, he vavau 'e 'ina kai hua.
41004008	»Kē rō atu te karu i marere a te kona 'ō'one riva-riva. I tupu era he taiko. Mai rā ŋā karu i hua 'e i puŋa ai e toru 'ahuru, e ono 'ahuru, 'e 'ātā e ho'e hānere karu mai te karu nō e tahi».
41004009	I oti era he kī: «Te nu'u haŋa mo aŋi-aŋi ka haka topa te mana'u».
41004010	I marere i oho era te rahi ra'a o rā nu'u, he topa a Ietū ananake ko tā'ana ŋāŋata hāpī e ho'e 'ahuru mā piti 'e he tētahi nu'u haka 'ou. He 'ui e rā ŋā nu'u i te aura'a o tū 'a'amu era.
41004011	He kī e Ietū: «Ki a kōrua te 'Atua e haka 'ite ena i te me'e ta'e 'ite e te taŋata o ruŋa o tō'ona haka tere iŋa 'āpī. 'E ki te nu'u ta'e o roto i rā haka tere iŋa e vānaŋa ena hai 'a'amu ha'aaura'a,
41004012	ki ai ai ka u'i era, 'ina e ko take'a 'e ka haka roŋo era, 'ina e ko aŋi-aŋi, 'o huri te rāua mana'u ki te 'Atua 'e 'o haka kore i te rāua hara».
41004013	He kī e Ietū: «Mo ta'e aŋi-aŋi e kōrua i rā 'a'amu, ¿pē hē ia ka aŋi-aŋi ena i te tētahi 'a'amu ha'aaura'a?
41004014	»Te taŋata 'oka kai era he kope haka 'ite i te roŋo o te 'Atua.
41004015	E ai rō 'ana te nu'u pa he kona ara era a ira i vī-viri ai te karu: e haka roŋo rō 'ana i te vānaŋa o te 'Atua, 'e, ka ai atu pē ira, e tu'u nō e Rukifero he to'o i rā vānaŋa mai roto i te māhatu.
41004016	»E ai tako'a rō 'ana te nu'u pē tū kona papa 'ō'one ta'e rahi era: a rāua e haka roŋo rō 'ana i te vānaŋa o te 'Atua 'e e to'o rō 'ā mo rāua hai koa.
41004017	Te me'e 'ino nō, 'i te ta'e raro nui o te aka, 'ina he hio-hio. Ka riri era te nu'u mo rāua o ruŋa o te vānaŋa o te 'Atua 'o ka topa era te 'ati, e ko haka noho haka 'ou i te mana'u 'i ruŋa i te 'Atua.
41004018	»E ai rō 'ana tētahi nu'u pē tū kona tupu era e te mauku pū-pū: e haka roŋo rō 'ana i te vānaŋa o te 'Atua.
41004019	Te me'e 'ino nō, 'i te taiko o te mauku pū-pū, te aura'a, 'i te pūai o te haŋa ki te me'e o te ao nei, ki te 'ono 'e ki te me'e ta'ato'a, te vānaŋa o te 'Atua he vavau, 'e e ko hua 'i roto i a rāua te me'e haŋa e te 'Atua.
41004020	»'E nā e ai rō 'ana te nu'u pē rā kona 'ō'one riva-riva era: e haka roŋo rō 'ā 'e e hāpa'o rō 'ana i te vānaŋa o te 'Atua 'i roto i te rāua māhatu, 'e mai i a rāua e hua ena me'e rahi me'e haŋa e te 'Atua, pa he ŋā karu era 'ā mai ruŋa i hua ai e toru 'ahuru, e ono 'ahuru, 'e 'ātā e ho'e hānere karu mai te karu mau nō e tahi».
41004021	He kī tako'a e Ietū: «'Ina ko na'a te ⌊roŋo riva-riva o te 'Atua⌋ pa he kope haka pura i te hakari'i 'ai ka ha-ha'o ki raro i te 'avahata 'o ki raro i te ro'i. E haka 'ite pa he kope haka rē i te hakari'i 'i te kona ruŋa nui mo mā'eha.
41004022	Pē ira ka haka aŋi-aŋi ena i te me'e ta'e haka 'ite 'i mu'a 'ā 'e ka ma'u ena ki roto i te mā'eha i te me'e na'a o ruŋa i te ⌊haka tere iŋa 'āpī o te 'Atua⌋.
41004023	»Te nu'u haŋa mo aŋi-aŋi e haka topa te mana'u».
41004024	He kī haka 'ou e Ietū: «E u'i e haka topa riva-riva te kōrua mana'u o ruŋa i te hāpī 'ā'aku. Pa he hāito iŋa ena 'ā o te kōrua haka roŋo 'e ha'atura ki te 'Atua, ka hāito tako'a atu ena e ia i te me'e mo 'ite e kōrua o ruŋa ō'ona, 'e 'ātā e 'ata haka 'ite nō atu.
41004025	Te kope aŋi-aŋi 'e to'o mō'ona i te parauti'a o te 'Atua he haka 'ata aŋi-aŋi. 'E te kope 'ina he to'o i rā me'e mō'ona, 'ātā ki te me'e 'iti-'iti 'ite e ia o ruŋa i te 'Atua ka to'o ena».
41004026	He kī tako'a e Ietū: «Te haka tere iŋa 'āpī o te 'Atua pa he karu 'oka 'ā e te kope e tahi.
41004027	Ka ha'uru 'o ka 'ara, ka pō 'o ka 'ōtea, mā te ta'e 'ite e ia pē hē, he tupu te karu 'e he nui-nui he oho te tumu.
41004028	O te 'ō'one, pa'i, te aŋa he haka tupu, he haka nui-nui 'e he haka hua; te me'e ra'e he tupu, te rua he e'a te kāhui 'e te toru, he puŋa.
41004029	Ki puŋa, he kato 'o te ai ko tano 'ā te hora mo to'o».
41004030	He kī haka 'ou e Ietū: «¿Pa he aha 'ā te haka tere iŋa 'āpī o te 'Atua? ¿Hai aha a au ana ha'aaura'a atu?
41004031	Hai karu mostasa, karu hope'a o te 'iti-'iti.
41004032	Ka 'oka era, he tupu he nui-nui he oho 'e, ka hope'a era, i hau 'i te nui-nui ki te tētahi me'e o roto o te kona 'oka kai 'e, 'i te nui-nui 'e 'i te pava o te maŋa-maŋa, e tano nō mo aŋa o te manu i te rāua hakapupa».
41004033	A Ietū e haka 'ite e oho era i te vānaŋa o te 'Atua hai me'e rahi nō atu 'a'amu ha'aaura'a pa he ŋā 'a'amu ha'aaura'a nei. E hāpī era ki te roa nō mo aŋi-aŋi e te nu'u.
41004034	'Ina e tahi me'e i hāpī e Ietū i ta'e ai hai 'a'amu ha'aaura'a, 'e ki topa ananake ko tā'ana nu'u hāpī, e haka 'ite tahi era e ia i te aura'a o rā ŋā 'a'amu.
41004035	'I rā mahana 'ā, 'i te ahi-ahi pō, he kī e Ietū ki tā'ana nu'u hāpī: «Mai ki oho tātou ki te rua pā'iŋa o te vai».
41004036	He haka rē i tū nu'u ta'ato'a era 'e he oho ananake a ruŋa i te vaka era mai ruŋa i hāpī ai. 'I muri tako'a i oho ai te tētahi vaka.
41004037	E oho nō 'ana ananake, he puhi pūai te tokerau, he ketu te pari, 'e he 'ī he oho te vaka e te vai.
41004038	'E a Ietū e ha'uru 'ana 'i tu'a o te vaka e raŋo rō 'ā i tō'ona pū'oko hai ŋaru'a. He haka 'ara e tū nu'u era 'ā'ana he kī: —E te Ma'ori, ¿'ina 'ō koe he tapa atu 'ī tātou e emu nei?
41004039	He e'a a Ietū ki ruŋa he kī ki te tokerau 'e ki te pari: «¡Ka mou! ¡Ka noho!». 'I tū hora 'ā he kiva-kiva te tokerau 'e he māria te vai.
41004040	I oti era he kī e Ietū ki tū nu'u hāpī era 'ā'ana: —¿He aha a kōrua e ri'a-ri'a ena? ¿'Ina 'ana 'ō kōrua kai haka moe 'ā i te mana'u 'i ruŋa i a au?
41004041	He ri'a-ri'a rō atu 'ai ananake, 'ai ka kī ki a rāua 'ā: «¿Ko ai mau te kope nei? ¡'Ātā te tokerau 'e te pari e ha'atura rō 'ā ki a ia!».
41005001	He tomo ia ananake ki te rua pā'iŋa, ki te henua o te hērata.
41005002	I topa era a Ietū mai ruŋa i te vaka, he haka hāhine e tahi taŋata e'a mai roto i te menemā ko o'o 'ā e te tātane.
41005003	Rā taŋata 'i roto i te menemā e noho era. 'E te nu'u o rā henua 'ina he rava'a haka 'ou mo haka noho i a ia, ka ai atu e here-here hai vivi.
41005004	Ko rahi 'ana, pa'i, te here-here iŋa o te rima 'e o te va'e 'e he motu-motu nō te aŋa i te vivi. 'Ina he rava'a mo haka māŋaro.
41005005	Ka pō ka 'ōtea e ha'ere era a ruŋa i te ma'uŋa 'e a te menemā koia ko ohu-ohu 'e ko tiŋi-tiŋi i a ia hai mā'ea.
41005006	I take'a era mai kōnui 'ā ko Ietū, he tahuti he tū-turi 'i mu'a,
41005007	'e, i to'o te re'o ki roto era, i kī ai: —¡Ka haka rē koe i a au, e Ietū, e te Poki o te 'Atua o te raŋi ē! ¡Ka haka 'aroha koe i a au; 'ina koe ko tōtōā mai!
41005008	I kī ai pē ira e te tātane 'o te kī e Ietū: «¡Ka e'a koe mai roto i te taŋata ena!».
41005009	He 'ui e Ietū: —¿Ko ai tu'u 'īŋoa? He pāhono: —Ko Ta'utini, 'i te me'e rahi ri'a-ri'a a mātou.
41005010	'E he ani e rā tātane ki a Ietū mo ta'e tū-tute i a rāua mai tū henua era.
41005011	'I te tapa o te ma'uŋa, hāhine ki tū kona era 'i ira ananake, te nūna'a nui-nui o te oru e kai 'ā.
41005012	He ani ia e tū ŋā tātane era ki a Ietū: —Ka ha'ati'a mai koe i a mātou mo uru ki roto i te ŋā oru era.
41005013	He ha'ati'a ia e Ietū. He e'a rā ŋā tātane mai roto i rā taŋata 'e he uru ki roto i tū ŋā oru era. He huata a te 'ōpata, he vī-viri ki roto i te vai 'e he emu tahi rō 'ai. E piti ta'utini rā ŋā oru.
41005014	Te nu'u hāpa'o i rā ŋā oru he e'a he tē-tere ki te kona nūna'a hare. He 'a'amu 'i ira 'e 'i te kona ta'ato'a o 'uta o ruŋa i tū me'e take'a era e rāua. 'E he pae te taŋata he u'i.
41005015	I tu'u era ki tū kona era 'i ira a kuā Ietū, he take'a i te kope o'o era e te tātane ko riva-riva 'ā, e uru rō 'ana i te kahu 'e e noho rō 'ā 'i muri i a Ietū. He ri'a-ri'a ananake.
41005016	Te nu'u take'a i rā me'e he haka 'ite riva-riva ki te nu'u tu'u iho he aha te me'e i topa ki te taŋata o'o era e te tātane 'e ki te oru.
41005017	He ani ia e te nu'u o tū kona era ki a Ietū mo oho rō 'ai mai rā henua.
41005018	I hoki era a Ietū ki ruŋa i te vaka, he ani e tū taŋata o'o era e te tātane mo oho ō'ona 'i muri.
41005019	Kai ha'ati'a e Ietū; i kī nō: —Ka oho koe ki tu'u hare 'e ka 'a'amu tahi ki tu'u hua'ai i te me'e aŋa atu e te 'Atua 'i te 'aroha i a koe.
41005020	He oho ia tū taŋata era, he 'a'amu he oho a te kona ta'ato'a o Rēkāpori i te me'e riva-riva aŋa e Ietū ki a ia, 'e he māere tahi rō atu 'ai te nu'u.
41005021	I hoki haka 'ou era a Ietū a ruŋa i te vaka ki te rua pā'iŋa, he taka-taka me'e rahi taŋata. He topa a Ietū 'e he noho 'i te taha-taha o te vai.
41005022	He tu'u ia e tahi o te nu'u pū'oko haka tere o te ⌊hare pure hūrio⌋ te 'īŋoa ko Hairo. I take'a era i a Ietū, he tū-turi 'i mu'a
41005023	'e he ani: —E Ietū ē, he mate tā'aku poki. Ka oho mai koe ka haka puā i tu'u rima ki a ia mo ora o tō'ona māui-ui 'o mate.
41005024	He e'a a Ietū he oho 'i muri i a Hairo, 'e me'e rahi nu'u i oho tako'a. 'E 'i te rahi, ko piri 'ā e oho era ananake.
41005025	'I roto i rā nu'u e tahi vi'e ka ho'e 'ahuru mā piti matahiti o te 'amo i tō'ona 'ati, he toto tehe 'ina he noho.
41005026	He ma'u nō te aŋa 'i roto i a ia i te mamae o te me'e aŋa e taote era e taote era. Ko pau tahi 'ana, pa'i, tō'ona hauha'a 'i te u'i iŋa i te rāve'a mo ora o tū māui-ui era. 'E 'ina kai ora; pe te 'ata hau nō.
41005027	I ŋaro'a era e rā vi'e i te vānaŋa o ruŋa i a Ietū, he oho he haka hāhine a tu'a, 'i roto i te rahi 'ā o te taŋata, he haka puā ki te kahu.
41005028	Tō'ona mana'u, pa'i: hai haka puā nō ki te kahu o Ietū, he ora rā māui-ui.
41005029	'I tū hora 'ā he noho te toto 'e he ŋaro'a rō 'ai te ora.
41005030	I ŋaro'a era e Ietū ko e'a 'ana te mana haka ora māui-ui mai ruŋa i a ia, he hārui he u'i a ruŋa i te taŋata 'e he 'ui: —¿'A 'ai tō'oku kahu i haka puā mai?
41005031	He pāhono e tā'ana nu'u hāpī: —¿'Ina 'ō he take'a te taŋata e ŋatu mai nei, 'e nā koe e 'ui mai ena 'a 'ai koe i haka puā atu?
41005032	Ko te u'i iŋa 'ā a Ietū 'a 'ai a ia i haka puā.
41005033	Tū vi'e era, ko rurū 'ana 'i te ri'a-ri'a 'e ko 'ite riva-riva 'ā ko ora 'ana tō'ona māui-ui 'i tū me'e aŋa era e ia, he oho he tū-turi 'i mu'a o Ietū 'e he kī tahi i te parauti'a.
41005034	He kī e Ietū: —E vovo, i ora ena koe he haka moe ō'ou i tu'u mana'u 'i ruŋa i a au. Ka oho riva-riva; ko oti 'ā tu'u 'ati.
41005035	E vānaŋa nō 'ā a Ietū ki rā vi'e, he tu'u te nu'u mai te hare o Hairo he kī ki a ia: —Ko mate 'ana ta'a poki. ¿Ki te aha nō a Ietū ana oho atu?
41005036	Kai tapa atu a Ietū ki te vānaŋa o rā nu'u, i kī nō ki a Hairo: —'Ina koe ko ri'a-ri'a; ka haka moe nō tu'u mana'u 'i ruŋa i a au.
41005037	'Ina kai ha'ati'a e Ietū i te taŋata mo oho 'i muri i a ia ki te hare o Hairo. Te nu'u nō i ma'u ko Pētero, ko ⌊Tanatiako⌋ 'e ko ⌊Iovani⌋, taina o Tanatiako.
41005038	I tu'u era ki ira, he take'a e Ietū i te nu'u e ki-kiu e taŋi 'ā ki tū poki era.
41005039	He uru ki roto 'e he kī: —¿He aha a kōrua e ta-taŋi ena 'e e pōŋeha ena pē nā? 'Ina he poki kai mate; 'ai e ha'uru 'ā.
41005040	He ka-kata tū nu'u era mo Ietū. He haka e'a i tū nu'u ta'ato'a era e Ietū ki haho, he to'o i te matu'a o rā poki 'e i tū ŋā kope era hoko toru, 'e he uru ki roto o te piha 'i ira rā poki.
41005041	He 'a-'aru i te rima o tū poki era ko mate 'ā 'e he kī: — Talita, kumi. Te aura'a o te vānaŋa nei: «E vovo, ki a koe a au e kī atu ena: ka e'a ki ruŋa».
41005042	'I tū hora 'ā he e'a ki ruŋa he ha'ere rā poki. He māere tahi rō atu 'ai ananake. Te matahiti o tū poki era e ho'e 'ahuru mā piti.
41005043	He kī ia e Ietū: —Ta'e kōrua mo 'a'amu i te me'e nei ki te hora hope'a. 'E he kī tako'a: —Ka va'ai hai kai ki te poki.
41006001	He hoki a Ietū ki tō'ona kāiŋa ko Nātāreta. 'I muri i a ia i oho ai tā'ana nu'u hāpī.
41006002	I tano era te ⌊mahana haka ora⌋, he ha'amata he hāpī 'i roto i te ⌊hare pure hūrio⌋. Nu'u rahi i ŋaro'a i a Ietū 'e he 'ui ki a rāua 'ā koia ko māere: —¿'I hē te kope nei i 'ite ai i te me'e ta'ato'a era? ¿O hē tō'ona mārama-rama 'e te pūai mo aŋa i te mana aŋa e ia?
41006003	¿Ta'e 'ō te kope nei he tāmuta, he poki 'a ⌊Māria⌋, 'e he taina o ⌊Tanatiako⌋, o ⌊Kōsē⌋, o Hura 'e o Tīmona? ¿Ta'e 'ō 'i nei tako'a e noho ena tō'ona ŋā taina vahine ena? 'E te nu'u o ira he riri rō atu 'ai mo Ietū, 'e kai haka moe i te rāua mana'u 'i ruŋa i a ia.
41006004	He kī ia e Ietū: —'Ina e tahi perofeta mo'a e tō'ona hua'ai 'e e te nu'u o tō'ona kāiŋa. O te nu'u o te tētahi kona te mo'a i a ia.
41006005	'E kai rahi te mana i aŋa e Ietū 'i Nātāreta, he ta'e haka moe o te nu'u o rā kona i te mana'u 'i ruŋa i a ia. Te mana nō i aŋa he haka ora i te tētahi nu'u māui-ui i haka puā hai rima.
41006006	'E a Ietū ko māere 'ā 'i te nu'u o ira 'i te ta'e ⌊haka moe i te mana'u⌋ 'i ruŋa i a ia. He e'a ia a Ietū he oho ki kona era ki kona era e hāpī 'ā i te taŋata.
41006007	E tahi mahana he haka taka-taka e Ietū i tā'ana nu'u hāpī e ho'e 'ahuru mā piti, 'e he uŋa hoko rua hoko rua koia ko va'ai i te parau 'e i te pūai mo haka e'a i te tātane o'o ki roto i te taŋata.
41006008	He kī mo ta'e ma'u e tahi me'e pa he pūtē, haraoa 'e moni mo te ara. Te me'e mau nō mo ma'u he toko-toko.
41006009	E riva nō mo oho e uru rō 'ā i te kiriva'e, 'e te me'e mo ta'e ma'u tako'a he kahu mo mono.
41006010	He kī e Ietū: «Ki tu'u kōrua ki te kona nūna'a hare e tahi, e noho 'i te hare ra'e nō era mo to'o i a kōrua 'ātā ki te kōrua oho iŋa mai ira.
41006011	'E mo tu'u kōrua ki te kona 'ina he haŋa atu 'e 'ina he haka roŋo atu te nu'u o ira, e tū-tū te puŋa'ehu mai te kōrua va'e mo haka 'ite ki rā nu'u: ka topa era 'i ruŋa i a rāua te ūtu'a o te 'Atua, he hape o rāua mau 'ā, 'e 'ai kōrua ka oho rō mai ira».
41006012	He e'a he oho ia tū nu'u hāpī era 'a Ietū he kī ki te nu'u mo ⌊huri i te mana'u ki te 'Atua⌋, ki tano ai te rāua noho iŋa ki a ia.
41006013	'E, tako'a, i haka e'a rō mai roto i te taŋata me'e rahi nō atu tātane, 'e me'e rahi nu'u māui-ui i paru 'iti-'iti hai mōrī 'e i haka ora.
41006014	Te 'ariki ko ⌊'Erore⌋ ko ŋaro'a 'ā i te vānaŋa o ruŋa i a Ietū. 'I te kona ta'ato'a, pa'i, e vānaŋa era te nu'u o ruŋa. Tētahi e kī era: «Ko Iovani Papatito ko ora 'ā mai te mate, 'o ira e pūai era mo aŋa i te mana».
41006015	He kī e te tētahi: «Ko te perofeta era o mu'a 'ā ko 'Ēria». 'E o te tētahi haka 'ou atu te kī: «He perofeta e tahi, pa he ŋā perofeta era o mu'a 'ā».
41006016	I ŋaro'a era i tū ŋā me'e era e 'Erore, he kī: «Ko Iovani te me'e era. 'Ā'aku i uŋa i haka pa'o i tō'ona pū'oko, 'e, hora nei, ko ora haka 'ou 'ā».
41006017	Hai 'Eroria a 'Erore i uŋa i haka 'a-'aru ai i a Iovani 'e he haka here-here hai vivi 'i roto i te hare ma'u'aurī. A 'Eroria he vi'e ⌊hāipo-ipo⌋ 'a Fīripo, taina o 'Erore, 'e a 'Erore i hāipo-ipo nō ki rā vi'e.
41006018	A Iovani te aŋa nō he ture ki a 'Erore: «Ko hape 'ā a koe i to'o ai i te vi'e o tu'u taina mo vi'e 'ā'au».
41006019	'O ira a 'Eroria e ma'u era i te riri mo Iovani, 'e he haŋa mo tiŋa'i. Te me'e nō, 'ina he rava'a pē hē.
41006020	A 'Erore e ri'a-ri'a rō 'ana i a Iovani. Ko 'ite 'ana he taŋata mo'a 'e aŋa i te me'e tī-tika ki te mata o te 'Atua. 'O ira e hāpa'o era. He mira-mira nō te mana'u o 'Erore e ŋaro'a era i te vānaŋa 'a Iovani. 'E, ka ai atu pē ira, ko te haka roŋo iŋa 'ā hai māhatu.
41006021	'I te mahana e tahi, he u'i e 'Eroria ko ai 'ana 'ō te rāve'a mo tiŋa'i i a Iovani. 'I te mahana poreko o 'Erore, he aŋa i te ŋoŋoro mo koa ananake ko te kōmana, ko te kape 'e ko te nu'u hōnui o Karirea.
41006022	'I rā ŋoŋoro i 'ori ai te poki vahine 'a 'Eroria. 'I te nehe-nehe o rā uka 'e o tō'ona 'ori iŋa he koa tahi te nu'u o rā ŋoŋoro. He kī ia e te 'ariki ko 'Erore ki tū uka era: —Ka no-no'i nō mai ta'a me'e haŋa, he va'ai atu e au.
41006023	He hōrea ki rā uka e va'ai nō e ia i te me'e nō i haŋa ka ai atu he pā'iŋa o te henua haka tere e ia.
41006024	He oho tū uka era he 'ui ki tō'ona matu'a vahine: —¿He aha tā'aku me'e ka no-no'i nei? He pāhono: —Ka kī mo va'ai atu i te pū'oko o Iovani Papatito.
41006025	He hoki tū uka era ki mu'a o te 'ariki, he kī: —Tā'aku me'e haŋa he va'ai mai ō'ou, 'i te hora mau ena 'ā, i te pū'oko o Iovani 'i ruŋa i te mareti.
41006026	He haka kiva-kiva 'e he māui-ui rō atu 'ai te māhatu o te 'ariki. 'E, 'i te me'e ko hōrea 'ā 'i mu'a o tū nu'u ta'ato'a era, he 'ē-ē rō atu 'ai 'o ha'amā 'i te ta'e haka tano i tā'ana vānaŋa.
41006027	He uŋa, 'i rā hora mau 'ā, ki te va'ehau e tahi mo ma'u i te pū'oko o Iovani. He oho tū va'ehau era ki roto i te hare ma'u'aurī, he pa'o i te pū'oko o Iovani,
41006028	'e 'i ruŋa i te mareti i ma'u ai. He va'ai ki tū uka era, 'e o rā uka i va'ai ki tō'ona matu'a vahine.
41006029	I 'ite era e te nu'u hāpī 'a Iovani, he oho he to'o i te hakari 'e he ma'u he tanu.
41006030	Tū nu'u ⌊'āpōtoro⌋ uŋa era e Ietū, i hoki era, he taka-taka 'i muri i a Ietū 'e he 'a'amu i te rāua me'e i aŋa 'e i hāpī ki te nu'u.
41006031	He kī e Ietū: «Mai ki oho ki haka ora tātou 'i te kona 'ina he taŋata». I kī ai i te me'e nei 'o te ai pē rā 'ā te taŋata e tu'u 'e e oho era 'e 'ina he rava'a i te hora mo kai o rāua.
41006032	He oho ia a kuā Ietū 'i ruŋa i te vaka ki te kona mo noho ko rāua nō.
41006033	Me'e rahi nō atu nu'u i take'a i te oho iŋa, 'e ko aŋi-aŋi 'ā ko ai rā nu'u. 'O ira, mai te kona ta'ato'a i tāhuti i oho ai te taŋata ki te kona ki ira e oho era a kuā Ietū, 'e 'i ra'e 'ā i tu'u ai.
41006034	I topa era a Ietū mai ruŋa i te vaka, he take'a i te rahi o te taŋata e tiaki 'ā ki a ia. He haka 'aroha 'i rā nu'u; e tu'u rō 'ana, pa'i, pa he māmoe 'ina he taŋata mo hāpa'o. He ha'amata ia a Ietū he hāpī me'e rahi nō atu me'e o ruŋa i te ⌊haka tere iŋa 'āpī o te 'Atua⌋.
41006035	Pe te ahi-ahi, he haka hāhine ki a Ietū tū nu'u hāpī era 'ā'ana he kī: —E Ietū, ko ahi-ahi 'ā 'e te kona nei kona ta'e noho taŋata.
41006036	Ka haka oho te nu'u ena a te kona hāhine mai mo ho'o hai me'e mo kai o rāua.
41006037	He kī e Ietū: —Ka va'ai e kōrua hai me'e mo kai. He pāhono e rā nu'u: —¿Pē hē ia a mātou ana ho'o mai i te kai mo te nu'u ta'ato'a nei? Ka ai atu i a mātou te tara 'auhau o te piti hānere mahana aŋa, 'ina 'ā e ko tano mo hāŋai i te rahi ena.
41006038	He 'ui ia e Ietū: —¿He aha te me'e ai mo kai? Ka oho rā ka u'i. I u'i era he kī: —E rima nō haraoa 'e e rua ika.
41006039	He uŋa e Ietū mo kī ki te nu'u mo no-noho 'i ruŋa i te mauku e haka nūna'a.
41006040	Pē ira i no-noho ai e pae 'ahuru 'e e ho'e hānere taŋata ka tahi nūna'a.
41006041	He to'o ia e Ietū i tū haraoa era e rima 'e i tū ika era e rua, he u'i a te raŋi, he māuru-uru ki te 'Atua. I oti era, he more-more i te haraoa, he va'ai ki tā'ana nu'u hāpī mo tuha'a ki te taŋata. 'E he tuha'a tako'a i tū ika era.
41006042	He ka-kai tahi tū nu'u ta'ato'a era ka mākona rō.
41006043	I oti era he ha'a'ī e ho'e 'ahuru mā piti kānato o te pārehe-rehe topa.
41006044	Te nu'u i kai e pae ta'utini ŋāŋata.
41006045	I oti era te me'e nei he kī e Ietū ki tā'ana nu'u hāpī mo eke ki ruŋa i te vaka 'e mo oho 'i ra'e ki a ia ki Vetetaira; ko ia mo noho mo haka oho i te nu'u.
41006046	I haka oho tahi era, he iri ki ruŋa i te ma'uŋa he pure.
41006047	I pō era, 'i vāeŋa tini o te vai tū vaka era, 'e a Ietū hoko tahi nō 'i 'uta.
41006048	He take'a aŋa ri'a-ri'a tū nu'u era 'ā'ana e hoe era i te vaka 'o te ai 'i mu'a te tokerau. 'I te popohaŋa he ha'ere he oho a Ietū a ruŋa i te vai a te kona era 'i ira rā nu'u. Ko oho 'ā mo oŋa pe mu'a o tū vaka era,
41006049	he take'a e rā nu'u i te kope e tahi e ha'ere e oho 'ana a ruŋa i te vai. He veveri 'e he haka kiva-kiva 'o te mana'u he vārua;
41006050	ta'ato'a, pa'i, i take'a ai 'e he ri'a-ri'a rō atu 'ai. He kī ia e Ietū: «¡Kiahio kōrua! Ko au nei. ¡'Ina ko mataku!».
41006051	He eke ia a Ietū ki ruŋa i te vaka 'e he noho rō 'ai te tokerau. He māere tū nu'u era.
41006052	Ka ai atu, pa'i, ko take'a 'ana i te mana aŋa mo haka rahi i te haraoa 'e i te ika, 'ina 'ā he aŋi-aŋi ko ai mau a Ietū 'i te ta'e haka moe riva-riva i te rāua mana'u 'i ruŋa i a ia.
41006053	He oho ia ananake ki te kona ko Henetareta. 'I ira 'i te taha-taha i here ai i te rāua vaka.
41006054	Kai roa te rāua tomo ki 'uta i aŋi-aŋi rō ai e te nu'u i a Ietū.
41006055	He tāhuti he haka 'ite a te kona ta'ato'a o ira, 'e he ha'amata te taŋata he tari i te rāua māui-ui a ruŋa i te raŋo ki te kona ŋaro'a 'i ira a Ietū.
41006056	Kona nō era 'i ira a Ietū, ka ai atu 'i 'uta 'o 'i te kona nūna'a hare, 'ai te taŋata e haka rē era i te rāua māui-ui a te kona a ira ka vari era. 'E, e vari e oho era a Ietū, he ani e te māui-ui mo ha'ati'a i a rāua mo haka puā ka ai atu ki te titi o tō'ona kahu; 'e ta'ato'a taŋata haka puā, he ora te rāua māui-ui.
41007001	E tahi mahana he haka hāhine ki a Ietū te nu'u ⌊fariseo⌋ 'e tētahi ⌊ma'ori o te haka tere hūrio⌋ tu'u mai Hērutarema.
41007002	He take'a i te tētahi nu'u hāpī 'a Ietū e kai 'ā kai hopu hia i te rima pa he huru o te hopu iŋa o rāua o te ⌊hūrio⌋.
41007003	(Te hūrio ta'ato'a, pa'i, 'e te fariseo e ko kai, ki te hora hope'a, mo ta'e hopu 'i ra'e i te rima pa he rāve'a kī e te rāua tupuna pē hē ana aŋa.
41007004	'E mo hoki o te hūrio mai te kona ho'o, he hopu tako'a pē ira i te rāua rima 'i ra'e ki te haka puā ki te me'e mo kai. E ai tako'a rō 'ā me'e rahi haka 'ou haka tere iŋa o rāua pa he ⌊haka ma'itaki⌋ iŋa i te hapaina, i te karo, i te pani 'e i te kona moe mo kai).
41007005	'O ira te fariseo ananake ko te nu'u ma'ori o te haka tere hūrio i 'ui ai ki a Ietū: —¿He aha ta'a nu'u hāpī e ta'e aŋa ena i te me'e kī e te tātou tupuna mo aŋa? ¿He aha e kai ena kai haka ma'itaki hia i te rima?
41007006	He pāhono e Ietū: —He aŋi 'ana 'ō tū me'e kī era e te 'Atua o ruŋa i te nu'u riva a te haho 'ā, pē kōrua, 'i te hora haka pāpa'i ki te perofeta era ko 'Itaia pē nei ē: “Te nu'u nei hai ŋutu mau nō e ha'amuri mai nei, 'e te rāua māhatu 'i te kona kē nō atu.
41007007	'E te rāua ha'amuri iŋa mai 'ina e tahi hauha'a; e hāpī rō 'ana, pa'i, i te me'e taŋata pa he roŋo 'ā'aku”.
41007008	»A kōrua he haka rehu nō te aŋa i te haka tere iŋa o te 'Atua mo haka tere hai me'e taŋata.
41007009	He kī haka 'ou e Ietū: —Ko ha'ariro 'ana a kōrua i te haka tere iŋa o te taŋata pa he me'e ra'e mo kōrua, 'e ko haka tapa 'ā i te haka tere iŋa o te 'Atua.
41007010	'Ī a au he ha'aaura'a atu. A ⌊Mōtē⌋ i kī rō: «E mo'a koe i tu'u matu'a tane 'e i tu'u matu'a vahine»; 'e i kī tako'a rō: «Kope kī i te vānaŋa ta'e tano mo tō'ona matu'a, te ūtu'a he mate».
41007011	Ka ai atu pē ira, e kī rō 'ana e kōrua e tano nō te kope e tahi mo kī ki tō'ona matu'a: «Te me'e ai 'ā'aku mo hā'ū'ū atu ko ha'ata'a 'ā e au mo te 'Atua».
41007012	Hai kī iŋa era e ha'ati'a 'ā e kōrua i te nu'u era mo ta'e hā'ū'ū ki te rāua matu'a 'e pē ira ka ta'e mo'a era.
41007013	Hai haka tere iŋa ena 'e hai haka 'ite ki kope era ki kope era, e ta'e haka hauha'a ena e kōrua i te roŋo o te 'Atua. E rahi rō 'ā te me'e tu'u pē nei aŋa e kōrua.
41007014	I oho era he raŋi e Ietū ki te nu'u mo haka taka-taka 'e he kī: «Ka haka roŋo tahi mai kōrua 'e e aŋi-aŋi tā'aku vānaŋa ka kī atu ena:
41007015	'Ina e tahi me'e mo kai e te taŋata mo haka ta'e tano i a ia ki te mata o te 'Atua. Te me'e mo haka ta'e tano i a ia he me'e rake-rake e'a mai roto i te māhatu. [
41007016	Te nu'u haŋa mo aŋi-aŋi ka haka topa te mana'u.]»
41007017	I haka rē era a Ietū i te taŋata 'e i uru era ki roto i te hare, he 'ui e tā'ana nu'u hāpī i te aura'a o rā vānaŋa.
41007018	He kī e Ietū: «¿Kai aŋi-aŋi tako'a 'ō e kōrua? ¿Kai 'ite 'ana 'ō 'ina he me'e mo kai e te taŋata mo haka ta'e tano i a ia ki te 'Atua?
41007019	'Ina, pa'i, he kai he o'o ki roto ki te māhatu; ki roto ki te kōpū e o'o ena 'e mai roto e e'a ena». Hai vānaŋa nei i haka 'ite ai e Ietū: ta'ato'a nō huru o te kai e tano nō mo kai e te taŋata.
41007020	He kī tako'a: «He me'e rake-rake e'a mai roto i te māhatu te me'e haka ta'e tano i te taŋata ki te mata o te 'Atua.
41007021	Mai roto, pa'i, e e'a ena te ŋā me'e nei: he mana'u rake-rake, he piri tane ta'ato'a ta'e ha'ati'a e te 'Atua, he toke, he tiŋa'i he haka mate i te taŋata,
41007022	he tai'ata, he nou-nou, he aŋa i te me'e ta'e tano, he reo-reo, he pohe ki te vi'e ki te tane ta'e 'ā'ana, he mākota i te me'e o te rua, he ha'a'ino, he haka paka i a ia 'e he aŋa i te me'e ma'a-ma'a.
41007023	Te me'e ta'e tano ta'ato'a nei mai roto i te taŋata e e'a ena 'e e haka ta'e tano ena i te māhatu ki te mata o te 'Atua».
41007024	Mai ira i oho ai a Ietū ki Tiro. He uru ki roto i te hare e tahi 'e 'ina he haŋa mo 'ite e te taŋata 'i ira a ia. Ka ai atu pē ira, i 'ite nō.
41007025	E tahi vi'e e ai rō 'ana tā'ana poki vahine ko o'o 'ana e te tātane. I 'ite era 'i ira a Ietū, he oho he tū-turi a te va'e.
41007026	He ani ki a Ietū mo haka e'a i te tātane mai roto i tā'ana poki. Te vi'e nei ta'e he hūrio, a ia o te kona ko Tirofenitia o Tīria.
41007027	'O ira a Ietū i pāhono ai hai ha'aaura'a nei: —Me'e ta'e tano mo hiko i te haraoa mai te ŋā poki mo va'ai ki te paiheŋa. E haka rē 'i ra'e ki kai ki mākona te ŋā poki.
41007028	He pāhono e rā vi'e: —He aŋi 'ā tā'au, e Ietū ē. Ka ai atu pē ira, te paiheŋa e kai tako'a rō 'ā i te pārehe-rehe haraoa o raro o te 'amurama'a haka mārere-rere e te ŋā poki.
41007029	He kī e Ietū: —'O te kī mai ō'ou pē nā, ka oho riva-riva koe. Te tātane 'ai ko e'a 'ā mai roto i ta'a poki.
41007030	I tu'u era rā vi'e ki tō'ona hare, he take'a 'i ruŋa i te ro'i i tū poki era; te tātane ko e'a 'ā mai roto i a ia.
41007031	He e'a ia a Ietū mai Tiro, he oho ki Tīrone, 'e mai ira i oho ai ki te kona vai o Karirea, ki te pā'iŋa o Rēkāpori.
41007032	'I ira i ma'u ai e te nu'u ki a Ietū i te taŋata tariŋa pō 'arero poto-poto, 'e he kī mo haka puā hai rima.
41007033	He to'o e Ietū i rā taŋata a te tapa mo haka 'ava-'ava mai muri i te nu'u. He ha-ha'o i tō'ona maŋa-maŋa rima ki roto i te tariŋa o tū kope era, 'e he haka rari hai 'ā-'anu i tō'ona maŋa-maŋa rima, 'ai ka haka puā ki te 'arero o rā kope.
41007034	He u'i a te raŋi koia ko puhi te haŋu 'e he kī ki rā taŋata: ¡Efata! (te aura'a: «¡Ka mātaki!»).
41007035	'I tū hora mau era 'ā he ha-hata te tariŋa o tū taŋata era, 'e he ha'amata he vānaŋa riva-riva rō 'ai.
41007036	He kī e Ietū ki te nu'u mo ta'e vānaŋa o ruŋa o tū me'e era, 'e, ka ai atu i rahi rō tō'ona kī iŋa, ko te 'a'amu iŋa 'ā e te nu'u.
41007037	Ko māere atu 'ā rā nu'u e kī era: «Ta'ato'a me'e aŋa e ia me'e riva-riva. ¡'Ātā e haka ha-hata nō i te tariŋa o te taŋata tariŋa pō 'e e haka vānaŋa nō i te taŋata 'ina he vānaŋa!».
41008001	'I te mahana e tahi ko taka-taka haka 'ou 'ā te taŋata 'i muri i a Ietū, 'e 'ina he me'e toe o rāua mo kai. He raŋi e Ietū ki tā'ana nu'u hāpī mo haka hāhine 'e he kī:
41008002	—Ko haka 'aroha 'ana a au 'i te nu'u nei; ka toru mahana o rāua 'i muri i a tātou 'e 'ina he me'e toe o rāua mo kai.
41008003	Mo haka hoki ō'oku i te nu'u nei ki te rāua hare 'ina kai hāŋai hia, he re-rehu 'i te ara; e ai rō 'ana, pa'i, te nu'u mai te kona roa-roa i oho mai ai.
41008004	He pāhono e tā'ana nu'u hāpī: —¿Mai hē ia a tātou ana to'o mai i te kai mo hāŋai i a rāua 'i te kona tu'u pē nei, kona ta'e noho taŋata?
41008005	He 'ui e Ietū: —¿E hia haraoa o kōrua? —E hitu —i pāhono ai.
41008006	He hārui e Ietū, he kī ki te nu'u ta'ato'a o ira mo no-noho ki raro. He to'o i rā ŋā haraoa, he māuru-uru ki te 'Atua, 'e he more-more he va'ai ki tā'ana nu'u hāpī mo tuha'a ki te taŋata, 'e pē ira i aŋa ai.
41008007	E ai tako'a rō 'ā i rā nu'u hāpī era 'ā'ana te 'apa ika riki-riki. He māuru-uru tako'a a Ietū i rā ŋā ika ki te 'Atua, 'e he va'ai ki rā nu'u mo tuha'a.
41008008	Ta'ato'a i kai ai ki te mākona, 'e 'ātā i ha'a'ī rō e hitu kānato o te kai i topa.
41008009	Te rahi i kai ai pa he me'e ena ē: e maha ta'utini. I oti era he haka hoki i rā nu'u ki te rāua hare.
41008010	He eke ia a Ietū ki ruŋa i te vaka ananake ko tā'ana nu'u hāpī, he oho ki te kona ko Raramanuta.
41008011	He tu'u ia te nu'u fariseo ki te kona 'i ira a kuā Ietū he ha'amata he haka tātake ki a ia. 'I te haŋa mo rava'a i te reo-reo o Ietū pē nei ē: o te 'Atua a ia i uŋa mai, he kī mo aŋa e tahi mana.
41008012	'I te ta'e au o tū vānaŋa era ki a Ietū he puhi te haŋu 'e he kī: «¿Ki roa toe nō hē a kōrua e haŋa ena mo aŋa ō'oku i te mana? 'Ī a au he kī atu: 'ina e tahi mana mo aŋa atu e au».
41008013	He haka rē ia e Ietū i tū nu'u era, he hoki ki ruŋa i te vaka 'e he oho ki te rua pā'iŋa.
41008014	Te nu'u hāpī 'a Ietū ko rehu 'ana mo ma'u hai me'e mo kai; te me'e mau nō o ruŋa i te vaka he haraoa e tahi.
41008015	He kī e Ietū ki tā'ana nu'u hāpī: —E u'i e hāpa'o kōrua e te revaura o te fariseo 'e e te revaura 'a ⌊'Erore⌋.
41008016	He kī ia rā nu'u ki a rāua 'ā: «Te vānaŋa ena e kī mai ena he 'ite: e tahi nō haraoa ma'u o tātou».
41008017	'I te 'ite o Ietū o ruŋa i te me'e o rā nu'u e vānaŋa era, he kī: —¿He aha kōrua e vānaŋa ena o ruŋa i te haraoa? ¿Kai aŋi-aŋi 'ana 'ō e kōrua? ¿Ka kī 'ō e puru rō 'ā te kōrua māhatu?
41008018	¿Te kōrua mata 'ina he take'a, 'e te kōrua tariŋa 'ina he ŋaro'a? ¿'Ina 'ō kōrua he mana'u ki te me'e aŋa era e au?
41008019	I tuha'a era i te haraoa e rima ki te taŋata e pae ta'utini, ¿e hia kānato i 'ī e te pārehe-rehe topa? He pāhono e rā nu'u: —E ho'e 'ahuru mā piti.
41008020	—'E te haraoa e hitu tuha'a era e au ki te taŋata e maha ta'utini, ¿e hia kānato i 'ī e te kai topa? He pāhono: —E hitu.
41008021	He kī e Ietū: —'E, ¿kai aŋi-aŋi 'ā e kōrua?
41008022	He tu'u ia a kuā Ietū ki Vetetaira. 'I ira i ma'u ai e te nu'u i te taŋata matapō ki a Ietū, he ani mo haka puā hai rima mo ora o tō'ona mata.
41008023	He 'a-'aru e Ietū i tū taŋata era a te rima he hā'ere he oho ararua ki haho o Vetetaira. He haka rari i te mata hai 'ā-'anu 'e he haka puā hai rima. I oti era he 'ui e Ietū: —¿E take'a rō 'ā koe i te me'e?
41008024	He u'i tū matapō era 'e he kī: —'Ī e take'a mai nei i te taŋata. E tu'u rō 'ana pa he tumu e hā'ere 'ā.
41008025	He haka puā haka 'ou e Ietū i tō'ona rima ki te mata. He u'i haka 'ou tū taŋata era ana take'a riva-riva e ia 'e he aŋi-aŋi ko ora 'ā tō'ona mata. Ko take'a riva-riva 'ā i te me'e ta'ato'a.
41008026	I oti era he haka oho e Ietū ki tō'ona hare 'e he kī: —Ka hoki ena koe, 'ina ko hipa ki Vetetaira.
41008027	He oho ia a Ietū ananake ko tā'ana nu'u hāpī ki te ŋā kona era o Tētārea o Fīripo. 'I te ara he 'ui e Ietū ki rā nu'u: —¿Ko ai a au e kī ena e te nu'u?
41008028	He pāhono: —E ai rō 'ā te nu'u kī ko Iovani Papatito a koe. E ai tako'a rō 'ā te nu'u kī ko te perofeta era ko 'Ēria. 'E e ai rō 'ā te nu'u kī he perofeta e tahi o roto o te ŋā perofeta era o mu'a 'ā.
41008029	He 'ui haka 'ou e Ietū ki tū nu'u era: —'E ki te kōrua kī, ¿ko ai a au? He pāhono e Pētero: —A koe he Kiritō.
41008030	'E he kī e Ietū ki tā'ana nu'u hāpī mo ta'e haka 'ite ki te taŋata.
41008031	He ha'amata he haka 'ite e Ietū ki tū nu'u hāpī era 'ā'ana: te ⌊Poki o te taŋata⌋ e tōtōā rō, e o'o rō e te māui-ui ki roto i te ivi, 'e e ko haŋa e te nu'u pū'oko haka tere hūrio, e te ⌊oromatu'a ra-rahi⌋ 'e e te ⌊ma'ori o te haka tere hūrio⌋. I haka 'ite tako'a rō pē nei ē: e tiŋa'i e haka mate rō i a ia 'e, 'i te toru mahana, he ora haka 'ou.
41008032	Te me'e ta'ato'a nei i haka aŋi-aŋi riva-riva rō e Ietū. I ŋaro'a era e Pētero he ma'u i a Ietū a te tapa he ture 'o vānaŋa haka 'ou pē ira.
41008033	He hārui a Ietū, he u'i a ruŋa i tā'ana nu'u hāpī 'e he teka he ture ki a Pētero pē nei ē: «¡Ka haka tapa koe mai muri i a au, e Rukifero ē! 'Ina koe he mana'u pa he mana'u o te 'Atua, a koe e mana'u ena hai mana'u taŋata».
41008034	'I tū hora mau era 'ā he raŋi e Ietū ki tā'ana nu'u hāpī 'e ki te nu'u haka 'ou o muri mo haka hāhine 'e he kī: «Te kope haŋa mo riro ō'ona he taŋata hāpī 'ā'aku e haka rehu i a ia mau 'ā, 'ai ka 'amo rō i tō'ona tātaurō, te aura'a, e va'ai i a ia 'ātā mo mate 'i te aŋa iŋa i tā'aku me'e haŋa.
41008035	Te kope hārui i a au 'e i tā'aku hāpī hai tua'ivi mo hāpa'o i a ia 'o mate 'e mo aŋa i tā'ana me'e nō era i haŋa e ko ai i a ia te ora 'āpī 'ina he hope'a ra'a va'ai e te 'Atua. 'E te kope haka rē i tā'ana me'e haŋa mo ha'atura mai ki a au 'e mo haka 'ite o ruŋa i te ⌊roŋo riva-riva o te 'Atua⌋ he rava'a e ia i rā ora.
41008036	»¿He aha ia te hauha'a mo te kope e tahi te ai i a ia te me'e ta'ato'a o te ao, 'e 'ina i a ia te ora 'āpī 'ina he hope'a ra'a?
41008037	¿E ai rō 'ana hō te rāve'a o te taŋata mo 'auhau ki te 'Atua mo rā ora?
41008038	»Te taŋata o te hora nei taŋata hara 'e 'ina he haŋa mai. Te kope ta'e to'o i a au 'e i tā'aku hāpī mā'ana 'o ha'amā 'i te nu'u, a au, te Poki o te taŋata, e ko to'o tako'a i a ia mā'aku 'i te hora hoki mai ō'oku ananake mātou ko te merahi 'i ruŋa i a au te pūai 'ana-'ana o tō'oku Matu'a».
41009001	He kī tako'a e Ietū: —Tētahi nu'u o te kona nei e take'a rō i te tu'u iŋa mai hai pūai o te ⌊haka tere iŋa 'āpī o te 'Atua⌋ 'i ra'e ki te rāua mate.
41009002	E ono mahana pe mu'a mai tū me'e era, he iri a Ietū ki ruŋa i te ma'uŋa ruŋa nui e tahi. Te nu'u nō i ma'u 'i muri i a ia ko Pētero, ko ⌊Tanatiako⌋ 'e ko ⌊Iovani⌋. 'I ira i huru kē ai a Ietū 'i mu'a i rā nu'u.
41009003	He 'uira he tea-tea tō'ona kahu. Te tea-tea pē ira e ko rava'a e te taŋata ki te hora hope'a ka rahi atu te tata iŋa.
41009004	He take'a e tū ŋā kope era i a ⌊'Ēria⌋ 'e i a ⌊Mōtē⌋ e vānaŋa 'ana ki a Ietū.
41009005	He kī e Pētero ki a Ietū: «E te Ma'ori, ¡he riva nō 'ō i ai ai a tātou 'i nei! Ki aŋa e toru pae-pae: e tahi mō'ou, e tahi mo Mōtē 'e e tahi mo 'Ēria».
41009006	Tū nu'u era 'a Ietū ko ri'a-ri'a atu 'ā, 'e a Pētero kai aŋi-aŋi he aha tā'ana me'e i kī.
41009007	E no-noho nō 'ā rā nu'u, i puru rō ai e te raŋi 'e mai roto te re'o i kī ai: «He Poki nā 'ā'aku, Poki haŋa rahi; e ha'atura kōrua ki a ia».
41009008	He u'i-u'i ia rā nu'u a te tapa 'i rā hora 'e 'ina e tahi me'e o muri i a rāua, ko Ietū mau nō.
41009009	I turu i oho era ananake mai ruŋa i rā ma'uŋa, he kī e Ietū mo ta'e 'a'amu e tahi nu'u o tū me'e take'a era e rāua 'ātā ki te ora iŋa haka 'ou mai te mate o te ⌊Poki o te taŋata⌋.
41009010	Pē ira i ta'e haka 'ite ai i tū me'e era, ka ai atu 'ai e 'ui era ki a rāua 'ā he aha te aura'a o tū me'e kī era e Ietū o ruŋa i te ora iŋa haka 'ou o te Poki o te taŋata mai te mate.
41009011	He 'ui ia e kuā Pētero ki a Ietū: —¿He aha te ⌊ma'ori o te haka tere hūrio⌋ e kī ena: 'i ra'e a 'Ēria ka tu'u mai ena?
41009012	He kī e Ietū: —He aŋi 'ā 'i ra'e a 'Ēria ana tu'u mai; mā'ana e haka riva-riva i te me'e ta'ato'a. ¿Ta'e 'ō e hā'aki rō 'ā 'i ruŋa i te ⌊Pāpa'i Mo'a⌋: te Poki o te taŋata e ta'e haŋa rō e te nu'u, 'e, tako'a, e o'o rō te māui-ui ki roto i te ivi?
41009013	'Ī a au he kī haka 'ou atu: ko tu'u mai 'ā a 'Ēria, 'e ko aŋa 'ana e te taŋata i te me'e nō era o rāua i haŋa 'i ruŋa i a ia, pa he me'e hā'aki 'i ruŋa i te Pāpa'i Mo'a mo topa ki a ia.
41009014	I hoki era ki te kona 'i ira tā'ana nu'u hāpī, he take'a me'e rahi nō atu nu'u e taka-taka rō 'ā 'i muri, 'e tētahi ma'ori o te haka tere hūrio e tātake 'ana ki rā nu'u.
41009015	I take'a era i a Ietū e te nu'u ta'ato'a, he māere 'e he tāhuti ki muri he 'aroha.
41009016	He 'ui e Ietū: —¿He aha rā te me'e o kōrua e tātake ena?
41009017	He kī ia e te kope e tahi o rā kona: —E te Ma'ori, ko ma'u mai 'ā a au i tā'aku poki; ko o'o 'ā e te tātane 'e 'ina he vānaŋa haka 'ou.
41009018	Ta'ato'a hora haka tere i a ia e te tātane, he ava ki ruŋa i te 'ō'one, he hoa te kuta-kuta a te haha, he kiki-kiki 'e he ŋau i tō'ona niho. Ko ani 'ā a au ki te nu'u hāpī nei 'ā'au mo haka e'a i te tātane mai roto i a ia, 'e 'ina e rāua kai rava'a.
41009019	He kī e Ietū: —¡E te nu'u ta'e ⌊haka moe i te mana'u⌋ 'i ruŋa i te 'Atua ē! ¡Pa he me'e ena: ka ai ka oho nō atu a au 'i muri i a kōrua 'ātā ki te pa'o iŋa o te ao, ko te ta'e haka moe iŋa mai 'ā kōrua i te mana'u 'i ruŋa i a au! ¿'Ātā ki hē rā nei ka ha'aoroma'i ka oho nō nei i a kōrua? Ka ma'u mai te poki.
41009020	He ma'u ia i tū poki era. I take'a era e te tātane i a Ietū, he haka kiki-kiki i rā poki, he haka hiŋa ki raro, he haka teka-teka koia ko hoa i te kuta-kuta mai roto i te haha.
41009021	He 'ui e Ietū ki te matu'a tane o rā poki: —¿Mai 'aŋahē te me'e nei i ha'amata ai? He pāhono e tū matu'a era: —Mai te 'iti-'iti iŋa 'ā.
41009022	I rahi rō te mahana i to'o mai e te tātane ena i tā'aku poki he haka hoa ki roto i te ahi 'e ki roto i te vai mo haka mate. 'O ira, mo rava'a e koe mo haka ora i a ia, ka haka 'aroha ia koe i a māua 'e ka hā'ū'ū mai.
41009023	He kī e Ietū: —¿He aha te vānaŋa ena: «mo ai e rava'a rō e koe»? ¡Ta'ato'a me'e e rava'a nō e te kope haka moe i te mana'u 'i ruŋa i te 'Atua!
41009024	He kī ia e te matu'a o tū poki era hai re'o pūai: —E haka moe rō 'ana a au i tō'oku mana'u 'i ruŋa i te 'Atua. Ka haka haŋu mai koe i a au mo 'ata haka moe ō'oku i te mana'u 'i ruŋa i a ia.
41009025	'I te u'i o Ietū ko 'ata rahi ko oho 'ā te taŋata, he ture ki tū tātane era he kī: —E te tātane ta'e ha'ati'a mo vānaŋa 'e mo ŋaro'a ē, ka e'a koe mai roto i te poki ena, 'e 'ina koe ko uru haka 'ou ki roto.
41009026	He ki-kiu tū tātane era, he haka kiki-kiki haka 'ou i tū poki era. I oti era he e'a mai roto; i haka rē ai e tu'u rō 'ā pa he me'e ena ē: ko mate 'ā. 'E me'e rahi nu'u i kī ko mate 'ā.
41009027	Ka ai atu pē ira, he 'a-'aru e Ietū i te rima, he haka e'a ki ruŋa, 'e he māroa rō 'ai rā poki.
41009028	I hini 'iti era he uru a Ietū ki roto i te hare e tahi. I topa era ko rāua nō ko tā'ana nu'u hāpī, he 'ui e rā nu'u ki a Ietū: —¿He aha a mātou i ta'e rava'a ai mo haka e'a i rā tātane?
41009029	He pāhono e Ietū: —Te tātane ta'ato'a pūai pē rā hai pure nō ki te 'Atua ana haka e'a.
41009030	I oho era ananake mai rā kona, he vari he oho a Karirea. A Ietū 'ina kai haŋa mo 'ite e te nu'u 'ai ira a ia
41009031	'o te ai e hāpī 'ana i tā'ana nu'u. E kī era: «Te Poki o te taŋata e va'ai rō ki te rima o te taŋata, e tiŋa'i e haka mate rō 'e, 'i te toru mahana, he ora haka 'ou».
41009032	'Ina he aŋi-aŋi ananake i te aura'a o tū vānaŋa era 'a Ietū 'e, 'i te ri'a-ri'a, 'ina he haŋa mo 'ui.
41009033	He tu'u ananake ki Kaperenāū. I uru era ki roto i te hare, he 'ui e Ietū: «¿He aha te kōrua me'e e tātake e oho mai era 'i te ara?».
41009034	He haka kiva-kiva ananake 'o te ai e tātake 'ā ko ai te me'e 'ata hōnui o roto i a rāua.
41009035	He noho ia a Ietū, he raŋi ki tū nu'u hāpī era 'ā'ana e ho'e 'ahuru mā piti mo haka hāhine, 'e he kī: «Te kope haŋa mo ra'e ka ha'ariro i a ia mo hope'a 'e mo tāvini o te ta'ato'a».
41009036	He haka māroa ia e Ietū i te poki e tahi 'i muri i a ia 'i vāeŋa o te ta'ato'a; he hapai 'e he kī:
41009037	«Te kope to'o 'e hāpa'o hai 'īŋoa ō'oku i te rua, ka ai atu i te poki e tahi pa he poki nei, e to'o 'ana i a au; 'e te kope to'o i a au, ta'e e to'o 'ā i a au nō, e to'o tako'a 'ana i te kope uŋa mai i a au».
41009038	He kī e Iovani: —E te Ma'ori, ko take'a 'ā e mātou i te kope e haka e'a 'ana i te tātane mai roto i te taŋata hai 'īŋoa ō'ou. I kī rō e mātou mo ta'e aŋa haka 'ou. Ta'e, pa'i, a ia o roto i a tātou.
41009039	He pāhono e Ietū: —E haka rē kōrua i a ia. 'Ina e tahi kope aŋa i te mana hai 'īŋoa ō'oku kī i te vānaŋa ta'e tano o ruŋa i a au.
41009040	Te kope 'ina i a ia te haŋa mo haka hape i te tātou aŋa e hā'ū'ū mai 'ana.
41009041	»'Ī a au he kī atu: te taŋata va'ai atu, korohaŋa he hapaina vai mau nō 'o te ai o kōrua o te ⌊Kiritō⌋, pe mu'a ka oho ena e ko ta'e va'ai e te 'Atua ki rā taŋata hai me'e mo haka koa.
41009042	»Te ūtu'a o te 'Atua mo te taŋata haka hara i te kope ta'e pūai rahi o te haka moe iŋa i tō'ona mana'u 'i ruŋa i a au he ūtu'a 'ata taparahi-ta'ata ki te ūtu'a he here hai mā'ea paŋaha'a ki te ŋao 'ai ka hoa ki roto i te vaikava.
41009043	»Mo haka hara i a koe e tu'u rima e tahi, ka hore ka haka topa mai ruŋa i a koe; e hau rō atu, pa'i, mō'ou te rava'a i te ora 'āpī 'ina he hope'a ra'a va'ai e te 'Atua e tū-tuma rō 'ā e tahi rima, ki te hoa i a koe ki roto i te pō'auahi, kona 'ina he mate te ahi, e ai rō 'ā ararua u'u rima. [
41009044	Kona 'ina he mate te o'i-o'i 'e 'ina he mate te ahi.]
41009045	»'E mo haka hara i a koe e tu'u va'e e tahi, ka hore ka haka topa mai ruŋa i a koe; e hau rō atu, pa'i, mō'ou te rava'a i te ora 'āpī 'ina he hope'a ra'a va'ai e te 'Atua hai va'e e tahi, ki te hoa i a koe ki roto i te pō'auahi e ai rō 'ā ararua u'u va'e. [
41009046	Kona 'ina he mate te o'i-o'i 'e 'ina he mate te ahi.]
41009047	»'E mo haka hara i a koe e tu'u mata e tahi, ka ka-karo ka hoa mai ruŋa i a koe; e hau rō atu, pa'i, mō'ou te o'o ki roto i te ao haka tere e te 'Atua e tahi nō mata, ki te ai ararua u'u mata 'e he hoa i a koe ki roto i te pō'auahi,
41009048	kona 'ina he mate te o'i-o'i 'e 'ina he mate te ahi.
41009049	»Te nu'u ta'ato'a ka haka 'atu ena hai ahi, te aura'a, hai 'ati, mo 'ata haka pūai i te rāua haka moe iŋa i te mana'u 'i ruŋa i a au, pa he hoa iŋa i te kai hai miti mo haka nene.
41009050	Te miti, pa'i, me'e riva-riva; 'e mo ta'e maŋeo, ¿pē hē ia ana haka riva-riva haka 'ou? A kōrua e hāpa'o 'o kore te kōrua maŋeo, 'e e noho hai haumārū 'i roto i a kōrua.
41010001	He e'a a Ietū mai Kaperenāū, he oho ki Hūrea 'e ki te rua pā'iŋa o te rio ko Horotana. 'I ira te taŋata i taka-taka haka 'ou ai, 'e he ha'amata a Ietū he hāpī, pa he me'e rava aŋa e ia.
41010002	He haka hāhine ia ki a Ietū te tētahi nu'u ⌊fariseo⌋ 'e, mo haka 'atu koi'ite e kī rō i te me'e ta'e tano, he 'ui hoki e tano rō te kenu ⌊hāipo-ipo⌋ mo ha'ata'a mai tā'ana vi'e.
41010003	He kī e Ietū: —¿He aha te me'e i pāpa'i e ⌊Mōtē⌋ o ruŋa i te ha'ata'a o te nu'u hāipo-ipo?
41010004	He pāhono e rā nu'u: —Te ⌊haka tere iŋa 'a Mōtē⌋ e ha'ati'a rō 'ā mo ha'ata'a o te kenu mai tā'ana vi'e e va'ai e te kenu i te parau ha'ata'a ki rā vi'e.
41010005	He kī ia e Ietū: —He pū'oko hio-hio o kōrua i haka rē atu ai e Mōtē i te roŋo ena.
41010006	I aŋa era e te 'Atua i te ao, he aŋa tako'a i te taŋata 'e i te vi'e mo kenu mo vi'e.
41010007	'O ira te taŋata e haka rē ena i tō'ona matu'a tane 'e i tō'ona matu'a vahine mo noho 'i muri i tā'ana vi'e,
41010008	'e he riro rō 'ai a rāua e tahi nō hakari. E ko ai haka 'ou hoko rua, e tahi mau nō a rāua.
41010009	'O ira, 'ina ko ha'ata'a te taŋata i te me'e haka piri e te 'Atua.
41010010	I hoki era a kuā Ietū ki te hare noho o rāua, he 'ui e tā'ana nu'u hāpī o ruŋa o rā vānaŋa.
41010011	He kī e Ietū: «Te kope ha'ata'a mai tā'ana vi'e 'e he hāipo-ipo ki te rua e tai'ata 'ā.
41010012	'E te vi'e haka rē i tā'ana kenu 'e he hāipo-ipo ki te rua kope e tai'ata tako'a 'ā».
41010013	E tahi mahana he ma'u e te nu'u i te ŋā poki ki a Ietū mo ha'amaitai, 'e te nu'u hāpī 'ā'ana he ture ki rā nu'u.
41010014	I take'a era e Ietū, he riri 'e he kī: «Ka haka rē kōrua i te ŋā poki mo oho mai ki a au. Te ⌊haka tere iŋa 'āpī o te 'Atua⌋ mo te nu'u pa he ŋā poki.
41010015	'Ī a au he kī atu: te kope ta'e haka rē mo haka tika i a ia e te 'Atua, pa he haka rē iŋa o te ŋā poki mo haka tika i a rāua e te rua, e ko o'o ki roto i te haka tere iŋa 'āpī 'ā'ana».
41010016	He ha'i ia e Ietū i tū ŋā poki era. I oti era he haka eke i te rima ki ruŋa 'e he ha'amaitai.
41010017	I e'a era a Ietū mo oho 'i tō'ona ara, he tu'u e tahi taŋata e tahuti rō 'ā, he tū-turi 'i mu'a 'e he 'ui: —E te Ma'ori riva ē, ¿he aha tā'aku me'e mo aŋa mo rava'a e au i te ora 'āpī 'ina he hope'a ra'a va'ai e te 'Atua?
41010018	He pāhono e Ietū: —¿He aha koe e kī mai ena he taŋata riva a au? E tahi mau nō kope riva: he 'Atua.
41010019	A koe ko 'ite 'ana i tā'ana roŋo: 'Ina ko mate te taŋata i a koe, 'ina ko tai'ata, 'ina ko toke, 'ina ko reo-reo, 'e e mo'a te matu'a tane, te matu'a vahine.
41010020	He kī e tū taŋata era: —E te Ma'ori, te ŋā me'e ta'ato'a ena ko aŋa ko oho mai era 'ā e au mai tō'oku 'āpī iŋa 'ana.
41010021	He u'i a Ietū a ruŋa i rā kope 'e he koa. He kī: —E tahi a'a me'e toe mo aŋa: ka oho ka ho'o tahi tu'u hauha'a, 'e 'ai ka va'ai rō te moni mo te nu'u veve. Pē ira he ai tu'u hauha'a 'i ruŋa i te raŋi. 'E 'ai koe ka oho iho mai 'i muri i a au mo taŋata hāpī 'ā'aku.
41010022	I ŋaro'a era e rā taŋata i tū me'e era, he māui-ui rō atu 'ai te māhatu, 'e i haka kiva-kiva i e'a i oho ai 'i te rahi o tō'ona hauha'a.
41010023	He u'i a Ietū a ruŋa o te nu'u o muri i a ia, 'ai ka kī ki tā'ana nu'u hāpī: —¡Ko te aŋa ri'a-ri'a 'ō mo te nu'u 'ono mo o'o ki roto i te haka tere iŋa 'āpī o te 'Atua!
41010024	He māere rō atu 'ai tū nu'u era 'i rā vānaŋa. He kī haka 'ou e Ietū: —E kuā haŋu ē, ¡ko te aŋa ri'a-ri'a mo o'o ki roto i te haka tere iŋa 'āpī o te 'Atua!
41010025	I hau rō atu 'i te aŋarahi mo te taŋata 'ono mo haka rē i a ia mo haka tere e te 'Atua, ki te o'o o te kameio a roto i te mata o te ivi.
41010026	I ŋaro'a era i rā vānaŋa, he 'ata māere rō atu 'ai rā nu'u 'e he 'ui ki a rāua 'ā: —¿Ko ai ia te me'e mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a va'ai e te 'Atua?
41010027	He u'i riva-riva e Ietū a ruŋa i tū nu'u era, 'ai ka kī: —E ko rava'a ki te hora hope'a e te kope e tahi mo haka e'a i a ia mau 'ā mai roto i te ūtu'a o te hara. Mo te 'Atua mau nō e haka e'a. 'Ina, pa'i, e tahi me'e mo ta'e rava'a e ia mo aŋa.
41010028	He kī ia e Pētero: —Ko haka rē tahi 'ā a mātou i te mātou me'e mo riro he nu'u hāpī 'ā'au.
41010029	He pāhono e Ietū: —'Ī a au he kī atu: te nu'u haka rē i te rāua hare, i te rāua taina tane, taina vahine, i te rāua matu'a tane, matu'a vahine, i te poki 'e i te rāua henua, mo aŋa i tā'aku me'e haŋa 'e mo haka 'ite i te ⌊roŋo riva-riva o te 'Atua⌋,
41010030	'ata rahi te hare, te taina, te matu'a, te poki, te henua ka va'ai era e te 'Atua 'i te ao nei, ka tōtōā atu i a rāua e te nu'u 'o te ai 'ā'aku, 'e pe mu'a ka oho ena he va'ai i te ora 'āpī 'ina he hope'a ra'a.
41010031	Me'e rahi nu'u ko rāua te ra'e 'i te hora nei, pe mu'a ka oho ena ko rāua te hope'a; 'e me'e rahi nu'u ko rāua te hope'a 'i te hora nei, pe mu'a ka oho ena ko rāua te ra'e.
41010032	'I te ara ki Hērutarema, 'i mu'a o tā'ana nu'u hāpī e oho era a Ietū. Ko māere 'ā tū nu'u era 'ā'ana, 'e te nu'u oho o tu'a o rāua e ri'a-ri'a rō 'ā. He to'o e Ietū a te tapa i tū nu'u hāpī era 'ā'ana e ho'e 'ahuru mā piti 'e he ha'amata he vānaŋa haka 'ou o ruŋa i te me'e ka topa era ki a ia:
41010033	«Nā ko 'ite 'ā e kōrua: 'ī tātou e oho 'ana ki Hērutarema. 'I ira ka va'ai ena i te ⌊Poki o te taŋata⌋ ki te rima o te nu'u ⌊oromatu'a ra-rahi⌋ 'e ki te nu'u ⌊ma'ori o te haka tere hūrio⌋. E ha'a'au rō 'i roto i a rāua te ūtu'a mō'ona he mate, 'e e va'ai rō ki te rima o te nu'u ta'e he hūrio.
41010034	E haka ka-kata rō, e 'ā-'anu rō, e tiŋa'i rō hai 'uaka, 'e e tiŋa'i e haka mate rō; 'e, 'i te toru mahana, he ora haka 'ou».
41010035	He haka hāhine ki a Ietū te ŋā poki 'a Tevereo ko Tanatiako 'e ko Iovani, he kī: —E te Ma'ori, e haŋa rō 'ana a māua mo va'ai mai ō'ou i te me'e nei ka no-no'i atu ena.
41010036	He 'ui ia e Ietū: —¿He aha te kōrua me'e haŋa mo va'ai atu?
41010037	He kī: —Pe mu'a ka oho ena, 'i te ao haka tere e koe, e ha'ati'a mai mo noho atu o māua 'i muri i a koe, e tahi 'i te pā'iŋa mata'u, e tahi 'i te pā'iŋa maui.
41010038	He pāhono e Ietū: —Kai 'ite kōrua he aha te kōrua me'e ena e no-no'i mai ena. ¿E 'ite rō kōrua mo ha'aoroma'i i te 'ati ena ka topa mai ena 'i ruŋa i a au? ¿E haka kē rō kōrua mo mate pē au ka mate nei?
41010039	He pāhono e rā ŋā kope: —'Ē-ē, e me'e nō e māua. He kī e Ietū: —He aŋi 'ā. E 'amo tako'a rō e kōrua i te 'ati pē au, 'e e mate tako'a rō.
41010040	'E, te me'e ko ai te kope mo noho i tō'oku pā'iŋa mata'u 'e i tō'oku pā'iŋa maui ta'e he me'e mā'aku e va'ai atu. Ka va'ai ena ki te nu'u ko ha'ata'a era 'ā e te 'Atua.
41010041	I ŋaro'a era i rā me'e e tū tētahi nu'u hāpī era 'a Ietū e ho'e 'ahuru, he riri rō atu 'ai mo Tanatiako ararua ko Iovani.
41010042	He raŋi ia e Ietū ki te ta'ato'a o rā nu'u hāpī era 'ā'ana mo haka hāhine ki muri i a ia 'e he kī: —E 'ite rō 'ana e kōrua, nā 'i roto i te nu'u ta'e he hūrio e ai rō 'ā te nu'u pū'oko haka tere mana'u e tano rō 'ā a rāua mo haka aŋa i te taŋata pa he pua'a, 'e te nu'u 'ata ra-rahi he haka 'ite nō te aŋa ki te nu'u ko ai a rāua.
41010043	'I roto i a kōrua 'ina ko ai te me'e tu'u pē ira. Te tano mau: te kope haŋa mo hōnui o roto i a kōrua e tāvini mo te ta'ato'a,
41010044	'e te kope haŋa mo ra'e o roto i a kōrua e 'ekaravo mo te ta'ato'a.
41010045	Te Poki o te taŋata, pa'i, ta'e mo tāvini ki a ia e te rua i oho mai ai, mo tāvini ō'ona ki te rua 'e mo va'ai i a ia ki te mate, he 'auhau iŋa mo haka e'a me'e rahi taŋata mai roto i te ūtu'a o te hara.
41010046	He tu'u ia a kuā Ietū ki Herikō. I e'a era mai ira ananake ko tā'ana nu'u hāpī 'e me'e rahi haka 'ou atu nu'u, 'i te tapa o te ara e noho rō 'ā te 'ōtare matapō e tahi ko Varatīmeo, poki 'a Tīmeo, e no-no'i 'ā hai moni.
41010047	I ŋaro'a era ko Ietū o Nātāreta te me'e vari a ira, he ha'amata he ohu: —¡E Ietū, e te Hakaara o ⌊Tāvita⌋ ē, ka haka 'aroha koe i a au!
41010048	Nu'u rahi te nu'u i ture mo mou, 'e 'ai rā taŋata e 'ata ohu pūai era: —¡E te Hakaara o Tāvita ē, ka haka 'aroha koe i a au!
41010049	He noho ia a Ietū, 'e he kī: —Ka kī kōrua mo oho mai. He kī ia e te nu'u ki tū matapō era: —Kiahio koe. Ka e'a ki ruŋa; 'ai e kī mai era mo oho ō'ou.
41010050	A ruŋa i rere ai tū kope era, he hoa i tō'ona kapa, 'e he haka hāhine.
41010051	He 'ui e Ietū: —¿He aha ta'a me'e haŋa mo aŋa atu e au? He pāhono e tū matapō era: —E te Ma'ori, e haŋa rō 'ana a au mo take'a.
41010052	He kī e Ietū: —Ka oho nō koe; 'i te haka moe ō'ou i tu'u mana'u 'i ruŋa i a au i ora ena tu'u mata. 'I rā hora mau 'ā he ha'amata he take'a e tū taŋata era i te me'e, 'e he oho tako'a 'i tu'a i a Ietū.
41011001	'I te ara oho o kuā Ietū ki Hērutarema, i hāhine era ki Vetefāhē 'e ki Vētānia, he kona o muri i te Ma'uŋa o te 'Ōrivo, he uŋa e Ietū e rua o tā'ana nu'u hāpī
41011002	koia ko kī: «Ka oho kōrua ki te kona o mu'a era ai. Nā 'i ira e tahi muni e here rō 'ā, kai eke 'ā e te taŋata. Ka kume, 'ai ka ma'u rō mai.
41011003	Mo 'ui atu e te nu'u mo aha e kume ena, e kī: “O te mātou Pū'oko Haka Tere ko Ietū i kī mai, 'e e ko roa he haka hoki atu”».
41011004	He oho ia rā nu'u, he take'a i tū muni era 'i te ara e here rō 'ā 'i muri i te 'ōpani e tahi 'e he kume.
41011005	I take'a era e te nu'u o tū kona era, he 'ui: «¿E aha 'ā kōrua? ¿He aha rā kōrua i kume ai i te muni?».
41011006	He pāhono e tū nu'u hāpī era pa he me'e kī era e Ietū, 'e he ha'ati'a e rā nu'u mo to'o.
41011007	He ma'u he oho i tū muni era, he pu'a hai kahu o rāua, 'e he eke a Ietū.
41011008	Me'e rahi te taŋata i hēriki i te rāua kahu 'i te ara a te kona ka vari era a Ietū, 'e tētahi i hore-hore hai raupā miro i hēriki ai.
41011009	Te nu'u ta'ato'a oho 'i mu'a 'e 'i tu'a ō'ona 'ai e ohu e oho era: «¡⌊Osana⌋!» «¡Taŋata ha'amaitai e te 'Atua te taŋata oho mai nei hai 'īŋoa ō'ona!»
41011010	«¡Ka ha'amaitai te 'Atua i a ia, he hakaara o te tātou tupuna ko ⌊Tāvita⌋, oho mai mo haka tere i a tātou!» «¡Osana! ¡Ko te nui-nui i te 'Atua o te raŋi!».
41011011	He uru ia a Ietū ki Hērutarema 'e he oho ki te Kona Ha'amuri 'Atua. He u'i he oho ka vari tahi rō. I oti era he e'a he oho ki Vētānia ananake ko tā'ana ho'e 'ahuru mā piti nu'u hāpī 'o te ai ko ahi-ahi 'ana.
41011012	'I te rua mahana 'i te hora e'a mai Vētānia, he maruaki a Ietū.
41011013	Mai kōnui i take'a ai i te tumu pika e ai rō 'ā te raupā. He haka hāhine he u'i ana ai te pika o ruŋa, 'e 'ina e tahi me'e i rava'a. He raupā mau nō te me'e o ruŋa; ta'e, pa'i, he 'āva'e o te pika.
41011014	He kī e Ietū ki tū tumu pika era: «¡'Ina e ko kai haka 'ou te taŋata i te pika o ruŋa ō'ou!». He ŋaro'a ia e tā'ana nu'u hāpī.
41011015	I tu'u era ki Hērutarema, he uru a Ietū ki roto i te ⌊Kona Ha'amuri 'Atua⌋ 'e he ha'amata he tū-tute ki haho i te nu'u ho'o o roto. He to'o mai he huri i te 'amurama'a ta'ato'a o te nu'u taui moni, 'e pē ira tako'a 'ā i te pepe o te nu'u ho'o pāroma,
41011016	'e 'ina he ha'ati'a mo vari haka 'ou o te nu'u a ira e tari rō 'ana i te rāua me'e.
41011017	He ha'amata ia a Ietū he hāpī: «Nā 'i ruŋa i te ⌊Pāpa'i Mo'a⌋ e hā'aki ena te vānaŋa o te 'Atua pē nei ē: “Tō'oku hare e kī rō: ‘he hare mo pure mo te hau ta'ato'a’”, 'e ko haka riro 'ā e kōrua he 'ana o te toke-toke».
41011018	I ŋaro'a era i te me'e nei e te nu'u ⌊oromatu'a ra-rahi⌋ 'e e te nu'u ⌊ma'ori o te haka tere hūrio⌋, he u'i i te rāve'a mo tiŋa'i mo haka mate i a Ietū. A rāua, pa'i, e ri'a-ri'a rō 'ana 'o te ai he haka roŋo te taŋata i te me'e hāpī e Ietū.
41011019	I pō era he e'a haka 'ou a Ietū koia ko tā'ana nu'u hāpī mai Hērutarema.
41011020	'I te pō'ā o te rua mahana, he vari a kuā Ietū a muri i tū tumu pika era, he take'a ko paka-paka tahi 'ā 'ātā ki te aka.
41011021	He mana'u a Pētero ki tū me'e kī era e Ietū, 'e he kī: —E te Ma'ori, ka u'i rā tū tumu pika tohu era e koe; ko paka-paka tahi 'ā.
41011022	He kī e Ietū: —E haka moe te kōrua mana'u 'i ruŋa i te 'Atua.
41011023	'Ī a au he kī atu: te kope kī ki te ma'uŋa nei: “¡Ka oho koe mai nā, ka rere ki roto i te vaikava!”, mo ta'e 'aka-'aka o rā kope 'e mo ⌊haka moe i te mana'u⌋ 'i ruŋa i te 'Atua he topa rā me'e kī era, pē ira mau 'ā ka topa era.
41011024	'O ira 'ī a au he kī atu: te me'e ta'ato'a no-no'i e kōrua hai pure, e mana'u: nā ko ai 'ā i a kōrua rā me'e 'e he va'ai atu.
41011025	»Hora ena o kōrua e pure 'ā, e haka rehu kōrua 'i ra'e i te me'e tano aŋa atu e te rua, ki haka kore ai e te Matu'a o te raŋi i te kōrua hara. [
41011026	Mo ta'e haka rehu o kōrua i te hape o te rua, pē ira tako'a 'ā te Matu'a o te raŋi ka ta'e haka rehu ena i te kōrua hara.]
41011027	He tu'u haka 'ou a kuā Ietū ki Hērutarema. E ha'ere nō 'ana a Ietū 'i te Kona Ha'amuri 'Atua, he haka hāhine te nu'u oromatu'a ra-rahi, te nu'u ma'ori o te haka tere hūrio 'e pē ira 'ā te nu'u pū'oko haka tere hūrio.
41011028	He 'ui ki a Ietū: —¿'A 'ai i va'ai atu i te parau mo aŋa ō'ou i te ŋā me'e ena e koe e aŋa ena?
41011029	He kī e Ietū: —'Ī a au he 'ui tako'a atu: ¿'A 'ai i uŋa mai i a Iovani mo ⌊papatito⌋, o te 'Atua 'o o te taŋata? Mo pāhono mai o kōrua, he kī atu e au hai parau o 'ai a au e aŋa nei.
41011031	He ha'amata rā nu'u he tātake ki a rāua 'ā e kī era: «Mo kī e tātou: o te 'Atua i uŋa mai, pē nei ka kī mai era: “¿He aha ia a kōrua i ta'e haka roŋo ai i tā'ana vānaŋa?”.
41011032	'E, tako'a, e ko tano tātou mo kī: o te taŋata i uŋa mai». Rā nu'u ra-rahi era, pa'i, e ri'a-ri'a rō 'ā 'i te taŋata 'o te ai te nu'u ta'ato'a e mana'u era he perofeta a Iovani.
41011033	He pāhono ia ki a Ietū: —Kai 'ite a mātou. He kī e Ietū: —'Ina tako'a ia a au e ko kī atu 'a 'ai i va'ai mai i te parau mo aŋa i te me'e aŋa e au.
41012001	He ha'amata a Ietū he vānaŋa hai 'a'amu ha'aaura'a. He kī: «E tahi taŋata he 'oka i te vino 'e he puru hai 'āua. He aŋa i te kona mo aŋa o te 'ava 'e he haka tu'u i te kona ruŋa nui mo 'auario. I oti era he ha'a'au ananake ko te nu'u 'oka kai mo aŋa e rā nu'u i rā henua 'e mo 'auhau ki a ia i te 'apa vino tano mā'ana mo te hoa henua. He haka rē ia ki rā nu'u 'e he e'a he oho rō 'ai.
41012002	»I tano era te 'āva'e mo kato, he uŋa e tū taŋata era i te tāvini ki rā kona mo kī ki rā nu'u mo va'ai i tū 'apa vino era 'ā'ana.
41012003	He to'o mai e rā nu'u 'oka kai hāpa'o era i te vino he tiŋa'i ka pi'i-pi'i rō i rā tāvini, 'e 'ai ka haka hoki 'ina he me'e ma'u o te rima.
41012004	»He uŋa e tū taŋata era i te tāvini haka 'ou e tahi. He vā-vā e tū ŋāŋata 'oka kai era 'e he tiŋa'i he ŋa'aha te pū'oko.
41012005	»He uŋa ia i te toru kope. He tiŋa'i he haka mate. Me'e rahi nō atu tāvini i uŋa haka 'ou; tētahi i tiŋa'i, 'e tētahi atu i tiŋa'i i haka mate e rā nu'u.
41012006	»E tahi nō ia kope toe o rā taŋata mo uŋa: he poki 'ā'ana, poki haŋa rahi. 'I te hora hope'a he uŋa i rā poki koia ko mana'u: “He mo'a rā i tā'aku poki”.
41012007	»I take'a era e tū nu'u 'oka kai hāpa'o vino era i rā poki, he kī ki a rāua 'ā: “Ko te kope era te kope ki a ia ka topa ena te henua nei; ki tiŋa'i ki haka mate, ki topa rō mai ai te kona nei mo tātou”.
41012008	»He 'a-'aru ia i tū poki era, he tiŋa'i he haka mate 'e he hoa i te hakari ki haho o tū kona 'oka vino era.
41012009	»Iā. Ki te kōrua mana'u, ¿he aha te me'e ka aŋa era ki rā nu'u e te taŋata era ō'ona rā henua? 'Ī a au he kī atu: he tiŋa'i i rā nu'u he haka mate, 'e he va'ai i rā henua ki te tētahi nu'u mo hāpa'o.
41012010	»¿Kai tai'o 'ana 'ō kōrua i te me'e hā'aki 'i ruŋa i te ⌊Pāpa'i Mo'a⌋? Pē nei e kī ena: “Te mā'ea ta'e haŋa era e te nu'u aŋa hare ko riro 'ana he mā'ea matu'a haka noho hare.
41012011	O te 'Atua i aŋa pē ira, 'e ki te mātou mata he me'e nui-nui e tahi”».
41012012	'I te 'ite e te nu'u ra-rahi o te ⌊hūrio⌋ o ruŋa i a rāua rā 'a'amu, he haŋa mo 'a-'aru mo puru i a Ietū. 'E, 'i te ri'a-ri'a 'i te nu'u, kai 'a-'aru; he e'a he oho rō 'ai rā nu'u ra-rahi era.
41012013	He uŋa ia e rā nu'u i te tētahi ⌊fariseo⌋ 'e i te nu'u 'a ⌊'Erore⌋ ki muri i a Ietū mo u'i i te rāve'a mo kī e Ietū i te vānaŋa ta'e tano mo te rāua haka tere iŋa; pē ira he rava'a e rāua i te 'ōtohe mo tuhi i te hape.
41012014	He kī e rā nu'u: —E te Ma'ori, ko 'ite 'ana a mātou: ta'a me'e kī he parauti'a. 'Ina koe he haka tano i a koe ki te vānaŋa kī e te nu'u, 'e 'ina koe he vānaŋa mo haka koa i a rāua. Te me'e hāpī 'ā'au he ara parauti'a o te 'Atua. Ki tu'u mana'u, ¿ko tano mau 'ā a tātou e 'auhau nei i te moni kī mo 'auhau ki te 'ariki o te rōmano? ¿E 'auhau 'o 'ina?
41012015	'I te 'ite e Ietū: rā nu'u he nu'u riva a te haho nō, he kī: —¿He aha kōrua e aŋa mai ena i te me'e mo kī atu ō'oku i te vānaŋa hape? Ka ma'u mai rā e tahi ⌊renario⌋.
41012016	He ma'u i tū tara 'aurī era 'e he kī e Ietū: —¿O 'ai te 'āriŋa nei 'e te 'īŋoa pāpa'i nei o ruŋa? He pāhono e rā nu'u: —O te 'ariki o te rōmano.
41012017	He kī ia e Ietū: —Ka va'ai ki te 'ariki rōmano te me'e o te 'ariki rōmano, 'e ki te 'Atua te me'e o te 'Atua. 'E he māere ananake 'i tū pāhono era.
41012018	He oho ia te tētahi nu'u ⌊saruseo⌋ mo vānaŋa ki a Ietū. Ki te rāua kī 'ina he taŋata he ora haka 'ou mai te mate. 'O ira i kī ai ki a Ietū i te me'e nei:
41012019	—E te Ma'ori, pē nei a ⌊Mōtē⌋ i pāpa'i ai: mo mate o te taŋata ⌊hāipo-ipo⌋ e tahi 'e 'ina kai ai te poki ararua ko tā'ana vi'e, te taina tane o rā kope e hāipo-ipo ki rā vi'e mo ai o te poki mo ma'u i te 'īŋoa o rā taina mate era 'e mo ai o tō'ona hakaara.
41012020	»'I mu'a 'ā i ai rō e hitu taina tane. Te kope ra'e he hāipo-ipo 'e, kai ai te poki, i mate rō ai.
41012021	He hāipo-ipo te rua ki tū hove era, 'e he mate tako'a kai ai hia te poki. Pē tū me'e 'ā i topa ai ki te toru,
41012022	'e ki te ta'ato'a o rā ŋā taina: he hāipo-ipo ki rā vi'e 'e he mā-mate 'ina kai ai te poki. I oho era he mate tako'a rā vi'e.
41012023	»Iā. 'I te hora o te taŋata mo ora mai te mate, ana topa tā'ue rā me'e, o roto o rā ŋā taina, ¿'a 'ai mau rā vi'e? A hi-hitu, pa'i, i hāipo-ipo ai ki tū vi'e 'ā.
41012024	He pāhono e Ietū: —E hape rō 'ā te kōrua mana'u ena pē nei ē: 'ina he taŋata mate he ora haka 'ou, he ta'e 'ite o kōrua i te me'e hā'aki 'i ruŋa i te Pāpa'i Mo'a 'e i te roa o te pūai o te 'Atua.
41012025	Ka ora ena te taŋata mai te mate, he noho pa he merahi o te raŋi, 'ina he hāipo-ipo.
41012026	»'E te ora o te taŋata mai te mate, ¿ta'e 'ō ko tai'o 'ā e kōrua 'i ruŋa i te puka pāpa'i e Mōtē o ruŋa o te tumu ura 'i te ahi? Pē nei i kī ai e te 'Atua ki a Mōtē mai roto i rā tumu: “A au he 'Atua, kope ki a ia e ha'amuri ena e te kōrua tupuna ko ⌊'Aparahama⌋, ko Ita'ata 'e ko Hākovo”. I kī ai i te vānaŋa nei ko mate era 'ā rā nu'u.
41012027	Te 'Atua, pa'i, he 'Atua o te nu'u ora. 'O ira ko hape riva-riva 'ā te kōrua mana'u ena.
41012028	E tahi ⌊ma'ori o te haka tere hūrio⌋ ŋaro'a i tū vānaŋa era, i u'i era ko tano riva-riva 'ā te pāhono 'a Ietū, he haka hāhine he 'ui: —¿Ko roŋo hē o te 'Atua te roŋo hope'a o te nui-nui?
41012029	He pāhono e Ietū: —Te roŋo hope'a o te nui-nui o roto o te roŋo ta'ato'a ko te me'e kī era e Mōtē 'i ruŋa i te Pāpa'i Mo'a: «E te itaraera ē, e tahi mau nō 'Atua, ko Iehoha, Pū'oko Haka Tere o tātou.
41012030	'O ira, e haŋa koe ki tu'u 'Atua hai haŋu ta'ato'a o tu'u māhatu, o tu'u vārua, o tu'u mana'u 'e o tu'u pūai».
41012031	'E te rua roŋo hope'a o te nui-nui: «E haŋa koe ki te rua pa he haŋa iŋa ena 'ā ō'ou ki a koe». 'Ina he roŋo haka 'ou i hau 'i te nui-nui ki te ŋā roŋo nei.
41012032	He kī e tū ma'ori era: —He aŋi 'ā tā'au, e te Ma'ori ē. He parauti'a ta'a me'e kī mai ena: e tahi mau nō 'Atua, 'ina he rua.
41012033	'E te haŋa iŋa ki te 'Atua hai haŋu ta'ato'a o te māhatu, o te mana'u, 'e o te pūai, 'e te haŋa ki te rua pa he haŋa iŋa ena 'ā ō'ou ki a koe, i hau rō atu i te hauha'a ki te me'e ta'ato'a tutu 'e tūtia ki te 'Atua.
41012034	I ŋaro'a era e Ietū hai mana'u riva-riva i pāhono ai e tū ma'ori era, he kī: —Ko hāhine 'ā koe mo o'o ki roto i te ⌊haka tere iŋa 'āpī o te 'Atua⌋. 'E, 'i te tano o te pāhono 'a Ietū, 'ina e tahi kope i 'ui haka 'ou e tahi me'e.
41012035	E hāpī nō 'ā a Ietū 'i te Kona Ha'amuri 'Atua, he kī: «Ko 'ite 'ana a kōrua: te ma'ori o te haka tere hūrio e kī rō 'ana: mai i a ⌊Tāvita⌋ te Kiritō ka haka ara ena.
41012036	'E, ka ai atu pē ira, i kī rō e Tāvita 'i te hora haka vānaŋa i a ia e te ⌊Vārua Maitai⌋ pē nei ē: “'A Iehoha te 'Atua i kī rō ki tō'oku Pū'oko Haka Tere: ‘Ka noho koe 'i tō'oku pā'iŋa mata'u 'ātā ka haka rē rō e au i te nu'u ta'e haŋa atu ki a koe 'i raro o tu'u va'e’”.
41012037	»Hai kī o Tāvita i te vānaŋa era mo te Kiritō, e 'ite nei e tātou: te Kiritō ta'e nō he hakaara o Tāvita». 'E nu'u rahi te nu'u o ira i haka roŋo hai koa i te vānaŋa 'a Ietū.
41012038	E hāpī nō 'ā a Ietū ki te nu'u he kī: «E u'i kōrua 'o riro pa he ma'ori o te haka tere hūrio, nu'u haŋa mo hā'ere e uru rō 'ā i te kahu ro-roa mo haka tu'u pa he nu'u hōnui 'e mo 'aroha e te taŋata 'i te ara pa he 'ariki.
41012039	He u'i nō te aŋa mo noho e rāua i te pepe o te nu'u hōnui o roto i te ⌊hare pure hūrio⌋ 'e o te kona ŋoŋoro.
41012040	He to'o nō te aŋa i te hauha'a o te ŋā vi'e hove mo rāua, 'e mo na'a i rā me'e ta'e tano aŋa era e rāua, he haka roa-roa te pure iŋa 'i mu'a o te taŋata mo haka tu'u i a rāua pa he nu'u riva. 'Ī a au he kī atu: 'ata paŋaha'a te ūtu'a ka topa ena ki rā ŋā nu'u».
41012041	'I te mahana e tahi e noho rō 'ā a Ietū 'i mu'a o te 'avahata ha-ha'o moni 'i te Kona Ha'amuri 'Atua, e u'i 'ā pē hē te nu'u e ha-ha'o era i te moni. He take'a me'e rahi nu'u 'ono e ha-ha'o 'ā me'e rahi nō atu moni.
41012042	E noho e u'i nō 'ā a Ietū i tu'u rō ai e tahi vi'e hove veve, he ha-ha'o e rua tara 'aurī ta'e hauha'a rahi.
41012043	He raŋi ia e Ietū ki tā'ana nu'u hāpī mo haka hāhine 'e he kī: —'Ī a au he kī atu: i hau rō atu 'i te hauha'a, ki te 'Atua, te moni va'ai e te vi'e hove veve era ki te moni va'ai e te tētahi nu'u era.
41012044	Te nu'u ta'ato'a era, pa'i, hai tara e topa rō 'ā i a rāua i va'ai ai; 'e te vi'e era, 'i roto i tō'ona veve, te tara ai mo tō'ona ora i va'ai tahi nō mo te 'Atua.
41013001	I oho era a kuā Ietū mo e'a mai roto i te Kona Ha'amuri 'Atua, he kī e tahi o tā'ana nu'u hāpī: —¡E te Ma'ori, ka u'i rā koe i te nu-nui 'e i te nehe-nehe o te mā'ea o te hare o te kona nei!
41013002	He kī e Ietū: —E u'i riva-riva te ŋā hare ena. Pe mu'a ka oho ena e ko ai haka 'ou e tahi mā'ea 'i ruŋa i te rua mā'ea. E haka marua tahi rō.
41013003	He oho ia a kuā Ietū ki te Ma'uŋa o te 'Ōrivo, o mu'a o te Kona Ha'amuri 'Atua. I noho era a Ietū, he haka hāhine a Pētero, a ⌊Tanatiako⌋, a ⌊Iovani⌋ 'e a Antarea, 'e he 'ui e rā nu'u ki a Ietū mo 'ite e rāua nō
41013004	a hē ka topa tū me'e era, 'e pē hē ana aŋi-aŋi ko hāhine 'ā te hora mo topa.
41013005	He kī e Ietū: «E u'i kōrua 'o haka ma'a-ma'a rō atu.
41013006	Nu'u rahi te nu'u ka tu'u atu ena he kī atu ko au a rāua. Pē nei ka kī atu ena: “He Kiritō au”. E rahi rō te nu'u ka haka ma'a-ma'a ena.
41013007	»Ka ŋaro'a ena e kōrua i te parau 'āpī ko tama'i 'ā a nei 'e a rā, 'ina kōrua ko ri'a-ri'a. He topa mau 'ā te me'e ena. 'E, ka ai atu pē ira, kai hāhine 'ā te hope'a o te ao nei.
41013008	Te nu'u o te henua e tahi e moto rō ki te nu'u o te rua henua, 'e he tama'i te 'ariki o te kona e tahi ki te 'ariki o te rua kona. 'E me'e rahi nō atu kona ka mākenu-kenu ena te henua, 'e he ai te maruaki. He ha'amata iŋa iho rā o te 'ati mo topa mai.
41013009	»E hāpa'o kōrua i a kōrua 'ā. Nā e va'ai rō i a kōrua ki te rima o te nu'u ra-rahi o tātou o te ⌊hūrio⌋ 'e e tōtōā rō i a kōrua 'i roto i te hare pure. E ma'u rō mo ture e te suerekao 'e e te 'ariki 'o te ai o kōrua he nu'u hāpī 'ā'aku. 'I rā hora ka haka 'ite ena kōrua ki a rāua o ruŋa i a au.
41013010	Te ⌊roŋo riva-riva o te 'Atua⌋, pa'i, e haka 'ite e oho rō ki te taŋata o te henua ta'ato'a 'i ra'e ki te tu'u iŋa mai o te hope'a o te ao.
41013011	»Hora era ko va'ai 'ā i a kōrua ki te rima o te nu'u ra-rahi, 'ina ko mana'u he aha te me'e mo kī. Ka kī nō kōrua i te vānaŋa ka haka 'ite atu ena e te 'Atua 'i rā hora; ta'e ko kōrua, pa'i, te me'e ka vānaŋa era, he ⌊Vārua Maitai⌋.
41013012	»'I rā ŋā mahana, e va'ai rō e te taina i tō'ona taina ki te rima o te nu'u mo tiŋa'i mo mate, 'e pē ira 'ana te matu'a i te rāua ŋā poki. 'E te ŋā poki e 'enemī rō mo te rāua matu'a 'e e va'ai rō ki te nu'u mo tiŋa'i mo mate.
41013013	Te taŋata o te henua ta'ato'a e ma'u rō i te riri mo kōrua he haka moe o kōrua i te mana'u 'i ruŋa i a au. 'E te kope haka moe oho nō i tō'ona mana'u 'ātā ki te hope'a he rava'a i te ora 'āpī 'ina he hope'a ra'a va'ai e te 'Atua.
41013014	»Nā e tu'u rō te mahana te kope ko ia te me'e ka hano-hano 'e ka 'enemī ena e te 'Atua he oho he noho 'i te ⌊Kona 'Ata Mo'a⌋ o te Kona Ha'amuri 'Atua, he kona 'ina a ia ko ai 'i ira. (Te kope tai'o i te me'e nei e aŋi-aŋi riva-riva). »Ka topa ena te me'e nei, te nu'u noho o Hūrea e tē-tere a te kona ma'uŋa;
41013015	'e te kope 'i haho o tō'ona hare, 'ina ko uru ko to'o e tahi me'e mai roto;
41013016	'e te kope 'i 'uta, 'ina ko hoki ki te hare ni mo to'o i tō'ona paratoa.
41013017	»¡'I rā ŋā mahana ko te 'aroha 'i te hānautama 'e 'i te ŋā vi'e e haka 'omo-'omo nō 'ā i te rāua ŋā poki!
41013018	E ani ki te 'Atua mo ta'e topa o te me'e nei 'i te 'āva'e o te toŋa.
41013019	Te 'ati ka topa era 'i rā ŋā mahana he taparahi-ta'ata, he me'e kai topa 'ā mai te hora aŋa e te 'Atua i te ao ki 'aŋarīnā, 'e 'ina e ko ai haka 'ou te me'e tu'u pē ira ki te hora hope'a.
41013020	Mo ta'e haka poto e te 'Atua i rā ŋā mahana, 'ina e tahi taŋata mo ora. 'E, ko haka poto 'ā 'i te haŋa ki te nu'u ha'ata'a e ia mā'ana.
41013021	»Mo kī atu e te kope e tahi 'i rā ŋā mahana: “'Ī te ⌊Kiritō⌋ 'ī a'a” 'o “'Ai te Kiritō 'ai rā”, 'ina kōrua ko haka roŋo.
41013022	Nā e tu'u rō mai te kiritō 'e te perofeta ta'e parauti'a; e aŋa rō i te mana mo haka ma'a-ma'a i te mana'u o te taŋata, 'ātā i te mana'u o te nu'u ha'ata'a e te 'Atua mā'ana ana rava'a e rāua.
41013023	Nā ko haka 'ite atu 'ana e au 'i ra'e ki te topa iŋa mai o rā ŋā me'e. 'O ira, e u'i e hāpa'o kōrua.
41013024	»Ki oti te mahana o rā ŋā 'ati, he pōhāhā te ra'ā 'e e ko mā'eha haka 'ou te māhina;
41013025	he vī-viri te hetu'u 'e he rurū tahi te me'e o te raŋi.
41013026	»'I rā hora ka take'a ena i te Poki o te taŋata ka topa mai 'i ruŋa i te raŋi e tahi 'i ruŋa i a ia te pūai 'e te 'ana-'ana o te 'Atua.
41013027	He uŋa i te merahi mo haka taka-taka i te nu'u ha'ata'a mā'ana mai te kona ta'ato'a o te ao, mai te kona hope'a mau era o te henua 'ātā ki te kona hope'a era o te raŋi».
41013028	He kī haka 'ou ia e Ietū: «E haka topa te kōrua mana'u 'i ruŋa i te tumu pika: Ki ai tō'ona maŋa 'āpī, 'e ki pipi tō'ona raupā, he aŋi-aŋi e kōrua ko hāhine 'ā a hora.
41013029	Pē ira 'ā, ka take'a ena e kōrua ko topa 'ā te ŋā me'e nei, e 'ite: ko hāhine 'ā te hoki iŋa mai o te Poki o te taŋata.
41013030	'Ī a au he kī atu: te taŋata o te hora nei e ko ŋaro hia ka topa rō mai ena te ŋā me'e nei.
41013031	E ŋaro rō te raŋi 'e te henua. 'E, tā'aku vānaŋa nei e ko ŋaro; e tano tahi rō.
41013032	»Te mahana 'e te hora o tō'ona hoki iŋa mai 'ina e tahi taŋata i 'ite, kai 'ite e te merahi o te raŋi, 'e pē ira tako'a 'ā te Poki; he Matu'a mau nō te me'e i 'ite.
41013033	»'O ira, e veveri e 'ara te mata; 'ina, pa'i, kōrua kai 'ite a hē te me'e nei ka topa.
41013034	Te hoki iŋa mai ō'ona ka ai ena pa he hoki iŋa ki tō'ona hare o te kope oho ki te rua henua. »Te kope nei, 'i ra'e ki tō'ona oho, he haka hāpa'o i tō'ona hare ki te nu'u tāvini 'e ki rā nu'u i kī ai i te rāua me'e mo aŋa. Ki te kope ko ia te 'auario o te 'ōpani i kī ai: “E u'i koe 'o ha'uru rō”.
41013035	»Pē ira tako'a 'ā a kōrua, e u'i 'o hā'uru rō; 'ina, pa'i, kōrua kai 'ite a hē ka tu'u mai tū kope era ō'ona te hare, te aura'a, te Poki o te taŋata. E tano nō 'i te ahi-ahi pō, 'i te 'ahuru mā piti o te pō, 'i te hora 'o'oa o te moa 'o 'i te pō'ā.
41013036	E u'i 'o tu'u rō atu he ma'urima i a kōrua e hā'uru 'ā.
41013037	Te me'e nei e au e kī atu ena ki a kōrua, ki te ta'ato'a tako'a a au e kī nei: ¡E veveri e 'ara te mata!».
41014001	E rua mahana toe mo te ⌊ŋoŋoro he Pakate⌋, ŋoŋoro kai i te haraoa 'ina he revaura. Te ⌊oromatu'a ra-rahi⌋ ananake ko te ⌊ma'ori o te haka tere hūrio⌋ e kimi 'ana i te rāve'a mo 'a-'aru hai reo-reo i a Ietū 'e mo tiŋa'i mo haka mate.
41014002	I ai rō tētahi o rā nu'u i kī mo ta'e 'a-'aru 'i rā ŋā mahana era o te ŋoŋoro 'o tātake 'e 'o moto te taŋata.
41014003	A Ietū ia 'i Vētānia, 'i te hare o Tīmona, e kī tako'a era ko Rēpera. E noho nō 'ā a Ietū 'i ruŋa i te 'amurama'a, he tu'u e tahi vi'e e ma'u rō 'ā e tahi ipu aŋa hai mā'ea nehe-nehe ko 'ī 'ā e te mano'i he nardo, mano'i hope'a o te hauha'a. He tī-tiŋi e rā vi'e i te pu'a o rā ipu mo ha-hata 'ai ka huri a ruŋa i te pū'oko o Ietū.
41014004	I ai rō te nu'u o rā kona i riri, i kī ki a rāua 'ā: «¿He aha i haka māu'a ai i te mano'i?
41014005	Māu'a 'ō i ta'e ho'o ai mo hā'ū'ū ki te veve. Te moni, pa'i, o te mano'i era ko te tara ena mo 'auhau e toru hānere mahana aŋa». He ture ia e rā nu'u ki rā vi'e.
41014006	He kī e Ietū: «¡Ka haka rē! ¿He aha kōrua e ture ena ki a ia? Nā e aŋa 'ana i te me'e riva-riva mō'oku.
41014007	Te nu'u veve e ko ŋaro mai muri i a kōrua ki te hora hope'a. Hora nō era o kōrua i haŋa e tano nō mo hā'ū'ū ki a rāua. 'E, a au e ko noho e ko oho nō atu 'i muri i a kōrua.
41014008	'E te vi'e nei ko aŋa 'ā i tā'ana me'e i tano mo aŋa: 'ī ko haka 'eo era 'ā i tō'oku hakari mo tō'oku hora tanu.
41014009	'Ī a au he kī atu: 'i te kona ta'ato'a o te ao haka 'ite i te ⌊roŋo riva-riva o te 'Atua⌋, he vānaŋa tako'a o ruŋa i te me'e aŋa mai nei e ia; pē ira ka ta'e rehu ena a ia».
41014010	A Hura Ikariote, he kope o roto o te ho'e 'ahuru mā piti nu'u hāpī 'a Ietū, he oho he vānaŋa ki te nu'u oromatu'a ra-rahi mo va'ai e ia i a Ietū.
41014011	I ŋaro'a era e rā nu'u i te vānaŋa 'a Hura, he koa rō atu 'ai 'e he kī mo 'auhau e rāua hai moni. Pē ira a Hura i ha'amata i u'i ai i te hora tano mo va'ai i a Ietū ki rā nu'u.
41014012	'I te mahana ra'e o te ŋoŋoro kai i te haraoa 'ina he revaura, he mahana tiŋa'i i te māmoe mo te Pakate, he 'ui e tā'ana nu'u hāpī ki a Ietū: —¿'I hē mātou ana aŋa i te tātou kai mo te Pakate?
41014013	He uŋa ia e Ietū e rua o tā'ana nu'u hāpī: —Ka oho ki Hērutarema. 'I ira ka take'a ena e kōrua i te taŋata e tahi e ma'u rō 'ā i te karo vai. He oho kōrua 'i tu'a.
41014014	'E, a te kona ō'ona ka uru era, he uru tako'a kōrua he kī ki te taŋata ō'ona te hare: “Ko uŋa mai 'ā e te Ma'ori mo 'ui atu: ¿'I piha hē ka kai ena a ia i te kai o te Pakate ananake ko tā'ana nu'u hāpī?”.
41014015	Mā'ana e haka take'a atu i te piha nui-nui o ruŋa ko haka riva-riva era 'ā. 'I roto a kōrua ana aŋa i te tātou kai.
41014016	He e'a ia tū ŋā kope era he oho ki Hērutarema. I tu'u era he take'a ko tano tahi 'ā pē tū me'e kī era e Ietū, 'e he aŋa i tū kai era o te Pakate. I oti era he hoki ki muri i a kuā Ietū.
41014017	Ko ahi-ahi pō 'ā i tu'u ai a Ietū ki rā hare ananake ko te ho'e 'ahuru mā piti nu'u hāpī 'ā'ana.
41014018	E ka-kai nō 'ā he kī e Ietū: —'Ī a au he kī atu: e tahi o roto o kōrua e kai mai ena 'i muri i a au, nā he va'ai i a au ki te nu'u.
41014019	He māui-ui rō atu 'ai te māhatu o tū nu'u era 'ā'ana, 'e he ha'amata he 'ui e tahi e tahi ki a Ietū: —¿Ko au hō nā me'e?
41014020	He pāhono e Ietū: —He kope e tahi o roto o kōrua haka ruku tako'a i tā'ana haraoa 'i roto i te mareti haka ruku 'ā'aku.
41014021	Te me'e ta'ato'a hā'aki 'i ruŋa i te ⌊Pāpa'i Mo'a⌋ mo topa ki te ⌊Poki o te taŋata⌋ e ko ta'e topa; 'e, ¡ko te 'aroha 'i te kope mā'ana e va'ai ki te nu'u! I hau 'i te riva mō'ona 'āhani i ta'e poreko.
41014022	E ka-kai nō 'ā, he to'o e Ietū i te haraoa, he māuru-uru ki te 'Atua, he more-more 'e he tuha'a ki tā'ana nu'u hāpī he kī: «Ka kai kōrua i te haraoa ena; he hakari ō'oku».
41014023	I oti era he to'o i te hapaina vino, he māuru-uru ki te 'Atua, he va'ai ki tū nu'u era 'e ta'ato'a i unu ai.
41014024	'E he kī: «He toto nā ō'oku ka tehe ena mo te riva-riva o te taŋata; hai nā toto ka tāpa'o ena te ⌊haka tere iŋa 'āpī o te 'Atua ananake ko te taŋata⌋ ⌊haka moe i te mana'u⌋ 'i ruŋa i a au.
41014025	'Ī a au he kī atu: e ko unu haka 'ou a au i te vino 'ātā ki te mahana ka unu nei a au i te vino 'āpī 'i te ao haka tere e te 'Atua».
41014026	He hīmene ia ananake mo ha'ahana-hana ki te 'Atua. I oti era he e'a a kuā Ietū he oho ki te Ma'uŋa o te 'Ōrivo.
41014027	'I te ara he kī e Ietū: —A kōrua ta'ato'a he haka rehu i a au 'i te pō nei. Pē ira, pa'i, e hā'aki ena 'i ruŋa i te Pāpa'i Mo'a 'i te vānaŋa kī e te 'Atua pē nei ē: “E tiŋa'i rō a au i te taŋata hāpa'o māmoe, 'e he maraŋa tahi tā'ana māmoe”.
41014028	»'E, ka ai atu he topa pē ira, ki ora a au mai te mate, he piri a tātou 'i Karirea.
41014029	He kī e Pētero: —Mo haka rehu i a koe e te nu'u ta'ato'a ena, mā'aku koe e ta'e haka rehu.
41014030	He kī e Ietū: —'Arīnā mau nei 'ā 'i te pō, e ko 'o'oa hia te rua 'o'oa iŋa o te moa, ka kī rō ena koe ki te nu'u e toru kī iŋa kai 'ite koe ko ai a au.
41014031	He kī haka 'ou ia e Pētero: —¡Ka ai atu he mate a au 'i muri i a koe, e ko kī au, ki te hora hope'a, kai 'ite a au ko ai a koe! 'E 'ai te tētahi nu'u hāpī 'a Ietū e kī tako'a atu era pē ira.
41014032	I oho era he tu'u a kuā Ietū ki te kona te 'īŋoa ko Hetesēmānī 'i te Ma'uŋa era o te 'Ōrivo. He kī ki te rahi ra'a o tā'ana nu'u hāpī: «Ka noho nō kōrua 'i nei; 'ī a au he oho he pure».
41014033	He ma'u ia e Ietū 'i muri i a ia i a Pētero, i a ⌊Tanatiako⌋ 'e i a Iovani. E oho nō 'ā ananake he o'o te ri'a-ri'a ki a Ietū 'i te mana'u ki te 'ati ka topa era ki a ia 'e he ŋaro'a 'ina ō'ona haŋu toe mo 'amo i rā 'ati.
41014034	He kī ki tū ŋā kope era: «E rahi rō 'ana te māui-ui ŋaro'a e au 'i roto i tō'oku māhatu 'i te 'ati ka topa mai ena. Ka no-noho nō mai kōrua 'i nei; e u'i 'o hā'uru rō».
41014035	He haka 'ava-'ava a Ietū a mu'a, he tū-turi, he noi 'ātā ka puā rō te tira ki te 'ō'one, 'e he ani ki te 'Atua mo ta'e topa o tū 'ati era.
41014036	Pē nei i kī ai: «E Koro ō'oku ē, 'ina e tahi me'e mo ta'e rava'a e koe. Ka to'o te 'ati nei mai ruŋa i a au. 'E, ka ai atu pē nei tō'oku mana'u, ka haka tano koe hai me'e nō ena 'ā'au i haŋa, 'e ta'e hai me'e haŋa 'ā'aku».
41014037	He hoki ia ki tū kona era 'i ira a kuā Pētero, he u'i ko hā'uru 'ana. He kī ki a Pētero: «E Tīmona, ¿e ha'uru 'ā a koe? ¿Kai rava'a hia ka tahi hora 'e ko paŋaha'a 'ā koe 'i te ha'uru?
41014038	E 'a-'ara e pure kōrua 'o hara. Nā 'i roto i a kōrua te haŋa mo aŋa i te me'e riva-riva, te 'ino nō, he pūai kore o kōrua».
41014039	He oho haka 'ou a Ietū he pure pē tū hora ra'e era.
41014040	I hoki haka 'ou era, ko hā'uru haka 'ou 'ā tū nu'u era 'i te rohi-rohi. I 'a-'ara era, 'ina kai 'ite he aha te me'e mo kī.
41014041	'I te toru hoki iŋa o Ietū mai te pure iŋa, he kī ki tū nu'u era: «¿E hā'uru 'ana a kōrua? ¿E haka ora 'ā? Ka haka oti te kōrua rava ha'uru. Ko tano 'ā te hora o te Poki o te taŋata mo va'ai ki te rima o te nu'u hara.
41014042	Ka e'a ki ruŋa ki oho rō tātou. Nā ko hāhine mai 'ā tū kope era mo va'ai i a au ki te rima o te nu'u ra-rahi».
41014043	E vānaŋa nō 'ā a Ietū ki tū nu'u era i tu'u rō ai a Hura, he kope o roto o te ho'e 'ahuru mā piti nu'u hāpī 'ā'ana. 'I muri i oho tako'a ai me'e rahi taŋata e ma'u-ma'u rō 'ā i te hoe 'e i te miro i uŋa e te nu'u oromatu'a ra-rahi, e te ma'ori o te haka tere hūrio 'e e te nu'u pū'oko haka tere hūrio.
41014044	Ko ha'a'au era 'ana e Hura ki tū nu'u era pē nei ē: «Ka u'i atu ena kōrua i te kope ko hoŋi 'ā e au, ko ia rā taŋata. Ka 'a-'aru ka ma'u ka oho; e u'i 'o tere rō».
41014045	He haka hāhine a Hura ki a Ietū he kī: «¿Pē hē koe, e te Ma'ori ē?». 'E he hoŋi a te 'āriŋa.
41014046	'I tū hora 'ā he 'a-'aru e tū nu'u era i a Ietū.
41014047	E tahi kope o roto o te nu'u 'a Ietū he kume i tā'ana hoe, he pa'o i te tariŋa o te tāvini o te oromatu'a hope'a o te ra-rahi.
41014048	He 'ui ia e Ietū ki tū nu'u tu'u era: —¿He toke-toke 'ō a au i oho mai ai kōrua e ma'u-ma'u rō 'ana i te hoe 'e i te miro mo 'a-'aru i a au?
41014049	Paurō te mahana 'i muri i a kōrua e noho e hāpī era a au 'i te Kona Ha'amuri 'Atua 'e 'ina a kōrua kai 'a-'aru i a au. I ai ai pē nei e haka tano 'ā ki te me'e hā'aki 'i ruŋa i te Pāpa'i Mo'a.
41014050	'I tū hora mau era 'ā he hoa i a Ietū e tā'ana nu'u hāpī he tē-tere.
41014051	He kope 'āpī mau nō e tahi i oho 'i tu'a e viri rō 'ā i a ia hai tāvana. He moko e te nu'u he 'a-'aru a te kahu.
41014052	He haka pako'o e tū kope era i rā kahu 'e he e'a he tere 'ina e tahi me'e uru.
41014053	He ma'u ia e tū nu'u era i a Ietū ki te hare o te oromatu'a hope'a o te ra-rahi. He taka-taka 'i ira te nūna'a taŋata ta'ato'a i a rāua te kī iŋa hope'a o te haka tere hūrio: he nu'u oromatu'a ra-rahi, he nu'u pū'oko haka tere hūrio, 'e he nu'u ma'ori o te haka tere hūrio.
41014054	A Pētero ia e haka 'ava-'ava rō 'ā i a ia i oho ai 'i tu'a 'ātā ka tu'u rō ki rā hare. He noho 'i haho he haka mahana i a ia ki te ahi 'i muri i te nu'u mūto'i.
41014055	Tū nūna'a taŋata era i a rāua te kī iŋa hope'a o te haka tere hūrio e u'i 'ā i te 'ōtohe mo haka ūtu'a i a Ietū hai mate 'e 'ina kai rava'a
41014056	'o te ta'e ai e rua 'o e toru mata'ite i kī ko tū me'e 'ā, ki tano ai ki te rāua haka tere iŋa, ka ai atu nu'u rahi i mata'ite hai reo-reo o ruŋa i a Ietū.
41014057	He e'a ia tētahi nu'u ki ruŋa he reo-reo tako'a:
41014058	«Ko ŋaro'a 'ā e mātou te kī iŋa ō'ona he haka hiŋa e ia i te ⌊Kona Ha'amuri 'Atua⌋ aŋa e te taŋata 'e, 'i te toru mahana, ko haka tu'u haka 'ou 'ā e tahi ta'e e aŋa e te taŋata».
41014059	'E, ka ai atu pē ira, te rāua me'e kī ta'e ko tū me'e 'ā.
41014060	He māroa ia te oromatu'a hope'a o te ra-rahi 'i vāeŋa o tū nu'u ta'ato'a era he 'ui ki a Ietū: —¿'Ina 'ō a'a pāhono? ¿He aha te me'e e kī mai nei o ruŋa ō'ou?
41014061	I mou nō a Ietū; 'ina kai pāhono. He 'ui haka 'ou e tū oromatu'a hope'a era o te ra-rahi: —¿He Kiritō koe, he Poki o te 'Atua?
41014062	He pāhono e Ietū: —'Ē-ē, ko au. 'E a kōrua e take'a rō i te Poki o te taŋata e noho rō 'ana 'i te pā'iŋa mata'u o te 'Atua 'e i tō'ona topa iŋa mai 'i ruŋa i te raŋi e tahi.
41014063	I ŋaro'a era e rā oromatu'a i tū vānaŋa era 'a Ietū, he ihi i tō'ona kahu mo haka take'a i tō'ona riri 'e he kī: —¿Mo aha nō o tātou te mata'ite haka 'ou?
41014064	Nā ko ŋaro'a 'ana e kōrua i te kī iŋa mai i te vānaŋa 'ina he tano mo te 'Atua. ¿Pē hē te kōrua kī? Ta'ato'a i kī ai ko hape 'ā, 'e ka tiŋa'i ka haka mate.
41014065	He ha'amata ia e te tētahi nu'u he 'anu-'anu 'i te 'āriŋa o Ietū. He puru i te mata he haka eke-eke hai rima koia ko kī: «¡Ka kī mai rā 'a 'ai a koe i pu'a atu!». 'E he haka eke-eke tako'a e te mūto'i hai rima ki te 'āriŋa.
41014066	E noho nō 'ana a Pētero 'i haho o rā hare i tu'u ai te vi'e tāvini e tahi o te oromatu'a hope'a o te ra-rahi.
41014067	I take'a era i a Pētero e haka mahana 'ā 'i muri i te ahi, he noho he u'i riva-riva 'e he kī: —Ē, a koe o roto i te nu'u oho 'i muri i a Ietū era o Nātāreta.
41014068	He kī e Pētero: —'Ina a au kai 'ite ko ai te kope ena, 'e kai 'ite a au he aha ta'a me'e e vānaŋa mai ena. He oho a Pētero ki muri i te 'ōpani. He 'o'oa ia te re'o o te moa.
41014069	I oho era he take'a haka 'ou e tū tāvini era i a Pētero 'e he kī ki te nu'u o ira: —Te kope era o rā nu'u.
41014070	He 'ina haka 'ou e Pētero. Ko hini 'ā he kī haka 'ou e te nu'u o tū kona era: —He parauti'a, a koe o te nu'u oho 'i muri i a Ietū. O Karirea tako'a, pa'i, koe.
41014071	He kī e Pētero ki rā nu'u: —He hōrea atu a au hai 'īŋoa o te 'Atua, kai 'ite a au ko ai te taŋata ena, 'e ka hoa a au ki roto i te pō'auahi mo ai e reo-reo atu 'ana a au.
41014072	He 'o'oa haka 'ou ia te moa 'i rā hora, 'e he topa te mana'u o Pētero ki tū me'e kī era e Ietū: «E ko 'o'oa hia te rua 'o'oa iŋa o te moa ka kī ena e koe e toru kī iŋa kai 'ite koe ko ai a au». 'E he to'o rō atu 'ai te taŋi o Pētero.
41015001	'I te pō era 'ā, i oti era te ha'a'au o te ⌊nūna'a taŋata i a rāua te kī iŋa hope'a o te haka tere hūrio⌋: he nu'u ⌊oromatu'a ra-rahi⌋, he nu'u pū'oko haka tere hūrio 'e he ⌊ma'ori o te haka tere hūrio⌋, he ma'u i a Ietū e here-here rō 'ā, 'e he va'ai ki a Pirato, he suerekao rōmano.
41015002	He 'ui ia e Pirato ki a Ietū: —¿He 'Ariki koe o te ⌊hūrio⌋? He pāhono e Ietū: —'Ā'au i kī.
41015003	Me'e rahi te me'e i tuhi e te nu'u oromatu'a ra-rahi o ruŋa i a Ietū.
41015004	'O ira i 'ui haka 'ou ai e Pirato ki a Ietū: —¿'Ina 'ō 'a'a me'e mo kī? ¿'Ina koe he ŋaro'a i te rahi o te me'e e tuhi atu ena o ruŋa ō'ou?
41015005	Kai pāhono e Ietū, 'e he māere a Pirato.
41015006	'I te ⌊ŋoŋoro he Pakate⌋, e haka e'a rō 'ā a Pirato e tahi taŋata mai roto i te hare ma'u'aurī, taŋata nō era o te hūrio i haŋa.
41015007	'I roto te kope e tahi te 'īŋoa ko Varavā. E puru rō 'ā ananake ko te tētahi atu nu'u 'o te haka tumu i te ture ki te nu'u ra-rahi rōmano 'e 'o te mate o te taŋata i a rāua.
41015008	He haka hāhine ia te nu'u, he ha'amata he ani ki a Pirato mo haka e'a e tahi taŋata mai roto i te hare ma'u'aurī pa he me'e aŋa e ia paurō te matahiti.
41015009	He 'ui ia e Pirato: —¿E haŋa rō kōrua mo haka pako'o e au i te 'Ariki o te hūrio?
41015010	I 'ui ai pē ira e Pirato 'i te 'ite he mākota o tū nu'u oromatu'a ra-rahi era i va'ai ai i a Ietū ki a ia.
41015011	He kī ia e rā ŋā oromatu'a ki te nu'u mo ohu ki a Pirato ko Varavā te me'e mo haka e'a.
41015012	He 'ui haka 'ou e Pirato: —¿He aha te kōrua me'e haŋa mo aŋa e au ki te taŋata nei e kī ena e kōrua he 'Ariki o te hūrio?
41015013	He raŋi e tū nu'u era: —¡Ka veo 'i ruŋa i te tātaurō!
41015014	He 'ui e Pirato: —¿He aha tā'ana me'e ta'e tano i aŋa? He 'ata ohu e rā nu'u: —¡Ka veo 'i ruŋa i te tātaurō!
41015015	'I te haŋa o Pirato mo riva-riva ō'ona ki tū nu'u era, he haka e'a i a Varavā. 'E ko Ietū i haka tiŋa'i hai 'uaka. I oti era he va'ai ki te va'ehau 'e he kī mo veo 'i ruŋa i te tātaurō.
41015016	He ma'u ia e te va'ehau i a Ietū ki te kona e tahi o roto i te hare o Pirato, 'e 'i ira i haka taka-taka ai i te va'ehau.
41015017	He to'o mai e te va'ehau he patu i te kahu o Ietū 'e he haka pu'a hai kapa mea-mea 'uri, 'e ki te pū'oko i huki ai hai hei i aŋa hai maŋa-maŋa o te tiare pū-pū.
41015018	I oti era he ha'amata he haka me'e-me'e: «¡Pē hē te 'Ariki o te hūrio!».
41015019	'E he pu'a-pu'a hai miro ki te pū'oko koia ko 'anu-'anu, 'ai ka noi ananake ka tū-turi pa he me'e ena ē: e ha'atura 'ā a rāua ki te 'ariki.
41015020	I oti era te haka me'e-me'e, he patu i tū kapa era, he haka uru haka 'ou i tō'ona kahu, 'e he ma'u he oho mo veo 'i ruŋa i te tātaurō.
41015021	E ma'u e oho nō 'ā i a Ietū a te ara he piri te taŋata e tahi o te kona ko Tīrene te 'īŋoa ko Tīmona, matu'a tane o Arehantaro ararua ko Rufo, e hoki 'ā mai 'uta. He to'o mai e te va'ehau he haka 'amo i te tātaurō 'amo e Ietū.
41015022	He uŋa he oho ia i a Ietū ki te kona te 'īŋoa ko Korokota (te aura'a o te 'īŋoa nei: «kona o te pakahera taŋata mate»).
41015023	I tu'u era ki ira, he va'ai e te va'ehau i te 'ava ko 'āno'i 'ana hai mirra 'o ŋaro'a rahi e ia i a mamae, 'e, kai haŋa e Ietū mo unu.
41015024	He to'o mai he veo 'i ruŋa i te tātaurō. I oti era he noho te va'ehau he pere i te kahu o Ietū mo u'i ki a ai ki a ai ka topa era.
41015025	Hora iva o te pō'ā i veo ai i a Ietū 'i ruŋa i te tātaurō.
41015026	'I te pū'oko o rā tātaurō i huki ai te miro e hā'aki rō 'ā: «He 'Ariki o te hūrio», he haka 'ite iŋa i te tumu o tō'ona ūtu'a.
41015027	'I te pā'iŋa mata'u 'e 'i te pā'iŋa maui o Ietū te tātaurō haka 'ou 'i ruŋa i veo ai e rua toke-toke. [
41015028	Pē ira i haka tano ai ki te me'e kī 'i ruŋa i te ⌊Pāpa'i Mo'a⌋: «E tataku rō 'i roto i te nu'u taparahi-ta'ata».]
41015029	Te nu'u vari a ira 'ai e vā-vā era koia ko ue-ue i te rāua pū'oko e kī era: «¡Ē! ¿Ta'e 'ō ko koe tū me'e kī era he haka hiŋa i te ⌊Kona Ha'amuri 'Atua⌋ 'e e toru mahana he haka tu'u haka 'ou e koe?
41015030	¡Ka haka e'a, ho'i, koe i a koe mai roto i te 'ati ena 'e ka topa mai mai ruŋa i te tātaurō!».
41015031	Te nu'u oromatu'a ra-rahi 'e te ma'ori o te haka tere hūrio 'ai e haka ka-kata era: «Ko haka e'a 'ana i te tētahi taŋata mai roto i te rāua 'ati, 'e, ¿e ko rava'a mo haka e'a i a ia mau 'ā?
41015032	¡Ka topa, ho'i, te ⌊Kiritō⌋, te 'Ariki o Itaraera, mai ruŋa i te tātaurō, ki take'a mai 'e ki haka moe ai te mātou mana'u 'i ruŋa i a ia!». 'E, tako'a, i vā-vā rō i a Ietū e tū ŋā kope veo era 'i tupu'aki ō'ona.
41015033	I tano era te hora kai, he pōhāhā tahi te henua 'ātā ki te hora toru o te ahi-ahi.
41015034	'I rā hora i a'u a Ietū i te re'o i ohu ai: Eloí, Eloí, ¿lemá sabactani? (Te ha'aaura'a o te vānaŋa nei: «E tō'oku 'Atua ē, e tō'oku 'Atua ē, ¿he aha a koe i haka rē ai i a au hoko tahi nō?»).
41015035	He ŋaro'a e te nu'u o tū kona era he kī: «Ka haka roŋo rā kōrua, e ohu 'ā ki te perofeta era ko 'Ēria».
41015036	He tahuti e tahi o roto o rā nu'u, he to'o i te me'e tu'u pa he vavai, he haka ruku ki roto i te vino maŋeo, he huki ki ruŋa i te miro, 'e he ma'u he haka puā ki te ŋutu o Ietū mo 'omo-'omo. He kī e rā kope ki te nu'u o rā kona: «¡Ki haka rē nō, ki u'i tātou hoki e tu'u rō mai a ⌊'Ēria⌋ e haka topa rō i a ia mai ruŋa i te tātaurō!».
41015037	He a'u haka 'ou a Ietū i te re'o, he puhi te haŋu hope'a 'e he mate.
41015038	'I rā hora mau 'ā te korotina puru i te kona hope'a o te mo'a o roto i te Kona Ha'amuri 'Atua he paihi mai ruŋa ki raro he topa e rua pā'iŋa.
41015039	'I mu'a o Ietū e tahi kape o te va'ehau rōmano. I take'a era i te huru o tō'ona mate iŋa he kī: «He aŋi mau 'ana 'ō te taŋata nei he Poki o te 'Atua».
41015040	'I rā kona tako'a te ŋā vi'e e u'i era mai kōnui. 'I roto o rā ŋā vi'e a Māria Matarena, a ⌊Māria⌋, matu'a vahine o ⌊Kōsē⌋ ararua ko ⌊Tanatiako⌋ 'Iti-'iti, 'e a Taromē.
41015041	O te ŋā vi'e nei te hā'ū'ū i a Ietū 'i Karirea. 'I muri o rā ŋā vi'e me'e rahi haka 'ou atu ŋā vi'e oho 'i muri i a Ietū ki Hērutarema.
41015042	Ko ahi-ahi 'ā rā mahana, 'e 'o te ai he mahana haka riva-riva mo te rua mahana he ⌊mahana haka ora⌋,
41015043	he oho, kai ri'a-ri'a, a ⌊Kōsē⌋, he taŋata o Ārimatea, he kī ki a Pirato mo va'ai i te hakari o Ietū. Te taŋata nei he taŋata hōnui e tahi o roto o te nūna'a taŋata i a rāua te kī iŋa hope'a o te haka tere hūrio. A ia tako'a e tiaki 'ā ki te tu'u iŋa mai o te ⌊haka tere iŋa 'āpī o te 'Atua⌋.
41015044	I ŋaro'a era e Pirato ko mate 'ā a Ietū he māere. He uŋa ia mo oho o tū kape era o te va'ehau 'e he 'ui e Pirato ki rā kape hoki ko mate mau 'ā.
41015045	I kī era he parauti'a, he ha'ati'a e Pirato mo to'o e Kōsē i te hakari o Ietū.
41015046	He oho ia a Kōsē he ho'o e tahi tāvana rino, he haka topa i te hakari o Ietū mai ruŋa i te tātaurō, 'e he viri hai rā tāvana. I oti era he ma'u he haka rē 'i roto i te kona i ka-karo 'i te mā'ea pa he piha mo te pāpaku 'e 'ai ka puru 'i rā kona hai mā'ea nui-nui taka-taka.
41015047	'E a Māria Matarena ararua ko Māria matu'a vahine o Kōsē 'ai e u'i era 'i hē i haka rē ai i te hakari o Ietū.
41016001	I oti era te ⌊mahana haka ora⌋, he ho'o a Māria Matarena, a ⌊Māria⌋, matu'a vahine o kuā ⌊Tanatiako⌋, 'e a Taromē i te mano'i mo paru i te hakari o Ietū.
41016002	'I te pō era 'ā o te mahana tāpati, mahana ra'e o te tāpati, e e'a iho nō 'ā te ra'ā, he oho ananake ki tū kona haka rē era i te hakari o Ietū
41016003	koia ko 'ui ki a rāua 'ā mā 'ai e tono e haka tapa i te mā'ea puru o rā kona.
41016004	Rā mā'ea, pa'i, mā'ea nui-nui paŋaha'a. I tu'u era te ŋā vi'e nei ki ira, he take'a ko haka tapa era 'ā.
41016005	I uru era ki roto i tū kona haka rē pāpaku era, he take'a e noho rō 'ā 'i te pā'iŋa mata'u e tahi taŋata 'āpī e uru rō 'ā i te kahu tea-tea. He ri'a-ri'a rō atu 'ai rā ŋā vi'e.
41016006	He kī e rā taŋata: «'Ina ko ri'a-ri'a. A kōrua e kimi 'ana i a Ietū era o Nātāreta, kope veo era 'i ruŋa i te tātaurō. A ia ko ora haka 'ou 'ā; 'ina o nei. Ka u'i nō a te kona haka rē era i a ia».
41016007	He kī haka 'ou e tū taŋata era: «Ka oho kōrua ka kī ki a Pētero 'e ki te nu'u hāpī haka 'ou era e ho'e 'ahuru: a Ietū 'i ra'e ki a rāua ka oho ena ki Karirea 'e 'i ira ka piri ena, pa he me'e kī e ia».
41016008	I oti era he e'a rā ŋā vi'e, he tē-tere mai tū kona era ko rurū 'ana 'i te ri'a-ri'a. 'E 'i te ara 'ina kai 'a'amu i tū me'e era. [
41016009	I ora era a Ietū mai te mate 'i te popohaŋa o te mahana ra'e o te tāpati, he haka take'a i a ia 'i ra'e ki a Māria Matarena, he vi'e mai roto i haka e'a ai e Ietū e hitu tātane.
41016010	He oho ia rā vi'e he haka 'ite ki te nu'u hāpī 'a Ietū e ta-taŋi 'ā 'i te koromaki,
41016011	ko ora haka 'ou 'ā a Ietū 'e ko take'a 'ana e ia. He mana'u e rā nu'u ta'e he parauti'a.
41016012	'I te ahi-ahi o rā mahana, e oho nō 'ā e rua kope hāpī 'a Ietū mai Hērutarema ki te rua kona, he piri a Ietū ta'e hai huru rava māhani take'a e rāua.
41016013	I aŋi-aŋi era e rā ŋā kope ko Ietū 'ō rā me'e, he oho he 'a'amu ki te tētahi nu'u hāpī 'a Ietū. 'E mo rā nu'u ta'e 'ā he parauti'a.
41016014	E no-noho nō 'ā te nu'u hāpī 'a Ietū e ho'e 'ahuru mā ho'e 'i ruŋa i te 'amurama'a, he haka take'a a Ietū i a ia. He ture ia 'o te ta'e haka roŋo ki te nu'u take'a ra'e i a ia ko ora haka 'ou 'ā mai te mate, he pū'oko hio-hio o rāua 'e he ta'e ⌊haka moe i te mana'u⌋ 'i ruŋa i a ia.
41016015	I oho era he kī: «E oho kōrua e haka 'ite i te ⌊roŋo riva-riva o te 'Atua⌋ a te henua ta'ato'a.
41016016	Te kope haka moe i te mana'u 'i ruŋa i a au 'e haka ⌊papatito⌋ i a ia he e'a mai roto i te ūtu'a o te hara 'e he rava'a i te ora 'āpī 'ina he hope'a ra'a va'ai e te 'Atua. 'E te kope ta'e haka moe i te mana'u 'i ruŋa i a au, he haka ūtu'a e te 'Atua.
41016017	Te nu'u haka moe i te mana'u 'i ruŋa i a au e aŋa rō i te me'e ka take'a era e te taŋata he aŋi-aŋi: i rā nu'u te mana o te 'Atua. Te nu'u nei e haka e'a rō i te tātane mai roto i te taŋata hai 'īŋoa ō'oku, 'e e vānaŋa rō i te 'arero kē ta'e i hāpī e rāua.
41016018	Mo 'a-'aru tā'ue i te kōreha veneno, 'e mo unu tā'ue i te veneno, e ko 'ati a rāua. 'E 'ātā e ai rō te mana va'ai e te 'Atua, ka haka puā era hai rima ki te nu'u māui-ui, he ora rō 'ai».
41016019	I oti era a Ietū te vānaŋa, he ma'u he iri e te 'Atua ki te raŋi. He noho ia a Ietū 'i te pā'iŋa mata'u o te 'Atua.
41016020	'E tū nu'u hāpī era 'a Ietū he e'a he haka 'ite he oho a te kona ta'ato'a i te roŋo riva-riva o te 'Atua, 'e 'a Ietū te hā'ū'ū i rā nu'u. 'E hai mana aŋa e rā nu'u hai ia e take'a era e te taŋata: te roŋo haka 'ite oho e rāua he parauti'a.]
42001001	I rahi rō te nu'u i u'i mo pāpa'i i te tī-tika mau o te me'e i aŋa e Ietū 'i roto i te taŋata,
42001002	me'e haka 'ite mai e te nu'u he mata'ite mai te ha'amata iŋa o rā ŋā me'e. Ki a rāua i va'ai ai mo ma'u i te aŋa nei he haka 'ite i te ⌊roŋo riva-riva o te 'Atua⌋.
42001003	'E, a au, e tō'oku repahoa hōnui ko Teofiro ē, i rara tahi rō, mai te ha'amata ki te hope'a, hē mau te parauti'a o te me'e ta'ato'a topa era, 'e ki tō'oku mana'u me'e riva-riva mo pāpa'i atu ō'oku i te tī-tika mau,
42001004	ki aŋi-aŋi riva-riva ai e koe i te parauti'a o te me'e hāpī atu era.
42001005	'I te hora ko ⌊'Erore⌋ te 'ariki o Hūrea, e ai rō 'ā e tahi ⌊oromatu'a⌋ te 'īŋoa ko Taharia o roto o te nūna'a oromatu'a hakaara o 'Āvia. Te 'īŋoa o tā'ana vi'e ko Itapera, he hakaara o te oromatu'a o mu'a 'ā ko ⌊'Ārone⌋.
42001006	A rāua nu'u tano ki te mata o te 'Atua; e ha'atura rō 'ana ki te roŋo 'e ki tā'ana haka tere iŋa ko te ha'atura iŋa ena 'ina he hape.
42001007	A rāua 'ina kai ai te poki, he pa'a o Itapera 'e he rahi o te rāua matahiti.
42001008	He tu'u ki te mahana e tahi, he topa ki te nūna'a oromatu'a hakaara o 'Āvia mo ma'u i te aŋa 'i te Kona Ha'amuri 'Atua.
42001009	He u'i ia, pa he me'e rava aŋa e rāua, ki a ai ana topa mo uru ki roto i te ⌊Kona Mo'a⌋ mo tutu i te incienso, 'e i topa ai ki a Taharia.
42001010	'I te hora e tutu 'ā i te incienso, te nu'u taka-taka o haho e pure 'ana.
42001011	E aŋa nō 'ā a Taharia i tū me'e era, he take'a i te merahi e tahi o te 'Atua e māroa rō 'ā 'i te pā'iŋa mata'u o te kona ⌊fata⌋ tutu incienso.
42001012	I take'a era he veveri koia ko ri'a-ri'a.
42001013	He kī e tū merahi era: —E Taharia, 'ina koe ko ri'a-ri'a. Ko ŋaro'a 'ana e te 'Atua i ta'a pure, 'e nā he poreko mai roto i ta'a vi'e te poki mā'au. Ki poreko, he nape koe i te 'īŋoa ko Iovani.
42001014	A koe e ŋaro'a rō i te koa ki roto i te māhatu, 'e me'e rahi nu'u ka koa tako'a ena 'o te poreko o nā poki.
42001015	E riro rō a ia he kope hōnui e tahi ki te mata o te 'Atua. 'Ina e ko unu i te 'ava, 'e mai te hora 'i roto i te manava 'ā, ka ai ena 'i ruŋa i a ia te pūai o te ⌊Vārua Maitai⌋.
42001016	»E rahi rō te itaraera ka haka huri ena e ia i te mana'u ki a Iehoha, ki te 'Atua.
42001017	E oho rō 'i mu'a i te ⌊Kiritō⌋ hai haŋu 'e hai pūai tu'u pa he haŋu 'e pa he pūai o te perofeta era ko 'Ēria, mo haka hoki o te haŋa o te matu'a ki tā'ana poki 'e o te poki ki tō'ona matu'a, 'e mo 'ite o te nu'u ta'e haka roŋo mo ha'atura. Pē ira ka haka riva-riva ena i te taŋata mo te tu'u iŋa mai o te Kiritō.
42001018	He 'ui e Taharia: —¿Pē hē a au ana aŋi-aŋi e topa rō mai te me'e ena? Ko korohu'a 'ana a au, 'e ko rū'au 'ā tā'aku vi'e.
42001019	He pāhono e tū merahi era: —A au ko Kapiriera, e aŋa nei ki te 'Atua; 'ā'ana i uŋa mai i a au mo vānaŋa atu 'e mo haka 'ite atu i te parau 'āpī riva-riva nei.
42001020	'E, 'i tu'u ta'e haka roŋo ki te me'e kī atu e au, nā he kore tu'u re'o 'e e ko vānaŋa haka 'ou koe 'ātā ka tano tahi rō, 'i tō'ona hora, te me'e ta'ato'a kī atu ena e au.
42001021	'Ai ia te taŋata e tiaki nō 'ana 'i haho ki a Taharia koia ko 'ui he aha e ta'e hōrou e ta'e e'a era.
42001022	'E, i e'a ai, 'ina he re'o toe. He aŋi-aŋi e te nu'u ko haka take'a 'ā e te 'Atua i te me'e 'i roto i tū Kona Mo'a era. I haka 'ite ai a Taharia i tā'ana vānaŋa i ha'aaura'a hai rima, 'e pē ira i noho ai.
42001023	I oti era te aŋa o tū ŋā mahana era 'i roto i te Kona Ha'amuri 'Atua, he e'a he oho rō 'ai a Taharia ki tō'ona hare.
42001024	'E, kai roa, he tupu te poki 'a Itapera. E rima 'āva'e i noho ai 'i roto i tō'ona hare 'ina he e'a koia ko mana'u:
42001025	«Te 'Atua i aŋa mai ai i te me'e nei 'o ha'amā haka 'ou a au 'i te nu'u he poki kore 'ā'aku».
42001026	Ka ono 'āva'e o te tupu o Iovani, he uŋa e te 'Atua i te merahi era ko Kapiriera ki Nātāreta, he kona e tahi o Karirea.
42001027	'I ira e noho era a Māria, he uka e tahi kai noho 'ā ki te taŋata, ko ha'amo'a-mo'a 'ā mo ⌊hāipo-ipo⌋ ararua ko te taŋata te 'īŋoa ko ⌊Kōsē⌋ o te hakaara o te 'ariki era ko ⌊Tāvita⌋.
42001028	I tu'u era rā merahi, he uru ki roto i te kona era 'i ira a Māria he kī: —'Iorana koe, e te vovo here o te 'Atua ē. Ararua kōrua ko te 'Atua.
42001029	He māere a Māria 'i tū vānaŋa era 'e he 'ui ki a ia 'ā: «¿He aha hō te aura'a o te vānaŋa era?».
42001030	He kī e tū merahi era: —E Māria, 'ina koe ko ri'a-ri'a. 'I ruŋa i a koe te koa o te 'Atua.
42001031	Nā he tupu ta'a poki; he poreko poki tane. He nape koe i te 'īŋoa ko Ietū.
42001032	E riro rō a ia he taŋata hōnui; e kī rō he Poki o te 'Atua. 'E, pa he haka 'ariki iŋa era o te 'Atua i tō'ona tupuna i a Tāvita, ka haka 'ariki tako'a ena i a ia.
42001033	He haka tere i te itaraera 'ātā ki te hope'a ra'a 'e tō'ona haka tere iŋa 'ina he hope'a ra'a.
42001034	He 'ui e Māria ki tū merahi era: —¿Pē hē te me'e tu'u pē nā ana topa mai ki a au? 'Ina, pa'i, e tahi taŋata noho 'ā'aku.
42001035	He pāhono e te merahi: —E topa rō atu te Vārua Maitai, 'e 'i ruŋa i a koe ka noho ena te mana o te 'Atua. 'O ira te poki ka poreko ena 'ina e ko rava'a e te hara; e kī rō he Poki o te 'Atua.
42001036	Pē ira tako'a 'ana tu'u hua'ai ko Itapera, e kī ena he pa'a, ka ai atu he rū'au, 'ai ko tupu 'ana tā'ana poki ka ono 'āva'e, poki tane.
42001037	Mo te 'Atua, pa'i, 'ina e tahi me'e mo ta'e rava'a mo aŋa.
42001038	He kī e Māria: —A au he tāvini o te 'Atua; ka aŋa 'i ruŋa i a au tā'ana me'e ena e koe e kī mai ena. I oti era te me'e nei, he ŋaro rō 'ai tū merahi era.
42001039	'I rā ŋā mahana, he e'a he oho a Māria e hōrou rō 'ana ki te kona e tahi o te ma'uŋa era o Hūrea.
42001040	He tu'u ia ki te hare o Taharia. I uru era he 'aroha ki a Itapera.
42001041	I ŋaro'a era e Itapera i te 'aroha 'a Māria, he mākenu-kenu te poki o roto i a ia 'e he 'ī rō 'ai a Itapera e te pūai o te Vārua Maitai.
42001042	'O ira i haka pūai te re'o i kī ai: —¡E Māria, 'ata ha'amaitai koe e te 'Atua ki te ta'ato'a ŋā vi'e, 'e ko ha'amaitai tako'a 'ana i ta'a poki!
42001043	¿Ko ai a au i oho mai ai te matu'a vahine o te Kiritō u'i i a au?
42001044	I ŋaro'a era e au i ta'a 'aroha, he mākenu-kenu tā'aku poki 'i te koa.
42001045	¡Ko te koa 'ō i a koe e haka noho ena i te mana'u e topa tahi rō atu te me'e haka 'ite atu era e te 'Atua!
42001046	He kī ia e Māria: «Hai māhatu a au e ha'ahana-hana nei i te 'Atua;
42001047	te koa o tō'oku vārua i a ia, 'Atua haka e'a i a au mai te ūtu'a o te hara.
42001048	Te 'Atua ko mana'u 'ā ki a au, he tāvini ō'ona, 'e mai te hora nei ki te hope'a ra'a e kī rō e te nu'u he vi'e ha'amaitai a au e te 'Atua.
42001049	Ko aŋa 'ana, pa'i, 'i ruŋa i a au i te me'e hope'a o te nui-nui e te 'Atua mo'a, i a ia te pūai ta'ato'a.
42001050	E ko kore te 'aroha ō'ona mo te nu'u ha'amuri ki a ia.
42001051	Ko haka take'a 'ana i tō'ona pūai; kai haka tano i te mana'u o te nu'u kī i hau rāua ki te tētahi.
42001052	Ko hiko 'ana i te tōro'a 'ariki mai te 'ariki, 'e ko haka nui-nui 'ā i te nu'u tōro'a kore.
42001053	Ko ha'a'ī 'ā hai tao'a i te nu'u me'e kore, 'e ko haka oho 'ana i te nu'u 'ono 'ina e tahi me'e ma'u o te rima.
42001054	I hā'ū'ū rō i te itaraera, he tāvini ō'ona, he ta'e rehu o tā'ana hōrea mo haka 'aroha i a rāua.
42001055	Pē ira, pa'i, i hōrea ai ki te tātou tupuna ko ⌊'Aparahama⌋ 'e ki tō'ona hakaara pe mu'a ka oho ena».
42001056	E toru 'āva'e tūma'a i noho ai a Māria 'i muri i a Itapera, 'ai ka hoki iho ki tō'ona hare.
42001057	I tano era te mahana mo poreko o tū poki era 'a Itapera, he poreko poki tane.
42001058	Te hua'ai o Itapera 'e te nu'u o te hare ta'ato'a hāhine ki te hare ō'ona, i 'ite era pē hē te 'Atua i haka take'a ai i tō'ona riva rahi ki a Itapera, he koa tahi rō 'ai.
42001059	I tano era te va'u mahana o te poki, he ma'u he haka tāpa'o i te tāpa'o iŋa o rāua o te ⌊hūrio⌋, he hore i te kiri o te kinoŋa. Te nu'u e haŋa rō 'ana mo nape i te 'īŋoa ko Taharia, he 'īŋoa o tō'ona matu'a tane.
42001060	He kī e te vi'e matu'a o te poki: —Te 'īŋoa mō'ona ko Iovani.
42001061	He pāhono e tū nu'u era: —'Ina e tahi o roto o tu'u hua'ai ai o te 'īŋoa ena.
42001062	He 'ui ia ki te matu'a tane, i ha'aaura'a hai rima, mo 'ite ko ai te 'īŋoa haŋa 'ā'ana mo nape.
42001063	He ha'aaura'a e Taharia mo va'ai e tahi miro pararaha mo pāpa'i, 'e he pāpa'i 'i ruŋa: «Te 'īŋoa mo te poki ko Iovani». 'E he māere tū nu'u ta'ato'a era.
42001064	'I rā hora i vānaŋa haka 'ou ai a Taharia, 'e he ha'amata he ha'ahana-hana ki te 'Atua.
42001065	I u'i era e rā nu'u ko vānaŋa haka 'ou 'ā, he ri'a-ri'a tahi rō 'ai, 'e te nu'u ta'ato'a noho o te kona ma'uŋa o Hūrea i 'ite tako'a rō i rā me'e.
42001066	Te nu'u ta'ato'a ŋaro'a i rā parau 'āpī he 'ui ki a rāua 'ā: «¿Ko ai hō te poki era ka nui-nui ena?», 'i te 'ite pē nei ē: 'i ruŋa i rā poki te mata o te 'Atua.
42001067	A Taharia, te matu'a tane o rā poki, ko o'o 'ana e te pūai o te Vārua Maitai, he ha'amata he vānaŋa hai me'e i haka vānaŋa e te 'Atua, he kī:
42001068	«¡Ko te nui-nui i te 'Atua o te itaraera 'o te oho mai mo to'o i tō'ona taŋata mai roto i te rake-rake!
42001069	Ko uŋa mai 'ana i te kope pūai e tahi mo haka e'a i a tātou mai roto i te ūtu'a o te hara 'e mo va'ai mai i te ora 'āpī 'ina he hope'a ra'a, he hakaara o tō'ona tāvini ko Tāvita,
42001070	mo haka tano tahi i tā'ana me'e hōrea mai 'i mu'a 'ā, haka 'ite mai e tā'ana ŋā perofeta mo'a era pē nei ē:
42001071	e haka e'a rō i a tātou mai roto i te rima o te nu'u ta'e haŋa mai 'e mai roto i te rima o te nu'u ta'ato'a riri mo tātou,
42001072	e haka 'aroha rō i te tātou tupuna, 'e e ko rehu i a ia ki te hora hope'a tā'ana hōrea mo'a
42001073	va'ai ki te tātou tupuna ko 'Aparahama
42001074	ki ai ai te tātou noho iŋa 'ina he me'e mo ri'a-ri'a 'e ki ta'e ai haka 'ou ai 'i roto i te rima o te nu'u ta'e haŋa mai, ki aŋa riva-riva ai tātou ki a ia
42001075	hai māhatu ma'itaki, 'e hai aŋa i te me'e tī-tika 'i mu'a ō'ona paurō te mahana 'ātā ki te tātou mate iŋa».
42001076	He vānaŋa ia a Taharia ki tā'ana poki: «E haŋu 'ā'aku ē, e kī rō i a koe he perofeta o te 'Atua, 'o te ai mā'au e haka riva-riva i te ara o te Kiritō
42001077	'e e haka 'ite ki tō'ona taŋata e rava'a nō e rāua i te ora 'āpī 'ina he hope'a ra'a hai haka kore e te 'Atua i te rāua hara.
42001078	'I te rahi o tō'ona haŋa 'e riva ki a tātou, he uŋa mai mai te raŋi i te kope tu'u pa he ra'ā
42001079	mo haka mā'eha i a tātou e noho nei 'i roto i te pōhāhā o te hara, 'e mo haka tika mo oho a te ara o te haumārū».
42001080	'E, ko nui-nui ko oho 'ā tū poki era koia ko te pūai ko te oho tō'ona vārua. 'I te kona 'one ta'e noho taŋata i noho ai 'ātā ka tano rō te mahana mo haka 'ite i a ia ki te itaraera.
42002001	'I rā noho iŋa, he kī e Akutino, 'ariki o te rōmano, mo haka pāpa'i i te nu'u o te henua ta'ato'a ko ia te 'ariki mo 'ite e hia taŋata.
42002002	Te pāpa'i ra'e nei i aŋa ai 'i te hora era ko Kīrino te suerekao o Tīria.
42002003	Te taŋata ta'ato'a ana haka pāpa'i 'i te kāiŋa o te rāua hakaara.
42002004	He e'a ia a ⌊Kōsē⌋ mai Nātāreta, he kona o Karirea, he oho ki Vērene 'i Hūrea, he kona poreko o tō'ona hakaara ko ⌊Tāvita⌋,
42002005	mo haka pāpa'i i a rāua ko ⌊Māria⌋, vi'e 'ā'ana, e hānautama rō 'ā.
42002006	E noho nō 'ana 'i Vērene he tano te mahana o tū poki era mo poreko.
42002007	He poreko poki tane, poki 'atariki 'a Māria. He ha'ī hai kahu 'e he haka moe 'i roto i te me'e hāŋai pua'a. A rāua, pa'i, 'i te kona hāpa'o pua'a, 'i te me'e ko 'ī tahi 'ā te hare e te taŋata.
42002008	'I te kona e tahi o 'uta hāhine ki Vērene e noho rō 'ā te nu'u e hāpa'o 'ana i te rāua māmoe 'i te pō.
42002009	'Ī ka u'i atu ena ko te merahi e tahi, 'e te mana o te 'Atua ko 'ana-'ana 'ā e haka vari era i a rāua. He mate rō atu 'ai ananake 'i te ri'a-ri'a.
42002010	He kī e te merahi: «'Ina kōrua ko ri'a-ri'a. E ma'u mai 'ana a au i te parau 'āpī riva-riva mo kōrua, he me'e hope'a o te nui-nui mo koa o te taŋata ta'ato'a.
42002011	'I 'aŋarīnā, 'i te kona poreko o Tāvita ko Vērene, i poreko ai te ⌊Kiritō⌋, he Pū'oko Haka Tere o tātou; mā'ana e haka e'a i te taŋata mai roto i te ūtu'a o te hara 'e e va'ai i te ora 'āpī 'ina he hope'a ra'a o te 'Atua.
42002012	Mo aŋi-aŋi e kōrua ko ai, he poki e tahi e ha'ī rō 'ana hai kahu 'e e haka moe rō 'ā 'i roto i te me'e hāŋai pua'a».
42002013	'I tū hora 'ā he take'a e rā nu'u me'e rahi atu merahi 'i muri i tū merahi era e ha'ahana-hana tahi 'ā ki te 'Atua pē nei ē:
42002014	«¡Ko te nui-nui 'e ko te pūai i a koe, e te 'Atua ē! ¡Ka ai te haumārū 'i roto i te taŋata ta'ato'a o te ao 'i ruŋa i a rāua te koa o te 'Atua!».
42002015	I hoki era te merahi ki te raŋi, he kī tū nu'u hāpa'o māmoe era: «Matu ki oho tātou ki Vērene ki u'i i te me'e haka 'ite mai ena e te 'Atua».
42002016	He oho ananake, i ke'o-ke'o te va'e, ki rā kona. He take'a i a Māria, i a Kōsē, 'e i te poki e moe rō 'ā 'i roto i te me'e hāŋai pua'a.
42002017	I take'a era he haka 'ite i tū me'e kī era e te merahi o ruŋa i rā poki.
42002018	Te nu'u ŋaro'a i rā me'e 'a'amu e tū nu'u hāpa'o māmoe era he māere tahi.
42002019	'E, a Māria e ma'u tahi rō 'ana i rā ŋā me'e 'i roto i a ia, 'e e mana'u rahi rō 'ana o ruŋa.
42002020	He hoki he oho tū nu'u hāpa'o māmoe era koia ko ha'ahana-hana i te 'Atua o ruŋa i te me'e ŋaro'a 'e take'a e rāua; ko tano tahi 'ana, pa'i, pa he me'e kī era e te merahi.
42002021	'I te va'u mahana o te poreko o tū poki era, he ma'u he haka tāpa'o i te tāpa'o iŋa ⌊hūrio⌋, he hore i te kiri o te kinoŋa, 'e he nape i te 'īŋoa o te poki ko Ietū, he 'īŋoa kī e te merahi ki a Māria mo nape 'i te hora era kai tupu 'ā te poki.
42002022	I tu'u era te mahana mo haka tano i te me'e kī 'i ruŋa i te ⌊haka tere iŋa 'a Mōtē⌋ o ruŋa i te ⌊haka ma'itaki⌋ iŋa o te vi'e poreko poki, he e'a a Kōsē ararua ko Māria he ma'u i tū poki era ki Hērutarema ki mu'a o te 'Atua.
42002023	I aŋa ai pē ira 'o te ai e hā'aki rō 'ana 'i ruŋa i te ⌊haka tere iŋa o te 'Atua haka pāpa'i ki a Mōtē⌋ pē nei ē: «Ta'ato'a poki 'atariki tane e ha'ata'a mo te 'Atua».
42002024	'O ira a rāua i oho ai mo va'ai i te tūtia kī e te 'Atua: e rua manu pa he pāroma 'o e rua pāroma taŋa.
42002025	'I rā noho iŋa e ai rō 'ana e tahi taŋata noho 'i Hērutarema te 'īŋoa ko Timione, taŋata tano ki te mata o te 'Atua, ha'amuri 'e mo'a ki a ia; he tiaki nō te aŋa ki te mahana mo haka koa e te 'Atua i te itaraera hai uŋa i te Kiritō. 'I ruŋa i a Timione te ⌊Vārua Maitai⌋ 'e
42002026	ko haka 'ite era 'ā ki a ia 'ina e ko mate 'ātā ki te take'a iŋa i te Kiritō kī e te 'Atua e uŋa rō mai e ia.
42002027	He haka oho ia e te Vārua Maitai ki te Kona Ha'amuri 'Atua, 'e 'ī tū nu'u matu'a era o Ietū ko ma'u tako'a 'ana i te poki ki ira mo haka tano ki te haka tere iŋa 'a Mōtē.
42002028	I take'a era e Timione, he hapai i tū poki era he ha'ahana-hana ki te 'Atua pē nei ē:
42002029	«Te me'e hōrea mai era e koe, e te 'Atua ē, ko tano tahi 'ā. Hora nei ko tano 'ā tu'u tāvini nei mo mate.
42002030	Ko take'a 'ana, pa'i, e au te kope i a ia te mātou ora
42002031	uŋa mai e koe mo take'a e te hau ta'ato'a,
42002032	he mōrī haka mā'eha i te taŋata o te ao 'e hai ia ka nui-nui ena te itaraera».
42002033	Tū nu'u matu'a era o Ietū he māere 'i te vānaŋa kī e Timione.
42002034	He ha'amaitai ia e Timione i a rāua 'e 'ai ka kī ki a Māria: «Hai poki nei me'e rahi nō atu nu'u o Itaraera ka haka ūtu'a ena 'e me'e rahi nō atu nu'u ka rava'a ena i te ora 'āpī 'ina he hope'a ra'a. Mo rā me'e i ha'ata'a rō ai e te 'Atua i te poki nei. E riro rō a ia pa he tāpa'o haka take'a i te me'e haŋa o te 'Atua, 'e me'e rahi nu'u ka ta'e haŋa ena ki a ia.
42002035	Pē ira ka take'a ena i te huru mau o te mana'u o te taŋata. 'E te me'e ta'ato'a nei, e Māria ē, ka ai ena mō'ou pa he mamae ena 'ā o te hoe 'o-'oka i tu'u māhatu».
42002036	'I te ⌊Kona Ha'amuri 'Atua⌋ tako'a te vi'e perofeta te 'īŋoa ko 'Ana, he poki 'a Penuera o te nūna'a hakaara o 'Ātere. A ia ko rū'au atu 'ā. E 'āpī nō 'ana i ⌊hāipo-ipo⌋ ai, 'e e hitu nō matahiti i noho ai ararua ko tā'ana kenu.
42002037	'E, ki rā hora, ka va'u 'ahuru mā maha matahiti o tō'ona hove. Te aŋa mau nō 'ā'ana, ka pō ka 'ōtea, he noho 'i te Kona Ha'amuri 'Atua, he pure 'e he tapu i te kai.
42002038	He tu'u rā vi'e 'i rā hora mau 'ā ki te kona 'i ira a kuā Māria. He ha'amata ia he māuru-uru ki te 'Atua 'e he vānaŋa o ruŋa i rā poki ki te nu'u ta'ato'a o ira e ŋatu rō 'ā te haŋu ki te e'a iŋa o Hērutarema mai roto i te me'e ta'e tano.
42002039	I oti era te aŋa i te me'e ta'ato'a hā'aki o ruŋa i te haka tere iŋa 'a Mōtē, he hoki a kuā Kōsē ki Karirea ki te kona noho o rāua ko Nātāreta.
42002040	He nui-nui he oho ia a Ietū koia ko pūai 'e ko mārama-rama, 'e 'i ruŋa i a ia te riva rahi 'e te haŋa o te 'Atua.
42002041	Paurō te matahiti e oho era a Kōsē ararua ko Māria ki Hērutarema ki te ⌊ŋoŋoro o te Pakate⌋, pa he me'e rava aŋa e te hūrio 'i rā ŋoŋoro. I tano era te ho'e 'ahuru mā piti matahiti o Ietū, he ma'u tako'a e kuā Kōsē 'i muri i a rāua.
42002043	I oti era te ŋoŋoro, he hoki he oho a kuā Kōsē ki te rāua hare. Mā te ta'e 'ite, a Ietū ko noho 'ā 'i Hērutarema;
42002044	e mana'u era 'ai e oho era 'i muri i te tētahi nu'u. 'I te ahi-ahi o te mahana ra'e o te rāua oho, he kimi a roto i te nu'u hua'ai 'e a muri i te nu'u māhani.
42002045	'E 'ina kai take'a i a Ietū. 'O ira i hoki i kimi ai a Hērutarema.
42002046	'I te toru mahana i take'a iho ai 'i te Kona Ha'amuri 'Atua e noho rō 'ana 'i muri i te nu'u ⌊ma'ori o te haka tere hūrio⌋ e haka roŋo 'ana koia ko 'ui.
42002047	He māere tahi te nu'u ŋaro'a 'i te mārama-rama 'e 'i te huru o tā'ana vānaŋa e pāhono era.
42002048	I take'a era e tō'ona nu'u matu'a, he māere 'e he kī e te matu'a vahine: —E haŋu, ¿he aha koe i aŋa mai ai i te me'e pē nā? Ko poto 'ā te māua haŋu 'i te kimi iŋa atu i a koe.
42002049	He kī e Ietū: —¿He aha rā kōrua i kimi mai ai? ¿Kai 'ite 'ana 'ō kōrua: mā'aku e aŋa i te aŋa o tō'oku Matu'a?
42002050	Kai aŋi-aŋi e tū ŋā matu'a era i te ha'aaura'a o rā vānaŋa.
42002051	He hoki ia a Ietū ki Nātāreta 'i muri i tō'ona matu'a 'e he ha'atura ki te rāua me'e kī. Te ŋā me'e ta'ato'a nei e ma'u tahi rō 'ā e tō'ona matu'a vahine 'i roto i a ia.
42002052	He nui-nui he oho a Ietū koia ko pūai ko oho te mārama-rama. E haŋa rahi rō 'ā e te 'Atua 'e e te taŋata ta'ato'a.
42003001	'I te ho'e 'ahuru mā pae matahiti o te haka tere o te 'ariki rōmano ko Tiverio, ko Pontio Pirato te suerekao o Hūrea. 'A ⌊'Erore⌋ te haka tere a Karirea, 'a Feripe, taina ō'ona, a Iturea 'e a Tarakonite, 'e 'a Ritania te haka tere te kona era ko Avirene.
42003002	Te ⌊oromatu'a hope'a o te ra-rahi⌋ ko 'Ānā ararua ko Kaifā. 'I rā noho iŋa i vānaŋa rō te 'Atua ki a Iovani, he poki 'a Taharia, 'i te kona 'one ta'e noho taŋata.
42003003	'E a Iovani i ha'ere rō a te kona ta'ato'a o te rio ko Horotana e kī e oho era ki te taŋata mo huri o te mana'u ki te 'Atua 'e mo haka ⌊papatito⌋, pē ira ana haka kore e te 'Atua i te rāua hara.
42003004	Te me'e ta'ato'a topa nei pa he me'e pāpa'i era 'ā e te perofeta era ko 'Itaia: «E tahi re'o e ohu 'ā 'i te kona 'one ta'e noho taŋata: “Ka haka riva-riva te ara o te ⌊Kiritō⌋; ka mātaki e tahi ara tī-tika.
42003005	Ka tanu te vaha ta'ato'a o te kona ma'uŋa, 'e te kona ruŋa nui ka tono ka haka pararaha. Te ara pōteko-teko ka haka tī-tika, 'e te ara pū-pū ka tanu ka haka riva-riva.
42003006	Pē ira ka take'a ena te taŋata ta'ato'a o te ao i te ora uŋa mai e te 'Atua”».
42003007	I tu'u era te taŋata mo papatito i a rāua, he kī e Iovani: —¡E te hua'ai o te kōreha veneno ē! ¿'A 'ai i kī atu e ora rō kōrua mai roto i te 'ati he ūtu'a nā e oho mai ena?
42003008	Ka haka tī-tika te kōrua noho iŋa ki take'a riva-riva ai he parauti'a mau 'ā ko ⌊huri 'ana te kōrua mana'u ki te 'Atua⌋. 'E, e u'i 'o kī rō 'i roto i a kōrua 'ā pē nei ē: “¡A mātou he hakaara o ⌊'Aparahama⌋; 'o ira e tano rō 'ā a mātou ki te mata o te 'Atua!”. 'Ī a au he kī atu: te 'Atua e tano nō mo haka riro i te ŋā mā'ea nei he hakaara o 'Aparahama.
42003009	'E 'ī a au he kī tako'a atu: 'ai te 'ōhio ko rito 'ā mo pa'o i te tumu mai tō'ona aka. Te tumu ta'ato'a ta'e hua o te me'e riva-riva he pa'o 'e he hoa ki roto i te ahi.
42003010	He 'ui e te nu'u: —¿He aha te mātou me'e mo aŋa?
42003011	He pāhono e Iovani: —Te taŋata ai e rua ō'ona kahu, ka va'ai e tahi ki te taŋata 'ina he kahu; 'e te taŋata e ai rō 'ā tā'ana kai, ka va'ai to te taŋata 'ina 'ā'ana kai.
42003012	Tētahi o te ⌊nu'u haka 'auhau i te taŋata hai moni mo te rōmano⌋ he haka hāhine tako'a mo papatito i a rāua 'e he 'ui: —E te Ma'ori, ¿he aha te mātou me'e mo aŋa?
42003013	He kī e Iovani: —'Ina ko haka 'auhau i te taŋata 'ata hau ki te moni mau era mo 'auhau.
42003014	He 'ui tako'a e te tētahi va'ehau: —'E, 'a mātou, ¿he aha te mātou me'e mo aŋa? He pāhono e Iovani: —'Ina ko to'o i te me'e o te rua hai haka ri'a-ri'a, 'e 'ina ko tuhi reo-reo i te me'e kai aŋa e te rua. Ka koa nō kōrua 'i te moni 'auhau atu.
42003015	'I te huru o te vānaŋa 'a Iovani, te taŋata e mana'u era: te Kiritō tiaki e rāua e te ⌊hūrio⌋ e ko roa he tu'u, 'e 'i roto i te rāua māhatu 'ai e mana'u era koi'ite ko Iovani te Kiritō.
42003016	'O ira i kī ai e Iovani: —Te parauti'a, a au e papatito nei hai vai; 'e nā e oho mai ena te kope mo papatito atu hai ⌊Vārua Maitai⌋ 'e hai ahi. 'Ata hau a ia ki a au; 'ātā e ko tano au mo kume i te hau o tō'ona kiriva'e.
42003017	A ia e ma'u rō 'ana i tā'ana me'e tu'u pa he pātia mo ha'ata'a i te kave-kave paka-paka mai roto i te tariko. Te tariko e hāpa'o rō 'i roto i te hare ha'aputu tariko, 'e te kave-kave e tutu rō 'i roto i te ahi ta'e mate ki te hora hope'a.
42003018	Hai me'e nei 'e hai tētahi atu vānaŋa e haka 'ite e oho era a Iovani ki te taŋata i te ⌊roŋo riva-riva o te 'Atua⌋.
42003019	I ture tako'a rō ki a 'Erore, kope haka tere o rā kona, 'o te noho ki a 'Eroria, he vi'e ⌊hāipo-ipo⌋ o te taina o 'Erore, 'e 'o te tētahi atu me'e rake-rake aŋa e ia.
42003020	'E, a 'Erore, ki tā'ana me'e rake-rake ta'ato'a aŋa, he 'āmui e tahi haka 'ou: he puru i a Iovani 'i roto i te hare ma'u'aurī.
42003021	E papatito nō 'ā a Iovani i te nu'u, he papatito tako'a i a Ietū. E pure nō 'ana a Ietū 'i rā hora, he ha-hata te raŋi,
42003022	he turu te Vārua Maitai ki ruŋa i a ia tu'u pa he pāroma, 'e he ŋaro'a e tahi re'o 'i te raŋi e kī era: «A koe he Poki 'ā'aku, Poki haŋa rahi; 'i ruŋa i a koe tō'oku koa».
42003023	Ka toru 'ahuru matahiti o Ietū i ha'amata ai i tā'ana aŋa. Ki te kī o te nu'u, a Ietū he poki 'a Kōsē. A Kōsē he poki 'a 'Ērī.
42003024	A 'Ērī he poki 'a Matā. A Matā he poki 'a Rēvī. A Rēvī he poki 'a Merekī. A Merekī he poki 'a Hanaī. A Hanaī he poki 'a Kōsē.
42003025	A Kōsē he poki 'a Matatia. A Matatia he poki 'a 'Āmō. A 'Āmō he poki 'a Nāū. A Nāū he poki 'a 'Ēteri. A 'Ēteri he poki 'a Nākai.
42003026	A Nākai he poki 'a Mā'ata. A Mā'ata he poki 'a Matatia. A Matatia he poki 'a Tēmei. A Tēmei he poki 'a Kōteke. A Kōteke he poki 'a Hūrā.
42003027	A Hūrā he poki 'a Hoanana. A Hoanana he poki 'a Rētā. A Rētā he poki 'a Torovāvere. A Torovāvere he poki 'a Taratīere. A Taratīere he poki 'a Nērī.
42003028	A Nērī he poki 'a Merekī. A Merekī he poki 'a 'Ārī. A 'Ārī he poki 'a Kōtama. A Kōtama he poki 'a Eremārama. A Eremārama he poki 'a 'Era.
42003029	A 'Era he poki 'a Ietū. A Ietū he poki 'a Erietere. A Erietere he poki 'a Hōrima. A Hōrima he poki 'a Matā. A Matā he poki 'a Rēvī.
42003030	A Rēvī he poki 'a Timione. A Timione he poki 'a Hura. A Hura he poki 'a Kōsē. A Kōsē he poki 'a Hōnama. A Hōnama he poki 'a Eriatime.
42003031	A Eriatime he poki 'a Mere'ā. A Mere'ā he poki 'a Mēnā. A Mēnā he poki 'a Matatā. A Matatā he poki 'a Nātana. A Nātana he poki 'a ⌊Tāvita⌋.
42003032	A Tāvita he poki 'a Hētē. A Hētē he poki 'a 'Ōveti. A 'Ōveti he poki 'a Vō. A Vō he poki 'a Tera. A Tera he poki 'a Nātone.
42003033	A Nātone he poki 'a 'Aminarava. A 'Aminarava he poki 'a 'Aramī. A 'Aramī he poki 'a 'Ārani. A 'Ārani he poki 'a 'Eterone. A 'Eterone he poki 'a Pare. A Pare he poki 'a Hūrā.
42003034	A Hūrā he poki 'a Hākovo. A Hākovo he poki 'a Ita'ata. A Ita'ata he poki 'a 'Aparahama. A 'Aparahama he poki 'a Tere. A Tere he poki 'a Nāhoro.
42003035	A Nāhoro he poki 'a Teruko. A Teruko he poki 'a Rākau. A Rākau he poki 'a Pereke. A Pereke he poki 'a 'Ēvere. A 'Ēvere he poki 'a Tera.
42003036	A Tera he poki 'a Kainā. A Kainā he poki 'a 'Arapakata. A 'Arapakata he poki 'a Teme. A Teme he poki 'a Nōē. A Nōē he poki 'a Rāmeke.
42003037	A Rāmeke he poki 'a Matutarema. A Matutarema he poki 'a 'Ēnoko. A 'Ēnoko he poki 'a Hārete. A Hārete he poki 'a Mārārē. A Mārārē he poki a Kainā.
42003038	A Kainā he poki 'a 'Ēnō. A 'Ēnō he poki 'a Tē. A Tē he poki 'a ⌊'Ātamu⌋, 'e a 'Ātamu he taŋata aŋa e te 'Atua.
42004001	He e'a ia a Ietū mai te kona rio era ko Horotana, ko 'ī 'ā e te pūai o te ⌊Vārua Maitai⌋, 'e he oho ki te kona 'one ta'e noho taŋata, i haka oho e te Vārua Maitai.
42004002	E maha 'ahuru mahana i noho ai 'i ira 'e he haka 'atu e Rukifero. 'Ina e tahi me'e i kai a Ietū 'i rā ŋā mahana 'e i oho era he maruaki.
42004003	He kī e Rukifero: —Ē, a koe he Poki o te 'Atua, ¿he aha rā koe e ta'e haka riro ena i te ŋā mā'ea nei he haraoa?
42004004	He pāhono e Ietū: —Ē, pē nei e kī ena 'i ruŋa i te ⌊Pāpa'i Mo'a⌋: «Ta'e hai haraoa nō te taŋata e ora ena».
42004005	He ma'u ia e Rukifero ki ruŋa i te ma'uŋa ruŋa nui, he haka take'a hai minuti i te henua ta'ato'a o te ao,
42004006	'e he kī: —Te henua ta'ato'a ena ō'oku, 'e i a au te parau mo va'ai ki te kope 'ā'aku i haŋa. Hora nei he va'ai tahi atu e au koia ko tō'ona hauha'a
42004007	mo tū-turi 'e mo ha'amuri mai ō'ou ki a au.
42004008	He pāhono e Ietū: —Pē nei tako'a e kī ena 'i ruŋa i te Pāpa'i Mo'a: «E ha'amuri koe ki a Iehoha ki tu'u 'Atua 'e ki a ia mau nō koe ana tāvini».
42004009	I oti era he ma'u e Rukifero i a Ietū ki Hērutarema ki ruŋa i te kona hope'a o te ruŋa nui o te ⌊Kona Ha'amuri 'Atua⌋ 'e he kī: —He Poki koe o te 'Atua. Ka rere mai ruŋa nei ki raro.
42004010	Nā, pa'i, e hā'aki rō 'ā 'i ruŋa i te Pāpa'i Mo'a: “E uŋa rō atu te 'Atua i tā'ana merahi mo hāpa'o i a koe.
42004011	Hai rima o rāua ka ma'u ena i a koe a ruŋa 'o hetu ki te mā'ea”.
42004012	He pāhono e Ietū: —E hā'aki tako'a rō 'ana 'i ruŋa: «'Ina koe ko haka 'atu i tu'u 'Atua, 'ina ko aŋa e tahi me'e ma'a-ma'a hai mana'u pē nei ē: e haka e'a rō koe e te 'Atua mai rā me'e».
42004013	I u'i era e Rukifero 'ina he rāve'a toe mo haka 'atu i a Ietū, he e'a he oho mai muri 'ātā ki te mahana mo hoki.
42004014	He hoki ia a Ietū ki Karirea ko 'ī 'ā e te pūai o te Vārua Maitai. 'I ira 'e 'i te kona ta'ato'a hāhine e vānaŋa rō 'ā te nu'u o ruŋa i a Ietū.
42004015	E hāpī era 'i te ⌊hare pure hūrio⌋ o te kona ta'ato'a tu'u. Te nu'u ta'ato'a o rā ŋā kona e ha'ahana-hana rō 'ā i a ia.
42004016	He oho ia a Ietū ki Nātāreta ki te kona 'i ira i nui-nui ai. I tano era te ⌊mahana haka ora⌋, he oho ki te hare pure hūrio, pa he me'e rava aŋa e ia 'i te mahana haka ora, 'e he māroa mo tai'o i te Pāpa'i Mo'a.
42004017	He puka o te perofeta era ko 'Itaia te me'e i va'ai. He mātaki 'i te kona e hā'aki rō 'ā pē nei ē:
42004018	«'I ruŋa i a au te Vārua o te 'Atua, 'o te ai ko ha'ata'a 'ana i a au mo ma'u i te roŋo riva-riva 'ā'ana ki te nu'u veve. Ko uŋa mai 'ā mo haka 'ite ki te nu'u puru e ai rō 'ā te rāve'a mo e'a o rāua mai roto i te 'ati. Ko uŋa tako'a mai 'ana i a au mo haka mā'eha i te mata o te nu'u matapō, mo haka e'a i te nu'u mai te rima o te nu'u tōtōā i a rāua,
42004019	'e mo haka 'ite pē nei ē: ko tano 'ā te hora mo ha'amaitai e te 'Atua i te taŋata».
42004020	He puru a Ietū i tū puka era, he va'ai ki te taŋata hā'ū'ū 'i te aŋa o roto i te hare pure 'e he noho. Te nu'u ta'ato'a o ira ko te u'i iŋa 'ana a ruŋa.
42004021	He ha'amata ia a Ietū he vānaŋa: «'I 'aŋarīnā te me'e tai'o atu ena e au o ruŋa i te Pāpa'i Mo'a i tano ai».
42004022	Te nu'u ta'ato'a o ira e koa rō 'ā e vānaŋa era o ruŋa i a Ietū 'e ko māere tahi 'ana 'i te me'e nehe-nehe kī e ia. He 'ui ki a rāua 'ā: —¿Pē hē ia te me'e nei? Ko tū poki era 'a ⌊Kōsē⌋, pa'i, te kope nei.
42004023	He kī haka 'ou e Ietū: —Ko 'ite 'ana a au e kī rō mai kōrua i te vānaŋa nei: «E te taote, ka haka ora koe i a koe 'ā». E tako'a: «Te me'e aŋa e koe 'i Kaperenāū ka aŋa tako'a 'i nei 'i tu'u kāiŋa».
42004024	Ko te vānaŋa iŋa 'ana ia a Ietū: —'Ī a au he kī atu: te taŋata 'ina he haŋa ki te perofeta o te rāua kāiŋa mau 'ā.
42004025	Te parauti'a, 'i tū matahiti era e toru 'e te 'afa ta'e hoa era o te 'ua, rahi era o te maruaki 'i ruŋa i te henua, ŋā mahana era ko ⌊'Ēria⌋ te perofeta, i ai rō 'i Itaraera me'e rahi ŋā vi'e hove.
42004026	'E 'ina he 'Atua kai uŋa i a 'Ēria mo hā'ū'ū ki rā ŋā vi'e; i haka oho ai ki te vi'e hove ta'e he hūrio o te kona era ko Tarapeta, he kona hāhine ki Tīrone.
42004027	»I ai tako'a rō me'e rahi nu'u rēpera o Itaraera 'i te ŋā mahana era ko Eriteo te perofeta, 'e 'ina e tahi o rā nu'u i haka ora; he taŋata mau nō e tahi ta'e he hūrio te 'īŋoa ko Nāmana o te kona era ko Tīria te me'e i haka ora.
42004028	I ŋaro'a era e te nu'u ta'ato'a o roto i te hare pure hūrio i te vānaŋa 'a Ietū, he riri tahi rō 'ai.
42004029	He moko he 'a-'aru i a Ietū he ma'u he iri ki te kona hope'a o te ruŋa nui o Nātāreta mo ava ki raro.
42004030	He huri ia a Ietū, he hoki a vāeŋa o rā ŋā nu'u 'e he e'a he oho rō 'ai.
42004031	He e'a a Ietū he oho ki Kaperenāū, he kona haka 'ou o Karirea, 'e 'i te mahana haka ora e hāpī era 'i roto i te hare pure hūrio.
42004032	He māere te nu'u 'i te huru o tō'ona hāpī iŋa; e vānaŋa era pa he taŋata i a ia te parau o te me'e ta'ato'a.
42004033	'I roto i rā hare pure e tahi taŋata ko o'o 'ā e te tātane, he ohu pūai:
42004034	—¿He aha ta'a me'e haŋa i a mātou, e Ietū o Nātāreta ē? ¿E oho mai 'ana koe mo haka kore i a mātou? Ko 'ite 'ana a au ko ai koe: he kope mo'a uŋa mai e te 'Atua.
42004035	He ture ia e Ietū ki tū tātane era: —¡Ka mou 'e ka e'a koe mai roto i te taŋata ena! He haka 'amo e tū tātane era i rā kope ki raro e u'i nō atu 'ana te nu'u ta'ato'a o tū kona era. He e'a rā tātane mai roto 'e 'ina e tahi me'e 'ino i aŋa.
42004036	He ri'a-ri'a tahi tū nu'u era koia ko kī ki a rāua 'ā: «¿Ko ŋaro'a 'ā e kōrua te vānaŋa o te kope era? I kī era ki te tātane ka e'a, he e'a rō 'ai».
42004037	'E he 'ata rahi rō 'ai te vānaŋa o ruŋa i a Ietū 'i te kona ta'ato'a hāhine ki ira.
42004038	He e'a a Ietū mai tū hare pure era, he oho ki te hare o Tīmona. Te māmā huŋavai o Tīmona e māui-ui rō 'ā, ko hū 'ā te hakari 'i te māui-ui. He ani e te nu'u ki a Ietū mo haka ora.
42004039	He noi a Ietū a ruŋa i rā vi'e, he kī ki te māui-ui mo kore, 'e he kore rō 'ai. 'I tū hora 'ā he e'a rā vi'e ki ruŋa he ha'amata he va'ai hai kai mo rāua.
42004040	I ŋaro era te ra'ā o rā mahana haka ora era, he e'a te taŋata ta'ato'a ai o te rāua nu'u māui-ui he ma'u ki a Ietū. 'E, ka ai atu huru kē huru kē te rāua māui-ui, he haka puā e Ietū hai rima 'e he ora rō 'ai.
42004041	I rahi rō te nu'u o rā nu'u māui-ui era mai roto tako'a i e'a ai te tātane koia ko ohu: —¡He Poki koe o te 'Atua! He ture e Ietū ki rā ŋā tātane 'e, 'i te 'ite o rāua a ia he ⌊Kiritō⌋, 'ina he haka rē e Ietū mo vānaŋa.
42004042	I 'ōtea era he e'a a Ietū he oho mai tū kona era ki te kona 'ina he taŋata. He kimi he oho e te nu'u ka rava'a rō. Te haŋa mo ta'e oho o Ietū mai muri i a rāua.
42004043	He kī e Ietū: «Te aŋa 'ā'aku he haka 'ite tako'a ki te taŋata o te tētahi kona i te roŋo riva-riva o ruŋa i te ⌊haka tere iŋa 'āpī o te 'Atua⌋; ki ira a au i uŋa mai ai».
42004044	Pē ira a Ietū e haka 'ite e oho era i te ⌊roŋo riva-riva o te 'Atua⌋ 'i te hare pure hūrio ta'ato'a o tō'ona henua.
42005001	E tahi mahana e noho nō 'ā a Ietū 'i te taha-taha o te vai ko Henetareta, he ŋaro'a ko pi-piri 'ā a ia 'i te rahi o te taŋata oho mo haka roŋo i te ⌊roŋo riva-riva o te 'Atua⌋.
42005002	He take'a ia e Ietū e rua vaka ko tomo 'ā ki 'uta. Te nu'u hī ika o rā ŋā vaka ko topa 'ana mo tata i te rāua kūpeŋa.
42005003	He turu a Ietū he eke ki ruŋa i te vaka o Tīmona 'e he kī mo haka 'ava-'ava 'iti-'iti mai te taha-taha. He noho 'e mai ruŋa i ha'amata i hāpī ai i te taŋata.
42005004	I oti era te vānaŋa, he kī ki a Tīmona: —Ka ma'u te vaka ki te kona parera 'e 'ai ka haka topa rō te kōrua kūpeŋa.
42005005	He pāhono e Tīmona: —E te Ma'ori, i aŋa nō mai a mātou i te aŋa ena 'i 'aŋapō ka 'ōtea rō 'e 'ina e tahi ika i rava'a mai. 'E, 'o te ai nō 'ā'au i kī mai, ka haka topa haka 'ou nei a mātou i te kūpeŋa.
42005006	I haka topa era i te kūpeŋa, ka 'ī ka 'ī te ika i o'o ai. I haro mai era he ha'amata he mō-more 'i te rahi.
42005007	He rapu ki te nu'u o ruŋa i te rua vaka mo oho mo hā'ū'ū. I puā era he ha'a'ī i rā ŋā vaka hai ika ki te 'ī, 'ātā ka oho rō mo emu.
42005008	I take'a era e Tīmona, kī tako'a ko Pētero, i tū me'e era, he tū-turi 'i mu'a o Ietū he kī: —¡E Ietū, ka oho koe mai muri i a au; he taŋata hara a au!
42005009	A Tīmona ananake ko te nu'u ta'ato'a o muri i a ia ko ri'a-ri'a atu 'ana o ruŋa i te rahi o tū ika rava'a era.
42005010	Pē ira 'ana a ⌊Tanatiako⌋ ararua ko ⌊Iovani⌋, poki 'a Tevereo, he nu'u aŋa tako'a ananake ko kuā Tīmona. He kī ia e Ietū ki a Tīmona: —'Ina koe ko ri'a-ri'a; mai te hora nei pe mu'a he hī taŋata mo te 'Atua ta'a aŋa.
42005011	I oho era he hoki ananake ki ruŋa i te henua, he haro i tū ŋā vaka era ki 'uta, he haka rē tahi i te rāua me'e 'e he oho rō 'ai 'i muri i a Ietū.
42005012	'I te kona e tahi a Ietū, he tu'u te taŋata māui-ui 'i te rēpera. I take'a era i a Ietū, he tū-turi he haka puā i tō'ona tira ki ruŋa i te 'ō'one he ani: —E Ietū ē, mo haŋa ō'ou, i a koe te ora o tō'oku māui-ui nei.
42005013	He haka puā ia e Ietū i tō'ona rima koia ko kī: —Ko tano 'ā. Ko ora 'ā a koe. 'I tū hora mau era 'ā he ora rō 'ai tū māui-ui era.
42005014	He kī e Ietū: —'Ina koe ko 'a'amu i te me'e ena e tahi kope. Te me'e nō, ka oho ka haka take'a i a koe ki te ⌊oromatu'a⌋. E ma'u te me'e mo tūtia haka 'ite mai era e ⌊Mōtē⌋ mo tu'u ⌊haka ma'itaki⌋ mo 'ite e te oromatu'a 'e pē ira tako'a 'ana e te taŋata ko ora 'ā tu'u māui-ui.
42005015	Pe te 'ata hau nō te vānaŋa o ruŋa o Ietū e ŋaro'a era e te taŋata, 'e he 'ata rahi te nu'u e taka-taka era mo haka roŋo i tā'ana vānaŋa 'e mo haka ora e ia i te rāua māui-ui.
42005016	'E a Ietū e haka tapa rō 'ā i a ia a te kona 'ina he taŋata mo pure ō'ona.
42005017	E tahi mahana e hāpī 'ā a Ietū i te nu'u. 'E, 'i te hare 'i ira a ia, e no-noho rō 'ā tētahi ⌊fariseo⌋ 'e tētahi ⌊ma'ori o te haka tere hūrio⌋ tu'u mai te kona ta'ato'a o Karirea, o Hūrea 'e o Hērutarema. Te pūai o te 'Atua 'i ruŋa i a Ietū mo haka ora i te māui-ui.
42005018	He tu'u ia te ŋāŋata e tupa rō 'ana i te raŋo 'i ruŋa te taŋata hakari ta'e makenu. Te haŋa ananake mo ma'u i rā taŋata ki mu'a i a Ietū 'i roto i te hare,
42005019	'e, 'i te rahi o te taŋata, 'ina he rava'a mo uru. 'O ira i eke ai ki ruŋa o te hare, he mātaki e tahi kona, he haka topa i tū māui-ui era 'i ruŋa i te raŋo a vāeŋa o te taŋata ki mu'a o Ietū.
42005020	I take'a era e Ietū i te rahi o te rāua haka moe iŋa i te mana'u 'i ruŋa i a ia mo te ora o tū taŋata era, he kī ki tū māui-ui era: «E hoa, ko haka kore 'ā tu'u hara».
42005021	He ha'amata ia te nu'u ma'ori o te haka tere hūrio 'e te fariseo he mana'u: «¿Ko ai a ia mo kī i te vānaŋa ta'e tano mo te 'Atua? He 'Atua mau nō te me'e haka kore i te hara».
42005022	He aŋi-aŋi e Ietū i te me'e mana'u e rāua 'e he 'ui: «¿He aha a kōrua e mana'u ena pē nā?
42005023	Ki a kōrua, ¿'ata aŋarahi mo haka kore i te hara ki te haka ora i te māui-ui? ¿Ta'e 'ō hai parau nō o te 'Atua te ŋā me'e nei e aŋa ena?
42005024	'E, 'ī a au he haka take'a atu: i a au i te ⌊Poki o te taŋata⌋ te parau 'i te ao nei mo haka kore i te hara». He kī haka 'ou ia ki tū taŋata māui-ui era: «Ki a koe a au e kī atu ena, ka e'a ki ruŋa, ka ma'u tu'u raŋo 'e 'ai ka oho rō ki tu'u hare».
42005025	'I tū hora 'ā he e'a ki ruŋa tū taŋata hakari ta'e makenu era 'i mu'a o te nu'u ta'ato'a. He ma'u ia i tō'ona raŋo 'e koia ko ha'ahana-hana ki te 'Atua he oho ki tō'ona hare.
42005026	He māere te nu'u ta'ato'a o rā kona koia ko ri'a-ri'a; he ha'ahana-hana ki te 'Atua 'e he kī: «¡'I 'aŋarīnā i take'a ai e tātou i te me'e hope'a o te nui-nui!».
42005027	I oti era te me'e nei, he e'a a Ietū he oho mai tū kona era. He take'a i te taŋata e tahi e haka 'auhau 'ana i te nu'u hai moni mo te rōmano te 'īŋoa ko Rēvī. Te taŋata nei e noho rō 'ana 'i muri i tō'ona 'amurama'a aŋa. He kī e Ietū: «Ka oho mai koe mo taŋata hāpī 'ā'aku».
42005028	He e'a ia a Rēvī ki ruŋa, he haka rē i te me'e ta'ato'a 'e he oho 'i muri i a Ietū.
42005029	I oho era he aŋa e Rēvī i te ŋoŋoro nui-nui mā Ietū 'i tō'ona hare. Me'e rahi taŋata haka 'auhau i te nu'u hai moni mo te rōmano koia ko te tētahi atu nu'u e noho rō 'ana 'i ruŋa i te 'amurama'a ananake ko kuā Ietū.
42005030	Te fariseo 'e te ma'ori o te haka tere hūrio he ha'amata he hēŋu'i-ŋu'i 'e he kī ki te nu'u hāpī 'a Ietū: —¿He aha a kōrua e kai 'e e unu ena 'i muri i te ⌊nu'u haka 'auhau i te taŋata hai moni mo te rōmano⌋ 'e 'i muri i te tētahi nu'u hara?
42005031	He kī e Ietū: —Ta'e mo te nu'u ta'e māui-ui te taote, mo te nu'u māui-ui.
42005032	A au i oho mai ai ta'e ki te nu'u ta'e hara; ki te nu'u hara a au i oho mai ai mo haka huri i te mana'u ki te 'Atua.
42005033	He kī ia ki a Ietū: —Te nu'u hāpī 'a Iovani 'e o te fariseo nu'u rava tapu i te kai 'e rava pure, 'e ta'a nu'u hāpī he kai 'e he unu nō te aŋa, 'ina he tapu.
42005034	He pāhono e Ietū: —¿Ka kī 'ō e tano rō 'ā a kōrua mo kī ki te nu'u 'i te ŋoŋoro hāipo-ipo: «Ka tapu te kai», ka ai atu 'i muri i a rāua te kope ō'ona te hāipo-ipo?
42005035	'Ī a au he kī atu: e tu'u rō te mahana he to'o i rā taŋata hāipo-ipo era mai muri i a rāua; ki tano rā mahana, ka tapu iho era.
42005036	He 'a'amu ia e Ietū i te 'a'amu ha'aaura'a nei: «'Ina he nu'u hore i te vata 'āpī mo hono i te kahu rū'au. Mo aŋa pē ira, he rake-rake te vata, 'e te tapa 'āpī era e ko tano 'i ruŋa i te kahu rū'au.
42005037	»'E 'ina tako'a he huri i te 'ava 'āpī ki roto i te ipu kiri tuai, 'o paihi te ipu 'i te 'ava 'āpī. He māu'a ia te ipu 'e pē ira 'ā te 'ava.
42005038	'O ira te 'ava 'āpī e ha'a'ī ki roto i te ipu kiri 'āpī.
42005039	»'Ina he nu'u unu i te 'ava tuai mo haŋa haka 'ou mo unu i te 'ava 'āpī. Pē nei, pa'i, e kī ena: “I hau rō atu te 'ava tuai 'i te nene ki te 'ava 'āpī”».
42006001	'I te mahana haka ora e tahi, e oho nō 'ā a kuā Ietū a te kona 'oka tariko, 'ai te nu'u hāpī 'ā'ana e more-more e oho era i te karu tariko koia ko hure-hure, 'ai ka kai.
42006002	He 'ui ia e te tētahi nu'u ⌊fariseo⌋: —¿He aha kōrua e aŋa ena i te me'e ta'e ha'ati'a mo aŋa 'i te mahana haka ora?
42006003	He pāhono e Ietū: —¿Kai tai'o 'ana 'ō a kōrua i te me'e aŋa e Tāvita 'i te hora maruaki ananake ko te nu'u oho 'i muri i a ia?
42006004	I uru nō ki roto i te Kona Ha'amuri 'Atua, he to'o i te haraoa e tapu rō 'a, he kai 'e he tuha'a ki tā'ana nu'u, ka ai atu he ⌊oromatu'a⌋ mau nō te me'e ha'ati'a mo kai i rā haraoa.
42006005	He kī haka 'ou e Ietū: —I a au i te ⌊Poki o te taŋata⌋ te parau o te mahana haka ora mo kī i te me'e ha'ati'a 'e i te me'e ta'e ha'ati'a mo aŋa.
42006006	'I te mahana haka ora haka 'ou e tahi, he uru a Ietū ki roto i te ⌊hare pure hūrio⌋ he ha'amata he hāpī. 'I roto e tahi taŋata e rehe-rehe rō 'ā te rima mata'u.
42006007	Te nu'u ⌊ma'ori o te haka tere hūrio⌋ 'e te fariseo 'ai e u'i era hoki e haka ora rō e Ietū i rā taŋata 'i te mahana haka ora, mo rava'a 'ōtohe mo tuhi e rāua i tō'ona hape.
42006008	'E, a Ietū, 'i te me'e ko aŋi-aŋi 'ana i te mana'u o rā nu'u, he kī ki tū taŋata rima rehe-rehe era: «Ka e'a koe ki ruŋa ka māroa 'i vāeŋa». He e'a tū taŋata era he māroa.
42006009	He kī ia e Ietū ki rā nu'u: «'Ī a au he 'ui atu e tahi me'e: “¿He aha te me'e tano mo aŋa 'i te mahana haka ora: he me'e riva-riva 'o he me'e rake-rake? ¿He haka ora i te taŋata 'o he tiŋa'i he haka mate?”».
42006010	He u'i ki te nu'u ta'ato'a o muri i a ia, 'e he kī ki tū taŋata era: «Ka haka toro mai tu'u rima». He aŋa e tū taŋata era pē ira 'e he ora rō 'ai.
42006011	He riri tū nu'u ma'ori era 'e te nu'u fariseo 'e he ha'amata he tātake he aha te rāua me'e mo aŋa ki a Ietū.
42006012	'I rā ŋā mahana, he iri a Ietū ki ruŋa i te ma'uŋa e tahi mo pure 'e i pure ai ka 'ōtea rō.
42006013	I 'ōtea era he haka taka-taka i tā'ana nu'u hāpī. He to'o mai roto e ho'e 'ahuru mā piti 'e he nape he 'āpōtoro.
42006014	Ko te nu'u nei rā ŋā 'āpōtoro: ko Tīmona, nape e Ietū ko Pētero; ko Antarea, taina o Tīmona; ko ⌊Tanatiako⌋, ko ⌊Iovani⌋, ko Feripe, ko Torometi,
42006015	ko Māteo, ko Tōmā, ko Tanatiako, poki 'a Arafeo; ko Tīmona, e kī era he ⌊sērote⌋;
42006016	ko Hura, poki 'a Tanatiako, 'e ko Hura Ikariote, ho'o era i a Ietū.
42006017	He turu a Ietū mai ruŋa i te ma'uŋa ananake ko tū nu'u era. I topa era he no-noho 'i te kona pararaha e tahi. Ko taka-taka era 'ā 'i rā kona me'e rahi nu'u hāpī haka 'ou 'ā'ana 'e me'e rahi nu'u o te kona ta'ato'a o Hūrea, o Hērutarema, o Tiro 'e o Tīrone.
42006018	I tu'u tahi ai rā nu'u mo haka roŋo i te vānaŋa 'a Ietū 'e mo haka ora e ia i te rāua māui-ui. 'E te nu'u o'o e te tātane i haka ora tako'a rō e Ietū.
42006019	Ta'ato'a e u'i era i te rāve'a mo haka puā ki a Ietū; he ora, pa'i, te rāua māui-ui 'i te mana e'a mai ruŋa i a ia.
42006020	He u'i a Ietū a ruŋa i tā'ana nu'u hāpī 'e he kī: «Ko te koa i a kōrua, e te nu'u veve mana'u pē nei ē: 'ina e tahi kōrua aura'a mo kore o te 'Atua; a kōrua o roto i te ⌊haka tere iŋa 'āpī o te 'Atua⌋.
42006021	Ko te koa i a kōrua, e te nu'u maruaki ki te me'e o te 'Atua ē; e mākona rō kōrua. Ko te koa i a kōrua, e te nu'u taŋi o te hora nei ē; e koa rō kōrua.
42006022	»Ko te koa i a kōrua ka tute ena e te nu'u mai muri i a rāua, ka riri, ka vā-vā 'e ka ta'e haka au ena 'i te ai o kōrua o te Poki o te taŋata.
42006023	Ki topa atu rā ŋā me'e, e koa kōrua; e va'ai rō atu, pa'i, e te 'Atua i te me'e hope'a o te nui-nui mo kōrua 'i te raŋi. Te tupuna o te nu'u era i aŋa tako'a rō pē ira ki te ŋā perofeta era o mu'a 'ā.
42006024	»Ko te 'aroha i a kōrua, e te nu'u 'ono mana'u pē nei ē: 'i te hauha'a mau nō o te ao nei te koa; he oti mau 'ā te koa mo rava'a e kōrua.
42006025	Ko te 'aroha i a kōrua, e te nu'u mākona 'i te me'e o te ao nō nei ē; nā e maruaki rō kōrua ki te me'e o te 'Atua. Ko te 'aroha i a kōrua, e te nu'u koa o te hora nei ē; he ta-taŋi kōrua.
42006026	Ko te 'aroha i a kōrua mo ha'ahana-hana atu e te nu'u ta'ato'a; te tupuna o rā nu'u i ha'ahana-hana tako'a rō pē ira ki te perofeta reo-reo.
42006027	»Ki a kōrua ki te nu'u haka roŋo mai, 'ī a au he kī atu: E haŋa ki te nu'u te rāua mana'u mau nō he tōtōā atu. E aŋa te me'e riva-riva ki te nu'u ma'u i te riri mo kōrua.
42006028	E ha'amaitai te nu'u taro-taro atu, 'e e pure mo te nu'u vā-vā atu i a kōrua.
42006029	Mo pu'a atu e tahi kope i tu'u pā'iŋa 'āriŋa, e va'ai te rua pā'iŋa; 'e mo hiko e te kope e tahi i tu'u paratoa, e va'ai tako'a tu'u kamita.
42006030	Mo no-no'i atu te nu'u e tahi me'e, e va'ai, 'e mo hiko i ta'a me'e, 'ina ko kī mo haka hoki atu.
42006031	E aŋa koe ki te rua i te me'e haŋa e koe mo aŋa atu e te rua.
42006032	»Mo haŋa o kōrua ki te nu'u nō e haŋa rō atu 'ā, ¿he aha ia te kōrua me'e riva-riva i aŋa? Te nu'u hara pē ira tako'a e aŋa ena.
42006033	'E mo aŋa o kōrua i te me'e riva-riva ki te nu'u aŋa nō atu i te me'e riva-riva ki a kōrua, ¿he aha ia te kōrua me'e riva-riva i aŋa? Te nu'u hara pē ira tako'a e aŋa ena.
42006034	Mo tārahu o kōrua i te me'e ki te nu'u mau nō ko 'ite 'ā e kōrua e haka hoki rō atu, ¿he aha ia te kōrua me'e riva-riva i aŋa? Pē ira te nu'u hara e tārahu ena i te me'e ki te tētahi nu'u hara koia ko tiaki mo haka hoki.
42006035	»E haŋa kōrua ki te nu'u te rāua mana'u mau nō he tōtōā atu 'e e aŋa tako'a te me'e riva-riva ki a rāua. 'E mo no-no'i atu mo haka tārahu, e va'ai 'e 'ina kōrua ko tiaki mo haka hoki atu. Pē ira he ai te me'e hope'a o te nui-nui o te 'Atua mo haka koa i a kōrua, 'e hai me'e nei ka take'a ena: he ŋā poki mau 'ā kōrua o te 'Atua. A ia, pa'i, 'Atua riva tako'a ki te nu'u ta'e 'ite i te māuru-uru ki a ia 'e ki te nu'u aŋa i te me'e ta'e tano.
42006036	E haka 'aroha kōrua i te nu'u pa he haka 'aroha iŋa ena 'ā o te 'Atua, he Matu'a o kōrua.
42006037	»'Ina ko mana'u: i a kōrua te parau mo kī i te tano 'e i te ta'e tano o te me'e aŋa e te rua, 'o kī tako'a atu e te 'Atua i te tano 'e i te ta'e tano o te kōrua me'e aŋa. 'Ina ko mana'u: te me'e tano mo te rua he ūtu'a o te 'Atua, 'o kī rō atu e te 'Atua mo kōrua. E haka rehu te hape o te rua ki haka kore ai e te 'Atua i te kōrua hape.
42006038	E va'ai kōrua ki te tētahi, ki va'ai tako'a atu ai e te 'Atua ki a kōrua. Ka ha'a'ī atu ena, pa'i, i te kōrua pūtē ki te 'ī, ka rū-rū ena ko 'ī riva-riva 'ā. Pa he hāito iŋa ena 'ā o kōrua mo va'ai ki te rua, pē ira ka hāito tako'a ena e te 'Atua mo va'ai atu ki a kōrua».
42006039	He 'ui ia e Ietū: «¿Hoki e tano mau rō te taŋata matapō mo ma'u i te rua matapō a te ara? ¿E ko vī-viri hō ararua ki roto i te pū?
42006040	Te kope hāpī ta'e i hau ki tō'ona ma'ori; ki oti i te hāpī, ka ai era pē tō'ona ma'ori.
42006041	»¿He aha koe e u'i ena i te pua mauku o roto i te mata o tu'u taina 'e 'ina koe he take'a i te pou o roto i tu'u mata?
42006042	Mo ta'e take'a e koe i te pou o roto i tu'u mata, ¿pē hē koe i mana'u ai mo kī ki tu'u taina: “E te taina, ka haka rē mai koe ki to'o atu a au i te pua mauku mai roto i tu'u mata”? ¡E te taŋata riva a te haho ē!, ka to'o koe 'i ra'e i te pou mai roto i tu'u mata, ki take'a riva-riva ai e koe i te pua mauku 'i roto i te mata o tu'u taina.
42006043	»'Ina e tahi tumu riva-riva mo hua o te me'e rake-rake, 'e 'ina e tahi tumu rake-rake mo hua o te me'e riva-riva.
42006044	Te huru o te tumu e aŋi-aŋi ena 'i tō'ona hua iŋa: ta'e mai ruŋa i te miro pū-pū te pika e mo-more ena, 'e ta'e mai ruŋa i te tumu tūava te vino e mo-more ena.
42006045	Te taŋata riva-riva he vānaŋa i te me'e riva-riva 'i te ai māhatu riva-riva tō'ona, 'e te taŋata rake-rake he vānaŋa i te me'e rake-rake 'i te ai māhatu rake-rake tō'ona. O te me'e e rahi rō 'ana 'i roto i te māhatu te haka vānaŋa i te haha.
42006046	»¿He aha kōrua e kī ena he Pū'oko Haka Tere a au o kōrua, 'e 'ina kōrua he aŋa i tā'aku me'e kī?
42006047	'Ī a au he kī atu: te taŋata oho mai ki a au, haka roŋo 'e aŋa i tā'aku me'e kī,
42006048	e tu'u rō 'ana pa he taŋata haka tu'u i tō'ona hare i u'i 'i ra'e i te kona hio-hio 'ai ka aŋa iho. Ka hetu era te a'a ki rā hare, 'ina e ko makenu 'i te haka tu'u 'i rā kona.
42006049	'E te taŋata haka roŋo i tā'aku vānaŋa 'e 'ina he aŋa pa he me'e kī e au, e tu'u rō 'ā pa he taŋata haka tu'u i tō'ona hare 'i te kona ta'e hio-hio. Ka hetu era te a'a ki rā hare, 'i te pūai he to-toi 'e he marere tahi».
42007001	I oti era a Ietū te vānaŋa ki te nu'u, he e'a he oho ki Kaperenāū.
42007002	'I ira e noho era e tahi taŋata he kape o te va'ehau rōmano e ai rō 'ana e tahi ō'ona tāvini haŋa rahi. Te taŋata tāvini nei ko rahi 'ana te māui-ui 'e ko hāhine 'ā mo mate.
42007003	I 'ite era e rā kape o ruŋa i a Ietū, he uŋa ki te tētahi nu'u pū'oko haka tere hūrio mo ani ki a Ietū mo oho mo haka ora i rā tāvini.
42007004	I tu'u era rā nu'u ki muri i a Ietū, he kī: «E Ietū, te kape rōmano uŋa mai i a mātou he taŋata e tano rō 'ā mo hā'ū'ū e koe.
42007005	A ia e haŋa rahi rō mai 'ana ki a tātou ki te itaraera; 'ā'ana i haka aŋa i te tātou ⌊hare pure hūrio⌋».
42007006	He e'a a Ietū he oho 'i muri i tū nu'u era. Ko hāhine 'ana mo tu'u ananake ki te hare o tū kape era o te va'ehau rōmano, he piri te nu'u repahoa o rā kape i uŋa mo kī pē nei ē: «E Ietū, 'ina koe ko haka rohi-rohi ko oho mai; ¿ko ai, pa'i, a au mo uru mai ō'ou ki roto i tō'oku hare?
42007007	'O ira i ta'e oho atu ai e au mau 'ā. Ko 'ite 'ana e au mo kī ō'ou: “Ka ora”, he ora tō'oku tāvini.
42007008	A au mau nei e ai rō 'ana te taŋata 'ata hau rō atu te tōro'a ki a au, 'e pē ira tako'a 'ā e ai rō 'ana te va'ehau ko au te kape. Mo kī ō'oku: “Ka oho”, he oho; 'e mo kī ō'oku mo oho mai, he oho mai; 'e mo kī ō'oku ki tō'oku tāvini mo aŋa e tahi me'e, he aŋa».
42007009	He māere a Ietū 'i tū vānaŋa era. He u'i ki te nu'u oho 'i muri i a ia, he kī: «'Ī a au he kī atu: kai take'a 'ā e au e tahi taŋata o Itaraera haka moe i tō'ona mana'u 'i ruŋa i a au pa he taŋata nei».
42007010	I hoki era ia tū nu'u uŋa era, he take'a ko ora 'ana rā tāvini.
42007011	'I te rua mahana, he oho a Ietū ki te kona te 'īŋoa ko Nāina. 'I muri i a ia i oho tako'a ai tā'ana nu'u hāpī 'e me'e rahi atu te nu'u.
42007012	I hāhine era ki rā kona, he take'a e ma'u 'ā te nu'u i te pāpaku mo tanu, he kope ko ia mau nō te poki o te vi'e hove e tahi. Me'e rahi te nu'u o rā kona oho 'i muri i rā vi'e.
42007013	I take'a era e Ietū i rā vi'e, he haka 'aroha 'e he kī: «'Ina koe ko taŋi».
42007014	He haka hāhine ia ki te pāpaku, he 'a-'aru i te raŋo 'e he noho te nu'u tupa. He kī e Ietū ki tū kope mate era: «E haŋu, ki a koe a au e kī atu ena: ¡Ka e'a ki ruŋa!».
42007015	He e'a ia tū kope era ki ruŋa he noho 'e he ha'amata he vānaŋa. He haka hoki e Ietū ki tō'ona matu'a vahine.
42007016	I take'a era e te nu'u i tū me'e era, he māere ananake 'e he ha'ahana-hana i te 'Atua he kī: «'Ī te perofeta nui-nui e tahi 'i roto i a tātou». 'E he kī tako'a: «Ko tu'u mai 'ana te 'Atua mo hā'ū'ū ki tō'ona taŋata».
42007017	Te taŋata ta'ato'a o Hūrea 'e o te kona ta'ato'a hāhine ki ira he 'ite o ruŋa i tū me'e aŋa era e Ietū.
42007018	A Iovani i 'ite ai, hai nu'u hāpī 'ā'ana, o ruŋa i te me'e ta'ato'a aŋa e Ietū. He uŋa ia mo oho ki a ia e rua o tū nu'u hāpī era 'ā'ana
42007019	'e he haka uŋa mo 'ui ki a Ietū hoki ko ia mau 'ā te ⌊Kiritō⌋, kope era mo tu'u mai, 'o e tiaki nō ki te rua.
42007020	I tu'u era tū ŋā kope era he haka hāhine ki a Ietū, he kī: —'A Iovani Papatito a māua i uŋa mai mo 'ui atu hoki ko koe mau 'ā te me'e era mo tu'u mai 'o e tiaki a mātou ki te kope haka 'ou e tahi.
42007021	'I rā hora e haka ora 'ana e Ietū me'e rahi māui-ui 'e ma'i o te nu'u, e haka e'a 'ā i te tātane, 'e e haka ora 'ā i te mata o te nu'u matapō.
42007022	He kī e Ietū ki tū nu'u uŋa era e Iovani: —Ka hoki ka 'a'amu ki a Iovani i te me'e take'a 'e ŋaro'a e kōrua: Ko mā'eha 'ā te mata o te nu'u matapō, ko ha'ere riva-riva 'ā te nu'u va'e koke. Ko ora 'ana te nu'u māui-ui rēpera, ko ŋaro'a 'ana te vānaŋa e te nu'u tariŋa pō. Ko ora mai 'ā te nu'u mai te mate, 'e ko haka 'ite 'ana i te ⌊roŋo riva-riva o te 'Atua⌋ ki te nu'u veve.
42007023	E kī tako'a: «¡Ko te koa i te taŋata 'ina he 'aka-'aka e haka moe ena i te mana'u 'i ruŋa i a au!».
42007024	I hoki era tū nu'u uŋa era e Iovani, he ha'amata a Ietū he vānaŋa ki te nu'u o ruŋa i a Iovani Papatito, he kī: «Hora oho u'i era o kōrua i te kope tātara 'i te kona 'one ta'e noho e te taŋata, ¿pē hē te huru o rā kope i mana'u ai e kōrua? ¿He taŋata ta'e tī-tika o te mana'u, haka rē i a ia mo haka tere e te rua, pa he 'ohe e ue-ue ena e te tokerau?
42007025	'E mo ai ta'e pē ira, ¿pē hē? ¿He taŋata uru i te kahu hope'a o te riva-riva? Ko 'ite 'ana, pa'i, e kōrua: te nu'u uru i te kahu hope'a o te riva-riva 'e 'ina e tahi rāua me'e haŋa toe e noho ena 'i te hare o te 'ariki.
42007026	Ki te kōrua kī, ¿he aha te kōrua me'e oho u'i era? ¿He perofeta? He aŋi 'ā. 'E 'ī a au he kī atu: he kope 'ata hau ki te perofeta.
42007027	A Iovani Papatito he ma'uroŋo kī era e te 'Atua ki tā'ana Poki 'i ruŋa i te ⌊Pāpa'i Mo'a⌋ pē nei ē: “He uŋa au i te taŋata ma'uroŋo 'i ra'e ki a koe mo haka riva-riva i te ara mō'ou”».
42007028	He kī haka 'ou e Ietū: «'Ina e tahi taŋata o roto i te taŋata ta'ato'a 'ata hōnui ki a Iovani; 'e, ka ai atu pē ira, te taŋata haka rē i a ia mo haka tere e te 'Atua i hau rō atu ki a Iovani, ka ai atu he taŋata hauha'a-'ore ki te mata o te taŋata.
42007029	»Te nu'u ta'ato'a ŋaro'a i a Iovani, 'ātā ki te ⌊nu'u haka 'auhau i te nu'u hai moni mo te rōmano⌋, i haka ⌊papatito⌋ rō i a rāua ki a Iovani mo haka tano ki te me'e hā'aki e te 'Atua.
42007030	Te nu'u ⌊fariseo⌋ 'e te nu'u ⌊ma'ori o te haka tere hūrio⌋ kai haka papatito i a rāua he ta'e haŋa ki te me'e haka 'ite e te 'Atua mo te rāua riva-riva.
42007031	»'Ī a au he ha'aaura'a atu i te huru o te tētahi taŋata o te hora nei.
42007032	A rāua pa he ŋā poki ko-kori 'i te kona e tahi. He ohu e tētahi o rā ŋā poki ki te tētahi atu o rāua pē nei ē: “Ko haka taŋi atu 'ana a mātou i te peho reka, 'ina a kōrua kai 'ori. Ko hīmene atu 'ana a mātou i te hīmene haka 'aroha, 'ina tako'a a kōrua kai ta-taŋi”.
42007033	»Te aura'a: ko tu'u mai 'ana a Iovani Papatito e tapu rō 'ana i te kai 'e 'ina he unu i te 'ava; i kī ai e kōrua ko o'o 'ana e te tātane.
42007034	He tu'u mai ia te ⌊Poki o te taŋata⌋ e kai rō 'ana 'e e unu rō 'ā; he kī e kōrua i te rava kai 'e i te rava unu, 'e he repahoa o te nu'u hara 'e o te nu'u haka 'auhau i te taŋata hai moni mo te rōmano.
42007035	Ka ai atu pē ira, te haka tere iŋa hai mana'u o te 'Atua e take'a ena he me'e tano hai nu'u haka tere i a rāua pa he me'e haŋa 'ā'ana».
42007036	E tahi mahana he kī ki a Ietū e te fariseo e tahi mo oho mo kai 'i tō'ona hare. He oho ia a Ietū. E noho nō 'ā 'i ruŋa i te 'amurama'a,
42007037	he tu'u te vi'e tai'o o rā kona 'i te 'ite e kai 'ā a Ietū 'i rā hare. E ma'u rō 'ā rā vi'e i te ipu aŋa hai mā'ea nehe-nehe ko 'ī 'ā e te mano'i.
42007038	I puā era ki a Ietū, he taŋi a te va'e. He ha'amata he haka rari he oho i te va'e hai matavai. I oti era he haro'i hai tō'ona rau'oho koia ko hoŋi 'e ko huri hai mano'i.
42007039	I take'a era e tū taŋata fariseo era, tē rā ka mana'u: «'Āhani te kope era he perofeta, ko aŋi-aŋi 'ana: te vi'e era he vi'e hara».
42007040	He kī e Ietū ki tū fariseo era: —E Tīmona, e ai rō 'ana tā'aku me'e mo kī atu. He pāhono e tū kope era: —Ka kī nō mai, e te Ma'ori ē.
42007041	He kī ia e Ietū: —E rua taŋata e ai rō 'ā te tārahu ki te taŋata e tahi: e tahi i tārahu ai e pae hānere ⌊renario⌋ 'e te rua e pae 'ahuru.
42007042	'I te me'e 'ina he moni o rāua mo haka hoki o tū tārahu era, he haka rehu e rā taŋata va'ai era i te moni. Ki tu'u mana'u, e Tīmona ē, ¿ko ai o roto i te ŋāŋata era mo 'ata haŋa ki te taŋata haka tārahu era i te moni?
42007043	He pāhono e Tīmona: —Ki tō'oku mana'u, ko te taŋata 'ata rahi era o te tārahu. He kī e Ietū: —He aŋi 'ā tā'au.
42007044	He u'i ia a Ietū a ruŋa i rā vi'e, 'e he kī ki a Tīmona: —¿Ko take'a 'ā e koe te vi'e nei? I uru mai era a au, kai va'ai mai koe hai vai mo hopu o tō'oku va'e; 'e te vi'e nei, ko haka hopu mai 'ana i tō'oku va'e hai matavai 'e 'ai ka haro'i hai rau'oho ō'ona.
42007045	'Ina koe kai 'aroha mai hai hoŋi, 'e te vi'e nei, 'i te hora ta'ato'a ō'oku 'i nei, e hoŋi e oho nō mai nei i tō'oku va'e.
42007046	Kai paru mai koe i tō'oku pū'oko hai mōrī 'eo, 'e o te vi'e nei i huri mai i tō'oku va'e hai mano'i.
42007047	'Ī a au he kī atu: te hara rahi o te vi'e nei ko haka kore 'ana, he rahi o tō'ona haŋa mai. Te kope ta'e rahi te hara haka kore, ta'e rahi tō'ona haŋa ki te 'Atua.
42007048	He kī ia ki tū vi'e era: «Ko haka kore 'ana tu'u hara».
42007049	Te tētahi atu nu'u noho o ruŋa i te 'amurama'a he ha'amata he 'ui ki a rāua 'ā: «¿Ko ai hō te kope nei, 'ātā e haka kore rō 'ā i te hara?».
42007050	He 'ata kī ki rā vi'e e Ietū: «Ko e'a 'ana a koe mai roto i te hara, he haka moe ō'ou i te mana'u 'i ruŋa i a au. Ka oho riva-riva».
42008001	I oti era he oho a Ietū me'e rahi kona haka 'ite oho i te roŋo riva-riva o ruŋa o te ⌊haka tere iŋa 'āpī o te 'Atua⌋. I oho rō 'i muri i a ia tā'ana nu'u ⌊'āpōtoro⌋ e ho'e 'ahuru mā piti
42008002	'e tētahi ŋā vi'e haka ora e ia i te māui-ui 'e tētahi haka e'a i te tātane mai roto. 'I roto o rā ŋā vi'e a ⌊Māria⌋, kī tako'a ko Matarena, vi'e mai roto i haka e'a ai e hitu tātane;
42008003	a Huana, vi'e ⌊hāipo-ipo⌋ 'a Kuta, taŋata 'ā'ana te haka tere i te hauha'a o ⌊'Erore⌋; a Tūtana; 'e me'e rahi haka 'ou atu te ŋā vi'e e hā'ū'ū e oho era hai me'e ai o rāua.
42008004	Me'e rahi te nu'u i e'a mai te rāua kona noho mo oho mo u'i i a Ietū, pē ira i taka-taka ai me'e rahi taŋata. He ha'amata ia a Ietū he 'a'amu i te 'a'amu ha'aaura'a nei:
42008005	«E tahi taŋata 'oka kai he e'a he pī i tā'ana karu. I pī era he vī-viri te tētahi a te ara, he rei-rei e te nu'u 'e he kai e te manu.
42008006	»Tētahi i vī-viri a te kona papa 'ō'one ta'e rahi. I tupu era kai roa i paka-paka rō ai 'i te vai kore o rā kona.
42008007	»Tētahi o rā ŋā karu i vī-viri a te kona mauku pū-pū. I tupu era he vavau 'e he mate 'i te taiko o te mauku pū-pū.
42008008	»'E tētahi atu i vī-viri a te kona 'ō'one riva-riva. He tupu he nui-nui 'e mai te karu e tahi i hua ai 'ātā e ho'e hānere karu». He me'e nei te me'e i 'a'amu e Ietū. 'E he kī haka 'ou i haka pūai te re'o: «¡Te nu'u haŋa mo aŋi-aŋi ka haka topa te mana'u!».
42008009	He 'ui ia ki a Ietū e tā'ana nu'u hāpī i te aura'a o tū 'a'amu ha'aaura'a era.
42008010	He kī e Ietū: «Ki a kōrua te 'Atua e haka aŋi-aŋi atu ena i te me'e ta'e 'ite e te taŋata o ruŋa o tō'ona haka tere iŋa 'āpī. 'E, ki te tētahi nu'u e vānaŋa nei hai 'a'amu ha'aaura'a; pē ira ka 'ata u'i atu, e ko take'a, 'e ka 'ata haka roŋo atu, e ko aŋi-aŋi.
42008011	»Pē nei te aura'a o te 'a'amu ha'aaura'a nei: Rā ŋā karu he ⌊roŋo riva-riva o te 'Atua⌋, 'e te ŋā kona era a ira i vī-viri ai te karu he taŋata.
42008012	»Te kona ara era he tētahi nu'u ŋaro'a i rā roŋo, 'e, ka ai atu pē ira, e to'o nō e Rukifero mai roto i te rāua māhatu, pa he kai iŋa era e manu i te karu, 'o ⌊haka moe i te mana'u⌋ 'i ruŋa 'e 'o rava'a i te ora 'āpī 'ina he hope'a ra'a va'ai e te 'Atua.
42008013	»Te kona papa 'ō'one ta'e rahi era he tētahi nu'u ŋaro'a i te roŋo riva-riva o te 'Atua to'o hai koa i rā roŋo ki roto i te rāua māhatu. Te 'ati nō, he haka moe o rāua i te mana'u 'i ruŋa i rā roŋo mo te hora nō e tahi 'e, 'i te hora o te haka 'atu, he rehu, pa he ta'e hio-hio iŋa ena o te aka 'i te kona 'ō'one ta'e rahi.
42008014	»Te kona mauku pū-pū era he tētahi nu'u haka roŋo i te roŋo riva-riva o te 'Atua. Te 'ino nō, 'i te taiko o te mauku pū-pū, te aura'a, 'i te pūai o te haŋa ki te me'e o te ao nei, ki te 'ono 'e ki te me'e ta'ato'a, he vavau te roŋo o te 'Atua 'e 'ina e ko hua 'i roto i a rāua te me'e haŋa o te 'Atua.
42008015	»Te kona 'ō'one riva-riva era he nu'u haka roŋo 'e ha'atura hai māhatu ki te roŋo o te 'Atua, 'e ma'u hio-hio 'i roto i a rāua. Mai roto i a rāua e e'a ena me'e rahi me'e riva-riva, pa he karu hua era me'e rahi karu haka 'ou mai ruŋa.
42008016	»'Ina ko na'a te roŋo riva-riva o te 'Atua pa he kope haka pura i te hakari'i 'ai ka pu'a hai pahu 'o he ha-ha'o ki raro i te ro'i. E haka 'ite pa he kope haka rē i te hakari'i 'i te kona ruŋa nui mo haka mā'eha i te nu'u uru ki roto i te hare.
42008017	Pē nei ka haka aŋi-aŋi riva-riva ena i te me'e ta'e haka 'ite 'i mu'a 'ā 'e ka ma'u ena ki roto i te mā'eha i te me'e na'a o ruŋa i te haka tere iŋa 'āpī o te 'Atua.
42008018	»'O ira, e u'i e haka roŋo riva-riva tā'aku hāpī. Te kope aŋi-aŋi 'e to'o mō'ona i te parauti'a o te 'Atua he 'ata haka aŋi-aŋi e te 'Atua. 'E te kope 'ina he to'o mō'ona, 'ātā ki te me'e mana'u ko 'ite 'ā e ia ka to'o ena».
42008019	E tahi mahana he oho te matu'a vahine 'e te taina o Ietū ki te kona 'i ira a ia 'e, 'i te rahi o te taŋata, 'ina he rava'a ananake mo hāhine ki muri.
42008020	He oho e tahi kope he kī ki a Ietū: —E Ietū, 'ai haho tu'u matu'a vahine koia ko tu'u ŋā poki taina e haŋa rō 'ā mo vānaŋa atu ki a koe.
42008021	He kī e Ietū: —Te nu'u haka roŋo 'e haka tere i a rāua hai vānaŋa o te 'Atua he hua'ai tako'a ō'oku.
42008022	'I te mahana e tahi he eke a Ietū koia ko tā'ana nu'u hāpī ki ruŋa i te vaka 'ai ka kī: «Matu tātou ki oho ki te rua pā'iŋa». 'E he oho.
42008023	E oho nō 'ana ananake he ha'uru a Ietū. He hu-hū ia te tokerau 'e he ketu te pari. He ha'amata he 'ī te vaka e te vai 'e he oho mo emu.
42008024	He haka hāhine rā nu'u he haka 'ara i a Ietū 'e he kī: —¡E te Ma'ori! ¡E te Ma'ori! ¡Ka 'ara koe! ¡He emu tātou! He e'a ia a Ietū ki ruŋa, he kī ki te tokerau 'e ki te pari mo noho, 'e he māria rō 'ai.
42008025	I oti era he kī ki tā'ana nu'u hāpī: —¿'Ina 'ana 'ō a kōrua kai haka moe 'ā i te mana'u 'i ruŋa i a au? Ko ri'a-ri'a 'ā 'e ko māere atu 'ana rā nu'u he 'ui ki a rāua 'ā: «¿Ko ai mau te kope nei? ¡'Ātā te tokerau 'e te pari e ha'atura rō 'ā ki a ia!».
42008026	He tomo ia ananake ki te rua pā'iŋa ki te henua ko Hērata, he kona o mu'a o Karirea.
42008027	I topa era a Ietū mai ruŋa i te vaka, he haka hāhine e tahi taŋata o tū kona era ko o'o 'ā e te tātane. Rā taŋata ko roa 'ā te mahana o te ta'e uru i te kahu 'e o te ta'e noho 'i te hare; e noho era 'i roto i te menemā.
42008028	I take'a era i a Ietū, he tū-turi 'i mu'a koia ko ohu: —¡Ka haka rē koe i a au, e Ietū, e te Poki o te 'Atua o te raŋi ē! ¡Ka haka 'aroha koe i a au; 'ina koe ko tōtōā mai!
42008029	I kī ai i te me'e nei 'o te ai ko kī 'ana e Ietū ki tū tātane era mo e'a mai roto i rā taŋata. E rahi rō 'ana te mahana e haka taehae era 'e, ka ai atu e here-here rō 'ana e te nu'u i te rima 'e i te va'e hai vivi mo haka noho, e motu-motu nō 'ā, 'ai ka haka oho e rā tātane a te kona 'ina he taŋata.
42008030	He 'ui e Ietū: —¿Ko ai tu'u 'īŋoa? He pāhono: —Tō'oku 'īŋoa ko Ta'utini. I pāhono ai pē ira 'o te ai me'e rahi tātane 'i roto i rā taŋata.
42008031	He ani ia ki a Ietū e rā ŋā tātane mo ta'e tū-tute i a rāua ki roto i te pō'auahi.
42008032	Hāhine ki rā kona, 'i ruŋa i te ma'uŋa, e kai 'ana me'e rahi oru. He ani ia e tū ŋā tātane era ki a Ietū mo ha'ati'a i a rāua mo uru ki roto i rā ŋā oru. He ha'ati'a e Ietū.
42008033	He e'a tū ŋā tātane era mai roto i rā taŋata 'e he uru ki roto i te oru. 'I tū hora 'ā he huata, he vī-viri ki roto i te vai 'e he mā-mate tahi rō 'ai te oru.
42008034	I take'a era i rā me'e e te nu'u hāpa'o oru, he tāhuti he turu he 'a'amu ki te taŋata o te kona ta'ato'a o ira.
42008035	He e'a he oho te nu'u mo u'i i rā me'e. I tu'u era ki te kona 'i ira a Ietū, he take'a e noho rō 'ana 'i tō'ona va'e rā taŋata e'a era o te tātane, e uru rō 'ana i te kahu 'e ko riva-riva 'ā. He ri'a-ri'a tahi rō 'ai tū nu'u era.
42008036	Te nu'u take'a i rā me'e he 'a'amu ki te taŋata pē hē a Ietū i haka ora ai i tū taŋata era.
42008037	He ha'amata he ani e te nu'u ta'ato'a o Hērata ki a Ietū mo oho mai rā kona, he ri'a-ri'a o rāua. He eke ia a Ietū ki ruŋa ki te vaka 'e he e'a he oho rō 'ai.
42008038	Te taŋata e'a era o te tātane i ani rō ki a Ietū mo ha'ati'a i a ia mo oho 'i muri. Kai ha'ati'a e Ietū 'ai ka kī:
42008039	—Ka hoki ki tu'u hare 'e ka 'a'amu te me'e ta'ato'a aŋa atu e te 'Atua mō'ou. He e'a rā taŋata he oho 'e he 'a'amu ki te nu'u ta'ato'a o tū kona era i te me'e aŋa e Ietū 'i ruŋa i a ia.
42008040	I hoki haka 'ou era a Ietū ki te rua pā'iŋa, ki Karirea, he to'o rō atu 'ai te koa o te taŋata; e tiaki 'ana, pa'i, ananake.
42008041	He tu'u ia e tahi taŋata te 'īŋoa ko Hairo, he pū'oko haka tere o te ⌊hare pure hūrio⌋, ki tū kona era. He tū-turi 'i mu'a o Ietū 'e he ani mo oho ki tō'ona hare
42008042	mo u'i i tā'ana poki vahine mau nō e tahi, ka ho'e 'ahuru mā piti matahiti, ko hāhine 'ā mo mate. E oho era a Ietū 'i muri i rā taŋata ko pi-piri 'ā 'i te rahi o te nu'u oho 'i muri.
42008043	'I roto i rā nu'u e ai rō 'ā e tahi vi'e māui-ui; te māui-ui he toto tehe. Ka ho'e 'ahuru mā piti matahiti o te 'amo i tū 'ati era 'e, ko pau tahi 'ana tō'ona hauha'a 'i te 'auhau iŋa i te taote mo haka ora i a ia. 'E 'ina e tahi taote i rava'a mo haka ora.
42008044	He haka hāhine te vi'e nei a tu'a o Ietū he haka puā ki te titi o te kahu. 'I tū hora 'ā he noho te tehe o te toto.
42008045	He 'ui a Ietū: —¿'A 'ai a au i haka puā mai? 'I te ai ta'ato'a nō e kī era 'ina a rāua kai haka puā, he kī e Pētero: —E te Ma'ori, nā te taŋata e ŋatu e tono mai ena.
42008046	'Ai e kī era e Ietū: —Nā ko haka puā mai 'ā te kope e tahi; ko ŋaro'a 'ā e au ko e'a 'ā te mana mai ruŋa i a au.
42008047	I aŋi-aŋi era e rā vi'e ko ma'urima 'ana i a ia, he oho, ko rurū 'ā 'i te ri'a-ri'a, he tū-turi 'i mu'a o Ietū, 'e he kī 'o te aha a ia i haka puā ai 'e pē hē i ora ai tō'ona māui-ui 'i tū hora 'ā. I kī ai rā vi'e i te me'e nei 'i mu'a o te taŋata ta'ato'a.
42008048	He kī e Ietū: —E vovo, a koe i ora ena 'o te haka moe ō'ou i te mana'u 'i ruŋa i a au. Ka oho riva-riva.
42008049	E vānaŋa nō 'ana a Ietū i tu'u ai te roŋo 'e he kī ki tū taŋata pū'oko haka tere era o te hare pure hūrio: —Ko mate 'ana ta'a poki; 'ina ko ma'u tahaŋa te Ma'ori.
42008050	I ŋaro'a era e Ietū he kī: —'Ina ko ri'a-ri'a; ka haka moe nō mai koe i tu'u mana'u 'i ruŋa i a au he ora ta'a poki.
42008051	I tu'u era ananake ki te hare o Hairo, te nu'u nō i ha'ati'a e Ietū mo uru 'i muri i a ia ki roto i te piha 'i ira te poki ko Pētero, ko ⌊Tanatiako⌋, ko ⌊Iovani⌋ 'e he matu'a tane 'e vahine o te poki.
42008052	Te nu'u ta'ato'a o roto i rā hare e ta-taŋi 'ana 'i te haka 'aroha 'i te poki. He kī e Ietū: «'Ina kōrua ko ta-taŋi; 'ina he poki kai mate, e ha'uru nō 'ā».
42008053	He ka-kata tū nu'u era mo Ietū 'o te 'ite ko mate 'ā te poki.
42008054	He 'a-'aru ia e Ietū i te rima o rā poki he kī i haka pūai i te re'o: «¡E vovo, ka e'a koe ki ruŋa!».
42008055	He ora ia tū poki era. 'I tū hora 'ā he e'a ki ruŋa. He kī ia e Ietū mo va'ai hai me'e mo kai.
42008056	Ko māere 'ana te matu'a o te poki 'i tū me'e era, 'e he kī e Ietū mo ta'e 'a'amu e tahi nu'u.
42009001	E tahi mahana he haka taka-taka e Ietū a ho-ho'e 'ahuru mā piti nu'u hāpī 'ā'ana, 'e he va'ai i te pūai 'e i te parau mo haka e'a i te tātane mai roto i te taŋata 'e mo haka ora rauhuru māui-ui.
42009002	He uŋa mo haka 'ite o ruŋa o te ⌊haka tere iŋa 'āpī o te 'Atua⌋ 'e mo haka ora i te nu'u māui-ui.
42009003	He kī: «Ka oho ena kōrua, 'ina ko ma'u e tahi me'e; 'ina ko ma'u te toko-toko, te pūtē, te haraoa, te moni 'e te kahu mo mono.
42009004	Hare nō ena o kōrua ka tu'u ena, 'i ira ana noho 'ātā ki te oho iŋa o kōrua mai rā kona.
42009005	E tu'u 'ā kōrua ki te kona nūna'a hare 'ina he nu'u o ira he haŋa atu, e tū-tū te puŋa'ehu mai te kōrua va'e mo haka 'ite ki rā nu'u: ka topa era 'i ruŋa i a rāua te ūtu'a o te 'Atua, he hape o rāua mau 'ā, 'e 'ai kōrua ka oho rō mai rā kona».
42009006	He e'a ia tū nu'u hāpī era he haka 'ite he oho i te ⌊roŋo riva-riva o te 'Atua⌋ 'i te kona ta'ato'a koia ko haka ora i te māui-ui o te taŋata.
42009007	He ŋaro'a e te 'ariki era ko 'Erore i te vānaŋa o ruŋa o te me'e ta'ato'a aŋa e Ietū, 'e he mira-mira te mana'u 'o te ai o te nu'u kī: a Ietū ko ⌊Iovani⌋ ko ora 'ā mai te mate,
42009008	'e tētahi nu'u kī: ko te perofeta era o mu'a 'ā ko 'Ēria, 'e te tētahi atu nu'u kī: he perofeta haka 'ou e tahi o rā ŋā perofeta ko ora 'ā mai te mate.
42009009	He kī e 'Erore: «'Ā'aku i haka pa'o i te ŋao o Iovani. ¿Ko ai hō te kope era? E ko pau te 'a'amu o ruŋa i a ia». He haŋa ia a 'Erore mo oho mo u'i i a Ietū.
42009010	I hoki tahi era te ⌊'āpōtoro⌋ uŋa e Ietū, he 'a'amu ki a ia i te rāua me'e ta'ato'a i aŋa. He to'o e Ietū i rā nu'u 'e he oho ananake ki te kona hāhine ki Vetetaira mo noho ko rāua nō.
42009011	I 'ite era e te taŋata, he e'a he oho tako'a ki ira. He noho ia a Ietū he vānaŋa o ruŋa o te haka tere iŋa 'āpī o te 'Atua 'e he haka ora i te nu'u māui-ui.
42009012	I ahi-ahi era, he haka hāhine ki a Ietū te nu'u hāpī 'ā'ana e ho'e 'ahuru mā piti 'e he kī: —Ka kī koe ki te taŋata mo oho mo u'i hai kai 'e hai kona mo hā'uru o rāua a te kona hāhine mai; 'ina, pa'i, e tahi me'e o nei.
42009013	He kī e Ietū: —Ka va'ai e kōrua hai me'e mo kai. He pāhono e rā nu'u: —Te me'e nō o mātou he haraoa e rima 'e he ika e rua. Ki ta'a kī, ¿ki oho hō mātou ki ho'o mai hai kai mo te taŋata ta'ato'a nei?
42009014	'I rā kona, mo tataku i te ŋāŋata nō, e pae ta'utini. Ka ai atu pē ira i kī nō e Ietū ki tā'ana nu'u hāpī: —Ka haka no-noho te taŋata e pae 'ahuru ka tahi nūna'a.
42009015	He aŋa pē ira 'e he no-noho tahi te taŋata.
42009016	He to'o ia a Ietū i tū haraoa era e rima 'e i tū ika era e rua, he u'i a te raŋi, he māuru-uru ki te 'Atua, he more-more 'e he va'ai ki tā'ana nu'u hāpī mo tuha'a.
42009017	He ka-kai tahi tū nu'u era ki te mākona, 'e i runu era i te pārehe-rehe topa, he 'ī e ho'e 'ahuru mā piti kānato.
42009018	E tahi mahana e pure 'ana a Ietū, 'e 'i muri i a ia tā'ana nu'u hāpī. He 'ui ki rā nu'u: —¿Ko ai a au e kī ena e te taŋata?
42009019	He pāhono e rā nu'u: —E ai rō 'ā te nu'u kī ko Iovani Papatito, e ai rō 'ana te tētahi nu'u kī ko 'Ēria, 'e e ai tako'a rō 'ana te nu'u kī he perofeta haka 'ou e tahi o te ŋā perofeta era o mu'a 'ā ora mai mai te mate.
42009020	He 'ui haka 'ou: —'E, ki te kōrua kī, ¿ko ai a au? He pāhono e Pētero: —A koe he Kiritō uŋa mai e te 'Atua.
42009021	'E he ani e Ietū ki tā'ana nu'u hāpī mo ta'e 'a'amu ki te tētahi nu'u o ruŋa o tū me'e pāhono era e Pētero.
42009022	He kī ia e Ietū ki tā'ana nu'u hāpī: «Te ⌊Poki o te taŋata⌋ e ŋaro'a rō i te māui-ui ki roto i te ivi, 'e e ko haŋa e te nu'u pū'oko haka tere hūrio, e te ⌊oromatu'a ra-rahi⌋ 'e e te ⌊ma'ori o te haka tere hūrio⌋. E tiŋa'i e haka mate rō i a ia 'e, 'i te toru mahana, he ora haka 'ou».
42009023	I oti era he kī ki te ta'ato'a: «Te kope haŋa mo riro ō'ona he taŋata hāpī 'ā'aku e haka rehu i a ia mau 'ā, 'ai ka 'amo rō, paurō te mahana, i tō'ona tātaurō, te aura'a, e va'ai i a ia 'ātā mo mate 'i te aŋa iŋa i tā'aku me'e haŋa.
42009024	Te kope hārui i a au 'e i tā'aku hāpī hai tua'ivi mo hāpa'o i a ia 'o mate 'e mo aŋa i tā'ana me'e nō era i haŋa e ko ai i a ia te ora 'āpī 'ina he hope'a ra'a va'ai e te 'Atua. 'E te kope haka rē i tā'ana me'e haŋa mo ha'atura mai ki a au he rava'a e ia i rā ora.
42009025	¿He aha ia te hauha'a mo te kope e tahi te ai i a ia te me'e ta'ato'a o te ao, 'e 'ina i a ia te ora 'āpī 'ina he hope'a ra'a?
42009026	»Te kope ta'e to'o i a au 'e i tā'aku hāpī mā'ana 'o ha'amā 'i te nu'u, a au, te Poki o te taŋata, e ko to'o tako'a i a ia mā'aku 'i te hora hoki mai ō'oku 'i ruŋa i a au tō'oku pūai 'e te pūai 'ana-'ana o tō'oku Matu'a e haka vari tahi rō 'ana e te merahi.
42009027	'Ī a au he kī atu: tētahi nu'u o te kona nei e take'a rō i te haka tere iŋa 'āpī o te 'Atua 'i ra'e ki te rāua mate».
42009028	Ka va'u mahana pe mu'a mai te mahana kī i tū vānaŋa era, he iri a Ietū ki ruŋa i te ma'uŋa mo pure. He ma'u 'i muri i a ia i a Pētero, i a ⌊Tanatiako⌋ 'e i a Iovani.
42009029	E pure nō 'ā he huru kē te 'āriŋa o Ietū, 'e te kahu he rito-rito 'e he 'uira.
42009030	He tu'u ia, 'i rā hora, e rua taŋata ki muri i a Ietū: ko ⌊Mōtē⌋ 'e ko 'Ēria.
42009031	A to-toru ko haka vari tahi 'ana e te pūai 'ana-'ana o te 'Atua 'e e vānaŋa 'ana o ruŋa o te mate o Ietū, he me'e mo topa ki a ia 'i Hērutarema mo haka tano i te me'e kī e te 'Atua.
42009032	A kuā Pētero ia e hā'uru 'ā. I 'ara era he take'a i te pūai 'ana-'ana o Ietū 'e i tū ŋā kope era hoko rua.
42009033	I 'ava-'ava era rā ŋā kope mai muri i a Ietū, he kī e Pētero: «E te Ma'ori, ¡he riva nō 'ō i ai ai a tātou 'i nei! Ki aŋa e toru pae-pae: e tahi mō'ou, e tahi mo Mōtē 'e e tahi mo 'Ēria». ('Ina a Pētero kai aŋi-aŋi he aha tā'ana me'e kī era).
42009034	E vānaŋa nō 'ā a Pētero i noho ai e tahi raŋi 'i ruŋa. I take'a era ko viri tahi 'ana i a rāua e tū raŋi era, he ri'a-ri'a.
42009035	'E mai roto te re'o i kī ai: «He Poki nā 'ā'aku, ko tāmoe-moe era 'ā e au mo tā'aku aŋa. E ha'atura kōrua ki a ia».
42009036	'I te hora ŋaro'a i rā re'o, ko oho era 'ā tū ŋā kope era e rua mai muri i a Ietū. Te me'e ta'ato'a nei i na'a nō e kuā Pētero; 'ina kai 'a'amu 'i rā ŋā mahana e tahi nu'u.
42009037	'I te rua mahana, i hoki era a kuā Ietū mai ruŋa i te ma'uŋa, he piri ki a rāua me'e rahi nō atu nu'u.
42009038	He ohu e te taŋata e tahi mai roto o rā nu'u, i haka pūai te re'o: —E te Ma'ori, ka hā'ū'ū mai koe i tā'aku poki e tahi mau nō.
42009039	Ko o'o 'ā e te tātane; 'ā'ana te haka ohu-ohu, te haka kiki-kiki 'e te haka e'a i te kuta-kuta a roto i te haha. He tōtōā nō te aŋa 'e 'ina he haka rē.
42009040	Ko ani 'ana a au ki ta'a nu'u hāpī nei mo haka e'a 'e 'ina kai rava'a.
42009041	He kī ia e Ietū ki te ta'ato'a: —¡Ko te pū'oko hio-hio i a kōrua, e te nu'u mana'u ta'e tano 'e ta'e ⌊haka moe i te mana'u⌋ 'i ruŋa i te 'Atua ē! ¡Pa he me'e ena: ka ai ka oho nō atu a au 'i muri i a kōrua 'ātā ki te pa'o iŋa o te ao, ko te ta'e haka moe iŋa mai 'ā kōrua i te mana'u 'i ruŋa i a au! ¿'Ātā ki hē rā nei ka ha'aoroma'i ka oho nō nei i a kōrua? Ka ma'u mai te poki.
42009042	I hāhine i oho era te poki ki a Ietū, he haka hiŋa e te tātane, he haka kiki-kiki. He ture he haka e'a e Ietū i rā tātane 'e he ora tū poki era. I oti era he haka hoki e Ietū ki tō'ona matu'a.
42009043	'E he māere tahi te nu'u 'i te nui-nui o te pūai o te 'Atua. E māere nō 'ana te nu'u 'i te me'e ta'ato'a aŋa e Ietū, he kī e Ietū ki tā'ana nu'u hāpī:
42009044	«Ka haka roŋo riva-riva mai te me'e nei 'e e u'i 'o rehu rō: te Poki o te taŋata e va'ai rō ki te rima o te nu'u ta'e haŋa ki a ia».
42009045	'Ina ia he aŋi-aŋi e rā nu'u i te aura'a o rā me'e kī era e Ietū, he ta'e haka mā'eha riva-riva e te 'Atua i te rāua mana'u, 'e he ri'a-ri'a tako'a mo 'ui ki a Ietū i te ha'aaura'a o rā vānaŋa.
42009046	I oho era he ha'amata he tātake te nu'u hāpī 'a Ietū ko ai te kope 'ata hōnui o roto i a rāua.
42009047	'I te aŋi-aŋi e Ietū i te mana'u o rā nu'u, he to'o i te poki e tahi ki muri i a ia
42009048	'e he kī ki rā nu'u: «Te kope to'o 'e hāpa'o i te poki nei hai 'īŋoa ō'oku e to'o 'ana i a au; 'e te kope to'o i a au e to'o tako'a 'ana i te kope uŋa mai i a au. 'E te kope 'ata hōnui 'i roto i a kōrua, he kope tō'ona mana'u mau nō he tāvini ki te ta'ato'a».
42009049	He kī e Iovani: —E te Ma'ori, ko take'a 'ā e mātou te kope e haka e'a 'ana i te tātane mai roto i te taŋata hai 'īŋoa ō'ou. I kī rō e mātou mo ta'e aŋa haka 'ou. Ta'e, pa'i, a ia o roto o tātou.
42009050	He pāhono e Ietū: —E haka rē nō kōrua i a ia. Te kope 'ina i a ia te haŋa mo haka hape i te tātou aŋa e hā'ū'ū mai 'ana.
42009051	I hāhine era te mahana o Ietū mo iri ki te raŋi, he ŋatu mau rō 'ai te haŋu mo tu'u ki Hērutarema.
42009052	He uŋa ia e Ietū 'i mu'a o rāua i te nu'u ma'uroŋo ki te kona nūna'a hare e tahi o ⌊Tāmāria⌋ mo u'i hai kona mo noho o rāua.
42009053	Te nu'u o rā kona, 'i te aŋi-aŋi: te ara o kuā Ietū ki Hērutarema, 'ina kai haŋa mo noho o kuā Ietū 'i ira.
42009054	I 'ite era e Tanatiako 'e e ⌊Iovani⌋ i rā me'e, he kī: «E Ietū, mo haŋa ō'ou, he ani māua ki te 'Atua mo haka topa hai ahi mo tutu tahi i te nu'u era».
42009055	He rori e Ietū he ture.
42009056	I oti era he e'a ananake he oho ki te rua kona.
42009057	E oho nō 'ana ananake 'i te ara, he kī e te taŋata e tahi ki a Ietū: —E Ietū, kona nō ena ō'ou ka oho ena, he oho atu a au 'i muri i a koe mo taŋata hāpī 'ā'au.
42009058	He pāhono e Ietū: —Te kurī manu e ai rō 'ā te karava mo noho, 'e te manu he hakapupa; 'e te Poki o te taŋata 'ina he kona mo noho.
42009059	'E ki te rua kope i kī ai: —Ka oho mai koe 'i muri i a au mo taŋata hāpī 'ā'aku. He kī e rā taŋata: —E Ietū, ka haka rē mai koe ki mate 'e ki tanu a au 'i ra'e i tō'oku matu'a tane ana oho iho atu a au 'i muri i a koe.
42009060	He pāhono e Ietū: —Ka haka rē mo te nu'u mate e tanu i te rāua nu'u mate; 'e a koe ka oho ka haka 'ite o ruŋa i te haka tere iŋa 'āpī o te 'Atua.
42009061	He kī e te toru kope: —E Ietū, 'ī a au he oho atu 'i muri i a koe. Te me'e nō, ka haka rē mai koe ki oho a au 'i ra'e ki 'aroha ki te nu'u o tō'oku hare.
42009062	He pāhono e Ietū: —Te kope 'ārote i tō'ona 'āua u'i o te mata a tu'a 'ina e tahi aura'a mo roto i te haka tere iŋa 'āpī o te 'Atua.
42010001	I oti era he ha'ata'a e Ietū e hitu 'ahuru mā piti nu'u hāpī haka 'ou 'ā'ana, 'ai ka uŋa hoko rua hoko rua 'i ra'e ki a ia ki te kona ta'ato'a ō'ona ka tu'u era
42010002	koia ko kī: «Te parauti'a, nu'u rahi te nu'u mo to'o mo roto i te ⌊haka tere iŋa 'āpī o te 'Atua⌋, pa he kato iŋa o te kai, 'e nu'u ta'e rahi te nu'u o rāua te kato. 'O ira, ka ani ki te kope 'ā'ana te kai, he 'Atua, mo 'ata uŋa hai nu'u mo kato.
42010003	Ka oho; e 'ite: e uŋa 'ana a au i a kōrua pa he māmoe ki roto i te nūna'a paiheŋa taehae.
42010004	»'Ina ko ma'u i te moni, i te kiriva'e mo mono, 'e hai me'e mo te ara, 'e 'ina ko noho ana 'aroha ki te nu'u 'i te ara.
42010005	Hare era o kōrua mo tu'u, te me'e ra'e, e 'aroha pē nei ē: “Ka ai te haumārū 'i te hare nei”.
42010006	'E mo ai o te nu'u haumārū o nā hare, te kōrua 'aroha he tano; 'e mo ta'e ai pē ira, e ko hauha'a te kōrua 'aroha.
42010007	Hare era mo to'o i a kōrua, e noho 'i ira, 'e 'ina ko oho ki hare era ki hare era. E kai 'e e unu i te me'e mo va'ai atu; te taŋata aŋa, pa'i, e 'auhau rō 'ā.
42010008	»Ka tu'u ena kōrua ki te kona e haŋa rō atu 'ana te nu'u, e kai te me'e mo va'ai atu.
42010009	E haka ora te nu'u māui-ui o nā kona 'e 'ai ka kī rō: “Te haka tere iŋa 'āpī o te 'Atua nā ko hāhine mai 'ā”.
42010010	»'E, ka tu'u ena kōrua ki te kona 'ina he nu'u o ira he haŋa mo haka roŋo atu, ka e'a ki te ara 'ai ka kī rō:
42010011	“¡Te puŋa'ehu o te kona nei puhia mai ki ruŋa i te mātou va'e 'ī e mātou he tū-tū mo 'ite e kōrua pē nei ē: te ūtu'a o te 'Atua ka topa atu ena, i a kōrua 'ā! 'E, e 'ite tako'a: te haka tere iŋa 'āpī o te 'Atua nā ko hāhine mai 'ana”.
42010012	'Ī a au he kī atu: te ūtu'a mo rā nu'u, 'i te mahana o te haka ūtu'a, 'ata hau rō atu ki te ūtu'a mo te nu'u ta'e tano o ⌊Tōroma⌋.
42010013	»¡Ko te 'aroha i a kōrua, e te nu'u o Koratini ē, 'e o Vetetaira ē! 'Āhani 'i Tiro 'e 'i Tīrone i take'a ai te mana aŋa atu era ki a kōrua, ko ⌊huri nō era 'ana te nu'u o ira i te rāua mana'u ki te 'Atua⌋ 'e ko haka take'a nō era 'ā hai noho 'i roto i te 'eo-'eo e uru rō 'ana i te kahu i aŋa hai pūtē tore.
42010014	'E, 'i te mahana o te ture hope'a o te 'Atua, te ūtu'a mo kōrua 'ata hau rō atu ki te ūtu'a mo te nu'u o Tiro 'e o Tīrone.
42010015	»'E a kōrua, e te nu'u o Kaperenāū ē, ¿e mana'u ena e ma'u rō i a kōrua ki te raŋi? ¡Ki raro nui era o te pō'auahi ka ava ena!».
42010016	He kī ia e Ietū ki tā'ana nu'u hāpī: «Te nu'u haka roŋo atu e haka roŋo mai 'ana; te nu'u ta'e haŋa atu e ta'e haŋa mai 'ana; 'e te nu'u ta'e haŋa mai e ta'e haŋa 'ana ki te kope uŋa mai i a au».
42010017	Tū nu'u era e hitu 'ahuru mā piti e koa rō 'ana i hoki ai, he kī: —¡E Ietū, 'ātā ki te tātane i haka roŋo mai ai 'i te hora kī o mātou mo e'a mai roto i te taŋata hai 'īŋoa ō'ou!
42010018	He kī e Ietū: —'Ē-ē, i take'a rō e au i a Rukifero te viri iŋa mai te raŋi pa he 'uira.
42010019	I va'ai rō atu a au i te pūai mo ha'ere o kōrua a ruŋa i te kōreha veneno 'e a ruŋa i te veri'ārahu. I va'ai tako'a rō atu a au i te pūai mo rē o kōrua ki te me'e ta'ato'a aŋa atu e Rukifero. Pē ira i ta'e topa atu ai e tahi 'ati.
42010020	'E, ka ai atu pē ira, te me'e o kōrua mo koa: ko pāpa'i 'ā te kōrua 'īŋoa 'i te raŋi, ta'e 'ō ko haka roŋo atu 'ā te tātane.
42010021	'I rā hora, 'i te 'ī o Ietū e te ⌊Vārua Maitai⌋, he to'o rō atu 'ai te koa 'e he kī: «He ha'ahana-hana atu a au ki a koe, e Koro, e te 'Atua o te raŋi 'e o te henua ē, 'o te ta'e haka take'a ō'ou i ta'a me'e na'a ki te nu'u mana'u ko rāua mau nō te nu'u 'ite 'e mārama-rama, 'e ki te nu'u pa he ŋā poki a koe i haka take'a ai. 'Ē-ē, pē ira mau 'ā koe i haŋa ai, e Koro ē».
42010022	He kī ia e Ietū ki te nu'u: «Ko va'ai tahi mai 'ana te me'e ta'ato'a e tō'oku Matu'a. 'Ina e tahi taŋata i 'ite ko ai te Poki, he Matu'a mau nō, 'e 'ina e tahi taŋata i 'ite ko ai te Matu'a, he Poki 'e he nu'u haŋa mau nō e te Poki mo haka 'ite».
42010023	I oti era he hārui he u'i a ruŋa i tā'ana nu'u hāpī 'e he kī ki rā nu'u nō: «Ko te koa i te nu'u take'a i te me'e take'a ena e kōrua.
42010024	'Ī a au he kī atu: me'e rahi perofeta 'e 'ariki i haŋa mo take'a i te me'e take'a e kōrua, 'e 'ina kai take'a; i haŋa mo ŋaro'a i te me'e ŋaro'a e kōrua 'e 'ina kai ŋaro'a».
42010025	He oho e tahi ⌊ma'ori o te haka tere hūrio⌋ he vānaŋa ararua ko Ietū mo haka 'atu pē hē ka pāhono era, he 'ui: —E te Ma'ori, ¿he aha tā'aku me'e mo aŋa mo rava'a e au i te ora 'āpī 'ina he hope'a ra'a va'ai e te 'Atua?
42010026	He pāhono e Ietū: —¿Pē hē e hā'aki ena 'i ruŋa i te me'e pāpa'i e ⌊Mōtē⌋? ¿He aha ta'a me'e i tai'o?
42010027	He pāhono e tū taŋata era: —«E haŋa koe ki tu'u 'Atua hai haŋu ta'ato'a o tu'u māhatu, o tu'u vārua, o tu'u pūai 'e o tu'u mana'u ta'ato'a»; 'e «e haŋa ki te rua taŋata pa he haŋa iŋa ena 'ā ō'ou ki a koe mau 'ā».
42010028	He kī e Ietū: —Ko tano 'ā ta'a pāhono. Mo aŋa ō'ou pē ira, he rava'a e koe te ora 'āpī 'ina he hope'a ra'a.
42010029	'E, 'i te haŋa o tū kope era mo haka take'a i a ia pa he taŋata tano, he 'ui ki a Ietū: —¿Ko ai hō te rua taŋata mo haŋa e au?
42010030	He pāhono e Ietū: «E tahi taŋata ⌊hūrio⌋ he e'a he oho a te ara mai Hērutarema ki Herikō. He piri te nu'u toke-toke, he toke i tā'ana me'e ta'ato'a koia ko te kahu uru. He to'o mai he tiŋa'i ki te pi'i-pi'i. I oti era he hoa 'e he e'a he tē-tere.
42010031	»I oho era he vari te ⌊oromatu'a⌋ hūrio e tahi a rā kona. I take'a era i rā taŋata, 'ina kai hā'ū'ū; he haka tapa 'e he e'a he oho rō 'ai.
42010032	He tu'u tako'a ki rā kona e tahi taŋata ⌊rēvita⌋, i u'i tako'a nō, 'e he e'a he oho rō 'ai.
42010033	»He vari ia te taŋata e tahi o Tāmāria. I take'a era i rā kope he haka 'aroha.
42010034	He haka hāhine ki tū taŋata era, he rā'au hai 'ava 'e hai mōrī, 'e he viri hai tapa kahu i te more. I oti era he haka eke ki ruŋa i te muni, he ma'u he oho ki te hare e tahi 'e he noho he hāpa'o.
42010035	»'I te rua mahana, he va'ai ki te taŋata era ō'ona rā hare e rua ⌊renario⌋, he kī: “Ka hāpa'o koe i te taŋata nei. Mo 'ata pau ō'ou, mā'aku e 'auhau atu ki hoki haka 'ou mai a au”».
42010036	He 'ui ia e Ietū: —Ki ta'a kī, ¿ko ai o roto o te ŋāŋata era hoko toru i haŋa ki tū taŋata toke era e te nu'u?
42010037	He pāhono e tū taŋata ma'ori haka tere hūrio era: —Ko te taŋata haka 'aroha era i a ia. He kī e Ietū: —Ka oho ia koe ka aŋa tako'a pē ira.
42010038	He oho ia a Ietū 'i tō'ona ara 'ātā ka tu'u rō ki te kona e tahi 'i ira e noho era te vi'e ko Maratuka te 'īŋoa. He haka noho e rā vi'e i a Ietū 'i tō'ona hare.
42010039	A Maratuka e ai rō 'ā tō'ona taina vahine ko ⌊Māria⌋ te 'īŋoa. A ia i noho ai 'i te va'e o Ietū e haka roŋo 'ana i tā'ana vānaŋa.
42010040	'E, a Maratuka, 'i te rahi o te aŋa, he haka hāhine ki a Ietū, he kī: —E Ietū, ¿'ina 'ō koe he haka 'aroha i a au? Tō'oku taina ena ko haka rē tahi mai 'ana i te aŋa ki a au. Ka kī mo hā'ū'ū mai.
42010041	He pāhono e Ietū: —E Maratuka, ko te 'aroha i a koe. ¿He aha e haka ŋāruru-ruru tahaŋa ena i tu'u pū'oko hai ŋā me'e ta'ato'a ena?
42010042	E tahi mau nō me'e hope'a o te riva-riva, 'e ko rā me'e te me'e haŋa 'a Māria, 'e 'ina e tahi kope mo rava'a mo to'o i rā me'e mai i a ia.
42011001	E tahi mahana e pure 'ana a Ietū. I oti era he kī e tahi o roto o tā'ana nu'u hāpī: —E Ietū, ka hāpī mai koe i a mātou pē hē ana pure; a Iovani Papatito, pa'i, i hāpī rō i te pure ki tā'ana nu'u hāpī.
42011002	He kī e Ietū: —Pē nei a kōrua ana pure: «E te Matu'a o mātou ē, te me'e haŋa he mo'a o te taŋata ta'ato'a i tu'u 'īŋoa, 'e he haka rē atu mo haka tere ō'ou i a rāua.
42011003	E va'ai mai koe, e te 'Atua ē, hai kai paurō te mahana.
42011004	E haka kore koe i te mātou hara, pa he haka rehu iŋa o mātou i te me'e 'ino aŋa mai e te rua. 'E, 'i te hora o te haka 'atu mai, 'ina koe ko haka rē i a mātou mo viri ki roto i te hara».
42011005	He kī tako'a e Ietū: «He 'a'amu nō nei e tahi: 'Ahuru mā piti o te pō, e tahi taŋata he e'a he oho ki te hare o tō'ona repahoa 'e he kī: “E hoa, ka va'ai mai koe e toru haraoa.
42011006	Ko tu'u mai 'ana ki tō'oku hare te repahoa e tahi, 'e 'ina 'ā'aku me'e mo va'ai”.
42011007	»He pāhono e rā hoa mai roto: “Ka e'a koe ka oho. 'Ī a mātou ko te ŋā poki e hā'uru 'ana 'e ko puru 'ā tō'oku 'ōpani. E ko e'a e ko va'ai atu a au e tahi me'e”.
42011008	»'Ī a au he kī atu: ka ai atu rā hoa e ko haŋa mo e'a mo va'ai i te me'e ki tō'ona repahoa, pē tū e'a iŋa 'ana 'i te ta'e haka rē i a rāua mo hā'uru, 'e he va'ai i te me'e haŋa.
42011009	'O ira, e no-no'i ki te 'Atua, he va'ai atu; e kimi, he haka take'a atu; e pātōtō te 'ōpani, he mātaki atu.
42011010	Ki te kope no-no'i, pa'i, he va'ai; ki te kope kimi, he haka take'a; 'e ki te kope pātōtō, he mātaki ki a ia.
42011011	»¿Ko matu'a hē te matu'a o roto i a kōrua mo va'ai hai kōreha veneno ki tā'ana poki ana no-no'i hai ika;
42011012	'o hai veri'ārahu ana no-no'i hai māmari?
42011013	Mo 'ite ia a kōrua mo va'ai i te me'e riva-riva ki te kōrua ŋā poki, ka ai atu kōrua he nu'u hara, ¿e ko ta'e va'ai hō e te Matu'a o te raŋi i te ⌊Vārua Maitai⌋ ki te nu'u no-no'i ki a ia?».
42011014	A Ietū e haka e'a 'ana i te tātane mai roto i te taŋata e tahi, taŋata ko haka mou 'ana i te re'o e rā tātane. I e'a era tū tātane era, he ha'amata rā taŋata he vānaŋa haka 'ou. He māere te nu'u 'i tū me'e era.
42011015	He kī e te tētahi: «A Veresepupa, pū'oko o te tātane, i va'ai i te mana ki te taŋata ena mo haka e'a i te tātane».
42011016	'E tētahi atu, 'i te haŋa mo haka 'atu mo u'i pē hē ka me'e era a Ietū, he kī mo aŋa e tahi mana.
42011017	'I te 'ite o Ietū i te mana'u o rā nu'u he kī: «Te henua tama'i ki a rāua 'ā e tōtōā 'ana i a rāua 'ā; 'e te hua'ai moto ki a rāua 'ā e ha'ata'a 'ana.
42011018	Pē ira tako'a, mo moto o Rukifero 'e o tā'ana tātane ki a rāua 'ā, te pūai o tō'ona haka tere iŋa he ŋaro. »A au e kī atu ena i te me'e nei he kī o kōrua e haka e'a nei a au i te tātane hai pūai o Veresepupa.
42011019	Mo ai pē ira, ¿'a 'ai te va'ai i te pūai ki te nu'u hāpī o kōrua mo haka e'a i te tātane mai roto i te taŋata? E take'a ena te hape o te kōrua mana'u hai me'e aŋa e te kōrua nu'u hāpī.
42011020	'E, mo haka e'a ō'oku i te tātane mai roto i te taŋata hai pūai o te 'Atua, ko tu'u mai 'ana ia te ⌊haka tere iŋa 'āpī o te 'Atua⌋ ki a kōrua.
42011021	»Mo ai o te 'aito e ma'u rō 'ā i tā'ana me'e mo moto 'e e 'auario 'ana i tō'ona hare, 'ina e tahi kope mo rava'a mo to'o i te me'e o roto.
42011022	Ka ai atu pē ira, mo tu'u o te rua 'aito 'ata hau 'i te haka kē 'e he rē ki a ia, he hiko ia i rā me'e ma'u era 'ā'ana mo 'auario, he to'o i te me'e ta'ato'a ai o rā hare, 'e he tuha'a ki tō'ona repahoa.
42011023	»'Ī a au he kī atu: te kope ta'e ⌊haka moe i te mana'u⌋ 'i ruŋa i a au 'ina he haŋa mai, 'e te kope ta'e hā'ū'ū mai mo aŋa i tā'aku aŋa e haka hape 'ā i tā'aku aŋa.
42011024	»Te tātane e haka e'a ena mai roto i te taŋata he oho he kimi a te kona 'one ta'e noho taŋata hai kona mo noho. 'I te ta'e rava'a, he mana'u: “'Ī a au he hoki ki te hare mai ira a au i haka e'a mai ai”.
42011025	»Ka hoki era rā tātane, he take'a i rā taŋata pa he hare e riva rō 'ā mo noho, ko purumu ko haka riva-riva 'ana.
42011026	He oho rā tātane he tari ki ira e hitu tātane 'ata hau 'i te taparahi-ta'ata ki a ia, he uru he noho tahi 'i roto i tū taŋata era, 'e he 'ata 'ati rō atu 'ai rā taŋata ki te hora ra'e era».
42011027	E kī e oho nō 'ā a Ietū i te ŋā me'e nei, he ohu e te vi'e e tahi mai roto i te nu'u: —¡Ko te koa i te vi'e haka poreko 'e hāpa'o i a koe!
42011028	He pāhono e Ietū: —¡Te koa mau tā'au i te nu'u ŋaro'a 'e ha'atura i te vānaŋa o te 'Atua!
42011029	Ko 'ata rahi 'ana te nu'u e taka-taka e oho era. He ha'amata haka 'ou ia a Ietū he kī: «Te taŋata o te hora nei taŋata mana'u ta'e tano. E haŋa 'ana mo aŋa ō'oku i te mana, 'e, te me'e mau nō mo take'a e rāua he tāpa'o tu'u pa he me'e topa ki te perofeta era ko ⌊Hōnā⌋.
42011030	Te me'e topa, pa'i, ki a ia i aŋa ai mo 'ite e te nu'u o Nīnive: o te 'Atua i uŋa i a ia. Pē ira tako'a, te me'e ka topa ena ki te ⌊Poki o te taŋata⌋ mo haka 'ite ki te nu'u ta'ato'a o te hora nei: o te 'Atua a ia i uŋa mai.
42011031	»'I te mahana o te haka ūtu'a, hora era mo ture ki te taŋata ta'ato'a, he e'a te 'ariki vahine o Tāvā 'e hai ia ka take'a ena te hape o kōrua; i oho nō mai, pa'i, mai te henua hope'a o te roa mo haka roŋo i te vānaŋa mārama-rama o te 'ariki era ko ⌊Toromono⌋. 'E 'i te kona nei te kope 'ata hau ki a Toromono.
42011032	»Pē ira tako'a, te nu'u o Nīnive ka e'a ena 'i te mahana o te haka ūtu'a, 'e hai rāua ka take'a ena te hape o kōrua; te nu'u o ira, pa'i, i ŋaro'a era i te vānaŋa 'a Hōnā, he haka moe tahi i te mana'u 'i ruŋa i te 'Atua. 'E 'i te kona nei te kope 'ata hau ki a Hōnā.
42011033	»'Ina e tahi taŋata haka pura i te hakari'i mo haka rē 'i raro i te 'avahata. E haka rē ena 'i te kona ruŋa nui o roto i te hare mo haka mā'eha o te taŋata.
42011034	Te mata pa he mōrī haka mā'eha i te hakari 'e pē ira te mana'u o te taŋata. Mo riva-riva, he ha'ere a roto i te mā'eha; 'e mo rake-rake, a roto i te pōhāhā.
42011035	»E u'i 'o ai he pōhāhā te me'e o roto i a koe 'e he mana'u e koe he mōrī.
42011036	Mo ai he mōrī nō te me'e o roto i tu'u hakari, he haka mā'eha i tu'u mana'u mo take'a riva-riva i te me'e ta'ato'a, pa he take'a iŋa o te me'e 'i te mā'eha o te hakari'i».
42011037	I oti era te vānaŋa 'a Ietū, he kī e te taŋata fariseo e tahi mo oho mo kai 'i tō'ona hare. I tu'u era a Ietū, he uru he noho 'i ruŋa i te 'amurama'a.
42011038	He māere tū fariseo era o te ta'e aŋa o Ietū i te me'e rava māhani aŋa e te ⌊hūrio⌋ mo haka tano ki te rāua haka tere iŋa, he hopu i te rima 'i ra'e 'e 'ai ka noho iho 'i ruŋa i te 'amurama'a mo kai.
42011039	He kī ia e Ietū: —A kōrua te fariseo e haka tu'u rō 'ana pa he nu'u tano ki te mata o te 'Atua, 'e te parauti'a, te kōrua roto e 'ī rō 'ā e te me'e 'ino 'e e te pohe mo toke, pa he hapaina 'o pa he mareti tata e kōrua a te haho nō.
42011040	»¡E te ma'a-ma'a ē! ¿Kai 'ite 'ana 'ō kōrua: o te kope 'ā'ana i aŋa i te haho i aŋa tako'a i te roto?
42011041	'O ira, e va'ai ki te nu'u veve i te me'e hai mana'u riva-riva; pē ira ana take'a i te ma'itaki o te roto 'e o te haho.
42011042	»¡Ko te 'aroha i a kōrua, e te fariseo ē! O roto o te ho'e 'ahuru 'apa o te me'e haka 'eo kai 'e o te tētahi atu me'e 'oka mo kai, e ha'ata'a ena e tahi o rā ŋā 'apa mo te 'Atua, pa he me'e kī 'i ruŋa i te ⌊haka tere iŋa 'a Mōtē⌋. Ka ai atu pē ira, 'ina kōrua he aŋa i te me'e haŋa mau e ia, ko te me'e ena: he aŋa i te me'e tī-tika 'e he haŋa ki a ia. He ŋā me'e nei te me'e o kōrua mo aŋa, 'e 'ina ko ta'e aŋa te me'e ra'e era.
42011043	»¡Ko te 'aroha i a kōrua, e te fariseo ē! Nu'u haŋa kōrua mo noho 'i ruŋa i te pepe o te nu'u ra-rahi o roto o te ⌊hare pure hūrio⌋, haŋa tako'a mo 'aroha e te taŋata 'i te ara pa he 'ariki.
42011044	»¡Ko te 'aroha i a kōrua! Pa he kona tanu pāpaku kōrua rei-rei e te taŋata 'i te ta'e tāpa'o 'e 'i te ta'e 'ite 'i raro e ai rō 'ana te me'e piro.
42011045	He kī ia e te ma'ori e tahi o te haka tere hūrio: —E te Ma'ori, ta'a me'e kī ena e ta'e haka au mai 'ā i a mātou tako'a.
42011046	He kī e Ietū: —¡Ko te 'aroha i a kōrua tako'a, e te ma'ori o te haka tere hūrio ē! E 'ata haka 'amo ena e kōrua i te roŋo ki te nu'u mo ha'atura, he me'e e ko rava'a mo 'amo 'i te paŋaha'a, 'e a kōrua 'ina he aŋa e tahi me'e mo haka rehe 'iti i te paŋaha'a.
42011047	»¡Ko te 'aroha i a kōrua! E haka nehe-nehe ena i te kona tanu i te perofeta tiŋa'i e te kōrua tupuna.
42011048	Pē ira e 'ite ena e tano mau rō 'ā mo kōrua te me'e aŋa e rāua; o rāua, pa'i, i tiŋa'i, 'e o kōrua i haka nehe-nehe i te kona tanu.
42011049	»'O ira te 'Atua hai mārama-rama i kī ai: “E uŋa rō au i te perofeta 'e i te ⌊'āpōtoro⌋, 'e e tiŋa'i e haka mate rō e rāua i te tētahi 'e i te tētahi atu e tū-tute rō mo tōtōā”.
42011050	Ki te nu'u o te hora nei ka haka 'auhau ena e te 'Atua i te toto raŋa o te perofeta ta'ato'a mai te ha'amata iŋa o te ao,
42011051	mai te toto o ⌊'Āvere⌋ 'ātā ki te toto o Taharia tiŋa'i haka mate i te o'o iŋa o te ⌊Kona Mo'a⌋ o te Hare o te 'Atua 'i tu'a o te fata. 'Ī a au he kī atu: te mate era o rā nu'u e haka 'auhau tahi rō e te 'Atua ki te nu'u o te hora nei.
42011052	»¡Ko te 'aroha i a kōrua, e te ma'ori o te haka tere hūrio ē!, to'o mo kōrua i te tāviri mātaki i te 'ōpani uru ki te ara parauti'a o te 'Atua. 'E, a kōrua mau ena 'ā 'ina he uru 'e, tako'a, 'ina he haka rē mo uru i te taŋata e haŋa rō 'ā mo uru.
42011053	I e'a era a Ietū mai ira, he riri rō atu 'ai te nu'u ma'ori o te haka tere hūrio 'e te fariseo. 'E mai rā mahana he ha'amata e rā nu'u he haka tāika hai haka 'ui-'ui ki a Ietū
42011054	mo rava'a, hai vānaŋa kī e ia, i te 'ōtohe mo 'a-'aru.
42012001	I oho era he taka-taka te taŋata ka ta'utini ka ta'utini; 'i te rahi, he rei-rei i a rāua 'ā. 'E a Ietū 'i ra'e i ha'amata i vānaŋa ai ki tā'ana nu'u hāpī pē nei ē: «E hāpa'o 'o riro kōrua nu'u riva a te haho nō pa he ⌊fariseo⌋. Te huru o rāua 'i roto i te taŋata pa he revaura e haka ahu ena i te haraoa mata.
42012002	'Ī a au he kī atu: 'ina e tahi me'e ta'e haŋa mo 'ite mo ta'e 'ite, 'e 'ina e tahi me'e na'a mo ta'e take'a.
42012003	Te kōrua me'e vānaŋa 'i te pō, ka 'ōtea ena, e 'ite tahi rō, 'e te kōrua me'e vānaŋa 'i roto i te hare 'o 'ite e te taŋata, mai te kona ruŋa nui ka ohu ka haka 'ite ena.
42012004	»He kī atu a au, e kuā repahoa ē: 'ina kōrua ko ri'a-ri'a 'i te nu'u te me'e mau nō o rāua mo tiŋa'i mo haka mate he hakari.
42012005	'Ī a au he kī atu ko ai mau te me'e o kōrua mo ri'a-ri'a: e ri'a-ri'a 'i te kope ta'e nō i a ia te parau mo tiŋa'i i te hakari, i a ia tako'a te parau mo hoa i te vārua ki roto i te pō'auahi. Ko rā kope te me'e o kōrua mo ri'a-ri'a.
42012006	»¿'Ina 'ō he ho'o e rima manu riki-riki hai tara 'aurī e rua? Ka ai atu pē ira, 'ina e tahi o rāua he rehu i te 'Atua.
42012007	'E a kōrua ta'ato'a mau ena 'ā, 'ātā ki te rau'oho i tataku tahi ai e ia. 'O ira, 'ina ko ri'a-ri'a; a kōrua, mo te 'Atua, 'ata hau rō atu 'i te hauha'a ki te manu.
42012008	»'Ī a au he kī atu: te kope kī 'i mu'a i te taŋata e haŋa rō mai 'ana ki a au, pē ira tako'a 'ana a au, te ⌊Poki o te taŋata⌋, ka kī ena mō'ona 'i mu'a o te merahi o te 'Atua.
42012009	'E te kope kī: 'ina a ia he haŋa mai, pē ira tako'a 'ana a au ka kī ena mo rā kope 'i mu'a o te merahi o te 'Atua.
42012010	»Te 'Atua e haka kore nō i te hara o te nu'u vānaŋa ta'e tano mo te Poki o te taŋata; 'e, te nu'u vānaŋa ta'e tano mo te ⌊Vārua Maitai⌋ e ko haka kore e te 'Atua i te hara.
42012011	»'I te hora mo ma'u i a kōrua ki roto i te ⌊hare pure hūrio⌋, ki mu'a o te pū'oko haka tere o te hare ture 'e o te nu'u ra-rahi, 'ina ko ri'a-ri'a pē hē a kōrua ka vānaŋa ena mo e'a mai roto i te 'ati 'e he aha te kōrua me'e mo kī.
42012012	Ka tu'u ena te hora mo vānaŋa o kōrua, mo te Vārua Maitai e kī atu pē hē ana kī».
42012013	E tahi taŋata o roto o te nu'u he kī ki a Ietū: —E te Ma'ori, ka kī ki tō'oku taina mo vahi mai tō'oku o te hauha'a haka rē mai e te māua matu'a.
42012014	He pāhono e Ietū: —E hoa, ¿'a 'ai i va'ai mai i te parau mo vahi ō'oku i te kōrua hauha'a?
42012015	'E he kī tako'a: —E hāpa'o kōrua e te nou-nou; ta'e, pa'i, 'i te rahi o te hauha'a te ora o te taŋata.
42012016	He 'a'amu ia i te 'a'amu ha'aaura'a nei: «E tahi taŋata 'ono, i 'oka era i tō'ona henua, he topa te mau.
42012017	He noho rā taŋata he haka topa i tō'ona mana'u: “¿He aha tā'aku me'e ka aŋa nei? ¿'I hē a au ka hāpa'o nei i tā'aku kai rahi nei?”.
42012018	He kī ia ki a ia 'ā: “¡Ko 'ite 'ana a au i tā'aku me'e mo aŋa! He haka marere a au i tā'aku ŋā karapone era mo aŋa i te karapone 'ata nu-nui mo hāpa'o tahi o te kai 'e o tā'aku me'e ta'ato'a.
42012019	Ki oti ka kī nei a au ki a au 'ā: E hoa, me'e rahi ta'a me'e hāpa'o ena mo te rahi o te matahiti. Ka haka ora 'i te hora ena, ka kai, ka unu 'e ka koa”.
42012020	»He kī ia e te 'Atua: “Ko te ma'a-ma'a i a koe. 'Arīnā mau nei 'ā 'i te pō ka mate koe; 'e ta'a me'e ta'ato'a hāpa'o ena, ¿mā 'ai ka hope'a ena?”.
42012021	»Pē ira e topa ena ki te taŋata ha'aputu mō'ona mau nō i te hauha'a 'e 'ina he mana'u ki te me'e haŋa o te 'Atua».
42012022	He kī ia a Ietū i te me'e nei ki tā'ana nu'u hāpī: «'Ina ko mana'u rahi kōrua o ruŋa o te me'e mo kai 'e o ruŋa o te kahu mo uru.
42012023	Ta'e 'i te kai 'e 'i te kahu te taŋata e ora ena.
42012024	»E u'i rā te manu: 'ina he 'oka 'e 'ina he kato i te kai, 'e 'ina tako'a he karapone o rāua mo ha'aputu 'e mo hāpa'o o te kai. Ka ai atu pē ira, e va'ai rō 'ana e te 'Atua hai kai. 'E, a kōrua, mo te 'Atua, 'ata hau rō atu 'i te hauha'a ki te manu.
42012025	»Ka mana'u rahi atu te taŋata mo hāpa'o i a ia 'o mate, ¿e rava'a mau rō hō mo haka roa 'iti i tō'ona noho iŋa 'i te ao nei?
42012026	Mo ta'e rava'a mo aŋa i rā me'e, he me'e hope'a o te 'iti-'iti, ¿he aha ia e mana'u rahi ena ki te tētahi atu me'e?
42012027	»E u'i rā pē hē e nu-nui e oho ena te tiare: 'ina he aŋa 'e 'ina he hiro i te hau mo aŋa i tō'ona kahu. 'E, ka ai atu pē ira, 'ina kai ai 'ana te kope, 'ātā te 'ariki era ko ⌊Toromono⌋, 'i tō'ona hauha'a rahi era, i uru i te kahu nehe-nehe pa he tiare.
42012028	»Mo ai pē ira te 'Atua e haka nehe-nehe ena i te tiare o 'uta 'ūa'a 'i 'aŋarīnā 'e mae-mae āpō, ¿pē hē ana ta'e haka uru atu i a kōrua hai kahu, e te nu'u ta'e haka moe riva-riva i te mana'u 'i ruŋa i te 'Atua ē?
42012029	»'Ina kōrua ko mana'u rahi o ruŋa i te me'e mo kai 'e o ruŋa i te me'e mo unu.
42012030	Ko te ŋā me'e ena te me'e mana'u rahi e te taŋata o te ao, 'e a kōrua e ai rō 'ana te kōrua Matu'a, 'e e 'ite rō 'ana mo hāpa'o atu.
42012031	»'O ira, e va'ai tahi te kōrua māhatu mo haka tere atu e te 'Atua, 'e mā'ana e va'ai atu i rā ŋā me'e.
42012032	»E te māmoe 'ā'aku ē, 'ina ko ri'a-ri'a 'o te ta'e rahi o kōrua. 'I te riva rahi o te Matu'a ko ha'ata'a 'ana i a kōrua mo haka tere 'i muri i a ia 'i tō'ona haka tere iŋa 'āpī.
42012033	Te kōrua me'e e ho'o 'e e va'ai te moni ki te veve. Pē ira he ai te kōrua hauha'a e ko pau 'i ruŋa i te raŋi, kona pa he pūtē ena 'ā ka 'ī atu, e ko paihi ki te hora hope'a, kona e ko tu'u te toke-toke 'e te manu'ino e ko kai.
42012034	Kona ena, pa'i, 'i ira te kōrua hauha'a, 'i ira tako'a te kōrua māhatu.
42012035	»E ai kōrua pa he nu'u tāvini haka pura i te hakari'i 'ai ka tiaki ki te hoki iŋa o te taŋata haka aŋa i a rāua mai te ŋoŋoro hāipo-ipo, e rito rō 'ā mo mātaki i te 'ōpani ka pātōtō era.
42012037	¡Ko te koa 'ō i te tāvini, ka tu'u era te taŋata 'ā'ana te haka aŋa, e 'a-'ara tahi nō 'ā! 'Ī a au he kī atu: mo te taŋata mau era 'ā 'ā'ana te haka aŋa, e haka noho i rā nu'u 'i ruŋa i te 'amurama'a 'e e ao e va'ai hai kai.
42012038	¡Ko te koa 'ō i a rāua ka ai atu 'ahuru mā piti o te pō 'o 'i te popohaŋa e 'a-'ara nō 'ā ka tu'u era te taŋata 'ā'ana te haka aŋa!
42012039	»Ka haka roŋo mai kōrua i te me'e nei: 'āhani e 'ite rō e te hoa hare 'i te hora mo tu'u o te toke-toke, e ko ha'uru 'o o'o 'o toke 'i tō'ona hare.
42012040	'O ira, e haka rito kōrua; te Poki o te taŋata e ko aŋi-aŋi hia e kōrua ka tu'u rō atu ena».
42012041	He 'ui ia e Pētero: —E Ietū, ¿te 'a'amu ha'aaura'a 'a'amu mai ena e koe mo mātou nō, 'o mo te ta'ato'a?
42012042	He kī e Ietū: —E ai kōrua pa he tāvini ha'atura 'e haka roŋo, haka pū'oko e te taŋata haka aŋa i a ia mo tuha'a i te kai, 'i tō'ona hora, ki te tētahi tāvini o te hare.
42012043	¡Ko te koa i rā tāvini ka tu'u era te taŋata 'ā'ana te haka aŋa, e aŋa 'ana i te me'e ta'ato'a kī mo aŋa!
42012044	'Ī a au he kī atu: te taŋata era 'ā'ana te haka aŋa e haka rē rō ki rā tāvini i tō'ona hauha'a ta'ato'a mo hāpa'o.
42012045	»'E mo ha'amata mo tōtōā e rā tāvini i te tētahi tāvini, mo noho mo kai 'e mo unu ka ta'ero rō 'i te mana'u iŋa pē nei ē: e ko hōrou e ko tu'u te taŋata era 'ā'ana te haka aŋa,
42012046	he kī atu a au: 'i te hora 'e 'i te mahana e ko 'ite hia e rā tāvini, ka tu'u era rā taŋata haka aŋa era i a ia, he haka ūtu'a hai ūtu'a ena mo te tāvini ta'e haka roŋo.
42012047	»Te tāvini 'ite i te me'e haŋa o te taŋata haka aŋa i a ia 'e 'ina he ha'atura he aŋa i te me'e haŋa o rā taŋata e tiŋa'i e haka ūtu'a rahi rō.
42012048	Te tāvini aŋa i te me'e ta'e tano 'i te ta'e 'ite he aha mau te me'e haŋa o te taŋata haka aŋa i a ia e ko haka ūtu'a rahi. Te kī: mo ai 'i ruŋa i te kope e tahi te riva rahi o te 'Atua, e rahi tako'a tō'ona tāvini iŋa ki te 'Atua. 'E mo ai 'ata rahi te riva rahi o te 'Atua, e 'ata rahi tako'a tō'ona tāvini iŋa ki a ia.
42012049	»I oho mai nei a au mo tutu i te henua hai ahi; 'e ¡'āhani 'ō 'ī e hū mai nei!
42012050	E piri rō mai te 'ati nui-nui, 'e ¡ko te mamae e ma'u nei 'ātā ka haka tano tahi rō rā 'ati!
42012051	Ki te kōrua mana'u, ¿i oho mai nei au e ma'u mai 'ana i te haumārū ki ruŋa i te henua? Ta'e pē ira. Hai au ka ha'ata'a ena te taŋata.
42012052	'E mai te hora nei pe mu'a ka oho ena, te nu'u hoko rima o te hua'ai e tahi e ha'ata'a rō, hoko toru ka moto ena ki te ŋā kope era hoko rua, 'e hoko rua ka moto ena ki te ŋā kope era hoko toru.
42012053	Te matu'a tane e moto rō ki tā'ana poki tane, te poki tane ki tō'ona matu'a tane; te matu'a vahine e moto rō ki tā'ana poki vahine, te poki vahine ki tō'ona matu'a vahine; te māmā huŋavai e moto rō ki tō'ona hunoŋa vahine, te hunoŋa vahine ki tō'ona māmā huŋavai.
42012054	He kī haka 'ou a Ietū ki te taŋata: «E take'a ena e kōrua ko e'a 'ā te raŋi mai te pā'iŋa ŋaro o te ra'ā, he kī e kōrua he hoa te 'ua, 'e he hoa.
42012055	'E mo puhi o te tokerau mai te rua kona, he kī e kōrua he ve'a-ve'a, 'e he ve'a-ve'a mau 'ā.
42012056	¡E te taŋata riva a te haho ē! Mo aŋi-aŋi e kōrua i te me'e o te raŋi 'e o te henua, ¿he aha ia e ta'e aŋi-aŋi ena i te me'e aŋa e te 'Atua 'i te hora nei?
42012057	»¿He aha a kōrua e ta'e u'i ena koi'ite i hau 'i te tano mo haka riva-riva i a kōrua ki te 'Atua mai ai 'ā te hora?
42012058	Pa he hora o te kope horo atu i a koe. E oho 'ana a kōrua ki te hare ture, e u'i i te rāve'a mo haka kore i rā ture, 'o tu'u kōrua ki mu'a o te pū'oko haka tere o te hare ture 'e 'o va'ai i a koe ki te mūto'i mo puru.
42012059	'Ī a au he kī atu: e ko e'a koe mai rā kona 'ātā ki te 'auhau tahi iŋa ō'ou i rā me'e».
42013001	'I rā ŋā mahana, i oho i 'a'amu rō e te nu'u ki a Ietū: a Pirato i haka tiŋa'i i haka mate rō i te tētahi taŋata o Karirea 'i te hora e tūtia 'ana rā nu'u i te 'animare ki te 'Atua.
42013002	He 'ui ia e Ietū: «¿Ki te kōrua mana'u, te me'e topa era ki rā nu'u 'o te ai 'ata hau a rāua 'i te hara ki te tētahi nu'u o Karirea?
42013003	Ta'e pē ira. A kōrua mau ena 'ā, mo ta'e huri o te mana'u ki te 'Atua, he mate 'e he ha'ata'a mau rō 'āvai mai muri i a ia.
42013004	»'E te ŋāŋata era e ho'e 'ahuru mā va'u mā-mate era he viri o te hare ruŋa nui ko Tiroē ki ruŋa i a rāua, ki te kōrua mana'u, ¿he ai i hau rō atu a rāua 'i te hara ki te tētahi atu nu'u o Hērutarema?
42013005	Ta'e pē ira. A kōrua mau ena 'ā, mo ta'e huri o te mana'u ki te 'Atua, he mate 'e he ha'ata'a mau rō 'āvai mai muri i a ia».
42013006	He 'a'amu ia e Ietū i te 'a'amu ha'aaura'a nei: «He taŋata e tahi e ai rō 'ana e tahi tumu pika 'i roto i tō'ona 'āua 'oka vino. 'I te mahana e tahi he oho he u'i koi'ite ko hua 'ā, 'e 'ina kai rava'a e tahi pika.
42013007	He kī ki te taŋata hāpa'o vino: “¿Ko 'ite 'ā koe? Ka toru matahiti o te oho mai ō'oku o te u'i a ruŋa i te tumu nei hai pika, 'e 'ina e tahi. Ka pa'o ki raro. He māu'a henua te tumu ena, 'ina he me'e hua”.
42013008	»He pāhono e tū taŋata era 'ā'ana te hāpa'o i rā kona: “Ka haka rē nō koe i te tumu ena e tahi matahiti haka 'ou. 'Ī a au he haka heu 'e he huri hai me'e mo haka taiko.
42013009	Pē ira pēaha ana hua; 'e mo ta'e hua, 'i rā hora ana pa'o iho”».
42013010	'I te ⌊mahana haka ora⌋ e tahi e hāpī 'ā a Ietū i te nu'u 'i roto i te ⌊hare pure hūrio⌋.
42013011	'I ira e tahi vi'e ka ho'e 'ahuru mā va'u matahiti o tō'ona māui-ui: o te tātane i haka piko-piko i te tua'ivi; 'o ira 'ina he māroa riva-riva.
42013012	I take'a era e Ietū he raŋi mo oho 'e he kī: «E nua, he ora tu'u māui-ui ena».
42013013	He haka eke a Ietū i tō'ona rima ki ruŋa o rā vi'e. 'I tū hora 'ā he māroa riva-riva 'e he ha'amata he ha'ahana-hana ki te 'Atua.
42013014	Te taŋata pū'oko haka tere o tū hare pure hūrio era he riri rō atu 'ai 'o te haka ora e Ietū i tū vi'e era 'i te mahana haka ora, 'e he kī ki te nu'u: «E ono mahana e ai ena mo aŋa. E oho mai kōrua 'i rā ŋā mahana mo haka ora atu, ta'e 'ō pē nei ē: 'i te mahana haka ora».
42013015	He pāhono e Ietū: «E te taŋata riva a te haho ē, ¿'ina 'ō kōrua he ve-vete i te 'uei 'o i te muni 'i te mahana haka ora 'e he ma'u he haka unu hai vai?
42013016	'E te vi'e nei, he hakaara o ⌊'Aparahama⌋, ko here-here 'ana hai māui-ui e te tātane ka ho'e 'ahuru mā va'u matahiti, ¿e ko tano hō mo haka ora i a ia ka ai atu he mahana haka ora?».
42013017	I kī era e Ietū i tū vānaŋa era, he ha'amā rō atu 'ai te nu'u riri mō'ona. 'E te nu'u haka 'ou o roto he koa 'i te take'a i te me'e nui-nui aŋa e Ietū.
42013018	He kī tako'a e Ietū: «¿Pa he aha 'ā te ⌊haka tere iŋa 'āpī o te 'Atua⌋? ¿Hai aha a au ana haka ha'aaura'a atu?
42013019	Hai karu mostasa 'iti-'iti: ka 'oka era e te taŋata 'i 'uta, he tupu, he nui-nui, he riro he tumu 'e he aŋa e te manu i te rāua hakapupa 'i ruŋa».
42013020	He kī haka 'ou e Ietū: «¿Hai aha a au ana haka ha'aaura'a atu i te haka tere iŋa 'āpī o te 'Atua?
42013021	Hai 'apa 'iti-'iti revaura hoa e te vi'e ki roto i te haraoa mata mo haka ahu tahi».
42013022	'I te ara o Ietū ki Hērutarema, he hāpī te aŋa i te nu'u o te kona tu'u.
42013023	He 'ui e te kope e tahi: —E Ietū, ¿nu'u ta'e rahi te nu'u ka rava'a ena i te ora 'āpī 'ina he hope'a ra'a va'ai e te 'Atua? He pāhono e Ietū:
42013024	«E u'i kōrua e uru a roto i te 'ōpani vako-vako. 'Ī a au he kī atu: nu'u rahi te nu'u haŋa mo uru ki roto i te ao haka tere e te 'Atua 'e nu'u ta'e rahi ka o'o ena.
42013025	Ki puru te 'ōpani e te kope era ō'ona rā kona, ka ohu pūai ena kōrua: “'Ei, ka mātaki mai te 'ōpani”. He pāhono atu e rā kope: “Kai 'ite a au ko ai kōrua 'e o hē kōrua”.
42013026	He ha'amata ia he kī e kōrua: “Ananake tātou i kai ai, i unu ai, 'e 'i te mātou ara koe i hāpī ai”.
42013027	He pāhono haka 'ou atu e rā kope: “Kai 'ite a au ko ai kōrua. ¡Ka mahiti ka oho kōrua mai nei, e te nu'u aŋa i te me'e ta'e tano ē!”.
42013028	»'I rā hora mau 'ā a kōrua ka taŋi ka 'au-'au ra'a niho ena 'i te take'a i a 'Aparahama, i a Ita'ata, i a Hākovo 'e i te perofeta ta'ato'a 'i te ao haka tere e te 'Atua, 'e 'i haho a kōrua.
42013029	Mai te pā'iŋa ta'ato'a, pa'i, ka oho mai ena te nu'u mo noho 'e mo kai 'i roto i te ao haka tere e te 'Atua.
42013030	Te nu'u ko rāua te hope'a 'i te hora nei, pe mu'a ka oho ena ko rāua te ra'e; 'e te nu'u ko rāua te ra'e 'i te hora nei, pe mu'a ka oho ena ko rāua te hope'a».
42013031	He tu'u ia te tētahi nu'u ⌊fariseo⌋ he kī ki a Ietū: —Ka oho koe mai nei. Te 'ariki era ko ⌊'Erore⌋ e haŋa rō 'ana mo tiŋa'i i a koe.
42013032	He pāhono e Ietū: —Ka oho ka kī ki te ha'amā'ore era: “'Arīnā 'e āpō he haka ora a au i te māui-ui 'e he haka e'a i te tātane mai roto i te taŋata. 'E āpō era ka oti iho tā'aku aŋa”.
42013033	'Ī a au he kī atu: e ko ta'e oho a au 'arīnā, āpō 'e āpō era a te ara ō'oku mo oho; te perofeta, pa'i, e ko tano mo mate mo ta'e ai 'i Hērutarema.
42013034	»¡E Hērutarema ē, e Hērutarema tiŋa'i i te perofeta, 'e tama'i hai mā'ea i te nu'u uŋa e te 'Atua ē! ¡Ka hia rā nei mahana ō'oku i haŋa mo haka taka-taka i ta'a ŋā poki, pa he haka taka-taka iŋa o te 'uha i tā'ana mā'aŋa 'i raro i te karā, 'e 'ina koe he haŋa!
42013035	Nā e tu'u rō te mahana te kōrua hare e ko noho haka 'ou e te taŋata. 'Ī a au he kī atu: e ko take'a haka 'ou au e kōrua 'ātā ki te mahana mo kī e kōrua: “¡Ki ha'ahana-hana te taŋata uŋa mai e te 'Atua hai 'īŋoa ō'ona!”.
42014001	'I te ⌊mahana haka ora⌋ e tahi, he oho a Ietū he kai 'i te hare o te ⌊fariseo⌋ ra-rahi e tahi, 'e tētahi nu'u fariseo 'ai e u'i era koi'ite e aŋa rō a Ietū i te me'e 'ina he tano ki te rāua haka tere iŋa.
42014002	'I rā kona tako'a te taŋata e tahi te māui-ui he ahu o te va'e 'e o te rima.
42014003	He 'ui ia e Ietū ki te ⌊ma'ori o te haka tere hūrio⌋ 'e ki te fariseo: «¿E ha'ati'a rō 'ana mo haka ora i te taŋata māui-ui 'i te mahana haka ora?».
42014004	Kai pāhono e tū nu'u era. He to'o e Ietū i tū taŋata era, he haka ora i te māui-ui 'e he kī mo e'a mo oho rō 'ai.
42014005	He kī ia ki tū nu'u fariseo era: «¿Ko ai o kōrua, mo viri o te poki 'e o te 'uei ki roto i te pū mo ta'e to'o, 'i tū hora 'ā, ka ai atu he mahana haka ora?».
42014006	'Ina kai ai e tahi vānaŋa o tū nu'u era mo pāhono.
42014007	I u'i era e Ietū i te nu'u e rotu 'ana i te pepe noho o te nu'u hōnui 'i tū kona 'amurama'a era, he kī pē nei ē:
42014008	«Mo kī atu o te taŋata e tahi mo oho ō'ou ki te ŋoŋoro hāipo-ipo, 'ina koe ko noho 'i ruŋa i te pepe o te nu'u hōnui 'o tu'u rō atu te kope 'ata hau te ra-rahi ki a koe
42014009	'e mo te taŋata era 'ā'ana i hā'aki atu mo oho ō'ou e kī atu mo va'ai i rā pepe ki tū kope 'ata ra-rahi era. 'I rā hora he ha'amā koe, he e'a kora'iti 'e he oho koe he noho 'i ruŋa i te pepe hope'a.
42014010	»Te tano mau: mo kī atu mo oho ō'ou ki te ŋoŋoro, e noho koe 'i ruŋa i te pepe hope'a o tu'a ki ai ki vari te taŋata era 'ā'ana i kī atu mo oho ki rā ŋoŋoro he kī atu pē nei ē: “E hoa, ka oho mai koe ka noho 'i ruŋa i te pepe mo te nu'u ra-rahi”. Pē ira he take'a e te nu'u noho 'i muri i a koe he taŋata hōnui koe.
42014011	'Ī a au he kī atu: te kope haka paka i a ia mau 'ā e haka ka-kata 'e e haka ha'amā rō; 'e te kope ta'e haka paka i a ia pe mu'a ka oho ena e haka hōnui rō».
42014012	He kī e Ietū ki te hoa hare: «Mo aŋa ō'ou i te kai, 'ina koe ko kī ki tu'u repahoa, ki tu'u taina, ki tu'u hua'ai 'e ki te nu'u 'ono māhani e koe mo oho atu ki te kai. Mo kī ō'ou ki rā nu'u, pē ira tako'a 'ana a rāua ka kī atu ena mo oho mo kai i te rāua hare. 'E, ka hope'a era, e haka hoki atu 'ana i tu'u rima.
42014013	»Ana aŋa koe i te kai, ko te koa i a koe mo kī ki te nu'u veve, ki te nu'u va'e koke, ki te nu'u hakari ta'e makenu 'e ki te nu'u matapō mo oho atu.
42014014	A rāua, pa'i, 'ina e tahi me'e ai mo haka hoki atu. 'E, 'i te mahana ora mai te mate o te nu'u tano ki te mata o te 'Atua, ka 'auhau atu ena 'o te me'e aŋa ta'ato'a e koe».
42014015	I ŋaro'a era i rā vānaŋa e te taŋata e tahi o ruŋa o tū 'amurama'a era, he kī ki a Ietū: —¡Ko te koa 'ō i te kope ka kai era 'i te ao haka tere e te 'Atua!
42014016	He pāhono e Ietū ki rā kope: —E tahi taŋata he aŋa i te ŋoŋoro, 'e nu'u rahi te nu'u i kī mo oho.
42014017	I tano era te hora o te kai, he uŋa i te tāvini mo kī ki rā nu'u: “Ka oho mai kōrua; ko rito 'ā te kai”.
42014018	»Ta'ato'a nō i kī ai e ai rō 'ana te rāua me'e mo aŋa. He kī e te kope ra'e: “Ho'o iho nō mai a au e tahi henua, 'e 'ī a au he oho he u'i. E kī: 'ina ko riri mō'oku”.
42014019	»He kī e te rua: “Ko ho'o mai 'ana a au e ho'e 'ahuru 'uei, 'e 'ī he iri he haka 'atu hoki e tano rō 'ā mo 'ārote. E kī: 'ina ko riri mō'oku”.
42014020	»'E he kī e te toru: “Hāipo-ipo iho nō a au; e ko riva mo oho atu”.
42014021	»He hoki rā tāvini he kī i tū me'e ta'ato'a era ki te taŋata uŋa era i a ia. He riri rō atu 'ai rā taŋata. He kī ia ki tū tāvini era: “Ka e'a koe ka oho a te ara, ka u'i i te nu'u veve, i te nu'u va'e koke, i te nu'u hakari ta'e makenu, 'e i te nu'u matakeva, 'ai ka tari ka oho rō mai”.
42014022	»I hini era he kī haka 'ou e rā tāvini: “Ko aŋa 'ana a au i ta'a me'e kī mai, 'e e topa nō 'ā te pepe”.
42014023	»He kī haka 'ou e tū taŋata era ki rā tāvini: “Ka oho koe a te ara 'e a 'uta ka haka koni ki te nu'u mo oho mai ki 'ī ai tō'oku hare.
42014024	'Ī a au he kī atu: 'ina e tahi o te nu'u kī ra'e era e au mo kai i tā'aku kai”.
42014025	E tahi mahana e rahi rō 'ā te nu'u oho 'i tu'a i a Ietū. He rori ia he kī:
42014026	«Mo ai e tahi o kōrua e oho mai ena ki a au i hau 'i te haŋa ki tō'ona matu'a tane, ki tō'ona matu'a vahine, ki tā'ana vi'e, ki tā'ana ŋā poki, ki tō'ona taina 'e, tako'a, ki a ia mau 'ā ki te haŋa mai ō'ona ki a au, e ko tano mo taŋata hāpī 'ā'aku.
42014027	'E te kope ta'e haŋa mo 'amo i tō'ona tātaurō, te aura'a, mo va'ai i a ia ki te mate mo aŋa i tā'aku me'e haŋa 'e mo oho mai 'i muri i a au, e ko tano tako'a mo taŋata hāpī 'ā'aku.
42014028	»'Ī a au he kī atu: mo haŋa e tahi o kōrua mo aŋa i te hare ruŋa nui e tahi, ¿e ko mana'u hō, 'i ra'e, hoki e tano rō te tara mo aŋa o rā hare?
42014029	Mo ta'e aŋa pē ira, ka ha'amata ka aŋa era, e ko oti, 'e te nu'u ta'ato'a ka take'a era, he ha'amata he haka me'e-me'e.
42014030	Pē nei ka kī era: “Te taŋata nei i ha'amata i aŋa era i te hare, 'ina kai ai te moni mo haka mao”.
42014031	»'E, te 'ariki e tahi mo tama'i ki te rua 'ariki, ¿e ko mana'u hō, 'i ra'e, hoki e tano rō e ho'e 'ahuru ta'utini va'ehau mo tama'i ki te piti 'ahuru ta'utini va'ehau o tū rua 'ariki era?
42014032	'E mo ta'e tano mo tama'i ki tū 'ariki era, mai kōnui 'ā ka uŋa era e te 'ariki ra'e era i te va'ehau mo kī: “¿E ko riva 'ō te tama'i mo haka kore?”.
42014033	»Ko tū me'e 'ā mo kōrua. Mo haŋa o kōrua mo riro he nu'u hāpī 'ā'aku, e mana'u, 'i ra'e, ana tano kōrua mo 'amo i te paŋaha'a. Kope nō ena o roto i a kōrua mo ta'e haka rē i tā'ana me'e haŋa ta'ato'a, e ko tano mo taŋata hāpī 'ā'aku.
42014034	»Te miti he me'e riva-riva. 'E, mo kore rō o tō'ona maŋeo, 'ina he rāve'a mo haka maŋeo haka 'ou.
42014035	E ko hauha'a haka 'ou korohaŋa mo 'āno'i ararua ko te 'ō'one mo haka taiko o te me'e 'oka. Te me'e mau nō mo rā miti he hoa ki haho. Te nu'u haŋa mo aŋi-aŋi ka haka topa te mana'u».
42015001	Te ⌊nu'u haka 'auhau i te taŋata hai moni mo te rōmano⌋ 'e tētahi atu nu'u aŋa i te me'e ta'e tano e haka hāhine rō 'ā ki a Ietū mo haka roŋo i tā'ana vānaŋa.
42015002	Te ⌊fariseo⌋ 'e te nu'u ⌊ma'ori o te haka tere hūrio⌋ e vānaŋa ta'e au rō 'ā mo Ietū pē nei ē: «Te me'e haŋa o te kope era he piri ki te nu'u hara 'e he kai 'i muri».
42015003	He 'a'amu ia e Ietū i te 'a'amu ha'aaura'a nei ki rā nu'u:
42015004	«Mo ai e tahi o kōrua e ai rō 'ana e ho'e hānere māmoe 'e he ŋaro e tahi, ¿e ko haka rē hō 'i 'uta i te iva 'ahuru mā iva māmoe mo oho mo kimi i rā māmoe ŋaro era?
42015005	'E, ka rava'a era, he to'o rō atu 'ai te koa, he 'amo ki te tua'ivi he ma'u he oho.
42015006	Ki tu'u ki tō'ona hare, he haka taka-taka i tō'ona repahoa he kī: “Ki koa tātou; ko rava'a haka 'ou mai 'ana e au tū māmoe ŋaro era”.
42015007	»'Ī a au he kī atu: 'ata hau rō atu te koa 'i te raŋi mo te taŋata hara e tahi huri i tō'ona mana'u ki te 'Atua ki te iva 'ahuru mā iva taŋata mana'u e tano rō 'ana a rāua ki te mata o te 'Atua.
42015008	»E tahi 'a'amu haka 'ou nei. Mo ai e tahi vi'e e ai rō 'ā e ho'e 'ahuru tara 'aurī 'e he ŋaro e tahi, ¿e ko ta'e haka pura hō i te hakari'i mo haka mā'eha 'e 'ai ka purumu 'i te kona ta'ato'a o roto i te hare 'ātā ka rava'a rō rā tara?
42015009	'E, ka rava'a era, he haka taka-taka i tō'ona repahoa he kī: “Ki koa tātou; ko rava'a haka 'ou mai 'ā e au tū tara 'aurī ŋaro era”.
42015010	»'Ī a au he kī atu: pē ira tako'a 'ana ka koa ena te merahi o te 'Atua mo te kope hara huri o te mana'u ki te 'Atua».
42015011	He 'a'amu tako'a e Ietū i te 'a'amu ha'aaura'a nei: «E tahi taŋata e rua 'ā'ana poki tane.
42015012	He kī e te poki haŋupotu: “E koro, ka vahi te hauha'a ena ō'ou mo māua 'e 'ai ka va'ai rō mai te 'apa era mō'oku”. He vahi-vahi ia e rā taŋata ki tū ŋā poki era.
42015013	»Kai rahi hia te mahana, he ho'o e te poki haŋupotu i tō'ona hauha'a, 'e hai rā moni i oho ai ki te rua henua. 'I ira i noho i tākere tahi ai ki te me'e ta'e tano.
42015014	»Ka pau te moni o rā poki, ka topa 'i rā henua te 'ati nui-nui, he kai kore. He ha'amata tū poki era he maruaki.
42015015	He oho he no-no'i hai aŋa ki te taŋata e tahi o tū kona era. He uŋa e rā taŋata ki 'uta mo hāpa'o i te oru.
42015016	'E, 'i te ta'e va'ai e te nu'u o ira hai kai, he pohe mo kai i te kai o te oru.
42015017	»I oho era he mana'u: “¡E topa nō 'ana te kai o te nu'u haka aŋa o tō'oku matu'a tane, 'e 'ī a au 'i nei e mate atu ena 'i te maruaki!
42015018	'Ī a au he hoki ki te hare o tō'oku matu'a, 'e pē nei a au ka kī nei: ‘E koro ō'oku ē, ko hara 'ana a au ki te 'Atua 'e ki a koe tako'a.
42015019	E ko tano haka 'ou a au mo raŋi mai ō'ou: e poki 'ā'aku ē. Hora nei ka haka tu'u koe i a au pa he taŋata aŋa nō e tahi’”.
42015020	Pē ira, he hoki he oho ki te hare o tō'ona matu'a tane. »'I kōnui era 'ā i take'a ai e tū taŋata matu'a era ka pū mai tū poki era 'ā'ana, 'e he haka 'aroha rō atu 'ai. He veu he oho, he ha'i, 'ai ka hoŋi.
42015021	He kī e tū poki era: “E koro ō'oku ē, ko hara 'ana a au ki te 'Atua 'e ki a koe tako'a. E ko tano haka 'ou a au mo raŋi mai ō'ou: e poki 'ā'aku ē”.
42015022	»'I rā hora mau 'ā he kī e rā matu'a ki tō'ona tāvini: “Ka hōrou, ka ma'u mai te kahu hope'a o te riva-riva 'ai ka haka uru rō; ka huki tako'a e tahi tāpe'a ki te rima 'e 'ai ka haka uru rō hai kiriva'e.
42015023	Ka ma'u mai te tēnero hope'a o te porio ka tiŋa'i. 'Ī tātou he aŋa i te ŋoŋoro.
42015024	Tā'aku poki nei, pa'i, i tu'u rō pa he me'e ko mate 'ā 'e 'ī ko ora haka 'ou mai 'ana; ko ŋaro 'ā 'e 'ī ko rava'a haka 'ou mai 'ana”. »'E he ha'amata rō 'ai te ŋoŋoro.
42015025	»'Ī ia tū taina 'atariki era 'i 'uta. I hoki i turu era, he ŋaro'a i te peho 'e i te taŋata e koa 'ana 'i te kona hare era.
42015026	He raŋi ki te tāvini e tahi he 'ui: “¿'O te aha te me'e era?”.
42015027	»He kī e tū tāvini era: “Ko tu'u haka 'ou mai 'ana tu'u taina. Ko haka tiŋa'i 'ā e tu'u matu'a i te tēnero hope'a o te porio 'o te tu'u haka 'ou mai ō'ona e riva-riva nō 'ā”.
42015028	»He riri rō atu 'ai tū taina 'atariki era, 'e 'ina kai haŋa mo uru. He e'a te taŋata matu'a he ani mo uru.
42015029	He kī e tū poki 'atariki era: “E koro, ka hia ō'oku matahiti e aŋa nō atu ena, 'ina kai pāto'i atu 'ā, 'e kai va'ai mai 'ana koe korohaŋa e tahi vato-vato mo aŋa o te ŋoŋoro ananake mātou ko tō'oku repahoa.
42015030	'E 'i te hora nei, ko tu'u mai 'ā ta'a poki tākere era i tu'u moni ki te tai'o, he to'o mai e koe he haka tiŋa'i i te tēnero hope'a o te porio”.
42015031	»He kī e tū matu'a tane era: “E haŋu, a koe 'i muri i a au 'ā e noho ena, 'e te me'e ta'ato'a nei ō'oku ō'ou.
42015032	E tano nō 'ā i aŋa nei i te ŋoŋoro mo koa o tātou 'o te hoki haka 'ou mai o tu'u taina. A ia i tu'u rō pa he me'e ko mate 'ā 'e 'ī ko ora haka 'ou mai 'ana; ko ŋaro 'ā 'e 'ī ko rava'a haka 'ou mai 'ana”».
42016001	He 'a'amu tako'a e Ietū i te 'a'amu ha'aaura'a nei ki tā'ana nu'u hāpī: «He taŋata 'ono e tahi e ai rō 'ana ō'ona tāvini he pū'oko haka tere o tō'ona hauha'a. He kī e te nu'u: “Tu'u tāvini haka tere hauha'a e tākere rō 'ana i tu'u hauha'a”.
42016002	»He uŋa e rā taŋata ki tū tāvini era mo oho 'e he 'ui: “¿He aha te me'e kī mai nei e te nu'u o ruŋa ō'ou? Ka haka 'ite tahi mai pē hē koe i haka tere ai i tō'oku hauha'a. E ko aŋa haka 'ou e koe i te aŋa era”.
42016003	»He noho ia rā tāvini he mana'u: “¿He aha tā'aku me'e ka aŋa nei ka haka e'a nei i a au mai te aŋa? 'Ina ō'oku haŋu toe mo aŋa i te aŋa paŋaha'a, 'e he ha'amā au mo oho mo no'i-no'i.
42016004	¡'Ā! Ko 'ite 'ana 'ō a au 'i te hora nei he aha tā'aku me'e mo aŋa ki ai ai te nu'u mo to'o i a au ki te rāua hare ka haka e'a ena i a au mai te aŋa”.
42016005	»He ha'amata he kī mo oho ki a ia e tahi e tahi o te nu'u e ai rō 'ana te rāua tārahu mo tū taŋata 'ono era. He 'ui ki te kope ra'e: “¿E hia u'u tārahu mo te kope haka aŋa mai nei i a au?”.
42016006	He pāhono e tū kope era: “E tahi hānere tura mōrī”. He kī e tū tāvini era: “'Ī tu'u parau tārahu 'ī a'a. Ka noho koe, ka aŋa mai e tahi parau haka 'ou mo te pae 'ahuru nō tura mōrī”.
42016007	»He 'ui ki te rua: “'E a koe, ¿e hia u'u tārahu?”. He pāhono e tū rua kope era: “E ho'e hānere pūtē tariko”. He kī e tū tāvini era: “'Ī tu'u parau tārahu 'ī a'a. Ka aŋa mai e tahi parau haka 'ou mo te va'u 'ahuru nō pūtē”.
42016008	»I 'ite era i rā me'e e tū taŋata 'ono era he kī: “¡Ko te mārama-rama i te kope aŋa i te me'e tu'u pē rā!”». He kī haka 'ou e Ietū: «He aŋi 'ā, 'ata hau 'i te 'ite te nu'u ta'e ⌊haka moe i te mana'u⌋ 'i ruŋa i te 'Atua mo aŋa i te me'e mo te rāua riva-riva ki te nu'u haka moe i te mana'u 'i ruŋa i te 'Atua.
42016009	'O ira 'ī a au he kī atu: te hauha'a o kōrua o te nu'u haka moe i te mana'u 'i ruŋa i te 'Atua e va'ai mo hā'ū'ū ki te rua ki ai ai te kōrua repahoa 'i te ao nei, 'e ki ai ai, 'i te hora o te kōrua mate, te kōrua repahoa 'i te raŋi mo to'o i a kōrua.
42016010	»Te kope aŋa tī-tika i te aŋa 'iti-'iti, pē ira 'ā ka aŋa tī-tika era i te aŋa nui-nui; 'e te kope ta'e aŋa tī-tika i te aŋa 'iti-'iti, pē ira 'ā ka ta'e aŋa tī-tika era i te aŋa nui-nui.
42016011	Mo ta'e aŋa tī-tika o kōrua i te hauha'a o te ao nei, ¿ko ai ia te me'e mo va'ai atu mo aŋa e kōrua i te hauha'a parauti'a o te raŋi?
42016012	'E mo ta'e hāpa'o riva-riva o kōrua i te me'e o te rua kope, ¿ko ai ia te me'e mo va'ai atu i te hauha'a mo kōrua?
42016013	»Te taŋata e tahi e ko riva mo tāvini ki te kope e rua; ki te kope e tahi ka haŋa era 'e ki te rua ka riri era. He ha'atura ki te kope e tahi 'e ki te rua e ko ha'atura. Te aura'a: e ko tano kōrua mo tāvini ki te 'Atua 'e ki te moni».
42016014	I ŋaro'a era i tū me'e ta'ato'a era e te ⌊fariseo⌋, he nu'u nou-nou moni, he haka ka-kata i a Ietū.
42016015	He kī e Ietū ki rā nu'u: «A kōrua e haka take'a ena ki te taŋata he nu'u aŋa i te me'e tī-tika. Ka ai atu pē ira, te 'Atua ko 'ite riva-riva 'ā i te huru o te kōrua mana'u. E rahi rō 'ā, pa'i, te me'e, ki te mana'u taŋata, he me'e hope'a o te riva-riva, 'e ki te mata o te 'Atua, he me'e hope'a o te rake-rake.
42016016	»Hai roŋo o te 'Atua pāpa'i e ⌊Mōtē⌋ 'e e te perofeta te taŋata e haka tere era i a rāua 'ātā ki te hora o Iovani Papatito. Mai rā hora e haka 'ite e oho nei i te parau 'āpī riva-riva o ruŋa o te ⌊haka tere iŋa 'āpī o te 'Atua⌋, 'e nu'u rahi te nu'u haŋa mo o'o o rāua ki roto o rā haka tere iŋa 'e mo haka tere i a rāua e te 'Atua.
42016017	»Ka ai atu pē ira, 'i ra'e te raŋi 'e te henua ana ŋaro, ki te ŋaro o te vānaŋa hope'a o te 'iti-'iti o ruŋa o te roŋo o te 'Atua pāpa'i e Mōtē.
42016018	»He ha'aaura'a nei e tahi: mo ha'ata'a o te taŋata mai tā'ana vi'e ⌊hāipo-ipo⌋ 'e he hāipo-ipo ki te rua, e tai'ata 'ana. E tai'ata tako'a 'ana te taŋata hāipo-ipo ki te vi'e ha'ata'a.
42016019	»E ai rō 'ā e tahi taŋata 'ono; e uru era hai kahu hope'a o te riva-riva. Paurō te mahana e aŋa era i te ŋoŋoro nui-nui.
42016020	E ai tako'a rō 'ana e tahi taŋata veve te 'īŋoa ko Rātaro, tō'ona hakari e 'ī rō 'ana e te 'eka-'eka, 'e 'i haho o te 'ōpani o te hare o tū taŋata 'ono era e haka rē era e tō'ona repahoa.
42016021	Te haŋa o rā veve he kai i te pārehe-rehe me'e vī-viri mai ruŋa i te 'amurama'a o tū taŋata era. 'E te paiheŋa te aŋa he oho nō he amo-amo i tō'ona 'eka-'eka.
42016022	»He tu'u ki te mahana e tahi he mate tū 'ōtare era, he ma'u e te merahi ki te raŋi ki muri i a ⌊'Aparahama⌋. He mate tako'a tū taŋata 'ono era. He ma'u he tanu, 'e 'i roto i te pō'auahi i hope'a ai. 'E mai roto i rā 'ati i hārui ai te mata, he u'i ko 'Aparahama 'i kōnui era, 'e 'i muri e noho rō 'ā a Rātaro.
42016024	»He raŋi ia: “E koro ko 'Aparahama ē, ka haka 'aroha koe i a au. Ka uŋa a Rātaro ka haka rari i te potu o tō'ona maŋa-maŋa rima hai vai mo haka take'o i tō'oku 'arero; 'ī a au e 'ati atu ena 'i roto i te ahi nei”.
42016025	»He pāhono e 'Aparahama: “E mana'u koe, e haŋu ē: ko koe te me'e riva-riva 'i te hora e ora nō 'ā, 'e ko Rātaro te me'e noho rake-rake. 'I te hora nei ko ia te me'e riva-riva, 'e ko koe 'i roto i te rake-rake.
42016026	'E ta'e nō 'ō 'o ira, e ai tako'a rō 'ana 'i vāeŋa o tātou e tahi vaha nui-nui e ha'ata'a ena i a kōrua mai i a mātou. E ko tu'u atu te nu'u mo oho atu ki nā, 'e mai nā ki nei”.
42016027	»He ani e rā 'ono: “E koro ko 'Aparahama ē, ka uŋa ia koe i a Rātaro ki te hare o tō'oku matu'a tane
42016028	mo haka 'ite ki tō'oku taina hoko rima o ruŋa i te 'ati nei ō'oku 'i roto i te pō'auahi, ki haka riva-riva ai i te rāua māhatu, 'o tu'u tako'a mai ki te kona nei”.
42016029	»He kī e 'Aparahama: “Te me'e pāpa'i e Mōtē 'e e te perofeta e tai'o rō 'ā 'i roto i te hare pure paurō te ⌊mahana haka ora⌋: ¡e haka roŋo 'e 'ai ka ha'atura rō!”.
42016030	»He pāhono e tū 'ono era: “E ko tano pē ira, e koro ē. Mo oho e tahi taŋata e ora haka 'ou mai te mate mo vānaŋa ki a rāua, he haka roŋo 'e he ⌊huri te mana'u ki te 'Atua⌋”.
42016031	»He kī e 'Aparahama: “Mo ta'e haka roŋo 'e mo ta'e ha'atura i te me'e pāpa'i e Mōtē 'e e te perofeta, pē ira 'ā ka ta'e haka roŋo tako'a era ka ai atu he ora haka 'ou te taŋata mai te mate”».
42017001	He kī e Ietū ki tā'ana nu'u hāpī: «'I te ao nei e ko ta'e ai te me'e mo uŋa i te taŋata a roto i te hara; 'e, ¡ko te 'aroha 'i te kope haka hara i te rua!
42017002	Te ūtu'a o te 'Atua mo te taŋata haka hara i te kope ta'e pūai rahi o te haka moe iŋa i tō'ona mana'u 'i ruŋa i a au he ūtu'a 'ata taparahi-ta'ata ki te ūtu'a he here hai mā'ea paŋaha'a ki te ŋao 'ai ka hoa ki roto i te vaikava.
42017003	¡'O ira, e u'i kōrua! »Mo hara o tu'u taina, e ture; 'e mo haka roŋo atu 'e mo haka tapa mai roto, e haka rehu tō'ona hara.
42017004	Ka ai atu 'i te mahana mau nō e tahi e hitu hara iŋa atu ō'ona, 'e e hitu kī iŋa atu e ko aŋa haka 'ou e ia, e haka rehu tahi koe».
42017005	He ani ia e te ⌊'āpōtoro⌋ ki a Ietū mo haka pūai i te rāua haka moe iŋa i te mana'u 'i ruŋa i te 'Atua.
42017006	He pāhono e Ietū: «'Āhani te kōrua haka moe iŋa o te mana'u 'i ruŋa i te 'Atua korohaŋa pa he 'iti-'iti ena 'ā o te karu mostasa, e tano nō kōrua mo kī ki te tumu nei: “Ka o'i tu'u aka, 'ai ka oho ka 'oka rō 'i roto i te vaikava”, 'e he ha'atura atu.
42017007	»Mo ai e tahi o roto o kōrua e ai rō 'ana tō'ona tāvini e hoki mai 'ā mai 'uta mai te 'ārote iŋa 'o mai te hāpa'o iŋa i te māmoe, ¿e kī mau rō ki rā tāvini: “Ka uru mai ka noho, ki ao atu tā'au o te kai”?
42017008	E ko kī pē ira. Pē nei ka kī era: “Ka uru ka tunu mai tā'aku o te kai. E kai 'ana a au, e tiaki 'iti-'iti mai koi'ite e ai nō 'ā tā'aku me'e haŋa. Ki oti koe ana kai”.
42017009	'E rā taŋata 'ina he māuru-uru ki te tāvini; he aŋa mau 'ā, pa'i, o te tāvini.
42017010	»Pē ira tako'a 'ā mo kōrua. Ka oti ena te aŋa ta'ato'a kī atu e te 'Atua mo aŋa, e mana'u kōrua: “A mātou he tāvini. Te me'e mau nō o mātou i aŋa he ha'atura 'e he aŋa i te me'e kī mai e ia; 'o te aha nō ana māuru-uru mai”».
42017011	'I te ara oho o Ietū ki Hērutarema i vari ai a te tīta'a henua vahi i Karirea mai ⌊Tāmāria⌋.
42017012	I tu'u era ki te kona e tahi, he haka hāhine e ho'e 'ahuru taŋata māui-ui 'i te rēpera, 'e mai kōnui
42017013	i ohu ai: —¡E Ietū, e te Ma'ori ē, ka haka 'aroha koe i a mātou!
42017014	I take'a era e Ietū, he kī: —Ka oho ka haka take'a i a kōrua ki te ⌊oromatu'a⌋. E oho nō 'ā tū nu'u rēpera era he ora rō 'ai te rāua māui-ui.
42017015	E tahi o rā nu'u, i take'a era ko ora 'ā a ia, he hoki he oho koia ko te ha'ahana-hana i te 'Atua hai re'o pūai.
42017016	He tū-turi 'i mu'a o Ietū, he noi 'ātā ka puā rō te tira ki ruŋa i te 'ō'one mo māuru-uru. Rā taŋata o Tāmāria.
42017017	He kī e Ietū: «E ho'e 'ahuru kope i haka ora e au. ¿Hē ia te tētahi nu'u era?
42017018	O rā ŋā nu'u, ¿he taŋata kē nō nei i hoki mai ha'amuri ki te 'Atua?».
42017019	He kī ia e Ietū ki tū taŋata era: «Ka e'a koe ki ruŋa ka oho. 'I te haka moe ō'ou i te mana'u 'i ruŋa i te 'Atua i ora ena tu'u māui-ui».
42017020	He 'ui e te nu'u ⌊fariseo⌋ ki a Ietū: —¿A hē ka ha'amata te haka tere iŋa 'āpī o te 'Atua vānaŋa mai e koe? He pāhono e Ietū: —Te tu'u iŋa mai o te haka tere iŋa 'āpī o te 'Atua ta'e he me'e mo take'a e te mata.
42017021	E ko kī atu pē nei ē: “'Ī a'a” 'o “'Ai rā”; te haka tere iŋa 'āpī o te 'Atua nā ko ai era 'ā 'i roto i te māhatu o te taŋata.
42017022	He kī ki tā'ana nu'u hāpī: «Nā e tu'u rō te mahana e topa rō te 'ati taparahi-ta'ata, 'e a kōrua e pohe rō mo noho 'i muri i te ⌊Poki o te taŋata⌋ ka ai atu mo te mahana nō e tahi. 'E, 'i rā hora, e ko tano vave kōrua mo noho 'i muri i a ia.
42017023	Tētahi e kī rō pē nei ē: “'Ī te Poki o te taŋata 'ī a'a 'o 'ai rā”. E u'i kōrua 'o haka roŋo rō.
42017024	Pa he mā'eha iŋa o te 'uira e take'a ena e te taŋata 'i te kona ta'ato'a, pē ira ka take'a ena e te nu'u te hoki iŋa mai o te Poki o te taŋata.
42017025	Ka ai atu pē ira, 'i ra'e te Poki o te taŋata ka 'amo ena i te 'ati 'e i te mamae 'i roto i tō'ona māhatu, he ta'e haŋa e te nu'u o te hora nei.
42017026	»'E te noho iŋa o te taŋata 'i te ŋā mahana era ko hāhine 'ā mo hoki mai o te Poki o te taŋata, pa he noho iŋa 'ā o te nu'u 'i te hora o Nōē.
42017027	E kai nō 'ana, e unu nō 'ā 'e e ⌊hāipo-ipo⌋ nō 'ana te taŋata i tano rō ai te hora o Nōē mo uru ki roto i te pahī, 'e he ha'amata he hoa te 'ua 'e he mā-mate tahi rō 'ai.
42017028	»Pē ira tako'a 'ā te noho iŋa o te nu'u 'i te hora o ⌊Rota⌋: e kai 'ā, e unu 'ā, e ho'o 'ā, e ho'o mai 'ā, e 'oka 'ā i te kai 'e e aŋa 'ana i te hare.
42017029	'E, i e'a era a Rota mai ⌊Tōroma⌋, he hoa mai mai te raŋi te ahi 'e te azufre, 'e he mā-mate tahi rō 'ai te nu'u o ira.
42017030	»Pē ira tako'a 'ā 'i te mahana ka tu'u haka 'ou mai ena te Poki o te taŋata.
42017031	'I rā mahana te kope 'i haho o te hare, e u'i 'o hoki ki roto ki te me'e to'o mai; 'e te kope aŋa 'i 'uta, e u'i 'o hoki ki tō'ona hare.
42017032	E mana'u ki te me'e topa ki te vi'e 'a Rota, hora u'i era a tu'a.
42017033	»'Ī a au he kī atu: te kope hārui i a au 'e i tā'aku hāpī hai tua'ivi mo hāpa'o i a ia 'o mate 'e mo aŋa i tā'ana me'e nō era i haŋa, e ko ai i a ia te ora 'āpī 'ina he hope'a ra'a va'ai e te 'Atua. 'E, te kope haka rē i tā'ana me'e haŋa mo ha'atura mai ki a au, he rava'a e ia rā ora.
42017034	»'Ī a au he kī haka 'ou atu: 'i rā pō, o te kope e rua 'i ruŋa i tū ro'i 'ā, e tahi ka to'o ena, e tahi ka haka rē ena.
42017035	'E o te vi'e e rua e oro 'ana i te tariko mo te haraoa mata, e tahi ka to'o ena, e tahi ka haka rē ena. [
42017036	'E o te taŋata e rua aŋa 'i 'uta, e tahi ka to'o ena, e tahi ka haka rē ena.]»
42017037	He 'ui ia ki a Ietū: —¿'I hē te me'e ena ka topa ena? He pāhono e Ietū: —E 'ite nei e tātou i te kona ai o te me'e mate hai taka-taka 'i rā kona o te manu kai i te me'e mate. Pē ira ka 'ite tako'a ena ko hāhine 'ā te hoki iŋa mai o te Poki o te taŋata hai topa iŋa o te ŋā me'e ta'ato'a nei.
42018001	Hai 'a'amu ha'aaura'a i hāpī ai e Ietū ki te nu'u mo pure mo oho ki te 'Atua 'e mo ta'e haka hōriŋa.
42018002	He kī: «E ai rō 'ana te taŋata pū'oko haka tere o te hare ture o te kona e tahi, 'ina he mo'a i te 'Atua, 'e 'ina he haŋa ki te taŋata.
42018003	'I rā kona tako'a te vi'e hove e tahi horo i tā'ana ture ki rā taŋata mo u'i i te rāve'a mo haka ūtu'a i te kope ararua i ture ai.
42018004	»Me'e rahi te mahana o rā vi'e i oho mo vānaŋa ki rā taŋata, 'e 'ina he haŋa mo haka roŋo i tā'ana ture. He mana'u ia e rā taŋata: “Kope ta'e mo'a a au i te 'Atua 'e ta'e haŋa ki te taŋata.
42018005	Ka ai atu pē ira, 'i te ta'e haka rē i a au e te vi'e nei, 'ī a au he hā'ū'ū 'o hoki mai 'o haka ŋāruru-ruru nō mai i tō'oku pū'oko”».
42018006	He kī e Ietū: «Ka haka topa rā kōrua i te mana'u ki te pū'oko haka tere ta'e tano era o te hare ture.
42018007	Mo ai pē ira e mana'u era, ¿e ko hā'ū'ū hō te 'Atua ki te nu'u ha'ata'a e ia mā'ana pure ki a ia paurō te mahana? ¿E haka tiaki mau rō e te 'Atua?
42018008	'Ī a au he kī atu: e ko roa he hā'ū'ū. 'E, hora era o te ⌊Poki o te taŋata⌋ ka tu'u haka 'ou mai ena, ¿e ai nō 'ana hō te taŋata ⌊haka moe i te mana'u⌋ 'i ruŋa i te 'Atua?».
42018009	He 'a'amu tako'a e Ietū i te 'a'amu ha'aaura'a nei mo te nu'u mana'u ko rāua nō te nu'u aŋa i te me'e tī-tika ki te mata o te 'Atua 'e te tētahi nu'u 'ina:
42018010	«He oho e rua taŋata he pure 'i te Kona Ha'amuri 'Atua: e tahi he ⌊fariseo⌋, 'e te rua he taŋata haka 'auhau i te nu'u hai moni mo te rōmano.
42018011	»He māroa rā fariseo he pure a roto i a ia 'ā: “E te 'Atua ē, he māuru-uru atu a au 'o te ta'e ai ō'oku pa he tētahi nu'u: he toke-toke, he taparahi-ta'ata, he tai'ata; 'e, tako'a, 'o te ta'e ai ō'oku pa he taŋata era ai, haka 'auhau i te nu'u hai moni mo te rōmano.
42018012	A au e tapu rō 'ana i te kai e rua mahana 'i te tāpati 'e e ha'ata'a rō 'ana e tahi tara mō'ou o roto o te ho'e 'ahuru tara 'auhau mai o tā'aku aŋa, pa he me'e kī e ⌊Mōtē⌋”.
42018013	»'E tū kope haka 'auhau moni era mo te rōmano, i haka 'ava-'ava i māroa ai 'e a raro 'ā te mata e u'i era, he tiŋi-tiŋi koro'iti i tō'ona uma koia ko kī: “¡E te 'Atua ē! ¡Ka haka 'aroha mai koe; he taŋata hara a au!”.
42018014	»'Ī a au he kī atu: te taŋata haka 'auhau era i te nu'u hai moni mo te rōmano, i hoki era ki tō'ona hare, ko haka kore tahi 'ana e te 'Atua i tō'ona hara, 'e te taŋata fariseo era, kai haka kore e te 'Atua i te hara. Te taŋata haka paka i a ia, pe mu'a ka oho ena, e haka ka-kata 'e e haka ha'amā rō; 'e te taŋata ta'e haka paka i a ia, pe mu'a ka oho ena, e haka hōnui rō».
42018015	'I te mahana e tahi he ma'u e te nu'u i te ŋā poki mo ha'amaitai e Ietū. I take'a era e te nu'u hāpī 'ā'ana, he ture ki rā nu'u.
42018016	He raŋi e Ietū ki tū ŋā poki era mo oho, 'e he kī ki tā'ana nu'u hāpī: «Ka haka rē kōrua i te ŋā poki mo oho mai ki a au. Te ⌊haka tere iŋa 'āpī o te 'Atua⌋ mo te nu'u pa he ŋā poki.
42018017	'Ī a au he kī atu: te kope ta'e haka rē mo haka tika i a ia e te 'Atua pa he haka rē iŋa o te ŋā poki mo haka tika i a rāua e te rua, e ko o'o ki roto i te haka tere iŋa 'āpī ō'ona».
42018018	He 'ui e te taŋata ra-rahi ⌊hūrio⌋ e tahi ki a Ietū: —E te Ma'ori riva ē, ¿he aha tā'aku me'e mo aŋa mo rava'a i te ora 'āpī 'ina he hope'a ra'a va'ai e te 'Atua?
42018019	He pāhono e Ietū: —¿He aha koe e kī mai ena he taŋata riva a au? E tahi mau nō kope riva: he 'Atua.
42018020	A koe ko 'ite 'ana i tā'ana roŋo: 'Ina ko tai'ata, 'ina ko mate te taŋata i a koe, 'ina ko toke, 'ina ko reo-reo 'e e mo'a te matu'a tane 'e te matu'a vahine.
42018021	He kī e rā taŋata: —Te ŋā me'e ta'ato'a ena ko aŋa ko oho mai era 'ā e au mai tō'oku 'āpī iŋa 'ana.
42018022	I ŋaro'a era e Ietū, he kī: —E tahi a'a me'e toe mo aŋa: ka oho ka ho'o tahi tu'u hauha'a, 'e 'ai ka va'ai rō te moni mo te nu'u veve. Pē ira he ai tu'u hauha'a 'i ruŋa i te raŋi. 'E 'ai koe ka oho iho mai 'i muri i a au mo taŋata hāpī 'ā'aku.
42018023	I ŋaro'a era i rā vānaŋa, he māui-ui te māhatu 'e he haka kiva-kiva 'i te rahi o tō'ona 'ono.
42018024	I take'a era e Ietū ko haka kiva-kiva 'ā, he kī: —¡Ko te aŋa ri'a-ri'a 'ō mo te nu'u 'ono mo o'o ki roto i te haka tere iŋa 'āpī o te 'Atua!
42018025	I hau rō atu 'i te aŋarahi mo te taŋata 'ono mo haka rē i a ia mo haka tere e te 'Atua ki te o'o o te kameio a roto i te mata o te ivi.
42018026	Te nu'u ŋaro'a i rā me'e he 'ui ki a Ietū: —Mo ai pē ira, ¿ko ai ia te me'e mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a va'ai e te 'Atua?
42018027	He pāhono e Ietū: —E ko rava'a, ki te hora hope'a, e te kope e tahi mo haka e'a i a ia mau 'ā mai roto i te ūtu'a o te hara. Mo te 'Atua mau nō e haka e'a. 'Ina, pa'i, e tahi me'e mo ta'e rava'a e ia mo aŋa.
42018028	He kī e Pētero: —E Ietū, ko haka rē tahi 'ana a mātou i te mātou me'e 'e ko oho atu 'ā 'i muri i a koe.
42018029	He pāhono e Ietū: —'Ī a au he kī atu: te nu'u haka rē i te hare, i te vi'e, i te taina, matu'a 'o ŋā poki mo tāvini ki te 'Atua,
42018030	'ata rahi te me'e mo va'ai e te 'Atua 'i te ao nei 'e, pe mu'a ka oho ena, he va'ai i te ora 'āpī 'ina he hope'a ra'a.
42018031	He to'o ia e Ietū i tā'ana nu'u hāpī, he haka tapa koia ko kī: «Nā ko 'ite 'ā e kōrua: 'ī tātou e oho 'ana ki Hērutarema. 'I ira ka topa tahi ena te me'e pāpa'i e te perofeta o ruŋa o te Poki o te taŋata.
42018032	E va'ai rō i a ia ki te rima o te nu'u ta'e he hūrio, e haka ka-kata rō, e vā-vā rō 'e e 'anu-'anu rō.
42018033	E tiŋa'i rō hai 'uaka 'e e tiŋa'i e haka mate rō; 'e, 'i te toru mahana, he ora haka 'ou».
42018034	'E tū nu'u era 'ina he aŋi-aŋi, 'e 'ina he 'ite he aha te me'e e vānaŋa era e Ietū; rā me'e he me'e mo ta'e aŋi-aŋi vave e rāua 'i rā hora.
42018035	I hāhine era a Ietū ki te kona e tahi te 'īŋoa ko Herikō, 'i te ara te taŋata matapō e tahi e noho rō 'ā e no-no'i 'ana hai moni.
42018036	I ŋaro'a era i te rahi o te taŋata, he 'ui he aha te aura'a o rā me'e.
42018037	He pāhono e te nu'u: —Ko Ietū era o Nātāreta e vari 'ana a nei.
42018038	He ohu ia e tū taŋata matapō era: «¡E Ietū, e te Hakaara o ⌊Tāvita⌋ ē, ka haka 'aroha koe i a au!».
42018039	He ture e te nu'u o mu'a mo mou, 'e 'ai rā taŋata e 'ata ohu pūai era: «¡E te Hakaara o Tāvita ē, ka haka 'aroha koe i a au!».
42018040	He noho a Ietū 'e he uŋa mo ma'u i tū taŋata era. I puā era rā taŋata he 'ui:
42018041	—¿He aha ta'a me'e haŋa mo aŋa atu e au? He pāhono e tū taŋata matapō era: —E Ietū, e haŋa rō 'ana a au mo ora o tō'oku mata.
42018042	He kī e Ietū: —¡Nā he ora tu'u mata 'o te haka moe ō'ou i te mana'u 'i ruŋa i te 'Atua!
42018043	'I tū hora mau era 'ā he ora rō 'ai te mata o tū taŋata era. He oho ia 'i muri i a Ietū koia ko ha'ahana-hana ki te 'Atua. Te nu'u ta'ato'a take'a i tū me'e era he ha'ahana-hana tako'a ki te 'Atua.
42019001	I tu'u era a Ietū ki Herikō, he uru he oho a ira.
42019002	'I rā kona e noho era te taŋata 'ono e tahi te 'īŋoa ko Tākeo, he pū'oko haka tere o te ⌊nu'u haka 'auhau i te taŋata hai moni mo te rōmano⌋.
42019003	Rā taŋata e haŋa rō 'ana mo take'a i a Ietū 'e, 'i tō'ona poto-poto 'e 'i te rahi o te taŋata, 'ina he take'a e oŋa e u'i era.
42019004	'O ira i tahuti i oho ai a mu'a, he eke ki ruŋa i te tumu pika o te tapa o te ara o te kona a ira ka vari era a Ietū.
42019005	I vari era a ira, he hira a ruŋa he u'i 'e he kī e Ietū: «E Tākeo, ka topa koe mai ruŋa ena. 'Arīnā 'i tu'u hare a au ka noho ena».
42019006	'I tū hora 'ā he topa a Tākeo, ko to'o atu 'ā te koa, he ma'u he oho i a Ietū.
42019007	I take'a era e te taŋata, he ha'amata he hēŋu'i-ŋu'i o ruŋa i a Ietū pē nei ē: «Ko oho 'ā noho 'i te hare o te taŋata hara».
42019008	'E, 'i te kona hare era, he e'a a Tākeo ki ruŋa he kī ki a Ietū: —¿Ko 'ite 'ā koe? 'Ī a au he vahi a vāeŋa i tō'oku hauha'a ta'ato'a, 'e he va'ai e tahi pā'iŋa ki te nu'u veve. 'E mo ai, hora haka 'auhau era e au i te nu'u hai moni mo te rōmano i 'ata haka 'auhau rō ki rava'a tako'a mai ai tō'oku, hora nei he haka hoki e au e hā tara mo te tara ka tahi toke e au.
42019009	He kī e Ietū: —'I 'aŋarīnā te nu'u o te hare nei i e'a ai mai roto i te ūtu'a o te hara 'e i rava'a ai i te ora 'āpī 'ina he hope'a ra'a va'ai e te 'Atua; te taŋata nei, 'i te huri 'e 'i te haka moe i tō'ona mana'u 'i ruŋa i te 'Atua, i haka take'a mai ai he hakaara mau 'ā o ⌊'Aparahama⌋.
42019010	Te ⌊Poki o te taŋata⌋, pa'i, i oho mai ai mo kimi i te taŋata oho a te ara ta'e tano mo haka huri i te mana'u ki te 'Atua, ki e'a ai mai roto i te ūtu'a o te hara 'e ki rava'a ai i te ora 'āpī 'ina he hope'a ra'a.
42019011	'I te hāhine ia o Ietū ki Hērutarema, 'e 'i te mana'u o te nu'u era e haka roŋo era ki a ia pē nei ē: te ⌊haka tere iŋa 'āpī o te 'Atua⌋ nā he topa, he 'a'amu e Ietū i te 'a'amu ha'aaura'a nei.
42019012	He kī: «E ai rō 'ā te taŋata hōnui e tahi ko oho 'ā ki te henua roa-roa mo haka 'ariki 'e 'ai ka hoki mai.
42019013	'I ra'e ki te oho, he uŋa ki tō'ona tāvini e ho'e 'ahuru mo oho ki a ia, 'e he va'ai me'e rahi moni e tahi e tahi o rā ŋā tāvini 'e he kī: “E u'i te rāve'a mo haka aŋa i te moni ena 'ātā ki tō'oku hoki iŋa mai”.
42019014	»Te nu'u o rā henua 'ina he haŋa ki rā taŋata. He uŋa ia 'i tu'a 'ā i te nu'u mo kī ki te kope mā'ana e haka 'ariki: “Kai haŋa a mātou ki te taŋata ena mo 'ariki o mātou”.
42019015	»I haka 'ariki nō i tū taŋata era, 'e he hoki ki tō'ona henua. I tu'u era he uŋa mo oho o tū nu'u tāvini era mo 'ite e hia moni i rava'a o tū moni va'ai era.
42019016	»He tu'u te kope ra'e, he kī: “E te 'ariki, o te moni va'ai mai era e koe, hora nei e ho'e 'ahuru rahi haka 'ou”.
42019017	He pāhono e tū 'ariki era: “Ko tano 'ā. Tāvini riva-riva mau 'ā a koe. He ha'atura ō'ou 'i te me'e 'iti-'iti pē nā, he haka suerekao koe e au o te kona e ho'e 'ahuru”.
42019018	»He tu'u te rua, he kī: “E te 'ariki, o te moni va'ai mai era e koe, hora nei e rima rahi haka 'ou”.
42019019	He kī tako'a ki tū rua tāvini era: “He haka suerekao koe e au o te kona e rima”.
42019020	»He vari ia te tāvini haka 'ou e tahi, he kī: “E te 'ariki, 'ī tu'u moni 'ī a'a. Ko hāpa'o 'ana e au 'i roto i te haro'i,
42019021	he ri'a-ri'a ō'oku i a koe. Ko 'ite 'ana, pa'i, a au: taŋata haŋa koe mo aŋa e tu'u tāvini i ta'a me'e kī 'e mo rava'a me'e rahi atu me'e haka 'ou mai ta'a me'e va'ai. Pē ira tako'a 'ana koe 'i te hora haka 'oka i te kai”.
42019022	»He kī e tū 'ariki era: “E te tāvini ta'e tano ē, hai ta'a vānaŋa mau ena 'ā ka haka ūtu'a ena koe e au. Mo ai e 'ite riva-riva rō 'ā e koe pē hē tō'oku huru,
42019023	¿he aha ia koe i ta'e ma'u ai i tō'oku moni ki roto i te hare hāpa'o moni mo haka hoki haka 'ou mai e rahi rō 'ana 'i te hora tu'u mai ō'oku?”.
42019024	»He kī e tū 'ariki era ki te nu'u ta'ato'a o ira: “Ka hiko kōrua i te moni mai te taŋata ena, 'e 'ai ka va'ai rō ki te kope rava'a era e ho'e 'ahuru haka 'ou”.
42019025	He kī e tū nu'u era: “E te 'ariki, ¡'ai i a ia e ho'e 'ahuru rahi haka 'ou o te moni!”.
42019026	»He pāhono e tū 'ariki era: “Te kope 'ata rahi o te me'e, 'ata rahi ka va'ai ena; 'e te kope 'ina e tahi 'ā'ana me'e, 'ātā ki te me'e mana'u e ia 'ā'ana ka hiko ena.
42019027	'E te nu'u ta'e haŋa era mo 'ariki ō'oku, ka ma'u mai 'ai ka tiŋa'i ka haka mate rō 'i mu'a i a au”».
42019028	I oti era te kī i te me'e nei, he e'a he oho haka 'ou a Ietū 'i tō'ona ara ki Hērutarema.
42019029	I hāhine era ki Vetefāhē 'e ki Vētānia, he kona o muri o te ma'uŋa kī o te 'Ōrivo, he uŋa e Ietū e rua o tā'ana nu'u hāpī
42019030	koia ko kī: «Ka oho kōrua ki te kona o mu'a era ai. Nā 'i ira te muni e here rō 'ā, kai eke 'ā e te taŋata. Ka kume, 'ai ka ma'u rō mai.
42019031	Mo 'ui atu e te nu'u mo aha kōrua e kume ena, e kī: “O te mātou Pū'oko Haka Tere ko Ietū i kī mai”».
42019032	He oho tū nu'u hāpī era 'e pa he me'e kī mau era 'ā e Ietū i topa ai.
42019033	E kume nō 'ana i tū muni era he 'ui e te nu'u o rāua rā muni pē nei ē: —¿He aha rā kōrua e kume ena i te muni?
42019034	He pāhono e tū nu'u hāpī era: —O te mātou Pū'oko Haka Tere ko Ietū i kī mai.
42019035	He ha'ati'a e rā nu'u. He ma'u ia i tū muni era, he pu'a hai kahu o rāua, 'e he eke a Ietū.
42019036	E oho era a Ietū a te ara 'i ruŋa i rā muni, 'i mu'a e hēriki e oho era e te taŋata hai kahu o rāua, he mo'a iŋa ki a ia.
42019037	I hāhine era ki te hakaturu o te Ma'uŋa o te 'Ōrivo, te nu'u ta'ato'a oho 'i muri i a ia, 'i te koa, he ha'amata he 'eha 'ai ka ha'ahana-hana i te 'Atua 'o te mana ta'ato'a take'a e rāua.
42019038	Pē nei e kī era: «¡Taŋata ha'amaitai e te 'Atua te 'Ariki oho mai nei hai 'īŋoa ō'ona!» «¡Ka ai te haumārū o te 'Atua i tō'ona taŋata!» «¡Ki ha'ahana-hana tahi tātou ki te 'Atua 'i te raŋi!».
42019039	'I roto i tū nūna'a taŋata era te tētahi ⌊fariseo⌋ e kī era: —E te Ma'ori, ka ture ka haka mou te nu'u era.
42019040	He pāhono e Ietū: —Mo mou o te nu'u era, he 'eha e te mā'ea.
42019041	I hāhine i oho era a Ietū ki Hērutarema, 'e i take'a riva-riva era, he taŋi mo rā kona.
42019042	He kī: «'Āhani 'ō ko 'ite 'ā a koe, ka ai atu 'i 'aŋarīnā, i te me'e mo va'ai atu i te haumārū. Hora nei ko na'a 'ā e te 'Atua 'o tu'u ta'e haŋa mai.
42019043	Nā e ai rō te mahana ta'e au mō'ou. Te nu'u ta'e haŋa atu e puru e haka vari tahi rō i a koe 'e e tama'i rō atu; e ko rava'a koe mo tere.
42019044	E haka pararaha rō i a koe, e tiŋa'i rō i ta'a ŋā poki, 'e te mā'ea ta'ato'a titi i a koe e haka marere tahi rō, he ta'e aŋi-aŋi ō'ou i te hora tu'u mai o te 'Atua mo haka ora atu i a koe».
42019045	He uru a Ietū ki roto i te Kona Ha'amuri 'Atua, 'e mai roto i tū-tute tahi ai i te nu'u ho'o i te rāua me'e 'i roto
42019046	'e he kī: «Nā 'i ruŋa i te ⌊Pāpa'i Mo'a⌋ e hā'aki ena te vānaŋa o te 'Atua pē nei ē: “Tō'oku hare e kī rō: ‘he hare mo pure’”, 'e ko haka riro 'ā e kōrua he 'ana o te toke-toke».
42019047	Paurō te mahana e hāpī era a Ietū 'i te Kona Ha'amuri 'Atua. Te nu'u ra-rahi o te ⌊oromatu'a⌋, te nu'u ⌊ma'ori o te haka tere hūrio⌋, 'e te nu'u ra-rahi o rā kona e kimi rō 'ā i te rāve'a mo tiŋa'i mo haka mate i a Ietū.
42019048	'E, 'o te ai he taka-taka nō te aŋa o te taŋata mo haka roŋo i tā'ana vānaŋa, 'ina he rava'a.
42020001	E tahi mahana, e haka 'ite 'ana a Ietū i te ⌊roŋo riva-riva o te 'Atua⌋ ki te taŋata 'i te Kona Ha'amuri 'Atua, he tu'u te nu'u ra-rahi o te ⌊oromatu'a⌋, te ⌊ma'ori o te haka tere hūrio⌋ 'e te nu'u pū'oko haka tere hūrio,
42020002	he 'ui: —¿'A 'ai i va'ai atu i te parau mo aŋa ō'ou i te ŋā me'e ena e koe e aŋa ena?
42020003	He kī e Ietū: —'Ī a au he 'ui tako'a atu; e pāhono mai.
42020004	¿'A 'ai i uŋa mai i a Iovani mo ⌊papatito⌋, o te 'Atua, 'o o te taŋata?
42020005	He ha'amata tū nu'u era he tātake ki a rāua 'ā: «Mo kī o tātou: “O te 'Atua i uŋa mai”, pē nei ka kī mai era: “¿He aha ia a kōrua i ta'e haka roŋo ai i tā'ana vānaŋa?”.
42020006	'E, e ko tano mo kī o tātou: “O te taŋata i uŋa mai”, 'o tama'i mai e te nu'u hai mā'ea ki te mate. Ki te rāua mana'u, pa'i, a Iovani he perofeta».
42020007	'O ira i pāhono ai ki a Ietū 'ina a rāua kai 'ite 'a 'ai a Iovani i uŋa mai mo papatito.
42020008	He kī e Ietū: —'Ina tako'a ia a au e ko kī atu 'a 'ai i va'ai mai i te parau mo aŋa i te me'e aŋa e au.
42020009	He ha'amata a Ietū he 'a'amu ki te taŋata i te 'a'amu ha'aaura'a nei: «E tahi taŋata he 'oka i tō'ona 'āua hai vino. I oti era he ha'a'au ananake ko te nu'u 'oka kai mo aŋa i rā henua 'e mo 'auhau ki a ia i te 'apa vino tano mā'ana mo te hoa henua. I oti era he e'a he oho ki te rua henua.
42020010	»I tano era te 'āva'e mo kato, he uŋa e tū taŋata era i te tāvini ki rā kona mo kī ki tū nu'u 'oka kai era mo va'ai i te 'apa vino ha'a'au era ananake. He to'o mai e rā nu'u he tiŋa'i ka pi'i-pi'i rō i rā tāvini, 'e 'ai ka haka hoki 'ina e tahi me'e ma'u o te rima.
42020011	»He uŋa e tū taŋata era i te tāvini haka 'ou e tahi; pē ira tako'a 'ana i me'e ai e tū nu'u era: he tiŋa'i koia ko vā-vā, 'e he haka hoki 'ina e tahi me'e ma'u o te rima.
42020012	He uŋa ia i te toru kope, he tiŋa'i 'e he tute tako'a e rā nu'u.
42020013	»He kī ia ki a ia 'ā tū taŋata era ō'ona rā henua: “¿Hora nei he aha tā'aku me'e mo aŋa? 'Ī a au he uŋa i tā'aku poki haŋa rahi nei; pē ira pēaha ana mo'a”.
42020014	»I take'a era e tū nu'u hāpa'o vino era i rā poki, he kī ki a rāua 'ana: “Ko te kope era te kope ki a ia ka topa ena te henua nei. Ki to'o mai ki tiŋa'i ki haka mate mo topa rō mai 'ai mo tātou”.
42020015	»He to'o ia e tū nu'u era i rā poki mai roto i rā henua, he ma'u he oho he tiŋa'i he haka mate». —Ki te kōrua mana'u ia, ¿he aha te me'e ka aŋa era ki rā nu'u e te taŋata era ō'ona rā henua?
42020016	He oho he tiŋa'i i rā nu'u he haka mate 'e he va'ai i rā henua ki te tētahi nu'u mo hāpa'o. I ŋaro'a era e te nu'u i rā vānaŋa he kī: —¡Pē hiva 'ā ana ta'e topa te me'e tu'u pē nā!
42020017	He rori a Ietū he u'i ki tū nu'u era he kī: —¿He aha ia te aura'a o te vānaŋa nei o ruŋa i te ⌊Pāpa'i Mo'a⌋: “Te mā'ea ta'e haŋa era e te nu'u aŋa hare ko riro 'ana he mā'ea matu'a haka noho hare”?
42020018	»Te kope viri a ruŋa i rā mā'ea he 'ota-'ota; 'e mo viri o rā mā'ea ki ruŋa, he pi'i-pi'i tahi.
42020019	Tū ŋā oromatu'a ra-rahi era 'e te ma'ori o te haka tere hūrio i haŋa rō mo 'a-'aru i a Ietū 'i rā hora mau 'ā, he aŋi-aŋi: rā 'a'amu ha'aaura'a era mo rāua. 'E, 'i te ri'a-ri'a 'i te taŋata, i ta'e 'a-'aru ai.
42020020	He uŋa e tū nu'u ra-rahi era o te hūrio i te ŋāŋata, e haka tu'u rō 'ana pa he ŋāŋata riva, haka 'ui ki a Ietū mo u'i i te rāve'a mo kī e Ietū i te vānaŋa ta'e tano mo te rāua haka tere iŋa; pē ira he rava'a e rāua i te 'ōtohe mo 'a-'aru 'e mo va'ai ki te rima o te suerekao rōmano mo haka ūtu'a.
42020021	Pē nei rā nu'u i 'ui ai: —E te Ma'ori, ko 'ite 'ana a mātou: ta'a me'e kī 'e ta'a me'e hāpī he parauti'a. 'Ina koe he haka tano i te vānaŋa mo haka koa i te taŋata. Te me'e hāpī 'ā'au he ara mau 'ana o te 'Atua.
42020022	Ki tu'u mana'u, ¿ko tano mau 'ā a tātou e 'auhau nei i te moni kī mo 'auhau ki te 'ariki o te rōmano?
42020023	'I te aŋi-aŋi e Ietū i te mana'u rake-rake o rā nu'u, he kī:
42020024	—Ka haka take'a mai rā e tahi ⌊renario⌋. I haka take'a era e te nu'u he 'ui: —¿O 'ai te 'āriŋa 'e te 'īŋoa ena e pāpa'i ena o ruŋa? He pāhono e rā nu'u: —O te 'ariki o te rōmano.
42020025	He kī e Ietū: —Ka va'ai ia ki te 'ariki rōmano te me'e o te 'ariki rōmano, 'e ki te 'Atua te me'e o te 'Atua.
42020026	'Ina e tahi me'e i rava'a e rā nu'u o tū vānaŋa era 'a Ietū 'i mu'a o te taŋata mo tano mo 'a-'aru i a ia. 'I te māere 'i tū vānaŋa era, he mo-mou rō 'ai.
42020027	I oho era he haka hāhine ki a Ietū tētahi nu'u ⌊saruseo⌋. Ki te rāua kī 'ina he taŋata he ora haka 'ou mai te mate. 'O ira i kī ai ki a Ietū i te me'e nei:
42020028	—E te Ma'ori, pē nei a ⌊Mōtē⌋ i pāpa'i ai: mo mate o te taŋata ⌊hāipo-ipo⌋ e tahi 'e 'ina kai ai te poki ararua ko tā'ana vi'e, te taina tane o rā kope e hāipo-ipo ki rā vi'e mo ai o te poki mo ma'u i te 'īŋoa o rā taina mate era 'e mo ai o tō'ona hakaara.
42020029	»'I mu'a 'ā i ai rō e hitu taina tane. Te kope ra'e he hāipo-ipo, 'e kai ai te poki i mate rō ai.
42020030	Te rua
42020031	'e te toru he hāipo-ipo ki tū vi'e 'ā, pē ira tako'a 'ana tū tētahi taina era. Rā ŋā taina, kai ai hia te poki, i mā-mate rō ai.
42020032	I oho era he mate tako'a tū vi'e era.
42020033	»Iā. 'I te hora o te taŋata mo ora mai te mate, ana topa tā'ue rā me'e, o roto o rā ŋā taina, ¿'a 'ai mau rā vi'e? A hi-hitu, pa'i, i hāipo-ipo ai ki tū vi'e 'ā.
42020034	He pāhono e Ietū: —Te taŋata 'e te vi'e 'i te ao nei e hāipo-ipo rō 'ā.
42020035	'E te nu'u tano ki te 'Atua mo ora mai te mate 'e mo o'o ki te ao haka tere e ia e ko hāipo-ipo
42020036	'i te me'e era e ko mate haka 'ou a rāua pa he merahi, 'e he riro rō 'ai he ŋā poki o te 'Atua 'o te ai ko haka ora 'ā mai te mate.
42020037	'E te ora o te taŋata mai te mate: a Mōtē mau 'ana i haka 'ite mai o ruŋa 'i te kona pāpa'i e ia o te tumu ura 'i te ahi. Pē nei, pa'i, i kī ai e te 'Atua 'i rā kona ki a Mōtē: «A au he 'Atua, kope ki a ia e ha'amuri ena e te kōrua tupuna ko ⌊'Aparahama⌋, ko Ita'ata, 'e ko Hākovo». I kī ai i te vānaŋa nei ko mate era 'ā rā nu'u.
42020038	¡Te 'Atua, pa'i, he 'Atua o te nu'u ora; mō'ona e ora tahi rō 'ā!
42020039	He kī ia e te tētahi ma'ori o te haka tere hūrio: —Ko tano mau 'ā ta'a vānaŋa, e te Ma'ori ē.
42020040	'I te huru o te pāhono iŋa o Ietū, 'ina kai haŋa haka 'ou rā nu'u mo 'ui e tahi me'e.
42020041	He 'ui e Ietū: —¿He aha kōrua e kī ena: te Kiritō mai i a ⌊Tāvita⌋ ka haka ara mai ena?
42020042	I pāpa'i ai e Tāvita 'i ruŋa i te puka o te Hīmene: “'A Iehoha te 'Atua i kī rō ki tō'oku Pū'oko Haka Tere: ‘Ka noho koe 'i tō'oku pā'iŋa mata'u,
42020043	'ātā ka haka rē rō e au i te nu'u ta'e haŋa atu ki a koe 'i raro o tu'u va'e’”.
42020044	»Hai kī o Tāvita i te vānaŋa era mo te Kiritō, e 'ite nei e tātou: te Kiritō ta'e nō he hakaara o Tāvita.
42020045	E noho e haka roŋo tahi 'ā te taŋata, he kī e Ietū ki tā'ana nu'u hāpī:
42020046	«E u'i kōrua 'o riro pa he ma'ori o te haka tere hūrio, nu'u haŋa mo hā'ere e uru rō 'ā i te kahu ro-roa mo haka tu'u pa he nu'u hōnui 'e mo 'aroha e te taŋata 'i te ara pa he 'ariki. He u'i nō te aŋa mo noho e rāua i te pepe o te nu'u hōnui o roto i te ⌊hare pure hūrio⌋ 'e o te kona ŋoŋoro.
42020047	He hiko nō te aŋa i te hare o te ŋā vi'e hove mo rāua, 'e mo na'a i rā me'e ta'e tano aŋa era e rāua, he haka roa-roa te pure iŋa 'i mu'a o te taŋata mo haka tu'u i a rāua pa he nu'u riva. 'Ī a au he kī atu: 'ata paŋaha'a te ūtu'a ka topa ena ki rā ŋā nu'u».
42021001	E noho nō 'ā a Ietū 'i te Kona Ha'amuri 'Atua, he take'a pē hē te nu'u 'ono e ha-ha'o era i te moni ki roto i te 'avahata.
42021002	He take'a tako'a i te vi'e hove veve e tahi e ha-ha'o 'ā e rua tara 'aurī ta'e hauha'a rahi.
42021003	He kī e Ietū: «'Ī a au he kī atu: i hau rō atu 'i te hauha'a, ki te 'Atua, te moni va'ai e te vi'e hove veve era ai ki te moni va'ai e te tētahi nu'u era.
42021004	Te nu'u ta'ato'a era, pa'i, hai tara e topa rō 'ā i a rāua i va'ai ai; 'e te vi'e era, 'i roto i tō'ona veve, te tara ai mo tō'ona ora i va'ai tahi nō mo te 'Atua».
42021005	E ai rō 'ana te tētahi nu'u vānaŋa o ruŋa o te Kona Ha'amuri 'Atua, o ruŋa o te tau o tō'ona mā'ea, 'e o te me'e haka nehe-nehe i rā kona va'ai e te nu'u. He kī e Ietū:
42021006	«O te me'e ta'ato'a ena e take'a ena e kōrua e ai rō te mahana e ko ai haka 'ou e tahi mā'ea 'i ruŋa i te rua mā'ea. E haka marua tahi rō».
42021007	He 'ui ia e te nu'u: —E te Ma'ori, ¿a hē ka topa te me'e ena? ¿Pē hē ka haka aŋi-aŋi mai ena ko hāhine 'ā te me'e ta'ato'a ena mo topa?
42021008	He pāhono e Ietū: —E u'i kōrua 'o haka ma'a-ma'a rō atu. Nu'u rahi te nu'u ka tu'u atu ena he kī atu ko au a rāua. Pē nei ka kī atu ena: «He Kiritō au» 'e «Rā hora ko te hora nei». 'Ina kōrua ko haka roŋo.
42021009	Ka ŋaro'a ena kōrua i te parau 'āpī 'o ruŋa i te tama'i 'e o te nu'u haka tumu i te ture ki te rāua nu'u ra-rahi, 'ina kōrua ko ri'a-ri'a; 'i ra'e, pa'i, te ŋā me'e nei ka topa ena. Ka ai atu pē ira, e ŋe'i rō te tu'u iŋa mai o te hope'a o te ao nei.
42021010	He kī haka 'ou e Ietū: «Te nu'u o te henua e tahi e moto rō ki te nu'u o te rua henua, 'e he tama'i te 'ariki o te kona e tahi ki te 'ariki o te rua kona.
42021011	He mākenu-kenu te henua, 'e me'e rahi nō atu kona he ai te maruaki 'e te māui-ui, 'e he take'a te me'e taparahi-ta'ata 'e te taipe nui-nui 'i ruŋa i te raŋi.
42021012	»'I ra'e ki te topa o te ŋā me'e nei, he tute i a kōrua mo 'a-'aru mo tōtōā. He ma'u mo ture 'i roto i te ⌊hare pure hūrio⌋, 'e he puru 'i roto i te hare ma'u'aurī. E ma'u tako'a rō i a kōrua ki mu'a o te 'ariki 'e o te suerekao o ruŋa ō'oku.
42021013	»Pē ira ka ai ena te hora mo haka 'ite e kōrua o ruŋa i a au.
42021014	'Ina ko mana'u rahi hai vānaŋa mo kī mo te kōrua ora.
42021015	Mā'aku e va'ai atu i te vānaŋa mārama-rama mo pāhono ki rā nu'u 'o rava'a e tahi me'e mo kī i te kōrua reo-reo e te nu'u te rāua mana'u mau nō he tōtōā i a kōrua.
42021016	»'I rā ŋā mahana 'ātā te kōrua matu'a, taina, hua'ai 'e repahoa he va'ai i a kōrua ki te rima o te nu'u ta'e haŋa atu. 'E tētahi o kōrua e tiŋa'i e haka mate rō.
42021017	Te taŋata ta'ato'a e ma'u rō i te riri mo kōrua he haka moe o kōrua i te mana'u 'i ruŋa i a au.
42021018	Ka ai atu pē ira, e ko ŋaro korohaŋa e tahi rau'oho pū'oko o kōrua.
42021019	'O ira, e haka noho nō te kōrua mana'u 'i ruŋa i a au ki rava'a ai e kōrua i te ora 'āpī 'ina he hope'a ra'a va'ai e te 'Atua.
42021020	»Ka take'a ena e kōrua ko haka vari tahi 'ā a Hērutarema e te va'ehau o te rua henua, e 'ite: ko hāhine 'ā te hora he haka pararaha i rā kona.
42021021	'I rā hora, te nu'u 'i te kona ta'ato'a o Hūrea e tē-tere a te kona ma'uŋa. Te nu'u 'i Hērutarema e e'a, 'e te nu'u 'i 'uta 'ina ko hoki ki ira.
42021022	»Rā ŋā mahana he mahana o te ūtu'a, he mahana haka tano i te me'e ta'ato'a kī 'i ruŋa i te ⌊Pāpa'i Mo'a⌋.
42021023	E ŋaro'a rō i te māui-ui ki roto i te ivi 'i te 'ati ka topa era, he ūtu'a hope'a o te nui-nui mo te itaraera. ¡'E, ko te 'aroha 'i te hānautama 'e 'i te ŋā vi'e e haka 'omo-'omo nō 'ā i te rāua ŋā poki 'i rā ŋā mahana!
42021024	E ai rō te nu'u o ira ka mate ena 'i te hoe, 'e tētahi atu he 'a-'aru he ma'u ki te rua henua; he tōtōā i a Hērutarema 'e he haka tere e te nu'u ta'e he hūrio 'ātā ki te roa o te mahana i ha'ati'a e te 'Atua.
42021025	»E ai rō te taipe 'i ruŋa i te ra'ā, 'i ruŋa i te māhina 'e 'i ruŋa i te hetu'u, 'e te taŋata ta'ato'a o te ao e mira-mira rō te mana'u 'e e ri'a-ri'a rō 'i te heruru taparahi-ta'ata o te vave 'e o te vaikava.
42021026	Te nu'u e re-rehu rō 'i te ri'a-ri'a he mana'u ki te me'e ka topa era ki te ao; te me'e o te raŋi, pa'i, e rū-rū tahi rō.
42021027	»'I rā hora he take'a i te Poki o te taŋata ka topa mai 'i ruŋa i te raŋi e tahi 'i ruŋa i a ia te pūai 'e te 'ana-'ana o te 'Atua.
42021028	Hora era mo ha'amata o te ŋā me'e nei, e haka hio-hio te kōrua mana'u, e ma'u te 'āriŋa a ruŋa; e ko roa, pa'i, te 'Atua he haka e'a i a kōrua mai roto i te ūtu'a o te hara 'e he va'ai atu i te ora 'āpī 'ina he hope'a ra'a».
42021029	He 'a'amu tako'a e Ietū i te me'e nei: «E mana'u kōrua i te tumu pika 'o i te tētahi tumu.
42021030	E take'a ena e kōrua ko pipi 'ā, he aŋi-aŋi ko hāhine 'ana a hora.
42021031	Pē ira tako'a 'ā, ka take'a ena e kōrua ko topa 'ana te ŋā me'e nei, e 'ite: ko hāhine mai 'ā te ⌊haka tere iŋa 'āpī o te 'Atua⌋.
42021032	»'Ī a au he kī atu: te taŋata o te hora nei e ko ŋaro hia ka topa rō mai ena te ŋā me'e nei.
42021033	E kore rō te raŋi 'e te henua, 'e tā'aku vānaŋa nei e ko ŋaro; e tano tahi rō.
42021034	»E u'i kōrua 'o haka rehe-rehe ki te me'e ta'e au, ki te 'ava unu 'e ki te mana'u ki te me'e o te ao nei, 'o tu'u rō mai te mahana o te ture hope'a
42021035	'ina kai aŋi-aŋi hia he ma'urima i a kōrua. Rā mahana mo te ta'ato'a nō taŋata ka tu'u mai ena.
42021036	'O ira, 'i te hora ta'ato'a, e 'ara te kōrua mata 'e e pure mo pūai o kōrua 'i te hora o te 'ati ka tu'u mai ena e haka moe nō 'ana i te mana'u 'i ruŋa i te 'Atua, 'o ha'amā kōrua 'i te hora 'i mu'a o te Poki o te taŋata».
42021037	Te aŋa 'a Ietū he hāpī i te taŋata 'i te Kona Ha'amuri 'Atua 'i te 'ōtea; 'i te pō, he iri he noho 'i ruŋa i te ma'uŋa kī o te 'Ōrivo.
42021038	'E, 'i te pō era 'ā, te taŋata ta'ato'a e oho era ki te Kona Ha'amuri 'Atua haka roŋo i a Ietū.
42022001	Ko hāhine 'ana te ⌊ŋoŋoro kai i te haraoa 'ina he revaura⌋, he ⌊ŋoŋoro o te Pakate⌋.
42022002	Te ⌊oromatu'a ra-rahi⌋ ananake ko te ⌊ma'ori o te haka tere hūrio⌋ e u'i 'ana i te rāve'a pē hē ana tiŋa'i ana haka mate i a Ietū ta'e e 'ite e te taŋata he ri'a-ri'a 'i a rāua.
42022003	He o'o a Rukifero ki roto i a Hura, he kope o roto o te ho'e 'ahuru mā piti nu'u hāpī 'a Ietū, kī ko Ikariote.
42022004	Pē ira nei kope i oho i u'i ai i te nu'u oromatu'a ra-rahi 'e i te kape o te mūto'i 'auario i te ⌊Kona Ha'amuri 'Atua⌋ mo ha'a'au pē hē ana va'ai i a Ietū ki a rāua.
42022005	He koa rō atu 'ai tū nu'u era 'e he kī he 'auhau hai moni.
42022006	«Ko tano 'ā» —i kī ai e Hura. 'E he u'i ia hai hora 'ina he taŋata rahi mo va'ai i a Ietū.
42022007	I tu'u era te mahana o te ŋoŋoro kai i te haraoa 'ina he revaura, he mahana mo tiŋa'i i te māmoe mo rā ŋoŋoro,
42022008	he uŋa e Ietū i a Pētero ararua ko ⌊Iovani⌋ 'e he kī: —Ka oho kōrua ka haka riva-riva i te kai mo tātou mo te ŋoŋoro o te Pakate.
42022009	He 'ui e tū nu'u era: —¿'I hē māua ana aŋa i nā kai?
42022010	He pāhono e Ietū: —Ka tu'u ena ki Hērutarema, he take'a e kōrua e tahi taŋata e ma'u rō 'ana i te karo vai. E oho kōrua 'i tu'a. 'E, a te kona ō'ona ka uru era, he uru tako'a kōrua,
42022011	he kī ki te taŋata ō'ona te hare: “Ko uŋa mai 'ā e te Ma'ori mo 'ui atu: 'i piha hē ka kai ena a ia i te kai o te Pakate ananake ko tā'ana nu'u hāpī”.
42022012	'E mā'ana e haka take'a atu i te piha nui-nui o ruŋa ko haka riva-riva era 'ā. 'I roto kōrua ana aŋa i te tātou kai.
42022013	He oho rā nu'u 'e he topa pa he me'e kī mau era 'ā e Ietū. He aŋa ia i tū kai era o te Pakate.
42022014	I tano era te hora, he noho a Ietū mo kai ananake ko tā'ana ⌊'āpōtoro⌋.
42022015	He kī e Ietū: «¡Ko pohe era 'ana a au mo tu'u mai o te mahana nei mo kai o tātou i te kai o te Pakate 'i ra'e ki tō'oku mate!
42022016	'Ī a au he kī atu: e ko kai haka 'ou a au i te kai nei 'ātā ki te tu'u iŋa mai o te ⌊haka tere iŋa 'āpī o te 'Atua⌋».
42022017	He to'o ia i te hapaina vino ki tō'ona rima. I oti era te māuru-uru ki te 'Atua, he kī: «Ka to'o te me'e nei 'e 'ai ka va'ai ka oho rō ki te ta'ato'a o kōrua mo unu.
42022018	'Ī a au he kī atu: e ko unu haka 'ou a au i te vino 'ātā ki te tu'u iŋa mai o te haka tere iŋa 'āpī o te 'Atua».
42022019	He to'o ia i te haraoa. I oti era te māuru-uru ki te 'Atua, he more-more he tuha'a ki tū nu'u era koia ko kī: «Te haraoa ena he hakari ō'oku va'ai ki te mate mo te riva-riva o kōrua. E aŋa te me'e nei mo mana'u o kōrua ki a au».
42022020	I oti era te kai he to'o haka 'ou a Ietū i te hapaina vino 'e he kī: «Te me'e nei he toto ō'oku ka tehe ena mo te riva-riva o kōrua, he tāpa'o o te ⌊haka tere iŋa 'āpī o te 'Atua ananake ko te taŋata⌋.
42022021	»'E, te kope mā'ana e va'ai i a au ki te nu'u ta'e haŋa mai 'i ruŋa i te 'amurama'a nei.
42022022	Te me'e ta'ato'a kī mo topa 'i ruŋa i te ⌊Poki o te taŋata⌋ e haka tano tahi rō, 'e ¡ko te 'aroha 'i te kope mā'ana e va'ai!».
42022023	He ha'amata ia tū nu'u era he 'ui-'ui ki a rāua 'ā ko ai rā kope.
42022024	He tātake ia tū nu'u hāpī era 'a Ietū ko ai te kope hōnui o roto i a rāua.
42022025	He kī e Ietū: «'I roto i te nu'u ta'e he hūrio e ai rō 'ā te nu'u pū'oko haka tere mana'u e tano rō 'ā a rāua mo haka aŋa i te taŋata pa he pua'a. 'E, 'i ruŋa 'ana, e haŋa rō 'ā mo mana'u o te nu'u e hā'ū'ū rō 'ana a rāua ki te taŋata.
42022026	»A kōrua 'ina ko tu'u pē ira. Te kope hope'a o te hōnui o roto o kōrua e haka riro i a ia pa he kope hope'a o te ta'e hōnui, te kope ko ia te pū'oko haka tere e haka riro i a ia pa he tāvini.
42022027	»Ki te kōrua mana'u, ¿ko ai te kope 'ata hōnui, he kope noho 'i ruŋa i te 'amurama'a mo kai, 'o he kope 'ā'ana te ma'u i te kai? ¿Ta'e 'ō he kope noho 'i ruŋa i te 'amurama'a? 'E, 'ī a au pa he tāvini 'i muri i a kōrua».
42022028	He kī haka 'ou e Ietū: «A kōrua, i topa mai era te 'ati, 'i muri i a au 'ā.
42022029	'O ira, pa he haka tōro'a iŋa mai e tō'oku Matu'a mo haka tere pa he 'ariki, 'ī a au he haka tōro'a i a kōrua
42022030	ki riva ai mo kai 'e mo unu 'i muri i a au 'i te hora haka tere ō'oku pa he 'ariki. 'E a kōrua e noho rō 'i ruŋa i te pepe noho 'ariki mo haka tere i te ho'e 'ahuru mā piti mata o te itaraera».
42022031	He kī e Ietū: —E Tīmona, ka haka roŋo mai. Ko kī mai 'ā a Rukifero mo ha'ati'a ō'oku mo rū-rū i a kōrua pa he tariko.
42022032	Ka ai atu pē ira, ko ani 'ana a au mō'ou ki te 'Atua, 'o kore tu'u haka moe iŋa i te mana'u 'i ruŋa i a au. Ki huri haka 'ou mai koe, e hā'ū'ū ki tā'aku nu'u hāpī mo haka hio-hio tako'a i te rāua mana'u 'i ruŋa i a au.
42022033	He kī e Tīmona: —E Ietū, mo ma'u i a koe mo puru 'i roto i te hare ma'u'aurī, 'i muri i a koe 'ana a au; 'e mo mate ō'ou, 'ātā e va'ai nō a au i a au mo mate 'i muri i a koe.
42022034	He pāhono e Ietū: —E Pētero, 'ī a au he kī atu: 'arīnā mau nei 'ā, e ko 'o'oa hia te moa, ka kī ena e koe e toru kī iŋa kai 'ite koe ko ai a au.
42022035	I oho era he 'ui e Ietū: —I uŋa era a au i a kōrua 'ina e tahi me'e ma'u mo te ara, ¿i hape rō te kōrua me'e? He pāhono e tū nu'u era: —'Ina.
42022036	He kī ia e Ietū: —Iā. Hora nei te kope ai o te moni 'e o te pūtē mo ha-ha'o o tā'ana me'e, e ma'u; 'e te kope 'ina 'ā'ana hoe tu'u pa he hoe o te va'ehau, ka ho'o tō'ona paratoa 'e 'ai ka ho'o rō e tahi.
42022037	»'Ī a au he kī atu: e tano rō te me'e kī 'i ruŋa i te ⌊Pāpa'i Mo'a⌋ o ruŋa i a au pē nei ē: “I tataku rō 'i roto i te nu'u taparahi-ta'ata”. 'Ē-ē, e haka tano tahi rō rā ŋā me'e pāpa'i era o ruŋa i a au.
42022038	He kī e rā nu'u: —E Ietū, 'ī e rua hoe 'i 'ā. He pāhono e Ietū: —Ko oti 'ā. Ka mou rō 'ai.
42022039	He e'a a Ietū he oho ki te Ma'uŋa era o te 'Ōrivo, pa he me'e rava aŋa e ia. 'I tu'a i iri tako'a ai tā'ana nu'u hāpī.
42022040	I tu'u era ki rā kona he kī e Ietū: «Ka pure 'o aŋa kōrua i te me'e ta'e tano 'i te hora ka haka 'atu atu ena».
42022041	He haka 'ava-'ava ia mai muri i tū nu'u era, he tū-turi he pure.
42022042	He kī: «E Koro, mo haŋa ō'ou, ka to'o te 'ati nei mai ruŋa i a au. 'E, ka ai atu pē nei tō'oku mana'u, ka aŋa koe hai me'e nō ena 'ā'au i haŋa 'e ta'e hai me'e haŋa 'ā'aku». [
42022043	E pure nō 'ā, he māroa 'i muri e tahi merahi mo haka haŋu i a ia.
42022044	'I te rahi o te māui-ui 'i roto i te māhatu, ko 'ata hau 'ā e pure era, 'e 'ai te nu-nui o te pa'ahia e toto rō 'ā e viri era.]
42022045	I oti era te pure, he hoki ki te kona 'i ira tū nu'u hāpī era 'ā'ana. I tu'u era ko hā'uru 'ā 'i te rahi o te māui-ui 'i roto i te māhatu.
42022046	He kī: «¿He aha kōrua i hā'uru ai? Ka e'a ki ruŋa ka pure, 'o aŋa kōrua i te me'e ta'e tano 'i te hora ka haka 'atu atu ena».
42022047	E vānaŋa nō 'ā a Ietū i tu'u ai me'e rahi nu'u. Te me'e o mu'a ko Hura, he kope o roto o te ho'e 'ahuru mā piti nu'u hāpī 'ā'ana. He haka hāhine ki a Ietū he hoŋi.
42022048	He kī e Ietū: «E Hura, ¿hai hoŋi koe i ho'o ai i te Poki o te taŋata?».
42022049	I aŋi-aŋi era e te nu'u o muri i a Ietū i te me'e ka topa era, he 'ui: —E Ietū, 'ī e ai rō 'ā te mātou hoe. ¿E moto rō e mātou?
42022050	E tahi o roto o rā nu'u hāpī era he pa'o i te tariŋa mata'u o te tāvini o te oromatu'a hope'a o te ra-rahi.
42022051	He kī e Ietū: —¡Ē, 'ina ko moto! He haka puā ia a Ietū i te rima ki te tariŋa o tū tāvini era 'e he ora rō 'ai.
42022052	I oho era he kī ki te nu'u oromatu'a ra-rahi, ki te ŋāŋata he kape o te mūto'i o te Kona Ha'amuri 'Atua 'e ki te nu'u pū'oko haka tere o te hūrio oho mo 'a-'aru i a ia: «¿He toke-toke 'ō a au i oho mai ai kōrua e ma'u-ma'u rō 'ana i te hoe 'e i te miro mo 'a-'aru i a au?
42022053	Paurō te mahana 'i muri i a kōrua 'ana a au 'i te Kona Ha'amuri 'Atua, 'e 'ina kōrua he 'a-'aru i a au. 'E, hora mau nei 'ā he pō, he hora o kōrua, he hora o Rukifero».
42022054	He 'a-'aru ia i a Ietū, he ma'u he oho ki te hare o te oromatu'a hope'a o te ra-rahi. 'E a Pētero, e haka 'ava-'ava rō 'ā, e oho era 'i tu'a.
42022055	'I haho o rā hare, e hū rō 'ā te ahi 'e e no-noho rō 'ā te nu'u 'i te kao-kao. He oho a Pētero he noho 'i muri i rā nu'u.
42022056	'I te mā'eha o te ahi he take'a e te vi'e tāvini e tahi i a Pētero. He noho he u'i riva-riva 'e he kī: —Te kope nei o roto o te nu'u oho 'i muri i a Ietū.
42022057	He kī e Pētero: —Kai 'ite a au ko ai te kope ena.
42022058	I hini era he take'a e te rua kope he kī ki a Pētero: —A koe o roto i rā nu'u. He pāhono e Pētero: —Ē, ta'e a au o te nu'u era.
42022059	Ko roa 'ana te hora, he kī e te toru kope: —¿Ko 'ite 'ā kōrua? Te io nei o muri i a Ietū. O Karirea tako'a, pa'i, a ia.
42022060	He kī haka 'ou e Pētero: —Ē, kai 'ite a au he aha ta'a me'e ena e kī mai ena. 'I tū hora mau era 'ana, e vānaŋa nō 'ā a Pētero, he 'o'oa te moa.
42022061	He hārui a Ietū he u'i ki a Pētero. He topa te mana'u o Pētero ki tū me'e kī era e Ietū: «'Arīnā mau nei 'ā, e ko 'o'oa hia te moa, ka kī rō ena e koe e toru kī iŋa kai 'ite koe ko ai a au».
42022062	He e'a ia a Pētero he oho mai tū kona era 'e he to'o rō atu 'ai te taŋi.
42022063	Te nu'u 'auario i a Ietū he haka me'e-me'e koia ko tiŋa'i.
42022064	He puru i te mata, 'ai ka 'ui: «¡Ka kī mai rā 'a 'ai koe te pu'a atu!».
42022065	He vā-vā koia ko kī i te tētahi huru o te vānaŋa ta'e tano.
42022066	I 'ōtea era he taka-taka tahi te ⌊nūna'a taŋata i a rāua te kī iŋa hope'a o te haka tere hūrio⌋: he nu'u pū'oko haka tere hūrio, he oromatu'a ra-rahi, 'e he ma'ori o te haka tere hūrio. He ma'u ia i a Ietū ki mu'a o rā nūna'a. 'I ira i kī ai:
42022067	—Mo ai ō'ou he ⌊Kiritō⌋, ka kī mai. He me'e ia e Ietū: —Mo kī atu ō'oku 'ē-ē, e ko haka roŋo mai e kōrua.
42022068	'E mo 'ui atu ō'oku e tahi me'e, e ko pāhono mai e kōrua.
42022069	Tā'aku me'e nō mo kī atu: e ko roa ka noho rō ena te Poki o te taŋata 'i te pā'iŋa mata'u o te 'Atua, i a ia te pūai ta'ato'a.
42022070	He 'ui e tū nu'u ta'ato'a era: —Ki ta'a kī, ¿he Poki mau 'ā koe o te 'Atua? He pāhono e Ietū: —Nā e kōrua ko kī 'ā.
42022071	He me'e e rā nu'u: —¿Mo aha nō o tātou te mata'ite? Mai tō'ona haha mau 'ā i ŋaro'a nei e tātou a ia he Poki o te 'Atua.
42023001	He e'a tahi tū nu'u era he ma'u he oho i a Ietū ki mu'a o Pirato.
42023002	He kī: —E Pirato, i rava'a ai e mātou i te taŋata nei e haka tumu 'ana i te ture. E kī 'ā 'ina ko 'auhau ki te 'ariki rōmano i te moni kī mo 'auhau, 'e pē nei tako'a i kī ai: ko ia te ⌊Kiritō⌋ 'e te 'Ariki.
42023003	He 'ui e Pirato: —¿He 'Ariki koe o te ⌊hūrio⌋? He pāhono e Ietū: —'Ā'au i kī.
42023004	He kī ia e Pirato ki tū ŋā ⌊oromatu'a ra-rahi⌋ era 'e ki te taŋata ta'ato'a 'i ira: —Ki tō'oku u'i, 'ina e tahi me'e rake-rake o te taŋata nei i aŋa ki tano ai mo haka ūtu'a.
42023005	He 'ata kī e tū nu'u era: —Hai hāpī 'ā'ana e haka tumu ena i te ture 'i roto i te taŋata. I ha'amata ai 'i Karirea, 'e, hora nei, 'ī e aŋa 'ā 'i Hūrea.
42023006	I ŋaro'a era e Pirato i te me'e kī e rā nu'u, he 'ui hoki a Ietū o Karirea, kona haka tere e 'Erore.
42023007	He pāhono e rā nu'u: «'Ē-ē, o rā kona». I ŋaro'a era e Pirato, he kī mo ma'u ki a 'Erore 'i te ai 'i Hērutarema a 'Erore 'i rā ŋā mahana.
42023008	I take'a era e 'Erore i a Ietū, he to'o rō atu 'ai te koa 'i te me'e i rahi rō te mahana i pohe mo māhani ki a Ietū, he rava ŋaro'a i te vānaŋa o ruŋa i a ia. Te haŋa o 'Erore mo take'a i te mana aŋa e Ietū.
42023009	Me'e rahi te me'e i 'ui, 'e, 'ina kai pāhono e Ietū.
42023010	'I muri i a 'Erore te oromatu'a ra-rahi 'e te ⌊ma'ori o te haka tere hūrio⌋ 'ai e kī era: a Ietū e aŋa rō 'ana i te me'e ta'e tano.
42023011	He ha'amata ia a 'Erore ananake ko tā'ana mūto'i he vā-vā 'e he haka me'e-me'e i a Ietū. He haka uru hai kahu hope'a o te tau, 'ai ka haka hoki haka 'ou ki a Pirato.
42023012	'I rā mahana i riro ai a 'Erore ararua ko Pirato he repahoa; 'i mu'a 'ana he moto nō te aŋa o rāua.
42023013	He haka taka-taka e Pirato i te oromatu'a ra-rahi, i te nu'u ra-rahi 'e i te taŋata ta'ato'a o ira
42023014	he kī: —A kōrua i ma'u mai i te kope nei koia ko kī mai e haka moto 'ā i te taŋata. I 'ui rō e au 'i mu'a i a kōrua 'e 'ina he hape ō'ona e au i rava'a o te me'e ta'ato'a kī mai e kōrua.
42023015	Pē ira 'ā a 'Erore, 'e nā ko haka hoki haka 'ou mai 'ā. 'Ī a au he kī atu: kai rava'a e au e tahi hape o te taŋata nei ki haka ūtu'a ai hai mate.
42023016	'Ī he haka tiŋa'i hai 'uaka, ki oti he haka rē i a ia mo oho. [
42023017	'I te ⌊ŋoŋoro he Pakate⌋, e ai rō 'ā te me'e rava aŋa e Pirato, he haka e'a e tahi kope puru mo haka koa o te taŋata.]
42023018	He ohu ia e te nu'u: —¡Ka haka kore te kope ena 'e ka haka e'a mai a Varavā!
42023019	Te taŋata nei i puru ai 'o te haka tumu i te ture ki te nu'u ra-rahi o te rōmano 'e 'o te tiŋa'i 'o te haka mate i te taŋata e tahi.
42023020	A Pirato, 'i te haŋa mo haka e'a i a Ietū, he vānaŋa haka 'ou ki te taŋata.
42023021	'E 'ina he haka roŋo e te nu'u; 'ai e 'ata ohu era: —¡Ka veo 'i ruŋa i te tātaurō!
42023022	He toru kī iŋa nei o Pirato ki te nu'u: —¿He aha tā'ana me'e ta'e tano i aŋa? 'Ina e tahi me'e rake-rake e au i take'a mo haka ūtu'a i a ia hai mate. 'Ī a au he haka tiŋa'i. Ki oti he haka rē mo oho.
42023023	'E te taŋata, 'ai e 'ata ohu era: —¡Ka veo 'i ruŋa i te tātaurō! 'I te rahi o te ohu-ohu iŋa, he haka roŋo e Pirato.
42023024	He aŋa ia i tū me'e ohu era.
42023025	He haka e'a i a Varavā, taŋata puru era 'o te haka tumu i te ture 'e 'o te tiŋa'i 'o te haka mate i te taŋata e tahi, 'e he va'ai i a Ietū ki te va'ehau mo aŋa i tū me'e ohu era e te taŋata.
42023026	I ma'u i oho era i a Ietū mo tiŋa'i 'i ruŋa i te tātaurō, 'i te ara te taŋata e tahi o te kona ko Tīrene, te 'īŋoa ko Tīmona, e vari 'ana a ira mai 'uta. He to'o mai e te va'ehau i rā taŋata, he haka 'amo i te tātaurō 'amo e Ietū 'e he haka oho 'i tu'a.
42023027	Me'e rahi te nu'u oho 'i tu'a o Ietū, 'e 'i roto te ŋā vi'e e ta-taŋi 'ā 'i te 'aroha i a ia.
42023028	He hārui he u'i e Ietū 'e he kī: «E te ŋā vi'e o Hērutarema ē, 'ina kōrua ko ta-taŋi mō'oku. Ka ta-taŋi mo te kōrua ŋā poki 'e mo kōrua mau 'ā.
42023029	Nā e tu'u rō te mahana e kī rō: “¡Ko te koa i te ŋā vi'e pa'a, i te ŋā vi'e kai a'u i te poki 'e i te ŋā vi'e kai matu'a vahine!”.
42023030	'I rā ŋā mahana e kī tako'a rō e te nu'u: “E te ma'uŋa ē, ka tanu mai koe i a mātou”.
42023031	Mo ai 'ī e aŋa mai 'ana i te ŋā me'e nei 'i ruŋa i a au, he tumu ta'e paka-paka, ¿he aha rā nei te me'e ka aŋa atu ena ki a kōrua ki te tumu paka-paka?».
42023032	I ma'u tako'a rō e rua kope taparahi-ta'ata mo tiŋa'i 'i ruŋa i te tātaurō 'i muri i a Ietū.
42023033	I tu'u era ki te kona kī Kona o te Pakahera Taŋata Mate, he veo i a Ietū 'i ruŋa i te tātaurō 'e i tū ŋā kope era hoko rua 'i ruŋa i to rāua, e tahi 'i te pā'iŋa mata'u 'e te rua 'i te pā'iŋa maui. [
42023034	He kī a Ietū: «E Koro, ka haka rehu koe i te me'e aŋa mai e te nu'u nei; kai 'ite e aha 'ā a rāua».] Te va'ehau ia ko no-noho ko pere 'ā i te kahu o Ietū mo u'i ki a ai ki a ai ana topa.
42023035	'I ira te nu'u e u'i 'ana; 'e te nu'u ra-rahi e haka ka-kata 'ā: «Ko haka e'a 'ana i te tētahi taŋata mai roto i te rāua 'ati. Mo ai he ⌊Kiritō⌋ mau 'ā 'e o te 'Atua i uŋa mai, ka haka ora i a ia 'ā 'i te hora nei».
42023036	Te va'ehau tako'a e haka me'e-me'e 'ana ki a Ietū hai va'ai hai 'ava moni ta'e rahi
42023037	'e hai kī pē nei ē: «¡Mo ai ō'ou he 'Ariki o te hūrio, ka haka ora koe i a koe 'ā!».
42023038	'I ruŋa i te pū'oko o te tātaurō o Ietū e tau rō 'ā e tahi miro pararaha e hā'aki rō 'ana: «He 'Ariki o te hūrio».
42023039	E tahi o tū ŋā taparahi-ta'ata veo era 'i muri i a Ietū pē rā 'ā e kī era: —Mo ai ō'ou he Kiritō, ¡ka haka ora koe i a koe 'e pē ira 'ā i a māua!
42023040	He ture e tū rua kope era o muri i a Ietū he kī: —¿'Ina 'ō koe he ri'a-ri'a 'i te 'Atua, ka ai atu 'ī tāua ko haka ūtu'a 'ā pa he haka ūtu'a iŋa ena i a ia?
42023041	Te ūtu'a nei e tano rō 'ā mo tāua, he 'auhau o te me'e ta'e tano aŋa. 'E te taŋata ena 'ina e tahi ō'ona hape.
42023042	He kī haka 'ou e tū kope era: —E Ietū, e mana'u koe ki a au 'i te hora o tu'u haka tere iŋa pa he 'ariki.
42023043	He pāhono e Ietū: —'Ī a au he kī atu: 'arīnā mau nei 'ā 'i muri i a au koe 'i te kona o tō'oku Matu'a.
42023044	Mai te hora kai ki te hora toru o te ahi-ahi i pōhāhā tahi ai te henua.
42023045	Kai mā'eha haka 'ou te ra'ā, 'e te kahu puru i te kona hope'a o te mo'a o roto i te ⌊Kona Ha'amuri 'Atua⌋ he paihi a vāeŋa.
42023046	'E a Ietū i haka pūai i ohu ai: «¡E Koro ō'oku ē, 'ī a au he va'ai atu, 'i te hora nei, i tō'oku vārua ki tu'u rima!». I oti era te kī i te me'e nei he mate.
42023047	I take'a era e te kape o te rōmano i rā me'e, he ha'ahana-hana ki te 'Atua 'e he kī: «He aŋi 'ā tū taŋata nei taŋata hape kore».
42023048	Te nu'u ta'ato'a take'a i rā me'e he e'a he oho mai ira ko 'aroha atu 'ā.
42023049	Te repahoa ta'ato'a o Ietū 'e te ŋā vi'e oho mai Karirea 'i muri i a ia mai kōnui 'ā e noho e u'i era.
42023050	E ai rō 'ana e tahi taŋata riva aŋa i te me'e tī-tika te 'īŋoa ko ⌊Kōsē⌋ o te kona ko Ārimatea, he kona o Hūrea. A ia o roto o te ⌊nūna'a taŋata i a rāua te kī iŋa hope'a o te haka tere hūrio⌋. A Kōsē e tiaki 'ā ki te tu'u iŋa mai o te haka tere iŋa 'āpī o te 'Atua, 'e 'ina kai pe'e ki tū me'e aŋa era ki a Ietū e tū nūna'a taŋata era.
42023052	He oho ki a Pirato he ani mo va'ai i te hakari o Ietū.
42023053	I haka topa era mai ruŋa i te tātaurō, he viri hai tāvana rino, 'ai ka ma'u ka haka rē 'i roto i te kona pa he piha i ka-karo 'i roto i te mā'ea mo te pāpaku, kona kai haka rē 'ā te pāpaku ra'e.
42023054	Rā mahana he mahana haka riva-riva mo te rua mahana he ⌊mahana haka ora⌋.
42023055	Te ŋā vi'e tu'u 'i muri i a Ietū mai Karirea he oho he u'i i tū kona era 'e pē hē i haka rē ai i te hakari o Ietū.
42023056	I oti era he hoki ki te hare, he aŋa he haka rito i te mano'i 'e i te me'e haka 'ou mo paru o te hakari o Ietū. 'E, 'i te ai ko tano 'ā te mahana haka ora, he haka ora rā ŋā vi'e, pa he me'e kī e te rāua haka tere iŋa.
42024001	'I te mahana ra'e o te tāpati, he mahana tāpati, 'i te pō era 'ā, he hoki rā ŋā vi'e ki te kona haka rē i te hakari o Ietū e ma'u rō 'ana i te mano'i haka rito e rāua mo paru o tō'ona hakari.
42024002	I tu'u era ananake, he take'a ko haka tapa 'ā te mā'ea puru o rā kona.
42024003	He uru 'e 'ina kai take'a i te hakari o Ietū,
42024004	'e 'ina he aŋi-aŋi he aha te aura'a o tū me'e era. He take'a ia ka māroa 'i muri i a rāua e rua taŋata e uru rō 'ana i te kahu e 'uira rō 'ā.
42024005	I take'a era, he tū-turi he noi he haka puā i te rāua tira ki ruŋa i te 'ō'one ko mate 'ana 'i te ri'a-ri'a. He kī e tū ŋā kope era: «¿He aha kōrua e kimi ena i te taŋata ora a te kona o te taŋata mate?
42024006	'Ina o nei, ko ora haka 'ou 'ā. E mana'u kōrua i te me'e kī atu e ia 'i te hora 'i Karirea 'ana:
42024007	Te ⌊Poki o te taŋata⌋ e va'ai rō ki te rima o te nu'u hara, e tiŋa'i rō 'i ruŋa i te tātaurō 'e 'i te toru mahana he ora haka 'ou».
42024008	He topa te mana'u o tū ŋā vi'e era ki rā vānaŋa.
42024009	I hoki era mai rā kona, he 'a'amu i tū me'e ta'ato'a era ki te ho'e 'ahuru mā ho'e ⌊'āpōtoro⌋ 'e ki te nu'u ta'ato'a o ira.
42024010	Te 'īŋoa o rā ŋā vi'e ko Māria Matarena, ko Huana, ko ⌊Māria⌋, matu'a o ⌊Tanatiako⌋, 'e he tētahi atu ŋā vi'e.
42024011	Te mana'u o te 'āpōtoro he 'a'amu e tahi o rā ŋā vi'e, 'e 'ina he haka roŋo.
42024012	Ka ai atu pē ira, he tahuti he oho a Pētero ki tū kona haka rē era i te hakari o Ietū. I noi i oŋa era, he tāvana nō te me'e i take'a. He hoki ki te hare koia ko māere 'i tū me'e era.
42024013	'I rā mahana mau 'ā, he e'a he oho e rua nu'u hāpī 'a Ietū ki te kona te 'īŋoa ko Emaū. Te roa o rā kona mai Hērutarema e rua hora tūma'a mo ha'ere.
42024014	E 'a'amu e oho 'ana ararua 'i te ara o ruŋa o tū me'e ta'ato'a topa era ki a Ietū.
42024015	E vānaŋa nō 'ana, he haka hāhine a Ietū ki muri, he hā'ere he oho ananake.
42024016	Ka ai atu 'i muri i a rāua, 'ina he aŋi-aŋi he ta'e ha'ati'a mo 'ite ko Ietū 'ō rā me'e.
42024017	He 'ui e Ietū: —¿He aha rā te kōrua me'e e vānaŋa ena? He māroa rā ŋā kope ko koromaki atu 'ā.
42024018	E tahi o rāua te 'īŋoa ko Kereofa i pāhono: —¿Ko koe mau nō te taŋata 'i Hērutarema i ta'e 'ite he aha te me'e i topa 'i ira 'i tū ŋā mahana nei?
42024019	He 'ui e Ietū: —¿He aha rā te me'e i topa? He kī e rā nu'u: —He me'e i topa ki a Ietū o Nātāreta. A ia he perofeta pūai e tahi ki te mata o te 'Atua 'e ki te taŋata ta'ato'a hai me'e aŋa 'e vānaŋa e ia.
42024020	'E, i to'o nō e te ⌊oromatu'a⌋ 'e e te nu'u ra-rahi he va'ai mo haka ūtu'a 'e mo tiŋa'i 'i ruŋa i te tātaurō.
42024021	I mana'u ai a mātou mā'ana e haka e'a i te itaraera mai roto i te 'ati. Ka toru mahana a tu'a o te topa o te me'e nei.
42024022	»'E, i māere rō mātou 'i te vānaŋa kī mai e te tētahi ŋā vi'e o mātou. I oho rō rāua, 'i te pō era 'ā, ki te kona haka rē era i te hakari o Ietū,
42024023	'e kai take'a i tō'ona hakari. I hoki mai era ananake, he 'a'amu mai ko take'a 'ā e rāua e rua merahi, 'e i kī rō ko ora 'ā a Ietū mai te mate.
42024024	I oho rō te tētahi nu'u haka 'ou o mātou mo u'i 'e he take'a i rā kona pa he me'e kī e rā ŋā vi'e, 'e kai take'a tako'a i a Ietū.
42024025	He kī ia e Ietū: —¡Ko te aŋa ri'a-ri'a i a kōrua mo ⌊haka moe i te mana'u⌋ 'i ruŋa i te me'e ta'ato'a pāpa'i e te perofeta o ruŋa i te ⌊Kiritō⌋!
42024026	¿Ta'e 'ō 'i ra'e te ŋā me'e ta'ato'a ena ana topa ki a ia, 'e 'ai ka va'ai iho e te 'Atua i te tōro'a he Pū'oko Haka Tere o te me'e ta'ato'a?
42024027	He ha'amata ia he haka aŋi-aŋi he oho ki tū ŋā kope era i te me'e ta'ato'a pāpa'i o ruŋa i a ia 'i ruŋa i te ⌊Pāpa'i Mo'a⌋, i ha'amata ai mai te ŋā puka pāpa'i era e ⌊Mōtē⌋ ki te puka ta'ato'a pāpa'i e te perofeta.
42024028	I tu'u era ananake ki te kona ki ira e oho era, he haka tu'u a Ietū pa he me'e: he oho rō 'ai a ia.
42024029	He kī e tū nu'u era: —Ka noho mai koe. Nā ko ahi-ahi 'ā 'e pe te 'ata pō e oho ena. He uru ia a Ietū ki roto i te hare he noho ananake.
42024030	I noho era 'i ruŋa i te 'amurama'a mo kai, he to'o e Ietū i te haraoa ki tō'ona rima, he māuru-uru ki te 'Atua, he mo-more 'e he va'ai ki rā ŋā kope.
42024031	'I rā hora i ha'ati'a iho ai e te 'Atua mo aŋi-aŋi ko Ietū 'ō rā me'e. 'I tū hora mau era 'ā i ŋaro ai a Ietū.
42024032	He kī e tū ŋā kope era ki a rāua 'ā: «¡'O ira mau 'ana 'ō tāua e ŋaro'a era i te ora 'i roto i te māhatu e haka aŋi-aŋi mai era e ia 'i te ara o ruŋa i te Pāpa'i Mo'a!».
42024033	'I rā hora 'ā he e'a ararua he hoki ki Hērutarema. I tu'u era he take'a e taka-taka rō 'ana tū nu'u 'āpōtoro era e ho'e 'ahuru mā ho'e 'e tētahi nu'u haka 'ou o rāua.
42024034	He kī e rā nu'u ki tū ŋā kope era hoko rua: «¡He parauti'a ko ora haka 'ou 'ana a Ietū; ko haka take'a 'ā i a ia ki a Tīmona!».
42024035	He 'a'amu ia e tū ŋā kope era i tū me'e topa era 'i te ara, 'e pē hē i aŋi-aŋi ai e rāua i a Ietū 'i te hora mo-more i te haraoa.
42024036	E vānaŋa nō 'ana ananake i o'o ai a Ietū ki vāeŋa o rāua he 'aroha: «Ka ai 'i ruŋa i a kōrua te haumārū o te 'Atua».
42024037	He ri'a-ri'a tū nu'u era. Pē nei e mana'u era: ko take'a 'ana e rāua i te vārua.
42024038	He kī e Ietū: «¿He aha rā kōrua e ri'a-ri'a ena 'e e 'aka-'aka ena te mana'u?
42024039	Ka u'i mai rā tō'oku rima 'e tō'oku va'e. Ka hāhā mai rā: 'ina he ivi 'e he hakari o te vārua pa he me'e ena o kōrua e u'i mai ena. Ko au mau 'ā te me'e nei».
42024040	I oti era te kī i tū vānaŋa era, he haka take'a i tō'ona rima 'e i tō'ona va'e.
42024041	He māere tū nu'u era koia ko koa, 'e, ka ai atu pē ira, ko te 'aka-'aka iŋa 'ana te mana'u pē nei ē: ko Ietū 'ō rā me'e. 'O ira i 'ui ai e Ietū: «¿'Ina 'ō kōrua me'e mo kai?».
42024042	He va'ai e rā nu'u e tahi parehe ika i tunuahi.
42024043	He to'o e Ietū 'e he kai mo aŋi-aŋi e rāua ta'e a ia he vārua.
42024044	I oti era he kī: «Te me'e topa mai nei he me'e ko haka 'ite atu era 'ā e au 'i mu'a 'ā pē nei ē: te me'e ta'ato'a pāpa'i e Mōtē, e te perofeta 'e 'i ruŋa i te puka o te hīmene o ruŋa i a au e haka tano tahi rō».
42024045	He haka aŋi-aŋi ia ki tū nu'u era 'ā'ana i te ha'aaura'a o te me'e pāpa'i 'i ruŋa i te Pāpa'i Mo'a o ruŋa i a ia,
42024046	he kī: «Pē nei i pāpa'i ai: e mate rō te Kiritō, e ora haka 'ou rō 'i te toru mahana,
42024047	'e hai 'īŋoa ō'ona ka haka 'ite ka oho ena ki te nu'u, mai Hērutarema ki te henua ta'ato'a o te ao, mo huri o te mana'u ki te 'Atua ki haka kore ai i te hara.
42024048	»E haka 'ite kōrua i te me'e ta'ato'a nei 'o te ai he mata'ite kōrua.
42024049	'E a au e haka turu rō mai ki ruŋa i a kōrua i te ⌊Vārua Maitai⌋ hōrea atu e tō'oku Matu'a. Ka noho kōrua 'i nei 'i Hērutarema 'ātā ki te topa iŋa atu ō'ona ki ruŋa i a kōrua».
42024050	He oho ia a Ietū ananake ko tū nu'u era ki Vētānia. I tu'u era he ma'u a Ietū i tō'ona rima a ruŋa he ha'amaitai i rā nu'u.
42024051	E ha'amaitai nō 'ana he ha'amata he iri he oho ki te raŋi.
42024052	He ha'amuri ia rā nu'u ki a Ietū. I oti era he hoki tahi ki Hērutarema ko koa atu 'ana.
42024053	Te aŋa ananake he noho 'i te ⌊Kona Ha'amuri 'Atua⌋ 'e he ha'ahana-hana ki a ia.
43001001	'I te hora era kai aŋa 'ā te ao, ko ai era 'ana te Vānaŋa, 'e rā Vānaŋa ararua ko te 'Atua 'e a ia he 'Atua.
43001002	Ko ai nō era 'ana te Vānaŋa 'i rā hora ararua ko te 'Atua.
43001003	'E hai Vānaŋa te 'Atua i aŋa ai i te me'e ta'ato'a; 'ina e tahi me'e i ai i ta'e aŋa hai ia.
43001004	Mai i a ia e rava'a ena te ora parauti'a 'e rā ora pa he mōrī haka mā'eha i te mana'u o te taŋata.
43001005	Te mōrī nei e mā'eha rō 'ana 'i roto i te pō'uri, 'e e ko rava'a e te pō'uri mo haka pōhāhā.
43001006	I ai rō e tahi taŋata i uŋa mai e te 'Atua te 'īŋoa ko ⌊Iovani⌋.
43001007	I oho mai ai pa he mata'ite mo vānaŋa o ruŋa i rā mōrī mo haka moe o te taŋata ta'ato'a i te rāua mana'u 'i ruŋa i rā mōrī hai vānaŋa era 'ā'ana.
43001008	Ta'e ko Iovani te mōrī; a ia he kope uŋa nō mai mo haka 'ite mai ko ai rā mōrī.
43001009	'E, te mōrī haka mā'eha i te taŋata ta'ato'a e ko roa he oho mai ki te ao.
43001010	I noho rō te Vānaŋa 'i ruŋa i te henua, 'e, ka ai atu hai ia te 'Atua i aŋa ai i te ao, kai 'ite e te taŋata ko ai a ia.
43001011	Ki te ao aŋa era e ia i oho mai ai, 'e kai tapa atu e te rahi ra'a o tō'ona taŋata.
43001012	'E te nu'u to'o 'e haka moe i te mana'u 'i ruŋa i a ia, ki a rāua i va'ai ai i te parau mo riro he ŋā poki o te 'Atua.
43001013	A rāua he ŋā poki o te 'Atua ta'e 'ō 'o te poreko mai roto i te vi'e ararua ko te taŋata, 'o te ai ko poreko haka 'ou 'ā mai te 'Atua.
43001014	Tū Vānaŋa era i riro rō he taŋata 'e i noho rō 'i muri i a tātou. Ko take'a 'ana e tātou tō'ona pūai, pūai va'ai e te 'Atua Matu'a ki tā'ana Poki era e tahi mau nō. Te haŋa o te 'Atua mo tātou 'e te parauti'a o ruŋa ō'ona i haka take'a mai ai 'i ruŋa i a ia.
43001015	I vānaŋa rō a Iovani o ruŋa i a ia 'e pē nei i kī ai: «Ko ia tā'aku me'e kī atu era: “'I tu'a ō'oku ka oho mai ena e tahi taŋata 'ata hōnui ki a au 'o te ai 'i ra'e ki tō'oku poreko iŋa ko ai era 'ana a ia”».
43001016	'E, 'i te riva rahi ō'ona, he ha'amaitai nō mai te aŋa i a tātou.
43001017	Hai ⌊Mōtē⌋ te 'Atua i haka 'ite mai ai i tā'ana roŋo mo tātou, 'e hai Ietū Kiritō i haka 'ite mai ai i tō'ona haŋa mo tātou 'e i te parauti'a o ruŋa i a ia.
43001018	'Ina e tahi taŋata i take'a i te 'Atua; o tā'ana Poki nō era e tahi, he 'Atua, noho 'i muri i a ia, i take'a 'e i haka 'ite mai o ruŋa.
43001019	He vānaŋa nei 'a Iovani 'i te hora uŋa e te nu'u hōnui ⌊hūrio⌋ i te ⌊oromatu'a⌋ 'e i te ⌊rēvita⌋ mai Hērutarema mo 'ite ko ai mau a Iovani. He 'ui e rā nu'u: —¿He Kiritō rō koe?
43001020	He pāhono e Iovani: —Ta'e a au he ⌊Kiritō⌋.
43001021	He 'ui haka 'ou: —¿Ko ai ia a koe? ¿Ko te perofeta era ko 'Ēria? He kī e Iovani: —Ta'e a au ko ia. He 'ata 'ui e tū nu'u era: —¿Ko koe ia te perofeta era mo oho mai? He pāhono: —'Ina.
43001022	He kī: —¿Ko ai ia a koe? Ka hoki nei, pa'i, mātou e ai te mātou me'e mo kī o ruŋa ō'ou ki te nu'u uŋa mai. ¿E ai rō 'ana ta'a me'e mo kī mai o ruŋa i a koe?
43001023	He pāhono e Iovani: —A au he re'o e ohu 'ana 'i te kona 'one ta'e noho taŋata: «Ka mātaki e tahi ara tī-tika mo te Kiritō», pa he kī iŋa era e te perofeta era ko 'Itaia.
43001024	Tētahi o tū nu'u uŋa era mo vānaŋa ki a Iovani he ⌊fariseo⌋.
43001025	He 'ui e rā nu'u: —Mo ai ia ta'e koe he Kiritō, ta'e koe ko 'Ēria, 'e ta'e tako'a koe he perofeta, ¿he aha ia koe e ⌊papatito⌋ ena?
43001026	He kī e Iovani: —A au e papatito nei hai vai; 'e, nā 'i roto i a kōrua te kope e tahi kai 'ite 'ā e kōrua ko ai mau a ia.
43001027	I tu'a i a au ka tu'u mai ena. 'E, 'i tō'ona hōnui, e ko tano a au mo noi mo kume i te hau o tō'ona kiriva'e.
43001028	Te me'e ta'ato'a nei i topa ai 'i te kona te 'īŋoa ko Vētānia, 'i te rua pā'iŋa o te rio era ko Horotana, he kona 'i ira a Iovani e papatito era.
43001029	'I te rua mahana, he take'a e Iovani i a Ietū ka pū e oho atu era. He kī ki te nu'u o ira: «¡Ka u'i rā kōrua i te taŋata era ai! ¡A ia he Māmoe o te 'Atua, he tūtia mo haka kore i te hara o te taŋata!
43001030	O ruŋa i a ia tā'aku vānaŋa kī atu era pē nei ē: “E ko roa ka tu'u mai ena te taŋata 'ata hōnui ki a au 'i te me'e era 'i ra'e ki tō'oku poreko iŋa ko ai era 'ana a ia”.
43001031	'I mu'a 'ā 'ina a au kai 'ite ko ai a ia. E papatito e oho nei a au hai vai mo haka 'ite ki te itaraera ko ai a ia».
43001032	He kī haka 'ou e Iovani: «Ko take'a 'ana e au te topa iŋa o te ⌊Vārua Maitai⌋ mai te raŋi pa he pāroma, 'e te noho iŋa 'i ruŋa i a ia.
43001033	'I rā hora kai 'ite hia 'ana a au ko ai rā kope. O te 'Atua uŋa mai era i a au mo papatito hai vai i kī mai: “Taŋata ena ka take'a ena e koe ko topa 'ana te Vārua Maitai 'e ko noho 'ana 'i ruŋa i a ia, mā'ana e papatito hai Vārua Maitai”.
43001034	Ko take'a 'ana e au i rā me'e, 'e ko au te mata'ite: a ia he Poki o te 'Atua».
43001035	'I te rua mahana, 'i rā kona haka 'ou 'ā a Iovani ananake ko tā'ana nu'u hāpī e rua.
43001036	I take'a era ka vari a Ietū, he kī e Iovani: «¡Ka u'i, he Māmoe rā o te 'Atua!».
43001037	I ŋaro'a era i rā vānaŋa, he e'a he oho rā ŋā kope 'i tu'a.
43001038	He hārui ia a Ietū, he take'a e oho atu 'ana 'i tu'a i a ia, 'e he 'ui: —¿He aha te kōrua me'e haŋa? He kī e rā nu'u: —E te Ma'ori, e haŋa rō 'ā a māua mo 'ite 'i kona hē koe e noho ena.
43001039	He pāhono e Ietū: —Ka oho mai ka u'i 'i kona hē. He oho ia he u'i e rā ŋā kope i tō'ona kona noho, 'e he noho 'i muri i a Ietū mai te hora maha o te ahi-ahi 'ātā ki te pō.
43001040	E tahi o rā ŋā kope ŋaro'a era i te vānaŋa 'a Iovani oho era 'i muri i a Ietū ko Antarea, taina o Tīmona Pētero.
43001041	Te me'e ra'e 'a Antarea i aŋa he kimi i tū taina era ō'ona ko Tīmona. I piri era he kī: «Ko māhani 'ana a māua i te ⌊Mētia⌋». (Mo huri i te vānaŋa nei Mētia ki te ⌊kirieko⌋: Kiritō).
43001042	He ma'u ia e Antarea i a Tīmona ki tū kona era 'i ira a Ietū. I take'a era e Ietū, he kī: «A koe ko Tīmona, poki 'a Iovani. Tu'u 'īŋoa 'i te hora nei ko Tefa (te aura'a, ko Pētero)».
43001043	'I te rua mahana, he e'a he oho a Ietū ki Karirea. 'I ira i piri ai ki a Feripe 'e he kī: «Ka oho mai koe mo taŋata hāpī 'ā'aku».
43001044	A Feripe o te kona e tahi o Karirea te 'īŋoa ko Vetetaira, he kona tako'a o Pētero ararua ko Antarea.
43001045	He e'a he oho a Feripe ki a Natanaera 'e he kī: —Ko 'ite 'ana a mātou, 'i te hora nei, ko ai te kope haka 'ite mai era e Mōtē 'i ruŋa i te ŋā puka pāpa'i era e ia, 'e haka 'ite tako'a mai era e te perofeta. Ko Ietū rā kope, he poki 'a ⌊Kōsē⌋ era o Nātāreta.
43001046	He kī e Natanaera: —¿E e'a mau rō mai e tahi me'e riva-riva mai Nātāreta? He pāhono e Feripe: —Ka oho mai, ka u'i e koe mau 'ā hai mata.
43001047	I u'i era e Ietū ka hāhine mai a Natanaera, he kī: —'Ī mau te kope he itaraera parauti'a, e ko kī e tahi reo-reo.
43001048	He 'ui e Natanaera: —¿Pē hē koe i 'ite ai i tō'oku huru? He pāhono e Ietū: —Kai piri atu 'ana a Feripe i take'a rō ai koe e au 'i raro i te tumu pika.
43001049	He kī e Natanaera: —E te Ma'ori, ¡ko koe te Poki o te 'Atua, ko koe te 'Ariki o Itaraera!
43001050	He kī e Ietū ki a Natanaera: —¿He haka moe rō mai 'ai 'ō koe i tu'u mana'u 'i ruŋa i a au 'o te kī nō atu ō'oku ko take'a 'ana koe e au 'i raro i te tumu pika? 'Ī a au he kī atu: nā e ŋaro'a rō 'e e take'a rō e koe me'e rahi nō atu me'e 'ata hau 'i te nui-nui ki te me'e ena.
43001051	He kī ia ki te ta'ato'a: «'Ī a au he kī atu: e riro rō kōrua he mata'ite o nei ŋā me'e, 'e te nui-nui e tu'u rō pa he me'e ena: e ha-hata rō 'ā te raŋi, 'e e iri 'e e topa rō mai 'ā te merahi o te 'Atua 'i ruŋa i a au i te ⌊Poki o te taŋata⌋».
43002001	'I te toru mahana he ai e tahi ŋoŋoro hāipo-ipo 'i Kānā, he kona e tahi o Karirea. 'I rā ŋoŋoro te matu'a vahine o Ietū.
43002002	'I ira tako'a a Ietū ananake ko tā'ana nu'u hāpī.
43002003	I oti era te vino, he kī e te matu'a vahine o Ietū: —E haŋu, 'ina he 'ava toe.
43002004	He pāhono e Ietū: —E nua, ¿he aha koe e kī mai ena i te me'e ena? Kai tano 'ana, pa'i, tō'oku hora.
43002005	He kī ia e te matu'a vahine o Ietū ki te tāvini o ira: «E aŋa kōrua i te me'e ta'ato'a ka kī atu ena e ia».
43002006	'I rā kona e ono pāria nu-nui aŋa hai mā'ea, pāria ha'aputu vai o te ⌊hūrio⌋ mo ⌊haka ma'itaki⌋ o rāua mo haka tano ki te rāua haka tere iŋa tupuna. Te rahi o te vai mo 'ī o rā ŋā pāria mai te va'u 'ahuru ki te ho'e hānere ritoro ka tahi.
43002007	He kī e Ietū ki tū ŋā tāvini era: «Ka ha'a'ī te ŋā pāria ena hai vai». He ha'a'ī e tū nu'u era ki te 'ī.
43002008	He kī haka 'ou e Ietū: «Hora ena ka 'u-'utu e tahi 'apa 'ai ka ma'u rō ki te taŋata 'ā'ana te ŋoŋoro i aŋa». Pē ira i aŋa ai.
43002009	He haka 'atu e tū taŋata era i rā vai ko riro 'ā he vino, 'e 'ina kai 'ite mai hē rā 'ava i e'a mai ai; he tāvini mau nō i 'ite 'o te ai o rāua rā vai i 'u-'utu. He raŋi mo oho o te taŋata era ō'ona te hāipo-ipo
43002010	'e he kī: «Ta'ato'a taŋata 'i ra'e e va'ai ena i te 'ava riva-riva mo unu. Ki rahi te unu o te taŋata, e va'ai iho ena i te 'ava ta'e riva-riva rahi. 'E, a koe ko hāpa'o 'ana i te 'ava hope'a o te riva-riva mo te hora nei».
43002011	Te me'e aŋa nei e Ietū 'i Kānā o Karirea he mana ra'e aŋa e ia. Pē ira i take'a ai i tō'ona nui-nui 'e he haka moe rō 'ai tā'ana nu'u hāpī i te mana'u 'i ruŋa i a ia.
43002012	I oti era te me'e nei he e'a he oho a Ietū ki Kaperenāū koia ko tō'ona matu'a vahine, ko tō'ona ŋā poki taina 'e ko tā'ana nu'u hāpī. 'Ina kai rahi te rāua mahana i noho ai 'i ira.
43002013	'I te me'e era ko hāhine 'ana te ⌊ŋoŋoro o te hūrio he Pakate⌋, he e'a he oho a Ietū ki Hērutarema.
43002014	He take'a 'i roto i te ⌊Kona Ha'amuri 'Atua⌋ i te nu'u ho'o pua'a, māmoe 'e manu, 'e i te nu'u taui moni e no-noho rō 'ana.
43002015	I take'a era e Ietū, he to'o mai i te taura, he haka pā mo 'uaka, 'ai ka tū-tute tahi i tū nu'u era mai roto koia ko te rāua pua'a 'e ko te rāua māmoe. He haka marere tahi e Ietū i te tara 'aurī o te nu'u taui moni koia ko huri-huri i te 'amurama'a.
43002016	'E ki te nu'u ho'o manu i kī ai: «¡Ka to'o te me'e ena mai nei! ¡'Ina ko ha'ariro te kona ha'amuri ki tō'oku Matu'a he kona ho'o me'e o kōrua!».
43002017	He topa ia te mana'u o te nu'u hāpī 'ā'ana o ruŋa i te vānaŋa kī 'i ruŋa i te ⌊Pāpa'i Mo'a⌋ pē nei ē: «Tō'oku haŋa mo te kona ha'amuri atu pa he ahi hū 'i roto i tō'oku māhatu».
43002018	He kī e te nu'u hūrio ra-rahi: —Ka aŋa mai koe e tahi mana, ki 'ite ai mātou i a koe 'ō te parau mo aŋa i te ŋā me'e ena.
43002019	He pāhono e Ietū: —Ka haka marere rā te kona nei, 'e e toru nō mahana ko haka tu'u haka 'ou 'ā e au.
43002020	He kī e te hūrio: —E maha 'ahuru mā ono matahiti i aŋa ai te kona nei, 'e, ¿i a koe e toru nō mahana ko tu'u haka 'ou 'ā?
43002021	'Ina he aŋi-aŋi e rā nu'u pē nei ē: te kona kī era e Ietū ko tō'ona hakari mau era 'ā.
43002022	'I te hora ia ko ora 'ana a Ietū mai te mate, i topa iho ai te mana'u o tā'ana nu'u hāpī ki tū vānaŋa era 'ā'ana 'e he 'ite rā nu'u: te me'e hā'aki 'i ruŋa i te Pāpa'i Mo'a 'e te me'e kī era e Ietū o ruŋa o tō'ona ora iŋa mai te mate he parauti'a mau 'ā.
43002023	'I te hora o Ietū 'i Hērutarema mo te ŋoŋoro o te Pakate, nu'u rahi te nu'u i ⌊haka moe i te mana'u⌋ 'i ruŋa i a ia 'o te take'a i te mana e aŋa era.
43002024	'E, a Ietū 'ina he va'ai i a ia ki te mana'u o rā nu'u 'o te ai ko 'ite 'ā pē hē te huru o te taŋata ta'ato'a.
43002025	Mo Ietū e topa nō 'ā te me'e ena he kī ō'ou o ruŋa i te huru o te taŋata. Ko 'ite riva-riva 'ana, pa'i, pē hē te rāua māhatu.
43003001	E tahi ⌊fariseo⌋ te 'īŋoa ko Nikoremo, taŋata hōnui e tahi o te ⌊hūrio⌋,
43003002	he oho 'i te pō e tahi u'i i a Ietū 'e he kī: —E te Ma'ori, ko 'ite 'ana a mātou o te 'Atua a koe i uŋa mai mo hāpī i te taŋata; 'ina, pa'i, e tahi kope aŋa i te mana aŋa e koe mo kore o te 'Atua o muri.
43003003	He pāhono e Ietū: —'Ī a au he kī atu: te taŋata mo ta'e poreko haka 'ou, 'ina e ko o'o ki roto i te ⌊haka tere iŋa 'āpī o te 'Atua⌋.
43003004	He 'ui e Nikoremo: —¿Pē hē ia te taŋata pa'ari ana poreko haka 'ou? ¿E tano mau rō mo uru haka 'ou ki roto i te manava o tō'ona matu'a vahine 'e 'ai ka poreko haka 'ou mai?
43003005	He pāhono e Ietū: —'Ī a au he kī atu: te taŋata mo ta'e poreko mai roto i te vai 'e mai te ⌊Vārua Maitai⌋, e ko o'o ki roto i te haka tere iŋa 'āpī o te 'Atua.
43003006	Te me'e poreko mai roto i te taŋata he taŋata mau 'ā, 'e te me'e poreko hai pūai o te Vārua Maitai he poki o te 'Atua.
43003007	'Ina koe ko māere ana kī atu au: e poreko haka 'ou te taŋata ta'ato'a.
43003008	Te tokerau e puhi ena a te kona ta'ato'a nō; ka ŋaro'a atu e koe, e ko 'ite koe mai hē 'e kī hē ka oho era. Pē ira te aŋa iŋa o te Vārua Maitai 'i ruŋa i te taŋata poreko haka 'ou hai pūai ō'ona.
43003009	He 'ui haka 'ou e Nikoremo: —¿Pē hē ia te me'e ena?
43003010	He pāhono e Ietū: —¿He ma'ori koe o te itaraera 'e kai 'ite koe i te ŋā me'e ena?
43003011	'Ī a au he kī atu: e vānaŋa atu ena o ruŋa i te me'e ko 'ite 'ā 'e ko take'a 'ā e au; 'e, a kōrua 'ina he haka roŋo mai.
43003012	Mo ta'e haka roŋo mai o kōrua ki tā'aku me'e e kī atu ena o te ao nei, ¿pē hē ia kōrua ana haka roŋo mai mo vānaŋa atu ō'oku o ruŋa i te me'e o te raŋi?
43003013	»'Ina 'ā he kope ra'e i iri ki te raŋi, he kope topa nō mai era mai ruŋa, he ⌊Poki o te taŋata⌋.
43003014	Pa he haka tu'u iŋa e ⌊Mōtē⌋ i te pou 'i ruŋa te kōreha 'i te kona 'one ta'e noho taŋata, pē ira tako'a 'ana ka haka tu'u ena i te tātaurō 'i ruŋa te Poki o te taŋata,
43003015	ki rava'a ai e te nu'u ta'ato'a ⌊haka moe i te mana'u⌋ 'i ruŋa i a ia te ora 'āpī 'ina he hope'a ra'a va'ai e te 'Atua.
43003016	»'I te haŋa rahi o te 'Atua ki te taŋata ta'ato'a o te ao, he va'ai i tā'ana Poki mau nō era e tahi mo mate, 'e nu'u nō era mo haka moe i te mana'u 'i ruŋa, e ko haka tapa e te 'Atua mai muri i a ia 'e e ko haka ūtu'a; he va'ai i te ora 'āpī 'ina he hope'a ra'a.
43003017	Te 'Atua 'ina kai uŋa i tā'ana Poki ki te ao mo haka ūtu'a i te taŋata; i uŋa ai mo haka e'a i a rāua mai roto i te ūtu'a o te hara 'e mo va'ai i te ora 'āpī 'ina he hope'a ra'a.
43003018	»Te taŋata haka moe i tō'ona mana'u 'i ruŋa i te Poki o te 'Atua e ko haka ūtu'a; 'e te taŋata ta'e haka moe i te mana'u 'i ruŋa i a ia ko ai era 'ana te ūtu'a mō'ona 'o te ta'e haka moe i te mana'u 'i ruŋa i te Poki mau nō era e tahi o te 'Atua.
43003019	Te 'Atua ka haka ūtu'a ena i te taŋata 'o te me'e nei: i oho mai era te mōrī ki te ao, 'ina kai haŋa e te taŋata. Te me'e i haŋa he pōhāhā, ta'e he mā'eha, 'o te ai te rāua me'e aŋa he me'e ta'e tano.
43003020	Te nu'u ta'ato'a aŋa i te me'e ta'e tano, me'e ta'e haŋa o rāua he mōrī, 'e 'ina he haka hāhine a muri 'o ma'urima te rāua me'e aŋa.
43003021	'E te nu'u noho 'i roto i te parauti'a aŋa i te me'e tī-tika e haka hāhine rō 'ana ki te mōrī mo take'a pē nei ē: te rāua me'e ta'ato'a aŋa hai pūai o te 'Atua.
43003022	Ko oti atu 'ana te me'e nei, he oho a Ietū ananake ko tā'ana nu'u hāpī ki Hūrea. He noho 'i ira me'e rahi mahana he ⌊papatito⌋ i te taŋata.
43003023	A Iovani e papatito tako'a 'ā 'i 'Ēnono, he kona e rahi rō 'ā te vai hāhine ki Tārima. Te taŋata e oho rō 'ana 'e he papatito 'i ira.
43003024	'I rā hora kai puru 'ā a Iovani.
43003025	Tētahi o te nu'u hāpī 'ā'ana he ha'amata he tātake ki te hūrio e tahi o ruŋa i te ⌊haka ma'itaki⌋ iŋa o rāua.
43003026	He oho ia rā nu'u he kī ki a Iovani: —E te Ma'ori, tū kope era 'i muri i a koe 'i te rua pā'iŋa o te rio era ko Horotana, haka 'ite mai era e koe o ruŋa i a ia, 'ai e papatito 'ana, 'e e rahi rō 'ā te nu'u oho ki a ia.
43003027	He kī e Iovani: —Mo ai rō o te pūai o te taŋata e tahi, o te 'Atua i va'ai.
43003028	Ko ŋaro'a 'ana e kōrua i tō'oku kī iŋa ta'e a au he ⌊Kiritō⌋, he taŋata nō au e tahi uŋa mai 'i mu'a i a ia.
43003029	»'I te ŋoŋoro hāipo-ipo, pa'i, te taŋata i a ia te vi'e mo hāipo-ipo ko ia te me'e ka hāipo-ipo era. 'E te repahoa o muri, ka ŋaro'a era i te re'o o rā kope e hāipo-ipo 'ana, he to'o te koa. Pē ira tako'a tō'oku koa mo rahi o te taŋata oho ki a ia.
43003030	He pūai he oho a ia 'e he ŋaro he oho a au.
43003031	»Te kope turu mai mai te raŋi 'ata hau rō atu ki te taŋata ta'ato'a. Te taŋata o te ao nei o te ao mau nei 'ā, 'e te me'e vānaŋa he me'e o te ao nō nei. 'E te kope turu mai mai te raŋi 'ata hau rō atu ki te ta'ato'a
43003032	'e e haka 'ite mai 'ana o ruŋa o tā'ana me'e i ŋaro'a 'e i take'a, 'e taŋata ta'e rahi te taŋata i haka roŋo ki tā'ana vānaŋa.
43003033	Te taŋata haka roŋo ki a ia he 'ite: he aŋi mau 'ana te vānaŋa o te 'Atua.
43003034	Te kope uŋa mai e te 'Atua e haka 'ite 'ana i te vānaŋa o te 'Atua; i a ia, pa'i, te pūai o te Vārua Maitai i va'ai ai e te 'Atua.
43003035	»E haŋa rahi rō 'ana te Matu'a ki tā'ana Poki, 'e ko va'ai 'ana ki a ia i te parau o te me'e ta'ato'a.
43003036	Te kope haka moe i te mana'u 'i ruŋa i te Poki o te 'Atua he rava'a i te ora 'āpī 'ina he hope'a ra'a va'ai e te 'Atua. 'E te kope ta'e haka moe i te mana'u 'i ruŋa i a ia e ko rava'a i rā ora; te me'e mo rava'a he ūtu'a 'ina he hope'a ra'a.
43004001	I 'ite era ia a Ietū ko 'ite 'ana te ⌊fariseo⌋ 'ata rahi tā'ana nu'u hāpī 'e 'ata rahi te nu'u papatito e ia ki a ⌊Iovani⌋
43004002	(ka ai atu o tā'ana nu'u hāpī mau era 'ā te papatito, ta'e 'a Ietū),
43004003	he e'a he oho mai Hūrea ki Karirea.
43004004	'I tō'ona oho iŋa i vari ai a Tāmāria.
43004005	He tu'u ia ki te kona e tahi o Tāmāria te 'īŋoa ko Tīkara hāhine ki te henua va'ai e ⌊Hākovo⌋, 'i mu'a 'ā, ki tā'ana poki ko ⌊Kōsē⌋.
43004006	'I rā kona te pū vai e tahi e kī era He Pū Vai 'a Hākovo. A Ietū, 'i te rohi-rohi 'i te roa o te ara, he noho 'i muri i tū pū vai era. Ko hāhine 'ā rā hora ki te hora kai,
43004007	'e te nu'u hāpī 'ā'ana ko oho ko u'i 'ā hai kona mo ho'o mai hai me'e mo kai. He tu'u ia ki rā kona pū vai era te vi'e tāmāria e tahi, 'e he kī e Ietū: —Ka va'ai mai koe hai vai.
43004009	'I te me'e era 'ina he ⌊hūrio⌋ he vānaŋa ki te nu'u o Tāmāria, he pāhono e rā vi'e: —¿Pē hē ia koe te hūrio e no-no'i mai ena ki a au ki te vi'e tāmāria mo va'ai atu hai vai?
43004010	He pāhono e Ietū: —'Āhani 'ō e 'ite rō 'ā koe he aha te me'e haŋa o te 'Atua mo va'ai atu, 'e 'āhani tako'a e 'ite rō 'ā koe ko ai te me'e nei e no-no'i atu ena ki te vai, ko no-no'i 'ana ia e koe ki a ia hai vai, 'e he va'ai atu i te vai va'ai i te ora 'āpī 'ina he hope'a ra'a.
43004011	He kī e rā vi'e: —Raro nui rahi te pū nei 'e 'ina e tahi a'a me'e mo 'u-'utu mai. ¿Mai hē ia koe ka va'ai mai ena i te vai ora ena?
43004012	Te mātou tupuna ko Hākovo ko haka rē mai 'ana ki a mātou i te pū vai nei. 'I nei e unu era i te vai, pē ira tako'a 'ana tā'ana ŋā poki 'e tā'ana 'animare. ¿'Ata hau 'ō koe ki a ia?
43004013	He pāhono e Ietū: —Te nu'u ta'ato'a unu i te vai nei he pohe haka 'ou ki te vai;
43004014	'e, te kope unu i te vai va'ai e au, e ko pohe haka 'ou. Te vai va'ai e au 'i roto i a ia pa he kona tehe vai 'ina he oti 'e mai ira he rava'a e ia i te ora 'āpī 'ina he hope'a ra'a va'ai e te 'Atua.
43004015	He kī e rā vi'e: —Ē, ka va'ai mai tā'aku o te vai ena 'o pohe haka 'ou a au ki te vai 'e 'o hoki haka 'ou mai au ki nei.
43004016	He kī e Ietū: —Ka oho ka uŋa mai ta'u kenu.
43004017	He pāhono e rā vi'e: —'Ina 'ā'aku kenu. He kī e Ietū: —He aŋi 'ā tā'au, 'ina mau 'ā a'u kenu.
43004018	E rima, pa'i, a'u kenu ⌊hāipo-ipo⌋ i ai, 'e te kope ena 'i muri i a koe ta'e he kenu 'ā'au. He parauti'a mau 'ā tā'au.
43004019	I ŋaro'a era e rā vi'e i tū me'e era, he pāhono: —Ki tō'oku u'i he perofeta koe.
43004020	Te mātou tupuna 'i ruŋa o te ma'uŋa nei i ha'amuri ai ki te 'Atua, 'e a kōrua te hūrio e kī ena: 'i Hērutarema te kona tano mo ha'amuri ki te 'Atua.
43004021	He pāhono e Ietū: —Ka haka roŋo mai. Nā ko hāhine 'ā te mahana e ko tātake haka 'ou 'i hē te kona tano mo ha'amuri ki te 'Atua, hoki 'i nei 'o 'i Hērutarema.
43004022	A kōrua, te nu'u o Tāmāria, 'ina he 'ite ki a ai e ha'amuri ena. 'E, a mātou e 'ite rō 'ana ki a ai; mai i a mātou, pa'i, mai te hūrio, ka ai ena te rāve'a mo te taŋata mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a va'ai e te 'Atua.
43004023	E tu'u rō te hora, ko te hora mau nei 'ā, te nu'u ha'amuri parauti'a ki te 'Atua e ha'amuri rō hai māhatu 'e hai hā'ū'ū o te ⌊Vārua Maitai⌋. Pē ira te ha'amuri haŋa mau o te 'Atua Matu'a.
43004024	Te 'Atua he Vārua mau nō, 'ina ō'ona hakari; te nu'u ha'amuri ki a ia e ha'amuri hai pūai o te Vārua Maitai 'e tano ki te parauti'a o ruŋa i a ia.
43004025	He kī e rā vi'e: —Ko 'ite 'ana a au nā e tu'u rō mai te ⌊Mētia⌋ (te aura'a, te ⌊Kiritō⌋); ki tu'u mai, mā'ana e haka aŋi-aŋi tahi mai.
43004026	He kī e Ietū: —Ko au rā kope, ko te kope nei e vānaŋa atu ena.
43004027	E vānaŋa nō 'ana ararua i tu'u rō atu ai te nu'u hāpī 'ā'ana. He māere 'o te ai e vānaŋa 'ana a Ietū ararua ko te vi'e e tahi. 'E, 'ina e tahi i haŋa mo 'ui he aha tā'ana me'e haŋa, 'e he aha e vānaŋa era ki rā vi'e.
43004028	He haka rē ia rā vi'e i tā'ana karo, he e'a he oho ki te kona noho ō'ona, he kī ki te taŋata o ira:
43004029	«Ka oho mai kōrua ka u'i i te taŋata e tahi ko kī tahi mai 'ana i tā'aku me'e aŋa ki 'aŋarīnā. He Kiritō 'ō pēaha».
43004030	He e'a tahi te taŋata mai te rāua kona noho he oho ki te kona era 'i ira a Ietū.
43004031	'I rā kona, te nu'u hāpī 'ā'ana e haka koni 'ā: —E te Ma'ori, ka kai tā'au o te me'e.
43004032	He pāhono e Ietū: —E ai rō 'ana tā'aku kai ta'e 'ite e kōrua.
43004033	He ha'amata tū nu'u hāpī era he kī ki a rāua 'ana: «¿Ko ma'u mai 'ana 'ō pēaha e te nu'u hai me'e mā'ana mo kai?».
43004034	He kī e Ietū: «Tā'aku kai he aŋa 'e he haka oti i te me'e kī mai e te kope uŋa mai i a au.
43004035	»A kōrua e kī ena: “E hā 'āva'e toe mo kato iho o te kai”. Tā'aku kī: “Ko tano 'ana mo kato”. Ka u'i rā kōrua i te nu'u e pae mai ena: a rāua pa he kai 'oka ena 'ā ko tano riva-riva 'ana te rāua hora mo kato.
43004036	»Te nu'u kato i te kai e 'auhau rō 'ā, 'e te kai kato era he rava'a e rāua i te ora 'āpī 'ina he hope'a ra'a. Pē ira te nu'u 'oka (te aura'a, te nu'u haka 'ite i te vānaŋa o te 'Atua) ka koa ena ananake ko te nu'u o rāua i kato i te nu'u ⌊haka moe i te mana'u⌋ 'i ruŋa i a au.
43004037	»Pa he me'e kī: “O te tētahi te 'oka, 'e o te tētahi atu te kato”.
43004038	Ko uŋa 'ana a au i a kōrua mo kato i te kai mai te kona ta'e o kōrua i 'oka, o te tētahi. O rāua i ha'amata te aŋa he haka 'ite i te vānaŋa o te 'Atua, 'e o kōrua i haka mao i te aŋa he kato i te nu'u haka moe i te mana'u 'i ruŋa i a au».
43004039	I rahi rō te nu'u o rā kona o Tāmāria i haka moe i te mana'u 'i ruŋa i a Ietū 'o tū me'e kī era e rā vi'e pē nei ē: «Ko kī tahi mai 'ana i tā'aku me'e i aŋa ki 'aŋarīnā».
43004040	I tu'u era rā nu'u, he ani ki a Ietū mo noho 'i muri i a rāua, 'e he noho 'i ira e rua mahana.
43004041	I ŋaro'a era mai i a ia mau 'ā i tā'ana me'e kī, ko 'ata rahi atu 'ana te nu'u haka moe i te mana'u 'i ruŋa i a ia.
43004042	'E he kī e te nu'u ki rā vi'e: «Hora nei ko haka moe 'ana a mātou i te mana'u 'i ruŋa i a ia, ta'e nō 'ō 'o tū me'e kī mai era e koe, 'o te ai tako'a ko ŋaro'a 'ana e mātou mau 'ana i a ia, 'e ko 'ite 'ā e mātou ko ia mau 'ā te kope mo haka e'a i a tātou i te taŋata mai roto i te ūtu'a o te hara 'e mo va'ai mai i te ora 'āpī 'ina he hope'a ra'a».
43004043	I oti era tū mahana era e rua, he e'a a Ietū mai Tāmāria he oho ki Karirea,
43004044	ka ai atu ko kī era 'ā e ia mau 'ā: 'ina e ko mo'a te perofeta e te nu'u o tō'ona kāiŋa.
43004045	I tu'u era ki Karirea, he koa e te nu'u o ira 'o te ai i oho tako'a rō a rāua ki Hērutarema mo te ⌊ŋoŋoro o te Pakate⌋ 'e 'i ira i take'a ai i te me'e ta'ato'a aŋa e Ietū.
43004046	He hoki ia a Ietū ki Kānā era o Karirea, kona haka riro era i te vai he 'ava. 'I ira te taŋata hōnui e tahi aŋa ki te 'ariki rōmano ko māui-ui 'ana tā'ana poki 'i Kaperenāū.
43004047	I 'ite era e rā taŋata ko tu'u 'ana a Ietū ki Karirea mai Hūrea, he oho he u'i 'e he ani mo oho ki tō'ona hare mo haka ora i te māui-ui o tā'ana poki ko hāhine 'ā mo mate.
43004048	He kī a Ietū: —A kōrua, mo ta'e take'a i te mana, e ko haka moe i te mana'u 'i ruŋa i te 'Atua.
43004049	He kī e tū taŋata hōnui era: —E Ietū, ka hōrou koe mai ta'e mate tā'aku poki.
43004050	He kī ia e Ietū: —Ka hoki koe ki tu'u hare; ta'a poki ko ora 'ana. He haka moe rā taŋata i tō'ona mana'u ki tū vānaŋa kī era e Ietū 'e he e'a he oho rō 'ai.
43004051	E oho nō 'ana ki tō'ona hare he piri tā'ana nu'u tāvini 'i te ara 'e he kī: «¡Ko ora 'ana te māui-ui o te poki!».
43004052	He 'ui e tū taŋata era: «¿Hora aha i ha'amata i ora ai te māui-ui?». He pāhono e rā nu'u: «'I 'aŋataiahi pe te hora ho'e o te ahi-ahi i kore ai te vera o te hakari».
43004053	He aŋi-aŋi ia e rā taŋata ko tū hora kī mau era 'ā e Ietū: «Ko ora 'ana te māui-ui o ta'a poki». 'E he haka moe rō 'ai te mana'u 'i ruŋa i a Ietū, 'e pē ira 'ā te nu'u ta'ato'a o tō'ona hare.
43004054	He rua aŋa iŋa nei o Ietū i te mana 'i Karirea mai tō'ona hoki iŋa mai mai Hūrea.
43005001	Ko rahi atu 'ana te mahana, he hoki a Ietū ki Hērutarema ki te ŋoŋoro e tahi o te ⌊hūrio⌋.
43005002	'I muri i te 'ōpani uru ki ira e kī era O te Māmoe, te puna vai e tahi te 'īŋoa 'i te ⌊'evereo⌋ ko Vetesātā. 'I te kao-kao o rā puna e rima kona mo haka kohu.
43005003	'I raro o rā kona me'e rahi nu'u matapō, va'e koke, māui-ui 'e hakari ta'e makenu e mo-moe rō 'ana [e tiaki 'ā ki te haka makenu iŋa o te vai.
43005004	Te kī: e topa rō 'ana te merahi 'i tō'ona hora mo haka mākenu-kenu i rā vai, 'e te kope ra'e mo o'o ki roto ki oti te haka makenu he ora tō'ona māui-ui.]
43005005	'I roto i rā nu'u māui-ui era te taŋata e tahi ka toru 'ahuru mā va'u matahiti o tō'ona māui-ui.
43005006	I take'a era e Ietū i rā taŋata e moe rō 'ana, 'e 'i te 'ite ko rahi 'ana te matahiti o tō'ona ai pē ira, he 'ui: —¿E haŋa rō 'ā koe mo ora o tu'u māui-ui?
43005007	He pāhono e rā taŋata: —Ē, 'ina e tahi kope mo ha-ha'o i a au ki roto i te puna e haka makenu ena i te vai. E haŋa nei a au mo uru, 'i ra'e 'ana te rua e o'o rō ena.
43005008	He kī e Ietū: —Ka e'a ki ruŋa, ka to'o tu'u hēriki, 'e 'ai koe ka e'a ka oho rō.
43005009	'I rā hora mau 'ana he ora te māui-ui o rā taŋata, he to'o i tū hēriki era ō'ona 'e he ha'amata he ha'ere. 'E, 'i te me'e era he ⌊mahana haka ora⌋,
43005010	he kī e te hūrio ra-rahi ki tū kope era: —Mahana nei he mahana haka ora; 'ina he ha'ati'a mo 'amo i te hēriki.
43005011	He pāhono e rā taŋata: —Pē nei te kope haka ora mai era i a au i kī mai ai: «Ka to'o tu'u hēriki ka e'a ka oho».
43005012	He 'ui e tū nu'u era: —¿Ko ai te kope kī atu era: «Ka to'o tu'u hēriki ka e'a ka oho»?
43005013	Kai 'ite ia e rā taŋata 'a 'ai a ia i haka ora 'o te ai ko ŋaro 'ana a Ietū 'i roto i te rahi o te taŋata.
43005014	I oho era he piri haka 'ou a Ietū ki rā kope 'i te ⌊Kona Ha'amuri 'Atua⌋ 'e he kī: «Ka haka roŋo mai. Nā ko ora 'ā tu'u māui-ui. 'Ina koe ko hara haka 'ou 'o topa atu te 'ati 'ata paŋaha'a».
43005015	He oho ia rā taŋata he 'a'amu ki te hūrio ra-rahi: a Ietū a ia i haka ora.
43005016	He riri ia rā nu'u mo Ietū 'o te haka ora i te nu'u māui-ui 'i te mahana haka ora.
43005017	Ka ai atu pē ira, he kī e Ietū ki tū nu'u hūrio ra-rahi era: «Tō'oku Matu'a e aŋa e oho nō 'ā, 'e pē ira tako'a 'ana a au».
43005018	Hai me'e nei i 'ata riri ai rā nu'u mo Ietū 'e he haŋa mo tiŋa'i, ta'e nō 'ō 'o te ta'e mo'a i te mahana haka ora, 'o te kī tako'a: te 'Atua he Matu'a ō'ona, 'e hai rā kī iŋa i haka tu'u ai he 'Atua mau 'ā a ia.
43005019	He kī ia e Ietū: «'Ī a au he kī atu: Te Poki o te 'Atua e ko aŋa e tahi me'e hai mana'u ō'ona hoko tahi nō; te me'e aŋa 'ā'ana he me'e take'a mai tō'ona Matu'a. Te me'e ta'ato'a aŋa e te Matu'a he aŋa tako'a e te Poki.
43005020	Te Matu'a e haŋa rahi rō 'ana ki tā'ana Poki 'e e haka take'a tahi rō 'ana i tā'ana me'e aŋa. Pe mu'a ka oho ena, he haka take'a ki a ia i te me'e 'ata nui-nui 'e, ka aŋa ena, he māere kōrua.
43005021	»Pa he va'ai iŋa e te Matu'a ki te taŋata mate i te ora, pē ira tako'a te Poki ka va'ai ena i te ora ki te kope nō era 'ā'ana i haŋa.
43005022	Te Matu'a 'ina he kī i te me'e tano 'e i te me'e ta'e tano o te taŋata; ki tā'ana Poki i va'ai ai i te parau mo aŋa i rā me'e,
43005023	ki ha'amuri ai te taŋata ta'ato'a ki te Poki pa he ha'amuri iŋa ki te Matu'a. Te kope ta'e mo'a i te Poki 'ina he mo'a i te Matu'a uŋa mai i a ia.
43005024	»'Ī a au he kī atu: te kope haka roŋo i tā'aku vānaŋa 'e haka moe i tō'ona mana'u 'i ruŋa i te kope uŋa mai i a au, i a ia te ora 'āpī 'ina he hope'a ra'a, 'e 'ina he ūtu'a mō'ona. Ko haka e'a 'ana, pa'i, e te 'Atua mai te ara o te mate 'e ko haka noho 'ana 'i roto i te ara o te ora.
43005025	»Nā e tu'u rō te hora, ko te hora mau nei 'ā, e ŋaro'a rō i te re'o o te Poki o te 'Atua e te nu'u mate, te aura'a, e te nu'u ta'e tano ki te mata o te 'Atua. 'E nu'u nō era mo haka moe i te mana'u 'i ruŋa i a ia 'e 'i ruŋa i tā'ana vānaŋa he rava'a i te ora 'āpī 'ina he hope'a ra'a.
43005026	Te 'Atua he tumu o te ora 'āpī 'e pē ira 'ā te Poki; ko ha'ati'a hia 'ā, pa'i, 'e te 'Atua.
43005027	Te 'Atua i va'ai rō mai ki a au, ki te ⌊Poki o te taŋata⌋, i te parau mo kī i te me'e tano 'e i te me'e ta'e tano o te taŋata.
43005028	»E u'i kōrua 'o māere rō 'i te me'e nei. Nā e tu'u rō te hora he ŋaro'a e te nu'u mā-mate ta'ato'a i tō'ona re'o
43005029	'e he e'a tahi mai mai te rāua kona tanu. Te nu'u aŋa i te me'e riva-riva ki te mata o te 'Atua he ora haka 'ou mai mo noho 'ina he hope'a ra'a 'i muri i te 'Atua; 'e te nu'u aŋa i te me'e ta'e tano ki tō'ona mata he ora haka 'ou mai mo haka ūtu'a e te 'Atua.
43005030	»E ko tano a au mo aŋa e tahi me'e hai mana'u nō ō'oku. E ture nei au hai me'e kī mai e te Matu'a, 'e tō'oku ture iŋa e tano rō 'ā 'o te ai ta'e hai me'e haŋa 'ā'aku e ture nei, hai me'e haŋa o te kope uŋa mai i a au.
43005031	»Mo ai ko au mau nō te kope kī i te vānaŋa riva-riva o ruŋa i a au, e ko hauha'a mo kore o te mata'ite mo haka aŋi-aŋi hoki he aŋi 'ā 'o 'ina.
43005032	'E, nā e ai rō 'ana te mata'ite vānaŋa riva-riva o ruŋa i a au, he Matu'a ō'oku, 'e ko 'ite 'ana e au: tā'ana vānaŋa he aŋi mau 'ā.
43005033	»A kōrua i uŋa i haka 'ui rō ki a ⌊Iovani⌋, 'e 'ā'ana i kī atu i te parauti'a o ruŋa i a au.
43005034	'Ina he 'ati mo ta'e vānaŋa riva-riva e te taŋata o ruŋa i a au. E haka mana'u nō atu 'ā tā'au i te me'e kī e ⌊Iovani⌋ ki haka moe ai kōrua i te kōrua mana'u 'i ruŋa i a au, ki e'a ai mai roto i te ūtu'a o te hara 'e ki rava'a ai i te ora 'āpī 'ina he hope'a ra'a va'ai e te 'Atua.
43005035	»Te me'e hāpī e Iovani pa he hakari'i haka mā'eha i te kōrua mana'u, 'e i koa rō kōrua 'i rā hāpī 'i te ŋā mahana haka 'ite atu era.
43005036	Ka ai atu pē ira, e ai rō 'ana te me'e 'ata hau o te nui-nui ki te me'e haka 'ite atu e Iovani mo haka take'a atu i te parauti'a o ruŋa ō'oku. 'E ko rā me'e tā'aku me'e aŋa, he me'e kī mai e te Matu'a mo aŋa 'e nei me'e he mata'ite: he aŋi mau 'ā 'ā'ana a au i uŋa mai.
43005037	»'E tō'oku Matu'a uŋa mai era i vānaŋa tako'a rō o ruŋa i a au, ka ai atu 'ina kōrua kai ŋaro'a 'ā i tō'ona re'o 'e kai take'a 'ā i a ia.
43005038	'E, 'ina kōrua he ma'u hio-hio i tā'ana vānaŋa 'i te ta'e ⌊haka moe i te mana'u⌋ 'i ruŋa i te kope uŋa mai e ia.
43005039	He rara nō te aŋa o kōrua o ruŋa i te me'e hā'aki 'i ruŋa i te ⌊Pāpa'i Mo'a⌋ he mana'u e kōrua pē ira ana rava'a i te ora 'āpī 'ina he hope'a ra'a va'ai e te 'Atua. 'E, ka ai atu 'ai ruŋa e vānaŋa rō 'ana o ruŋa i a au,
43005040	'ina a kōrua he haŋa mo haka moe i te mana'u 'i ruŋa i a au ki rava'a ai e kōrua i rā ora.
43005041	»Te ha'ahana-hana mai o te taŋata tu'u pē kōrua mō'oku 'ina e tahi hauha'a.
43005042	Ko 'ite 'ana, pa'i, a au pē hē te kōrua huru 'e ko 'ite tako'a 'ana a au 'ina kōrua he haŋa ki te 'Atua.
43005043	A au i oho mai ai hai 'īŋoa o tō'oku Matu'a, 'e 'ina kōrua he haŋa mai. 'E, mo oho mai e tahi kope hai 'īŋoa mau 'ā ō'ona, ki rā kope kōrua ka haka roŋo ena.
43005044	¿Pē hē ia a kōrua ana haka moe i te mana'u 'i ruŋa i a au? Te me'e haŋa rahi o kōrua he vānaŋa riva-riva atu e te rua o ruŋa i a kōrua, 'e 'ina kōrua he tapa atu ana mana'u riva-riva te 'Atua o ruŋa i a kōrua.
43005045	»'Ina kōrua ko mana'u he hā'aki kōrua e au ki tō'oku Matu'a; te kōrua hape ko tuhi era 'ana e te me'e pāpa'i era e ⌊Mōtē⌋. A kōrua e mana'u ena: hai haka moe i te mana'u 'i ruŋa i rā me'e he rava'a e kōrua i te ora.
43005046	'Āhani 'ō kōrua e haka moe parauti'a rō 'ana i te mana'u 'i ruŋa i te me'e pāpa'i e Mōtē, he haka moe tako'a kōrua i te mana'u 'i ruŋa i a au; ko pāpa'i era 'ana, pa'i, e ia o ruŋa i a au.
43005047	'E mo ta'e haka moe o kōrua i te mana'u 'i ruŋa i te me'e pāpa'i e ia, ¿pē hē ia kōrua ana haka moe i te mana'u 'i ruŋa i te me'e kī atu e au?».
43006001	I oti era te me'e nei, he e'a he oho a Ietū ki te rua pā'iŋa o te kona vai e kī era Vai o Karirea, e kī tako'a era Vai o Tīvēria.
43006002	Nu'u rahi te nu'u i oho 'i muri 'o te take'a i te mana aŋa e ia, he haka ora i te māui-ui.
43006003	He iri ia a Ietū ki ruŋa i te ma'uŋa e tahi he noho ananake ko tā'ana nu'u hāpī.
43006004	Te ⌊ŋoŋoro o te Pakate⌋ ko hāhine 'ā.
43006005	I u'i era a Ietū i te rahi o te taŋata oho 'i tu'a i a ia, he 'ui ki a Feripe: —¿Mai hē tātou ka to'o mai ena i te haraoa mo hāŋai o te nu'u ta'ato'a ena?
43006006	I 'ui ai e Ietū mo u'i pē hē a Feripe ka pāhono era, ka ai atu ko 'ite riva-riva 'ana a Ietū i tā'ana me'e mo aŋa.
43006007	He pāhono e Feripe: —Ka ai atu te moni o te piti hānere mahana aŋa, e ko pe'e te haraoa mo te rahi ena, korohaŋa ka pārehe-rehe riki-riki atu.
43006008	He kī ia e Antarea, taina o Pētero, kope hāpī haka 'ou 'a Ietū:
43006009	—'Ī e tahi poki 'i nei e ma'u rō 'ana e rima haraoa sevara 'e e rua ika. Ka ai atu pē ira, ¿he aha te me'e era mo te rahi ra'a ena o te taŋata?
43006010	He pāhono e Ietū: —Ka kī ki te ta'ato'a mo no-noho. E rahi rō 'ana te mauku o rā kona 'e he no-noho. Mo tataku i te ŋāŋata nō, e pae ta'utini.
43006011	He to'o ia e Ietū i tū haraoa era ki te rima 'e ki oti te māuru-uru ki te 'Atua, he tuha'a ki te nu'u ta'ato'a. Pē ira tako'a i aŋa ai i te ika, 'e he va'ai ki te ta'ato'a rahi nō era o rāua i haŋa.
43006012	I mākona tahi era, he kī e Ietū ki tā'ana nu'u hāpī: «Ka runu tahi mai te pārehe-rehe topa ena 'o māu'a rō».
43006013	He runu e rā nu'u, 'e i ha'a'ī ai e ho'e 'ahuru mā piti kānato o te pārehe-rehe topa o tū haraoa sevara era e rima.
43006014	I take'a era e te taŋata i tū mana aŋa era e Ietū he kī: «He aŋi mau 'ana 'ō ko te kope ena te perofeta era mo oho mai ki te ao nei».
43006015	'E, 'i te 'ite o Ietū ko haŋa 'ana rā nu'u mo 'a-'aru i a ia mo ma'u mo haka 'ariki, he e'a he iri ki ruŋa era o te ma'uŋa hoko tahi nō.
43006016	I ahi-ahi pō era he turu te nu'u hāpī 'a Ietū ki te taha-taha tai,
43006017	he tiaki ki a Ietū. Ko pōhāhā 'ana 'ina kai tu'u 'ā. He eke ia tū nu'u era ki ruŋa i te vaka, he e'a he oho ki Kaperenāū.
43006018	E oho nō 'ana he ha'amata he pari 'i te pūai o te tokerau.
43006019	Ko roa atu 'ana e oho era e pae ta'utini tūma'a mētera, he take'a ka hāhine atu a Ietū e ha'ere e oho atu era a ruŋa i te vai 'e he ri'a-ri'a rō atu 'ai tū nu'u era.
43006020	He kī e Ietū: «¡Ko au nei, 'ina kōrua ko ri'a-ri'a!».
43006021	He koa rō 'ai ananake 'e he haka eke ki ruŋa i te vaka. 'E 'ina kai roa ko tomo ko oti 'ā ki Kaperenāū.
43006022	'I te rua mahana te nu'u taka-taka era 'i te rua pā'iŋa o te vai he 'ite ko oho 'ana te nu'u hāpī 'a Ietū 'i ruŋa i te vaka hope'a o ira, 'e 'ina a Ietū kai oho 'i muri.
43006023	'Ī ia te tētahi nu'u o Tīvēria ko tu'u 'ā a ruŋa i te vaka ki te kona e tahi hāhine ki tū kona kai era i te haraoa ki oti a Ietū te māuru-uru ki te 'Atua.
43006024	I u'i era e tū nu'u era 'ina a Ietū 'e 'ina tā'ana nu'u hāpī, he eke tahi ki ruŋa i te rāua vaka he e'a he oho he kimi i a Ietū a Kaperenāū.
43006025	I tu'u era rā nu'u ki te rua pā'iŋa, he rava'a i a Ietū 'e he 'ui: —E te Ma'ori, ¿'i 'aŋahē koe i oho mai ai?
43006026	He kī e Ietū: —Te parauti'a, a kōrua e kimi mai ena ta'e 'o te aŋi-aŋi i te mana aŋa e au, 'o te ai i kai ai kōrua ka mākona rō.
43006027	'Ina kōrua ko aŋa ki te kai ena e pau rō 'ā, ki te kai 'ina e ko pau va'ai i te ora 'āpī 'ina he hope'a ra'a kōrua ana aŋa. Ko te kai ena te kai mo va'ai atu e te ⌊Poki o te taŋata⌋ 'o te ai te 'Atua, he Matu'a, ko va'ai 'ana ki a ia i te parau mo va'ai atu.
43006028	He 'ui e tū nu'u era: —¿He aha te me'e haŋa o te 'Atua mo aŋa e mātou ki tano ai ki a ia?
43006029	He pāhono e Ietū: —Te me'e haŋa nō o te 'Atua he haka moe o kōrua i te mana'u 'i ruŋa i te kope uŋa mai e ia.
43006030	He kī e rā nu'u: —Mo aŋa mai ō'ou e tahi mana mo take'a e mātou, he haka moe atu mātou i te mana'u 'i ruŋa i a koe. ¿He aha ta'a mana ka aŋa mai ena?
43006031	Te tātou tupuna i kai rō i te me'e kī he ⌊mānā⌋ 'i te kona 'one ta'e noho taŋata. E hā'aki rō 'ana, pa'i, 'i ruŋa i te ⌊Pāpa'i Mo'a⌋: “I hāŋai rō hai haraoa o te raŋi”.
43006032	He pāhono e Ietū: —'Ī a au he kī atu: ta'e 'a ⌊Mōtē⌋ i va'ai i te haraoa o te raŋi, o tō'oku Matu'a. 'E mā'ana e va'ai atu i te haraoa parauti'a o te raŋi.
43006033	Te haraoa parauti'a va'ai e te 'Atua he kope topa mai mai te raŋi va'ai i te ora 'āpī 'ina he hope'a ra'a ki te taŋata.
43006034	He no-no'i ia e rā nu'u: —E Ietū, ka va'ai mai koe paurō te mahana i te haraoa ena.
43006035	He kī e Ietū: —Ko au te haraoa va'ai i te ora. Te kope oho mai ki a au e ko maruaki haka 'ou; 'e te kope haka moe i tō'ona mana'u 'i ruŋa i a au e ko pohe haka 'ou ki te vai.
43006036	'E, a kōrua, ka ai atu ko take'a 'ana i tō'oku aŋa iŋa i te mana, 'ina kōrua he ⌊haka moe i te mana'u⌋ 'i ruŋa i a au, pa he me'e kī mau atu era 'ā e au.
43006037	Te taŋata ta'ato'a va'ai mai e tō'oku Matu'a he oho tahi mai ki a au. 'E te kope oho mai e ko haka tapa e au mai muri i a au.
43006038	»I topa mai ai a au mai te raŋi ta'e mo aŋa i tā'aku me'e haŋa, mo aŋa i te me'e haŋa o tō'oku Matu'a uŋa mai i a au.
43006039	'E tā'ana me'e haŋa he ta'e ŋaro e tahi o te nu'u va'ai mai e ia, 'e he haka ora e au i a rāua mai te mate 'i te mahana o te ture hope'a.
43006040	Te haŋa o tō'oku Matu'a: he ai o te ora 'āpī 'ina he hope'a ra'a i te nu'u ta'ato'a 'ite ko ai te Poki nei o te 'Atua 'e haka moe i te mana'u 'i ruŋa i a ia; 'e he haka ora tahi e au 'i te mahana o te ture hope'a.
43006041	He ha'amata ia te hūrio ra-rahi he hēŋu'i-ŋu'i o ruŋa o Ietū 'o te kī ko ia te haraoa topa mai era mai te raŋi.
43006042	He kī e rā nu'u: «¿Ta'e 'ō nei ko Ietū, he poki era 'a ⌊Kōsē⌋? Ko māhani 'ana a tātou i tō'ona matu'a tane 'e i tō'ona matu'a vahine. ¿Pē hē ia e kī mai ena mai te raŋi a ia i topa mai ai?».
43006043	He kī e Ietū: —Ē, ka haka kore te hēŋu'i-ŋu'i.
43006044	'Ina e tahi kope mo oho mai ki a au i ta'e uŋa mai e te Matu'a uŋa mai era i a au, 'e he haka ora e au 'i te mahana o te ture hope'a.
43006045	E kī rō 'ana, pa'i, 'i ruŋa i te puka o te perofeta: “Te 'Atua e hāpī rō i te taŋata ta'ato'a”. Te nu'u haka roŋo 'e 'ite i te me'e hāpī e tō'oku Matu'a, ko rāua te me'e oho mai ki a au.
43006046	»Tā'aku kī ta'e 'ō pē nei ē: ko take'a 'ā e te kope e tahi i te Matu'a. Te kope mau nō i take'a ko te kope oho mai era mai muri i a ia.
43006047	'Ī a au he kī atu: te nu'u haka moe i te mana'u 'i ruŋa i a au i a rāua te ora 'āpī 'ina he hope'a ra'a va'ai e te 'Atua.
43006048	»'E te haraoa va'ai i te ora 'āpī 'ina he hope'a ra'a ko au.
43006049	Te kōrua tupuna i kai rō i te mānā 'i te kona 'one ta'e noho taŋata 'e, ka ai atu pē ira, i mā-mate nō.
43006050	'E, a au e vānaŋa atu ena o ruŋa o te haraoa parauti'a topa mai era mai te raŋi; te nu'u kai i nei haraoa i a rāua te ora 'āpī 'ina he hope'a ra'a va'ai e te 'Atua.
43006051	Ko au mau 'ana te haraoa ora topa mai era mai te raŋi; te kope kai i te haraoa nei he rava'a i te ora 'āpī 'ina he hope'a ra'a. 'E nei haraoa he hakari mau nei 'ā ō'oku. He va'ai e au mo rava'a e te taŋata o te henua ta'ato'a i te ora 'āpī».
43006052	He ha'amata ia te hūrio he tātake ki a rāua 'ā: «¿Pē hē te kope nei ana va'ai mai i tō'ona hakari mo kai e tātou?».
43006053	He kī e Ietū: —'Ī a au he kī atu: mo ta'e kai o kōrua i te hakari 'e mo ta'e unu i te toto o te Poki o te taŋata, e ko rava'a e kōrua i te ora 'āpī 'ina he hope'a ra'a va'ai e te 'Atua.
43006054	Te kope kai i tō'oku hakari 'e unu i tō'oku toto he rava'a i te ora 'āpī 'ina he hope'a ra'a, 'e he haka ora e au 'i te mahana o te ture hope'a.
43006055	Tō'oku hakari he kai parauti'a, 'e tō'oku toto he vai parauti'a.
43006056	Te kope kai i tō'oku hakari 'e unu i tō'oku toto e ko haka rē i a au, 'e a au i a ia.
43006057	»Te Matu'a uŋa mai era i a au e ora rō 'ana, 'e hai ia a au e ora nei. Pē ira tako'a, te kope kai i a au he ora hai au.
43006058	E vānaŋa atu ena a au o ruŋa o te haraoa parauti'a topa mai mai te raŋi. Te tupuna i kai rō i te mānā 'e, ka ai atu pē ira, i mā-mate rō. 'E te kope mo kai i te haraoa nei he ora mau rō 'āvai».
43006059	I hāpī ai a Ietū i te ŋā me'e nei 'i roto i te ⌊hare pure hūrio⌋ o Kaperenāū.
43006060	I ŋaro'a era i te me'e nei e te nu'u oho 'i muri i a Ietū, nu'u rahi i kī: —Tū me'e kī mai nei me'e ta'e au. ¿Ko ai ia te me'e mo haka roŋo?
43006061	I 'ite era a Ietū o ruŋa i te aha e hēŋu'i-ŋu'i era, he kī: —¿Ko ta'e au 'ana 'ō kōrua 'i te me'e ena?
43006062	¿Pē hē ia mo take'a i te Poki o te taŋata e iri 'ana ki te kona era mai ira i turu mai ai?
43006063	'Ī a au he kī atu: o te ⌊Vārua Maitai⌋ te va'ai i te ora 'āpī; ta'e hai haŋu taŋata ana rava'a. Te me'e vānaŋa atu era e au o te Vārua Maitai, 'e hai rā vānaŋa e va'ai ena e ia i te ora 'āpī ki te taŋata.
43006064	Ka ai atu pē ira, e ai nō 'ana tētahi o kōrua 'ina he haka moe i te mana'u 'i ruŋa i a au. Mai mu'a 'ā, pa'i, a Ietū i 'ite rō ai ko ai ko ai te me'e ka ta'e haka moe era i te mana'u 'i ruŋa i a ia, 'e ko ai te kope ka ho'o era i a ia.
43006065	'E he kī haka 'ou: —'O ira a au e kī nō atu ena: 'ina e tahi kope mo oho mai ki a au mo ta'e ai o tō'oku Matu'a i haka poreko 'i roto i a ia i te haŋa mo oho mai.
43006066	'E mai rā hora me'e rahi nu'u oho 'i muri i a Ietū i neke a tu'a 'e 'ina kai oho haka 'ou 'i muri.
43006067	He 'ui ia e Ietū ki tā'ana nu'u hāpī era e ho'e 'ahuru mā piti: —¿Ko haŋa tako'a 'ana a kōrua mo oho?
43006068	He pāhono e Tīmona, kī tako'a ko Pētero: —E Ietū, ¿ki a ai era a mātou ana oho? I a koe mau nō, pa'i, te vānaŋa mo rava'a i te ora 'āpī 'ina he hope'a ra'a va'ai e te 'Atua.
43006069	'E a mātou e haka moe rō 'ana i te mana'u 'i ruŋa i a koe 'e ko 'ite 'ā: he kope mo'a uŋa mai koe e te 'Atua.
43006070	He kī ia e Ietū: —'Ā'aku mau 'ā a kōrua a ho-ho'e 'ahuru mā piti i to'o mai. 'E, ka ai atu pē ira, e tahi o roto i a kōrua he tātane.
43006071	A Ietū i kī ai i te me'e nei mo Hura, poki 'a Tīmona Ikariote 'o te ai pe mu'a ka oho era he ho'o e Hura i a Ietū, ka ai atu a Hura o roto i te ho'e 'ahuru mā piti nu'u hāpī 'a Ietū.
43007001	I oti era he oho a Ietū ki kona era ki kona era o Karirea. Kai haŋa mo oho ki Hūrea 'i te me'e era te nu'u ⌊hūrio⌋ ra-rahi o ira e haŋa 'ā mo tiŋa'i i a ia.
43007002	'E, 'i te me'e ko hāhine 'ā te ⌊ŋoŋoro o te rāmā⌋,
43007003	he kī e tō'ona ŋā poki taina: —'Ina koe ko noho mai 'i nei. Ka e'a koe ka oho ki Hūrea mo take'a tako'a e te nu'u o ira haka moe i te mana'u 'i ruŋa i a koe i ta'a me'e aŋa.
43007004	Te kope haŋa mo 'ite e te nu'u o ruŋa i a ia 'ina he na'a i tā'ana me'e aŋa. 'O ira, ka oho koe ka aŋa ta'a me'e ena koe e aŋa ena 'i mu'a o te taŋata ta'ato'a.
43007005	Te ŋā kope nei, ka ai atu he taina o Ietū, 'ina he haka moe i te rāua mana'u 'i ruŋa.
43007006	He kī e Ietū: —Kai tano 'ā tō'oku hora mo oho, 'e mo kōrua ta'ato'a nō hora e tano rō 'ā.
43007007	Te taŋata o te ao nei 'ina he riri mo kōrua; mō'oku e riri ena 'o te haka take'a e au: te rāua me'e aŋa me'e ta'e tano.
43007008	Ka oho nō kōrua ki te ŋoŋoro. 'Ina a au e ko oho vave atu; kai tano 'ana tō'oku hora.
43007009	Pē ira a Ietū i kī ai 'e he noho 'i Karirea.
43007010	Ko oho atu 'ā tū ŋā taina era i oho iho ai a Ietū hoko tahi nō 'o 'ite e te taŋata.
43007011	Te nu'u hūrio ra-rahi ia e kimi 'ana i a Ietū a roto i te nu'u o tū kona ŋoŋoro era koia ko kī: «¿'I hē ia tū taŋata era?».
43007012	Te nu'u o ira e vānaŋa rahi rō 'ana o ruŋa i a Ietū. Tētahi e kī era: «He taŋata riva»; e tētahi atu e kī era: «Taŋata ta'e riva; e reo-reo 'ana ki te taŋata».
43007013	Ka ai atu ta'ato'a nō e vānaŋa era o ruŋa i a Ietū, te nu'u mana'u he taŋata riva 'ina he haka ŋaro'a i te rāua vānaŋa era e kī era he ri'a-ri'a 'i te nu'u ra-rahi o te hūrio.
43007014	E hitu mahana o rā ŋoŋoro era he rāmā. 'I vāeŋa o rā ŋā mahana, he oho a Ietū he uru ki roto i te ⌊Kona Ha'amuri 'Atua⌋ he ha'amata he hāpī.
43007015	Te nu'u ra-rahi o te hūrio ko māere atu 'ana e kī era: «¿Pē hē ia te kope ena, kai hāpī ia, i 'ite rō ai i te ŋā me'e ta'ato'a ena?».
43007016	He kī e Ietū: —Te me'e nei e au e hāpī nei ta'e 'ā'aku, o te kope uŋa mai i a au.
43007017	Te kope haŋa mo aŋa i te me'e haŋa o te 'Atua he aŋi-aŋi hoki tā'aku hāpī nei mai te 'Atua 'o he vānaŋa 'ā'aku mau 'ā.
43007018	Te kope vānaŋa hai me'e 'ā'ana mau 'ā e haŋa 'ana mo haka nui-nui i a ia; 'e te kope haŋa mo haka nui-nui i te kope uŋa i a ia, ko rā kope te me'e kī i te parauti'a 'e 'ina he ha'avare.
43007019	»¿Ta'e 'ō ko va'ai atu 'ana a ⌊Mōtē⌋ i te haka tere iŋa o te hūrio? 'E, 'ina e tahi o kōrua i ha'atura. ¿He aha ia a kōrua e haŋa ena mo tiŋa'i mai i a au?
43007020	He pāhono e te taŋata: —¡Ko o'o 'ana koe e te tātane! ¿Ko ai te me'e haŋa mo tiŋa'i atu i a koe?
43007021	He kī e Ietū: —A kōrua ta'ato'a e ta'e au ena 'i te me'e nō e tahi aŋa e au 'i te ⌊mahana haka ora⌋.
43007022	'E, a kōrua, ka ai atu he mahana haka ora, ko te hore iŋa 'ana i te kiri o te kinoŋa mo ha'atura ki te roŋo 'a Mōtē (ka ai atu rā roŋo ta'e mai i a Mōtē i oho mai ai, mai te nu'u era o mu'a 'ana).
43007023	Mo hore ia o kōrua i te kiri o te kinoŋa o te poki 'i te mahana haka ora 'o hape ki te ⌊haka tere iŋa 'a Mōtē⌋, ¿he aha ia kōrua e riri ena mō'oku 'o te haka ora i te māui-ui o te taŋata 'i te mahana haka ora?
43007024	'Ina kōrua ko kī i te tano 'e i te ta'e tano o te me'e e tahi hai me'e nō ena e kōrua e take'a ena. A kōrua ana ture hai parauti'a.
43007025	Tētahi o te nu'u noho o Hērutarema he ha'amata he 'ui: «¿Ta'e 'ō rā ko tū kope era e kimi mai ena mo tiŋa'i?
43007026	¡'Ai 'ō e vānaŋa 'ā 'i te kona era ai, 'e 'ina e tahi kope kī e tahi me'e! ¿Ka kī 'ō te nu'u ra-rahi e mana'u ena he ⌊Kiritō⌋ mau 'ana a ia?
43007027	¿Pē hē te me'e tu'u pē rā? Ko 'ite 'ana, pa'i, e tātou o hē a ia; 'e, hora ena mo oho mai o te Kiritō, 'ina e tahi kope mo 'ite o hē a ia».
43007028	A Ietū e hāpī 'ana 'i te Kona Ha'amuri 'Atua. I ŋaro'a era i tū me'e era, he haka pūai i te re'o 'ai ka kī: «¿Ko 'ite mau 'ana 'ō kōrua ko ai a au 'e mai hē a au i oho mai ai? Ta'e hai mana'u ō'oku au i oho mai ai, hai mana'u o te kope uŋa mai i a au, kope aŋa i tā'ana me'e kī, 'e 'ina kōrua kai māhani i a ia.
43007029	Ko au te me'e i māhani; mai i a ia, pa'i, a au i oho mai ai, 'e 'ā'ana a au i uŋa mai».
43007030	He haŋa ia tū nu'u era mo 'a-'aru i a Ietū, 'e, 'ina e tahi o rāua i rao i 'a-'aru 'o te ai kai tano 'ana tō'ona hora.
43007031	Ka ai atu pē ira, me'e rahi nu'u i haka moe i te mana'u 'i ruŋa i a ia, 'e e kī era: «Ka oho mai ena te Kiritō, ¿e aŋa rō hō i te me'e 'ata hau rō atu ki te me'e aŋa e ia?».
43007032	He ŋaro'a e te fariseo i te vānaŋa o tū nu'u era o ruŋa i a Ietū. He uŋa ia e rā ŋā fariseo ananake ko te ⌊oromatu'a ra-rahi⌋ i te mūto'i o te Kona Ha'amuri 'Atua mo 'a-'aru i a Ietū.
43007033	'E a Ietū ko te vānaŋa iŋa 'ā ki te nu'u e kī era: «E ko roa a au ka noho atu ena 'i muri i a kōrua. Ki oti he hoki a au ki muri i te kope uŋa mai i a au.
43007034	E kimi rō mai kōrua i a au, 'e 'ina e ko rava'a; e ko tu'u atu, pa'i, kōrua ki te kona era ō'oku ka oho nei».
43007035	He ha'amata ia te hūrio he 'ui ki a rāua 'ana: «¿Ki hē te kope nei ka oho ena ka ta'e rava'a ena e tātou? ¿He oho hō he noho 'i muri i te hūrio 'i te henua kē, 'e he hāpī i te nu'u ta'e 'ite ko ai te 'Atua parauti'a?
43007036	¿He aha te aura'a o te me'e ena e kī mai ena: “e kimi rō mai kōrua i a au 'e 'ina e ko rava'a”, 'e, “a kōrua e ko tu'u atu ki te kona 'i ira a au ka noho era”?».
43007037	Te mahana hope'a o tū ŋoŋoro era, he mahana 'ata hau o te nui-nui. 'I rā mahana he māroa a Ietū he kī pūai: «Te kope pohe ki te vai e oho mai ki a au, 'e te kope haka moe i tō'ona mana'u 'i ruŋa i a au e unu. Pa he me'e kī 'i ruŋa i te ⌊Pāpa'i Mo'a⌋: mai roto i rā kope ka tehe ena pa he rio te vai va'ai i te ora 'āpī 'ina he hope'a ra'a o te 'Atua».
43007039	Hai me'e nei i haka 'ite ai e Ietū e tu'u e noho rō te Vārua Maitai 'i roto i te nu'u haka moe i te mana'u 'i ruŋa i a ia; te me'e nō, 'i rā hora kai uŋa hia 'ana e te 'Atua i te Vārua Maitai 'i te me'e era kai hoki 'ana a Ietū ki te raŋi.
43007040	E ai rō 'ana te taŋata, i ŋaro'a era i te vānaŋa nei, he kī: «Te taŋata era he perofeta mau era 'ā mo tu'u mai».
43007041	Tētahi e kī era: «Te kope era he Kiritō». 'E tētahi atu e kī era: «'Ina. Ta'e, pa'i, o te kona era ko Karirea te Kiritō.
43007042	Pē nei e kī ena 'i ruŋa i te Pāpa'i Mo'a: te Kiritō he hakaara o te 'ariki ko ⌊Tāvita⌋, 'e ka oho mai ena mai Vērene, he kona o Tāvita».
43007043	Pē ira i mana'u kē ai te taŋata o ruŋa o Ietū.
43007044	Tētahi e haŋa rō 'ana mo 'a-'aru mo ma'u mo puru, 'e, 'ina e tahi o rāua i rao i 'a-'aru.
43007045	Tū ŋā mūto'i era o te Kona Ha'amuri 'Atua he hoki he oho ki te kona era 'i ira te oromatu'a ra-rahi 'e te fariseo. He 'ui e rā nu'u: —¿He aha kōrua i ta'e ma'u mai ai i a Ietū?
43007046	He pāhono e tū ŋā mūto'i era: —¡Kai ai 'ā e tahi taŋata vānaŋa pē ia!
43007047	He kī ia e te fariseo: —¿Ko haka roŋo tako'a 'ana kōrua ki tā'ana reo-reo?
43007048	¿E ai rō 'ana 'ō e tahi o te nu'u ra-rahi 'e o te fariseo i haka moe i te mana'u 'i ruŋa i a ia?
43007049	Te nu'u haka moe i te rāua mana'u 'i ruŋa i a ia he nu'u ta'e aŋi-aŋi i te haka tere hūrio, 'e pe mu'a ka oho ena he haka ūtu'a e te 'Atua.
43007050	He kī e Nikoremo, he fariseo oho u'i i a Ietū 'i te mahana e tahi:
43007051	—Ki te tātou haka tere iŋa, e ko tano mo haka ūtu'a i te taŋata 'ina kai haka roŋo hia ki tā'ana vānaŋa 'e 'ina kai 'ite hia he aha tā'ana me'e i aŋa.
43007052	He pāhono e rā nu'u: —¿A koe tako'a o Karirea? Ka hāpī i te me'e hā'aki 'i ruŋa i te Pāpa'i Mo'a 'e he take'a e koe mau 'ā 'ina he perofeta o Karirea. [
43007053	He e'a ia tū nu'u ta'ato'a era he oho ki te rāua hare.
43008001	He e'a a Ietū he iri ki ruŋa i te Ma'uŋa o te 'Ōrivo.
43008002	'I te rua mahana 'i te pō era 'ā, he hoki ki te Kona Ha'amuri 'Atua. He haka hāhine ia te taŋata, 'e he noho a Ietū he hāpī.
43008003	Te nu'u ⌊ma'ori o te haka tere hūrio⌋ 'e te ⌊fariseo⌋ he ma'u i te vi'e e tahi ko ma'urima 'ā e tai'ata 'ana. He haka māroa 'i vāeŋa o te ta'ato'a,
43008004	'e he kī ki a Ietū: —E te Ma'ori, te vi'e nei ko ma'urima 'ana e mātou e tai'ata 'ā.
43008005	'I ruŋa i te ⌊haka tere iŋa 'a Mōtē⌋ e hā'aki ena: e tama'i hai mā'ea ki te mate i te ŋā vi'e tu'u pē nei. ¿Pē hē ki ta'a kī?
43008006	I 'ui ai i te me'e nei mo u'i pē hē a Ietū ka pāhono era, pē ira a rāua ana rava'a i te rāve'a mo aŋa i te ture mō'ona. Kai pāhono a Ietū; he noi he pāpa'i hai maŋa-maŋa rima 'i ruŋa i te 'ō'one.
43008007	'E, 'i te rava 'ui nō e tū nu'u era, he e'a te 'āriŋa a ruŋa he kī: —Mo ai e tahi taŋata o roto i a kōrua 'ina he hara, ka tau e ia i te mā'ea ra'e.
43008008	'E he noi he pāpa'i haka 'ou 'i ruŋa i te 'ō'one.
43008009	I ŋaro'a era i rā me'e e tū nu'u era, he ha'amata he maraŋa he oho, te nu'u ra'e i oho he nu'u 'ata pa'ari. I topa era ararua ko rā vi'e
43008010	he e'a haka 'ou te 'āriŋa o Ietū a ruŋa he 'ui: —Ē, ¿hē tū nu'u era? ¿'Ina e tahi o rāua i haka ūtu'a atu i a koe?
43008011	He pāhono e tū vi'e era: —'Ina. He kī e Ietū: —'Ina tako'a a au e ko haka ūtu'a atu. Ka e'a koe ka oho, 'e 'ina ko hara haka 'ou.]
43008012	Ko roa atu 'ā te hora he vānaŋa haka 'ou a Ietū ki te taŋata, he kī pē nei ē: —A au he mōrī haka mā'eha i te mana'u o te taŋata o te ao; te kope oho mai ki a au e ko oho a roto i te pōhāhā. He ai i a ia te mōrī va'ai i te ora 'āpī 'ina he hope'a ra'a.
43008013	He kī e te fariseo: —Ko koe nō te kope vānaŋa riva-riva o ruŋa i a koe, 'o ira 'ina e tahi hauha'a ta'a vānaŋa ena.
43008014	He pāhono e Ietū: —Ka ai atu mā'aku mau 'ā e kī i te vānaŋa riva-riva o ruŋa i a au, e hauha'a rō 'ana 'o te ai ko 'ite 'ana a au mai hē a au i oho mai ai 'e ki hē a au ka oho nei, he me'e kai 'ite e kōrua.
43008015	Hai mana'u taŋata a kōrua e kī ena i te tano 'e i te ta'e tano ō'oku. 'E a au, 'ina he kī i te tano 'e i te ta'e tano o te taŋata.
43008016	'E, mo kī tā'ue ō'oku, he parauti'a mau 'ā 'o te ai ta'e hoko tahi nō a au ka kī era, ararua māua ko tō'oku Matu'a uŋa mai era i a au.
43008017	'I te haka tere iŋa o kōrua e hā'aki rō 'ā: mo ai hoko rua mata'ite kī i tū vānaŋa 'ana, e hauha'a rō 'ana te rāua me'e kī.
43008018	Iā, ko au mau 'ana ia tō'oku mata'ite, 'e he Matu'a uŋa mai i a au tō'oku rua mata'ite.
43008019	He 'ui ia e rā nu'u: —¿'I hē tu'u matu'a? He pāhono e Ietū: —A kōrua 'ina kai 'ite ko ai a au, 'e ko ai tō'oku Matu'a. 'Āhani e 'ite rō 'ana e kōrua ko ai a au, ko 'ite tako'a 'ana ko ai tō'oku Matu'a.
43008020	Te me'e nei i kī ai e Ietū 'i te hora hāpī 'i te Kona Ha'amuri 'Atua, hāhine ki te 'avahata haka rē moni. 'E, 'ina e tahi nu'u i 'a-'aru i a Ietū 'i te me'e era kai tano 'ā tō'ona hora.
43008021	He kī haka 'ou e Ietū: —E ko roa a au ka oho rō nei 'e he kimi mai kōrua i a au. 'E, a kōrua e ko tu'u atu ki te kona nei ō'oku ka oho nei 'o te ai e ko haka kore hia e te 'Atua i te kōrua hara ka mā-mate rō ena.
43008022	He kī e te hūrio ra-rahi: —¿E mana'u 'ana 'ō pēaha te kope era mo tiŋa'i i a ia, 'o ira e kī mai ena e ko tu'u tātou ki te kona ena ō'ona ka oho ena?
43008023	He kī e Ietū: —O raro nei a kōrua, 'e o ruŋa era a au; o te ao nei a kōrua; 'e ta'e a au o te ao nei.
43008024	Te tumu o tā'aku vānaŋa era: “he mā-mate kōrua e ko haka kore hia e te 'Atua i te kōrua hara” ko te me'e nei: mo ta'e ai he parauti'a mau 'ā mo kōrua pē nei ē: a au he kope nei e au e kī atu ena, he mā-mate kōrua 'i te kōrua hara.
43008025	He 'ui e rā nu'u: —¿Ko ai ia koe? He pāhono e Ietū: —A au ko tū kope kī mau atu era 'ā e au mai te hora ha'amata hāpī i te taŋata ki te hora nei.
43008026	E rahi rō 'ā te me'e mo kī atu ō'oku o ruŋa i a kōrua, mo ture 'e mo haka ūtu'a. Ka ai atu pē ira, tā'aku me'e kī nō ki te taŋata o te ao he me'e kī mai e te kope uŋa mai i a au. He parauti'a mau nō, pa'i, tā'ana me'e kī.
43008027	'E, 'ina e rā nu'u he aŋi-aŋi pē nei ē: te kope era e kī era e Ietū he 'Atua Matu'a.
43008028	'O ira i kī ai e Ietū: —Hora ena o kōrua ka veo ena i te ⌊Poki o te taŋata⌋ 'i ruŋa i te tātaurō, ka 'ite iho ena e kōrua: a au ko tū kope kī mau atu era 'ā e au, tā'aku me'e aŋa ta'e hai mana'u ō'oku, 'e tā'aku me'e kī mau nō he me'e hāpī mai e tō'oku Matu'a.
43008029	Ararua māua ko te kope uŋa mai i a au; 'ina a ia he haka rē i a au hoko tahi nō 'o te ai te me'e aŋa mau nō 'ā'aku he me'e haŋa 'ā'ana.
43008030	I kī era a Ietū i te me'e nei, i rahi rō te nu'u i haka moe i te rāua mana'u 'i ruŋa i a ia.
43008031	He kī e Ietū ki te hūrio ⌊haka moe i te mana'u⌋ 'i ruŋa i a ia: —Mo haka roŋo 'e mo ha'atura mo oho nō kōrua ki tā'aku vānaŋa, he nu'u hāpī mau 'ana ia kōrua 'ā'aku;
43008032	he 'ite kōrua i te parauti'a, 'e hai nā parauti'a he e'a kōrua mai te rima o te me'e haka 'ekaravo atu i a kōrua.
43008033	He pāhono e rā nu'u: —A mātou he hakaara o ⌊'Aparahama⌋, 'e 'ina mātou kai ai 'ā he 'ekaravo. ¿Pē hē ia koe e kī mai ena he e'a a mātou mai te rima o te kope haka 'ekaravo i a mātou?
43008034	He kī e Ietū: —'Ī a au he kī atu: te taŋata hara oho nō he 'ekaravo o te hara.
43008035	Te 'ekaravo o te hua'ai e tahi e ko noho mau rō 'ai ananake ko rā hua'ai. Te ŋā poki o rā hua'ai ta'e pē ira; a rāua, pa'i, he noho mau rō 'ai 'i roto i rā hua'ai.
43008036	Mo haka e'a i a kōrua e te Poki o te 'Atua mai te rima o te me'e haka 'ekaravo i a kōrua, he e'a mau rō 'ai.
43008037	»Ko 'ite 'ana a au he hakaara kōrua o 'Aparahama 'e ko 'ite tako'a 'ana e haŋa rō 'ana kōrua mo tiŋa'i i a au, he ta'e haŋa o kōrua ki tā'aku vānaŋa haka 'ite atu.
43008038	A au e vānaŋa nei hai me'e i haka 'ite 'e i haka take'a mai e tō'oku Matu'a. A kōrua tako'a e aŋa ena i te me'e i take'a 'e i ŋaro'a mai te kōrua matu'a.
43008039	He kī e rā nu'u: —¡Te mātou matu'a ko 'Aparahama! He pāhono e Ietū: —'Āhani kōrua he ŋā poki mau 'ā 'a 'Aparahama, te kōrua me'e aŋa he me'e aŋa e ia.
43008040	Ka ai atu ko kī atu 'ana a au i te parauti'a hāpī mai e te 'Atua, e haŋa nō 'ana a kōrua mo tiŋa'i i a au. ¡A 'Aparahama kai aŋa i te me'e pē nā!
43008041	Te me'e aŋa o kōrua pa he me'e aŋa e te kōrua matu'a. He kī e rā nu'u: —¡Ta'e a mātou he mōrore; e tahi nō mātou Matu'a, he 'Atua!
43008042	He pāhono e Ietū: —Mo ai he parauti'a mau 'ā he 'Atua te kōrua matu'a, e haŋa rō mai 'ana ia kōrua ki a au; mai te 'Atua mau nō, pa'i, a au i oho mai ai. I oho mai ai a au ta'e hai mana'u ō'oku 'ā, o te 'Atua a au i uŋa mai.
43008043	»¿He aha kōrua e ta'e aŋi-aŋi ena i tā'aku me'e haka 'ite atu? He ta'e tano o kōrua mo haka roŋo mai.
43008044	Te kōrua matu'a ko Rukifero; 'ā'ana kōrua, 'e te kōrua me'e haŋa mo aŋa he me'e haŋa 'ā'ana. A ia he taparahi-ta'ata tiŋa'i i te taŋata mai mu'a 'ā. 'Ina he noho 'i roto i te parauti'a, 'e 'ina e tahi parauti'a kī. E reo-reo ena, e vānaŋa 'ā i tā'ana me'e i 'ite. A ia he reo-reo 'e he matu'a o te reo-reo.
43008045	»A kōrua e ta'e haka roŋo mai ena he kī ō'oku i te parauti'a.
43008046	¿Ko ai o roto i a kōrua mo haka take'a mai e hara rō 'ana a au? Mo ai he parauti'a tā'aku me'e kī, ¿he aha ia kōrua e ta'e haka roŋo mai ena?
43008047	Te ŋā poki o te 'Atua e haka roŋo rō 'ana ki te vānaŋa o te 'Atua. 'E, 'i te me'e era ta'e a kōrua o te 'Atua, 'ina he haka roŋo mai.
43008048	He kī ia e te hūrio ra-rahi: —¿Ko take'a 'ā? He aŋi mau 'ā te mātou me'e kī: o ⌊Tāmāria⌋ koe 'e 'i roto i a koe te tātane.
43008049	He pāhono e Ietū: —'Ina e tahi tātane o roto i a au. He mo'a mau nō tā'aku aŋa i tō'oku Matu'a, 'e te aŋa o kōrua he vānaŋa ta'e tano nō mō'oku.
43008050	'Ina a au he kimi mo haka nui-nui i a au e te taŋata. Ka ai atu pē ira, e ai rō 'ana te kope haŋa ki rā me'e mō'oku, 'e 'ā'ana te kī i te me'e tano 'e i te me'e ta'e tano o te taŋata.
43008051	'Ī a au he kī atu: te kope haka roŋo i tā'aku vānaŋa e ko mate ki te hora hope'a.
43008052	He pāhono e te hūrio: —Ko tano mau 'ā te mana'u o mātou: nā 'i roto i a koe te tātane. A 'Aparahama, pa'i, ananake ko te perofeta ta'ato'a ko mā-mate tahi 'ana, 'e, ¿nā koe e kī 'ā te kope haka roŋo i ta'a vānaŋa, 'ina e ko mate?
43008053	¿'Ata hau 'ō koe ki te mātou matu'a ko 'Aparahama? A ia, pa'i, ko mate 'ana; pē ira tako'a 'ana te perofeta. ¿Ko ai ia koe e kī ena i te me'e tu'u pē nā?
43008054	He pāhono e Ietū: —Mo haka nui-nui ō'oku i a au mau 'ā, 'ina e tahi hauha'a. 'E te kope haka nui-nui i a au he Matu'a ō'oku, he kope kī e kōrua he 'Atua o kōrua.
43008055	'E, 'ina kai māhani a kōrua i a ia. Ko au te me'e i māhani. Mo kī atu ō'oku kai māhani a au i a ia, pē kōrua 'ā tō'oku reo-reo. Te parauti'a, pa'i, ko māhani 'ana e au i a ia; e haka roŋo 'e e ha'atura rō 'ana a au ki tā'ana vānaŋa.
43008056	Te tupuna era o kōrua ko 'Aparahama ko 'ite 'ā e uŋa rō mai i a au ki te ao nei 'e e tiaki era ki rā mahana hai koa.
43008057	He kī e te hūrio ki a Ietū: —Kai tano 'ā tu'u pae 'ahuru matahiti, 'e, ¿nā koe e kī mai ena ko take'a 'ana e koe a 'Aparahama?
43008058	He pāhono e Ietū: —'Ī a au he kī atu i te parauti'a: ko ai era 'ana a au i poreko mai ai a 'Aparahama.
43008059	He to'o ia e rā nu'u i te mā'ea mo tama'i ki a Ietū. 'E, kai take'a ia e rā nu'u i e'a i oho rō ai mai te Kona Ha'amuri 'Atua.
43009001	I e'a era a Ietū, he take'a i te taŋata mai tō'ona poreko iŋa 'ana e pō rō 'ā te mata.
43009002	He 'ui e tā'ana nu'u hāpī: —E te Ma'ori, ¿he aha te taŋata ena i poreko ai pē nā: e pō rō 'ā te mata? ¿He hara o tō'ona matu'a, 'o he hara ō'ona?
43009003	He pāhono e Ietū: —I ai ena pē nā mo haka take'a 'i ruŋa i a ia i te pūai o te 'Atua, ta'e 'ō he hara ō'ona, 'e ta'e he hara o tō'ona matu'a.
43009004	E 'ōtea nō 'ana, te aura'a, e ora nō 'ā, he aŋa a tātou i te aŋa o te kope uŋa mai i a au. 'E, ka pō ena, te aura'a, ka mate ena, e ko riva haka 'ou te taŋata mo aŋa.
43009005	Hora nei ō'oku 'i te ao he mōrī haka mā'eha a au i te mana'u o te taŋata.
43009006	I kī era a Ietū i te me'e nei, he 'ā-'anu i te 'ō'one mo haka vai-vai, he to'o mai he oi-oi 'e he paru ki te mata o tū taŋata matapō era.
43009007	I oti era he kī: «Ka oho ka hopu tu'u mata 'i te puna era ko Tiroē». (Te ha'aaura'a o rā 'īŋoa: «he kope uŋa»). He oho tū taŋata matapō era he hopu. I hoki haka 'ou era ko take'a 'ā i te me'e.
43009008	Te nu'u e hāhine rō 'ā te rāua hare ki te hare o rā taŋata 'e te nu'u rava take'a e no-no'i 'ana ki te moni he 'ui: «¿Ta'e 'ō rā ko te kope era e noho e no-no'i era ki te moni?».
43009009	He kī e te tētahi: «'Ē-ē, ko ia». 'E tētahi atu e kī era: «'Ina, ta'e ko ia, ka ai atu pē ia 'ā te huru». He kī e rā kope: «'Ē-ē, ko au mau 'ā».
43009010	He 'ui ia: —¿Pē hē i ai ena ko take'a 'ā e koe i te me'e 'i te hora ena?
43009011	He pāhono e rā kope: —O te taŋata ena e kī ena ko Ietū i aŋa i te rare-rare, 'ai ka paru mai ki tō'oku mata, 'e he kī mai: «Ka oho koe ki te puna era ko Tiroē, ka hopu». He e'a a au he oho. I oti era te hopu i tō'oku mata, he mā'eha rō 'ai.
43009012	He 'ui haka 'ou e rā nu'u: —¿'I hē te taŋata ena? He kī e rā kope: —Kai 'ite au.
43009013	Te mahana aŋa era e Ietū i te rare-rare 'e haka ora era i te mata o tū taŋata era he ⌊mahana haka ora⌋. 'O ira i ma'u ai e te nu'u i rā taŋata ki te ⌊fariseo⌋.
43009015	He 'ui ia e te fariseo: —¿Pē hē i ai ai ko take'a 'ana e koe i te me'e 'i te hora ena? He pāhono e rā taŋata: —Ko paru mai 'ana i tō'oku mata hai rare-rare, ko hopu 'ā e au, 'e he mā'eha rō 'ai.
43009016	He kī e te tētahi fariseo: «Te kope aŋa i te me'e ena ta'e o te 'Atua he ta'e mo'a i te mahana haka ora». 'E o te tētahi atu i kī: «¿Pē hē te taŋata hara ana aŋa i te mana tu'u pē nā?». He mana'u kē-kē rō atu 'ai rā ŋā fariseo
43009017	'e he 'ui haka 'ou ki tū taŋata era: —Ki tu'u mana'u, ¿ko ai rā taŋata? Nā, pa'i, ko haka ora atu 'ana i tu'u mata. He pāhono e rā taŋata: —Mō'oku he perofeta.
43009018	Mo te ⌊hūrio⌋ ra-rahi ta'e he parauti'a: rā taŋata i ai rō 'ō he matapō, 'ātā i haka uŋa rō ki tō'ona matu'a mo oho ki ira
43009019	'e he 'ui: —¿He poki nei o kōrua? ¿He parauti'a i poreko ai e matapō rō 'ā? ¿Pē hē ia e take'a ena 'i te hora nei?
43009020	He pāhono e te matu'a: —Ko 'ite 'ana e māua he poki mau 'ā a ia o māua, 'e i poreko ai e matapō rō 'ana.
43009021	Te me'e o māua i ta'e 'ite pē hē a ia e take'a ena 'i te hora nei, 'e 'ina kai 'ite tako'a a māua 'a 'ai i haka ora i tō'ona mata. Ka 'ui ki a ia 'ā; ko pa'ari 'ana, 'e mā'ana mau 'ā e kī atu.
43009022	I kī ai i te me'e nei e tō'ona ŋā matu'a era he ri'a-ri'a 'o te 'ite: te nu'u hūrio ra-rahi ko ha'a'au era 'ana mo haka e'a mau rō 'ai mai roto i te hare pure i te nu'u kī: a Ietū he ⌊Kiritō⌋.
43009023	'O ira i kī ai: «Ka 'ui ki a ia 'ā; ko pa'ari 'ana, 'e mā'ana mau 'ā e kī atu».
43009024	He haka uŋa haka 'ou e rā nu'u ra-rahi era mo oho o tū taŋata ora era o te mata, he kī: —Ka hōrea 'i mu'a o te 'Atua he kī mai koe i te parauti'a o ruŋa i tū taŋata haka ora atu era i a koe. E 'ite rō 'ana, pa'i, e mātou he taŋata hara a ia.
43009025	He pāhono e rā taŋata: —Mo ai a ia he taŋata hara, kai 'ite au. Tā'aku me'e i 'ite: a au he taŋata matakeva 'i mu'a 'ā, 'e, hora nei, ko take'a 'ana e au i te me'e.
43009026	He 'ui haka 'ou: —¿He aha te me'e i aŋa atu? ¿He aha te me'e i aŋa mo haka ora atu i tu'u mata?
43009027	He pāhono e rā taŋata: —Ko kī atu 'ana e au, 'e 'ina kōrua he haka roŋo mai. ¿He aha kōrua e haŋa ena mo kī haka 'ou atu ō'oku i tū me'e 'ā? ¿Ka kī 'ō e haŋa tako'a rō 'ana kōrua mo riro he nu'u hāpī 'ā'ana?
43009028	He ha'amata ia tū nu'u era he vā-vā i rā kope, 'e he kī: —Ko koe 'ā ta'a me'e he taŋata hāpī o te taŋata era; a mātou he nu'u hāpī 'a ⌊Mōtē⌋.
43009029	Ko 'ite 'ana a mātou i vānaŋa rō te 'Atua ki a Mōtē, 'e te kope ena, kai 'ite a mātou mai hē i e'a mai ai.
43009030	He pāhono e rā taŋata: —¡Ko te me'e huru kē! 'Ina a kōrua he 'ite mai hē a ia i e'a mai ai, ka ai atu ko haka ora 'ana i tō'oku mata.
43009031	Ko 'ite riva-riva 'ā a tātou: te 'Atua 'ina he haka roŋo ki te nu'u hara; e haka roŋo ena ki te nu'u ha'amuri ki a ia 'e aŋa i tā'ana me'e haŋa.
43009032	Mai te ha'amata iŋa 'ā o te ao kai ŋaro'a mai 'ana o ruŋa o te taŋata haka ora i te mata o te kope i poreko ai e matapō rō 'ā.
43009033	Mo ta'e ai o te taŋata era mai te 'Atua i oho mai ai, e ko rava'a e ia mo aŋa e tahi me'e tu'u pa he me'e nei.
43009034	He kī ia e tū nu'u era: —A koe, mai tu'u poreko iŋa 'ā ki te hora nei, he taŋata hara, 'e, ¿e haŋa 'ā koe mo hāpī mai i a mātou? He to'o ia e tū nu'u ra-rahi era i rā taŋata he haka e'a mau rō 'ai mai roto i te ⌊hare pure hūrio⌋.
43009035	He ŋaro'a e Ietū ko haka e'a mau 'ana i tū taŋata matapō era mai te hare pure hūrio. I piri era ki rā kope he 'ui: —¿E haka moe rō 'ana koe i tu'u mana'u 'i ruŋa i te ⌊Poki o te taŋata⌋?
43009036	He pāhono e rā kope: —Ka kī mai koe ko ai nā me'e ki haka moe ai au i tō'oku mana'u 'i ruŋa i a ia.
43009037	He pāhono e Ietū: —Nā ko take'a 'ā e koe: ko au mau nei 'ā e vānaŋa atu ena.
43009038	He kī ia e tū taŋata era: —'I te hora nei ko haka moe 'ana a au i tō'oku mana'u 'i ruŋa i a koe. 'E he tū-turi he ha'amuri.
43009039	He kī e Ietū: «A au i oho mai ai ki te ao nei mo kī i te me'e tano 'e i te me'e ta'e tano o te taŋata. Te nu'u e keva rō 'ā te mata mo te me'e o te 'Atua e haka mā'eha rō e au i te rāua mana'u. 'E te nu'u kī ko 'ite 'ā a rāua o ruŋa i te 'Atua e haka aŋi-aŋi rō e au e keva rō 'ana te rāua mata mo te me'e o te 'Atua».
43009040	I ŋaro'a era i rā me'e e te fariseo o muri, he kī: —¿Ta'a kī: e matapō rō 'ana a mātou?
43009041	He pāhono e Ietū: —'Āhani kōrua he nu'u matapō mau 'ā mo te me'e o te 'Atua, e ko paŋaha'a rahi te ūtu'a o te kōrua hara. 'E, 'i te kī e 'ite rō 'ana kōrua i te me'e o ruŋa i te 'Atua, 'ata paŋaha'a te ūtu'a o te kōrua hara.
43010001	He kī ia e Ietū: «He parauti'a te me'e nei: Te kope ta'e uru a roto i te 'ōpani ki roto i te 'āua māmoe he toke-toke.
43010002	'E te kope uru a roto he taŋata hāpa'o māmoe.
43010003	Te kope 'auario i te 'ōpani he mātaki i te 'ōpani ki te taŋata hāpa'o māmoe. He raŋi e rā taŋata ki tā'ana māmoe e tahi e tahi hai 'īŋoa 'e he aŋi-aŋi e te māmoe i tō'ona re'o. He to'o ia e rā taŋata i tā'ana māmoe mai roto i te 'āua puru.
43010004	»I e'a tahi era, he ha'ere rā taŋata 'i mu'a 'e 'i tu'a ka oho tahi atu era te māmoe 'i te aŋi-aŋi i te re'o.
43010005	Te māmoe e ko oho 'i tu'a o te taŋata kai māhani e rāua; he tē-tere mai muri 'o te ta'e aŋi-aŋi i te re'o».
43010006	I 'a'amu era e Ietū i te 'a'amu ha'aaura'a nei, kai aŋi-aŋi e te nu'u he aha tā'ana me'e e haŋa era mo haka 'ite.
43010007	He kī haka 'ou e Ietū: «He parauti'a te me'e nei: He 'ōpani a au a ira te māmoe e uru ena.
43010008	Te nu'u tu'u ra'e mai ki a au haka tu'u i a rāua pa he nu'u hāpa'o māmoe he toke-toke, 'e kai oho te māmoe 'i tu'a i a rāua.
43010009	A au he 'ōpani: te kope uru a roto i a au he e'a mai roto i te ūtu'a o te hara 'e he rava'a i te ora 'āpī 'ina he hope'a ra'a va'ai e te 'Atua. He riro pa he māmoe e o'o e e'a ena, 'e he rava'a mauku.
43010010	»Te toke-toke e oho mai ena mo toke, mo tiŋa'i mo haka mate 'e mo tōtōā; 'e, a au i oho mai ai mo rava'a e kōrua i te ora 'āpī 'ina he hope'a ra'a, 'e mo noho o kōrua e koa rō 'ā 'e e ha'amaitai rō 'ā e te 'Atua.
43010011	A au he taŋata hāpa'o riva-riva i te māmoe. Te taŋata hāpa'o riva-riva i te māmoe he va'ai i a ia ki te mate mo tā'ana māmoe.
43010012	'E te kope 'auhau mo 'auario i te māmoe ta'e he taŋata hāpa'o māmoe parauti'a 'e ta'e 'ā'ana rā ŋā māmoe. Ka take'a era i te paiheŋa taehae, he hoa i te māmoe, he e'a he tere. 'E he rere ia e te paiheŋa, he ŋau i te māmoe 'e he huata te tētahi a te kona ta'ato'a.
43010013	Nei taŋata he e'a he tere 'o te ai he taŋata 'auhau nō 'e 'ina he tapa atu i te māmoe.
43010014	»He taŋata hāpa'o riva-riva a au i te māmoe. Pa he 'ite iŋa ena 'ā o tō'oku Matu'a ko ai a au 'e a au ko ai a ia, pē ira tako'a 'ana a au e 'ite nei ko ai ko ai tā'aku māmoe, 'e rā ŋā māmoe e 'ite rō 'ana ko ai a au. 'E he va'ai a au i a au mau 'ā ki te mate mo tā'aku māmoe.
43010016	»E ai tako'a rō 'ana tā'aku māmoe ta'e o roto o te 'āua nei; e haka taka-taka tako'a a au i a rāua. E haka roŋo rō a rāua ki tō'oku re'o 'e he riro mau rō 'āvai e tahi nō nūna'a māmoe, 'e e tahi nō taŋata hāpa'o māmoe.
43010017	»Te Matu'a e haŋa rō mai 'ana ki a au 'o te va'ai ō'oku i a au mo mate mo te rua 'e 'o te ora haka 'ou ō'oku mai te mate.
43010018	Ta'e hai pūai taŋata a au ka mate ena; mā'aku mau 'ā e va'ai i a au mo mate. I a au mau 'ana, pa'i, te parau mo va'ai i a au mo mate 'e mo ora haka 'ou. Ko te me'e nei tā'aku me'e mo aŋa i kī mai ai e tō'oku Matu'a».
43010019	I ŋaro'a era e te ⌊hūrio⌋ i te vānaŋa nei, he mana'u kē-kē haka 'ou ananake o ruŋa i a Ietū.
43010020	Nu'u rahi te nu'u o rāua i kī: «¿He aha kōrua e haka roŋo ena? Ko o'o 'ana, ho'i, rā e te tātane 'e ko ma'a-ma'a 'ana».
43010021	'E, o tētahi atu te kī: «'Ina e tahi kope o'o e te tātane vānaŋa pē nei. ¿E rava'a rō hō e te tātane mo haka ora i te mata o te taŋata matapō?».
43010022	Rā hora he toŋa, 'e 'i Hērutarema e aŋa 'ana i te ⌊ŋoŋoro o te ha'amo'a⌋, ŋoŋoro haka mana'u ki te mahana ha'amo'a i te Kona Ha'amuri 'Atua.
43010023	'I ira a Ietū e ha'ere 'ā a te kona kī he Taupe'a o ⌊Toromono⌋.
43010024	He haka vari e te hūrio 'e he 'ui: —¿'Ātā ki hē koe ka haka mira-mira nō mai ena i te mātou mana'u? Hoki he ⌊Kiritō⌋ mau 'ā koe, ka kī rō mai 'ai.
43010025	He pāhono e Ietū: —Ko kī atu era 'ana e au, 'e 'ina kōrua he haka roŋo mai. Hai me'e aŋa e au hai pūai o tō'oku Matu'a, e haka take'a atu ena,
43010026	'e 'ina kōrua he ⌊haka moe i te mana'u⌋ 'i ruŋa i a au, he ta'e ai o kōrua he māmoe 'ā'aku.
43010027	Tā'aku māmoe, pa'i, e aŋi-aŋi rō 'ana i tō'oku re'o, 'e ko 'ite 'ana e au ko ai ko ai. A rāua e oho rō mai 'ana 'i muri i a au.
43010028	Mā'aku e va'ai ki a rāua i te ora 'āpī 'ina he hope'a ra'a, 'o haka tapa e te 'Atua i a rāua mai muri i a ia 'e 'o haka ūtu'a. 'E 'ina e tahi kope mo hiko i a rāua mai i a au.
43010029	O tō'oku Matu'a i va'ai mai i a rāua. A ia he kope hope'a o te pūai, 'e 'ina e tahi kope mo hiko i a rāua mai tō'ona rima.
43010030	'E, a māua ko te Matu'a e tahi mau nō.
43010031	He to'o haka 'ou e te hūrio i te mā'ea mo tau ki a Ietū,
43010032	'e he me'e e Ietū: —Hai pūai o tō'oku Matu'a i aŋa ai a au me'e rahi atu me'e riva-riva 'i mu'a o kōrua. ¿'O me'e hē ia o rā ŋā me'e ka tama'i mai ena kōrua i a au hai mā'ea?
43010033	He pāhono e te hūrio: —E ko tama'i atu a mātou i a koe hai mā'ea 'o ta'a me'e riva-riva aŋa. Ka tama'i atu ena 'o tu'u vānaŋa ta'e tano mo te 'Atua. He haka tu'u ō'ou i a koe he 'Atua; a koe, pa'i, he taŋata mau ena.
43010034	He kī e Ietū: —'I ruŋa i te ⌊Pāpa'i Mo'a⌋ e hā'aki rō 'ana te vānaŋa kī e te 'Atua ki te tētahi nu'u ra-rahi pē nei ē: “A kōrua he 'atua”.
43010035	'E a tātou ko 'ite riva-riva 'ana 'ina e tahi me'e o ruŋa i te Pāpa'i Mo'a mo haka kore. 'E mo ai i kī rō te 'Atua ki rā nu'u pē ira,
43010036	¿he aha ia a kōrua e kī ena ko kī 'ana a au i te vānaŋa ta'e tano mo te 'Atua hora kī era ō'oku he Poki au o te 'Atua? 'Ā'ana, pa'i, a au i ha'ata'a mo te aŋa nei 'e i uŋa mai ki te ao nei.
43010037	»Mo ta'e aŋa ō'oku i te me'e aŋa e tō'oku Matu'a, 'ina ia kōrua ko haka moe i te mana'u 'i ruŋa i a au.
43010038	'E, mo aŋa ō'oku i te me'e aŋa e tō'oku Matu'a, ka ai atu 'ina kōrua he haka moe i te mana'u 'i ruŋa i a au, ka haka moe ia kōrua i te mana'u 'i ruŋa i tā'aku me'e aŋa ki 'ite ai a kōrua: te 'Atua Matu'a 'e a au e tahi mau nō.
43010039	He moko tū nu'u era mo 'a-'aru i a Ietū, 'e 'ina kai rava'a.
43010040	He e'a ia a Ietū, he hoki ki te rua pā'iŋa o te rio era ko Horotana ki te kona ⌊papatito⌋ era e Iovani i te taŋata 'e he noho 'i ira.
43010041	I rahi rō te taŋata i oho i u'i i a Ietū, 'e he kī ki a rāua 'ana: «Ka ai atu kai aŋa a Iovani e tahi mana, te me'e ta'ato'a kī era e ia o ruŋa o te taŋata nei he parauti'a».
43010042	E nu'u rahi te nu'u o rā kona i haka moe i te rāua mana'u 'i ruŋa i a Ietū.
43011001	He taŋata māui-ui e tahi te 'īŋoa ko Rātaro. E noho era 'i Vētānia ananake ko tō'ona taina ko ⌊Māria⌋ 'e ko Maratuka.
43011002	Ko te Māria nei te Māria huri era i te va'e o Ietū hai mano'i 'e 'ai ka haro'i hai rau'oho.
43011003	I māui-ui era a Rātaro, he uŋa e te ŋā taina nei mo kī ki a Ietū: te repahoa haŋa rahi era ō'ona ko Rātaro ko māui-ui 'ā.
43011004	I 'ite era e Ietū i tū parau 'āpī era he kī: «Te hope'a o te māui-ui era ta'e he mate; he me'e nō mo haka take'a i te pūai o te 'Atua 'e, tako'a, i te pūai o te Poki o te 'Atua».
43011005	Ka ai atu e haŋa rahi rō 'ana a Ietū ki a Maratuka, ki a Māria 'e ki a Rātaro,
43011006	i kī era ko māui-ui 'ana, he noho e rua mahana haka 'ou 'i te kona 'i ira a ia.
43011007	I oti era he kī ki tā'ana nu'u hāpī: —Mai ki hoki haka 'ou tātou ki Hūrea.
43011008	He kī e te nu'u hāpī era: —E te Ma'ori, 'i tū ŋā mahana era e haŋa 'ā te ⌊hūrio⌋ ra-rahi o ira mo tama'i i a koe hai mā'ea, 'e, ¿e haŋa nō 'ā a koe mo hoki ki ira?
43011009	He kī e Ietū: —¿Ta'e 'ō e ho'e 'ahuru mā piti hora o te 'ōtea? Te taŋata ha'ere 'i te 'ōtea 'ina e ko tu-tuki 'o te ai e mā'eha rō 'ā.
43011010	'E, mo ha'ere 'i te pō, he tu-tuki 'i te ta'e mā'eha.
43011011	He kī haka 'ou e Ietū: —Ko ha'uru 'ā te tātou repahoa ko Rātaro, 'e 'ī e au he oho he haka 'ara.
43011012	He kī e tā'ana nu'u hāpī: —E te Ma'ori, mo ai e ha'uru 'ana, ka kī 'ō he ora tō'ona māui-ui.
43011013	Te aura'a o tū vānaŋa era 'a Ietū: ko mate 'ā a Rātaro. 'E, e mana'u era e rā nu'u e vānaŋa 'ā o ruŋa i te ha'uru mau 'ana.
43011014	He haka aŋi-aŋi riva-riva ia e Ietū he kī pē nei ē: —Ko mate 'ā a Rātaro.
43011015	'E, ko koa 'ana a au 'o tō'oku ta'e ai 'i ira. He me'e riva-riva, pa'i, mo kōrua ki 'ata haka moe ai te kōrua mana'u 'i ruŋa i a au. Mai ki oho tātou ki u'i.
43011016	He kī ia e Tōmā, kī tako'a ko Hauā, ki te tētahi nu'u hāpī o rāua: «Mai ki oho tako'a a tātou ki mā-mate 'i muri i a Ietū».
43011017	I tu'u era a Ietū ki Vētānia he 'ite ka hā mahana o te tanu o Rātaro.
43011018	Te kona nei e hāhine rō 'ana ki Hērutarema: e toru 'ahuru tūma'a minuti mo ha'ere,
43011019	'e nu'u rahi te nu'u hūrio i oho i u'i i a Māria ararua ko Maratuka mo 'aroha 'e mo hokorua 'i te rāua 'ati.
43011020	I 'ite era a Maratuka 'ī ko tu'u 'ā a Ietū, he e'a he oho mo to'o mai; ko Māria i noho 'i te kona hare era.
43011021	He kī e Maratuka ki a Ietū: —E Ietū, 'āhani a koe 'i nei, e ko mate tō'oku taina.
43011022	'E, ka ai atu pē ira, ko 'ite 'ana e au e va'ai nō atu e te 'Atua 'i te hora nei i ta'a me'e nō era mo kī.
43011023	He pāhono e Ietū: —He ora tu'u taina.
43011024	He kī e Maratuka: —'Ē-ē, ko 'ite 'ana e au e ora haka 'ou rō 'i te hora haka ora i te nu'u mate 'i te mahana o te ture hope'a.
43011025	He kī ia e Ietū: —Ko au te me'e haka ora i te taŋata mai te mate. 'E ko au te me'e va'ai i te ora. Te taŋata ⌊haka moe i te mana'u⌋ 'i ruŋa i a au, ka mate atu, e ora haka 'ou nō.
43011026	'E te taŋata ora haka moe i te mana'u 'i ruŋa i a au, ki te hora hope'a e ko haka tapa mai muri i te 'Atua. ¿E haka moe rō 'ana koe i tu'u mana'u 'i ruŋa i te me'e nei?
43011027	He pāhono e Maratuka: —'Ē-ē. Mō'oku, a koe he ⌊Kiritō⌋, he Poki o te 'Atua mo oho mai ki te ao nei.
43011028	I oti era a Maratuka i te kī i te me'e nei, he hoki ki muri i tū taina era ō'ona ko Māria 'e he hā'umu-'umu: «'Ī te Ma'ori 'i nei. Ko kī mai 'ana mo oho ō'ou».
43011029	I ŋaro'a era e Māria i tū vānaŋa era, he e'a he oho ki te kona era 'i ira a Ietū.
43011030	A Ietū ia kai o'o 'ana ki Vētānia; ko te noho iŋa 'ā 'i tū kona piri era ki a Maratuka.
43011031	I take'a era e te nu'u hūrio o ira e hōrou rō 'ā a Māria i e'a ai, he e'a he oho 'i tu'a 'i te mana'u he oho he taŋi 'i te kona tanu o Rātaro.
43011032	I tu'u era a Māria ki tū kona era 'i ira a Ietū, he tū-turi he kī: —E te Ma'ori, 'āhani koe 'i nei, e ko mate tō'oku taina.
43011033	I take'a era e Ietū i te rahi o te taŋi o Māria ananake ko te nu'u hūrio o muri, he o'o te māui-ui ki roto i te māhatu 'e he haka 'aroha rō atu 'ai.
43011034	He 'ui ia: —¿'I hē tō'ona hakari? He pāhono e kuā Māria: —Mai ki oho ki haka take'a atu.
43011035	He pariŋi te matavai o Ietū.
43011036	He kī ia e te hūrio: «¡Ka u'i rā kōrua: e haŋa rahi rō 'ā ki rā kope!».
43011037	He kī e te tētahi o rā nu'u: «O te taŋata era i haka ora i te mata o te taŋata matapō. ¿Kai ai hō tā'ana rāve'a mo ta'e mate o Rātaro?».
43011038	He haka hāhine ia a Ietū ki te kona era 'i ira te hakari o Rātaro koia ko haka 'aroha. Te kona nei he 'ana e puru rō 'ā hai mā'ea nui-nui e tahi.
43011039	He kī e Ietū: —Ka ketu te mā'ea ena. He pāhono e Maratuka: —E Ietū, ka hā mahana o te mate; ko piro atu 'ā e noho mai ena.
43011040	He kī haka 'ou e Ietū: —¿Kai kī atu 'ō e au, mo haka moe mai ō'ou i tu'u mana'u 'i ruŋa i a au, he take'a e koe i te pūai o te 'Atua?
43011041	He ketu ia e te nu'u i rā mā'ea. He u'i a Ietū a te raŋi 'e he kī: «E Koro ō'oku ē, he māuru-uru atu a au 'o tu'u haka roŋo mai.
43011042	E 'ite rō 'ana e au e haka roŋo rō mai 'ā koe i tā'aku vānaŋa. E kī atu ena a au i te me'e nei mo te riva-riva o te nu'u nei, mo aŋi-aŋi e rāua: 'ā'au a au i uŋa mai».
43011043	I oti era te kī i tū me'e era, he ohu: «¡E Rātaro, ka e'a mai koe mai nā!».
43011044	He e'a ia a Rātaro ko ora haka 'ou 'ā, ko te viri iŋa 'ana te hakari 'e te 'āriŋa hai kahu viri o te nu'u mate. He kī ia e Ietū: «Ka kume-kume te kahu 'ai ka haka rē rō i a ia ki ha'ere».
43011045	Me'e rahi o tū nu'u hūrio oho era 'i muri i a kuā Māria, i take'a era i tū me'e aŋa era e Ietū, he haka moe rō 'ai i te mana'u 'i ruŋa i a ia.
43011046	Ka ai atu pē ira, he e'a he oho te tētahi o rā nu'u he 'a'amu i rā me'e ki te ⌊fariseo⌋.
43011047	Te fariseo 'e te ⌊oromatu'a⌋ ra-rahi he haka taka-taka tahi i te ⌊nūna'a taŋata i a rāua te kī iŋa hope'a o te haka tere hūrio⌋ 'e he kī: —¿He aha te tātou me'e ka aŋa nei? Ko rahi 'ā te mana aŋa e te taŋata era.
43011048	Mo haka rē nō o tātou mo aŋa mo oho i tā'ana me'e ena e aŋa mai ena, te taŋata ta'ato'a he haka moe i te mana'u 'i ruŋa i a ia, 'e te nu'u ra-rahi o te rōmano he oho mai he haka marere i te tātou ⌊Kona Ha'amuri 'Atua⌋ 'e he haka kore i te tātou haka tere iŋa.
43011049	E tahi o rā nu'u ko Kaifā, he oromatu'a hope'a o te ra-rahi o rā matahiti, he kī: —A kōrua e vānaŋa tahaŋa nō 'ā.
43011050	¿Kai aŋi-aŋi 'ana 'ō i hau rō atu 'i te tano mo mate o te taŋata e tahi mo te ta'ato'a ki te haka kore e te rōmano i a tātou 'e i te tātou haka tere iŋa?
43011051	I kī ai i rā me'e e Kaifā ta'e hai mana'u ō'ona. 'O te ai he oromatu'a hope'a o te ra-rahi o rā matahiti, i haka vānaŋa ai e te 'Atua pa he perofeta mo haka 'ite pē nei ē: e mate rō a Ietū mo te hūrio ta'ato'a.
43011052	'E ta'e mo te hūrio nō ka mate era, tako'a mo haka taka-taka tahi i te ŋā poki o te 'Atua 'i te henua ta'ato'a.
43011053	Mai rā mahana te nu'u ra-rahi o te hūrio i ha'amata i kī ai mo tiŋa'i mo haka mate i a Ietū.
43011054	'O ira a Ietū i ta'e ha'ere haka 'ou ai a te kona rahi o te taŋata o Hūrea. He oho ki te kona e tahi hāhine ki te kona 'one ta'e noho taŋata te 'īŋoa ko Efaraine. 'I ira i noho ai ananake ko tā'ana nu'u hāpī.
43011055	Mahana ta'e rahi nō te mahana toe mo te ⌊ŋoŋoro o te Pakate⌋, 'e me'e rahi taŋata e oho era ki Hērutarema mo ⌊haka ma'itaki⌋ i a rāua pa he me'e kī e te rāua haka tere iŋa, he me'e ra'e o rāua mo aŋa ki te tu'u iŋa mai o rā ŋoŋoro.
43011056	Te nu'u ia e kimi 'ana i a Ietū, 'e 'i te Kona Ha'amuri 'Atua e 'ui era ki a rāua 'ā: «¿Pē hē ki te kōrua kī? ¿E tu'u rō mai ki te ŋoŋoro nei 'o 'ina?».
43011057	Ko kī era 'ana, pa'i, e te fariseo 'e e te ŋā oromatu'a ra-rahi era: kope nō era mo take'a i a Ietū e haka 'ite ki a rāua mo haka 'a-'aru mo haka puru.
43012001	E ono mahana toe mo te ⌊Pakate⌋, he oho a Ietū ki Vētānia, he kona noho o Rātaro, he kope haka ora e ia.
43012002	'I ira i aŋa ai e tahi kai nui-nui mā Ietū. A Maratuka e tuha'a 'ā i te kai, 'e a Rātaro 'i ruŋa i te 'amurama'a e kai 'ā ananake ko kuā Ietū.
43012003	He ma'u ia e ⌊Māria⌋ e tahi 'apa o te mano'i he nardo, mano'i hope'a o te karo, he huri a ruŋa i te va'e o Ietū 'e 'ai ka haro'i hai rau'oho ō'ona. He puneki rō atu 'ai te 'eo o tū hare era.
43012004	He kī ia e Hura Ikariote, he kope mā'ana e ho'o i a Ietū:
43012005	—¿He aha te mano'i i ta'e ho'o ai mo hā'ū'ū ki te veve? Te moni, pa'i, o te mano'i era, 'āhani i ho'o, ko te tara ena mo 'auhau e toru hānere mahana aŋa.
43012006	I kī ai i te me'e nei e Hura ta'e 'o te haka 'aroha 'i te veve, he toke-toke. 'Ā'ana, pa'i, te hāpa'o i te rāua pūtē moni, 'e he toke nō te aŋa.
43012007	He kī e Ietū: —¡Ka haka rē koe i a Māria! E hāpa'o era i te mano'i ena mo paru i tō'oku hakari 'i te mahana o tō'oku mate.
43012008	Te nu'u veve e ko ŋaro mai muri i a kōrua ki te hora hope'a; 'e, a au e ko noho e ko oho nō atu 'i muri i a kōrua.
43012009	Me'e rahi nō atu nu'u i 'ite: 'i Vētānia a Ietū, 'e he e'a he oho ki ira, ta'e nō ki a Ietū u'i, ki a Rātaro tako'a, kope haka ora era e Ietū mai te mate.
43012010	He ha'a'au ia e te nu'u ⌊oromatu'a ra-rahi⌋ mo tiŋa'i mo haka mate tako'a i a Rātaro
43012011	'o te ai me'e rahi nu'u 'ina he haka roŋo haka 'ou ki a rāua, 'e ko haka moe 'ā i te rāua mana'u 'i ruŋa i a Ietū hai tū me'e topa era ki a Rātaro.
43012012	Me'e rahi taŋata i oho ki Hērutarema ki te ⌊ŋoŋoro he Pakate⌋ 'e, 'i te rua mahana, i 'ite ai he tu'u a Ietū.
43012013	He ha-hati ia i te raupā niu 'e he e'a he oho ki a Ietū mo hokorua mo oho mai koia ko 'eha e ohu era: «¡⌊Osana⌋!» «¡Taŋata ha'amaitai e te 'Atua te taŋata oho mai nei hai 'īŋoa ō'ona, he 'Ariki o Itaraera!».
43012014	He rava'a e Ietū e tahi muni 'e he eke ki ruŋa, pa he me'e kī 'i ruŋa i te ⌊Pāpa'i Mo'a⌋:
43012015	«'Ina ko ri'a-ri'a, e te nu'u o ⌊Tione⌋ ē. Ka u'i, nā ka pū rō mai te kōrua 'Ariki e eke rō 'ana 'i ruŋa i te muni».
43012016	'I rā hora, 'ina kai aŋi-aŋi e tā'ana nu'u hāpī i te aura'a o rā ŋā me'e. Ki ora haka 'ou a Ietū mai te mate, 'e ki hoki ki te raŋi, i haka topa iho ai te mana'u: te me'e ta'ato'a topa era ki a Ietū he me'e ko hā'aki era 'ā 'i ruŋa i te Pāpa'i Mo'a.
43012017	Te nu'u o muri i a Ietū 'i te hora haka ora i a Rātaro, te aŋa he 'a'amu nō i tū me'e take'a era e rāua.
43012018	'O ira te taŋata i e'a ai ki a Ietū, he 'ite o ruŋa i rā mana aŋa era e ia.
43012019	He kī e te ⌊fariseo⌋ ki a rāua 'ana: «Ko 'ati 'ana a tātou. 'Ina he me'e toe o tātou mo aŋa 'o oho tahi te taŋata 'i muri i a ia».
43012020	'I roto o te nu'u oho ki Hērutarema mo ha'amuri ki te 'Atua 'i te Pakate te nu'u kirieko.
43012021	He haka hāhine rā nu'u ki a Feripe, he kope o Vetetaira, kona o Karirea, he ani: «Ē, e haŋa rō 'ana a mātou mo māhani ki a Ietū».
43012022	He oho a Feripe he kī ki a Antarea, 'e ararua i oho i kī ai ki a Ietū.
43012023	He kī ia e Ietū: «Ko tano 'ā te hora mo haka take'a i te pūai 'e i te nui-nui o te ⌊Poki o te taŋata⌋.
43012024	'Ī a au he kī atu: te karu tariko mo ta'e tanu 'i roto i te 'ō'one, 'ina e ko tupu, he topa he karu mau nō e tahi. 'E mo tanu 'i roto i te 'ō'one, he tupu, 'e he rahi mai te kai.
43012025	»Te kope haŋa mo aŋa i tā'ana me'e nō era i haŋa ta'e tapa i te 'Atua e ko rava'a i te ora 'āpī 'ina he hope'a ra'a, 'e te kope haka rē i tā'ana me'e haŋa mo ha'atura ki te 'Atua he rava'a.
43012026	Te kope haŋa mo aŋa mai ki a au ka oho mai 'i muri i a au. 'E 'i te kona era 'i ira a au, 'i ira tako'a a ia. Te kope aŋa mai ki a au he haka nui-nui e tō'oku Matu'a.
43012027	»¡Ko ŋaro'a mai 'ana 'ō e au i te māui-ui hope'a o te nui-nui 'i roto i tō'oku māhatu! ¿Pē hē ia a au ana kī: “E Koro, ka haka kore atu koe i te 'ati ena 'o topa mai ki ruŋa i a au”? E ko tano a au mo kī pē ira. I oho mai ai, pa'i, a au mo te me'e mau nei 'ā.
43012028	Te me'e mau 'ā'aku mo kī: “E Koro, ka haka take'a tu'u pūai ki te taŋata ki ha'amuri atu ai ki a koe”». He ŋaro'a ia i te re'o e tahi mai te raŋi e kī 'ana: «Ko haka take'a era 'ana e au, 'e 'ī a au he haka take'a haka 'ou».
43012029	Te nu'u ŋaro'a 'i rā me'e he kī he pātiri. 'E o te tētahi te kī: «He merahi e vānaŋa 'ā ki a ia».
43012030	He kī e Ietū: «Ta'e ki a au te re'o era; e haka ŋaro'a atu 'ā ki a kōrua.
43012031	He hora era nei mo kī i te ūtu'a mo te taŋata ta'ato'a o te ao 'e mo rē o te 'Atua ki te kope 'ā'ana te haka tere i te ao nei ko Rukifero.
43012032	Ka veo ena i a au 'i ruŋa i te tātaurō, he uto tahi mai e au i te taŋata ta'ato'a».
43012033	Hai me'e nei i haka aŋi-aŋi ai e Ietū pē hē a ia ka mate era.
43012034	He kī e te taŋata: —E hā'aki ena 'i ruŋa i te Pāpa'i Mo'a: te ⌊Kiritō⌋ e ko mate ki te hora hope'a. ¿Pē hē ia a koe e kī mai ena e veo rō i te Poki o te taŋata 'i ruŋa i te tātaurō? ¿Ko ai ia nā Poki ena o te taŋata?
43012035	He kī e Ietū: —Mahana ta'e rahi te mahana toe ka noho atu ena 'i roto i a kōrua te mōrī haka mā'eha i te kōrua mana'u. 'O ira, ka hā'ere 'i roto i te mā'eha mai ai atu 'ana te mōrī, 'o rava'a a kōrua e te pōhāhā. Te kope ha'ere, pa'i, a roto i te pōhāhā, 'ina he take'a a hē a ia e oho ena.
43012036	Ka haka moe kōrua i te mana'u 'i ruŋa i te mōrī nei mai ta'e ŋaro, ki ai ai a kōrua o nei mōrī. I oti era a Ietū i te kī i te ŋā me'e nei, he oho he haka ŋaro 'o take'a e rā nu'u.
43012037	A Ietū i aŋa rō i te mana hope'a o te nui-nui 'i mu'a i te taŋata 'e, ka ai atu pē ira, me'e rahi nō atu nu'u 'ina he haka moe i te rāua mana'u 'i ruŋa i a ia.
43012038	Hai me'e nei i tano ai te me'e pāpa'i e te perofeta era ko 'Itaia pē nei ē: «E te 'Atua, ¿e ai rō 'ana hō te nu'u haka roŋo 'e ha'atura ki te tāua roŋo? ¿E ai rō 'ana hō te nu'u haŋa mo aŋi-aŋi: he pūai ō'ou te me'e take'a ena e rāua?».
43012039	'I te ta'e haka moe i te rāua mana'u 'i ruŋa i a Ietū i tano tako'a ai te me'e pāpa'i era e 'Itaia pē nei ē:
43012040	«Te nu'u hārui i te 'Atua hai tua'ivi ko haka keva 'ā e ia i te mata 'o take'a, 'e ko haka mira-mira 'ana i te mana'u 'o aŋi-aŋi; 'o huri mai te rāua mana'u a ruŋa i a au 'e 'o haka ora e au».
43012041	I kī ai a 'Itaia i te vānaŋa nei 'i te me'e era ko haka take'a era 'ā e te 'Atua ki a ia 'i mu'a 'ā i te pūai o Ietū; 'o ira i vānaŋa ai o ruŋa.
43012042	Ka ai atu pē ira, me'e rahi hūrio ra-rahi i ⌊haka moe i te mana'u⌋ 'i ruŋa i a Ietū, 'ātā te tētahi nu'u hope'a o te ra-rahi. Te me'e nō, 'ina he haka 'ite 'i mu'a o te taŋata he ri'a-ri'a 'i te fariseo, 'o haka e'a mau rō 'āvai i a rāua mai roto i te ⌊hare pure hūrio⌋.
43012043	I hau rō atu, pa'i, te haŋa mo vānaŋa riva-riva o te taŋata o ruŋa i a rāua ki te ai o te mana'u riva-riva o te 'Atua mo rāua.
43012044	He kī pūai e Ietū: «Te kope haka moe mai i tō'ona mana'u e haka moe tako'a 'ana i te mana'u 'i ruŋa i te Kope uŋa mai i a au.
43012045	'E te kope take'a i a au te me'e take'a he kope uŋa mai i a au.
43012046	I oho mai ai a au ki te ao nei pa he mōrī haka mā'eha i te mana'u o te taŋata 'o noho te nu'u haka moe i te mana'u 'i ruŋa i a au 'i roto i te pōhāhā.
43012047	»Te kope ŋaro'a i tā'aku vānaŋa 'e 'ina he ha'atura, ta'e mā'aku e haka ūtu'a. Ta'e, pa'i, a au i oho mai ai mo haka ūtu'a i te taŋata o te ao; i oho mai ai mo haka e'a mai roto i te ūtu'a o te hara 'e mo va'ai i te ora 'āpī 'ina he hope'a ra'a.
43012048	Te kope ta'e haŋa mai 'e ta'e ha'atura ki tā'aku vānaŋa ko ai era 'ana te me'e mo haka ūtu'a i a ia: he vānaŋa kī era e au. Hai rā vānaŋa ka haka ūtu'a ena 'i te mahana o te ture hope'a.
43012049	»E vānaŋa atu era, pa'i, a au ta'e hai mana'u ō'oku 'ā; o te Matu'a uŋa mai i a au i kī mai i tā'aku me'e mo haka 'ite 'e mo hāpī.
43012050	'E ko 'ite 'ana e au: o tā'ana roŋo te va'ai i te ora 'āpī 'ina he hope'a ra'a. 'O ira, tā'aku me'e kī atu he me'e kī mau mai era 'ā e tō'oku Matu'a mo haka 'ite atu».
43013001	Te ⌊Pakate⌋ kai ha'amata 'ā, 'e a Ietū ko 'ite era 'ana ko tano 'ā tō'ona hora mo haka rē i te ao nei 'e mo hoki ki muri i tō'ona Matu'a. Te aŋa 'ā'ana he haka take'a he oho nō i tō'ona haŋa ki tā'ana nu'u, 'e pē ira i aŋa i oho ai 'ātā ki te hope'a.
43013002	Ka ai atu pē ira, ko ai era 'ā 'i roto i te māhatu o Hura, poki 'a Tīmona Ikariote, te mana'u o Rukifero mo ho'o i a Ietū. 'E a Ietū, 'i te 'ite: mai te 'Atua a ia i oho mai ai 'e ki a ia ka hoki era, 'e 'i te 'ite tako'a ko va'ai 'ana ki a ia e tō'ona Matu'a i te parau o te me'e ta'ato'a o te ao, e kai nō 'ā he māroa mai ruŋa i te 'amurama'a, he patu i te paratoa 'e he here i te pānio pa he pena.
43013005	He to'o i te vātōrio 'e he ha'a'ī hai vai. He ha'amata ia he haka hopu i te va'e o tā'ana nu'u hāpī 'e he haro'i hai tū pānio era.
43013006	I oho era mo haka hopu i te va'e o Tīmona, kī tako'a ko Pētero, he kī: —E Ietū, ¿He haka hopu mai a koe i tō'oku va'e?
43013007	He pāhono e Ietū: —'Ina he aŋi-aŋi e koe, 'i te hora nei, he aha a au e aŋa nei i te me'e nei; pe mu'a ka oho ena he aŋi-aŋi e koe.
43013008	He kī e Pētero: —¡E ko ha'ati'a atu e au ki te hora hope'a mo haka hopu mai ō'ou i tō'oku va'e! He pāhono e Ietū: —Mo ta'e haka hopu atu ō'oku i tu'u va'e, ta'e ia a koe 'ā'aku.
43013009	He kī e Pētero: —¡Mo ai ia pē ira, ta'e nō he va'e ta'a me'e mo haka hopu mai; ka haka hopu tako'a mai tō'oku rima 'e tō'oku pū'oko!
43013010	He pāhono e Ietū: —Te taŋata hopu iho, ¿mo aha 'ā ana hopu haka 'ou? E ma'itaki rō 'ā, pa'i. He va'e nō te me'e mo hopu. 'E a kōrua e ma'itaki rō 'ana, ka ai atu e tahi o roto o kōrua ta'e pē ira.
43013011	Te vānaŋa kī era e Ietū: «ta'e ta'ato'a o kōrua e ma'itaki rō 'ā», 'o te 'ite ko ai te kope ka ho'o era i a ia.
43013012	I oti era te haka hopu i te va'e, he uru haka 'ou a Ietū i tō'ona paratoa, he noho haka 'ou 'i ruŋa i te 'amurama'a, 'e he 'ui: «¿E aŋi-aŋi rō 'ana e kōrua tā'aku me'e aŋa atu ena?
43013013	A kōrua e kī mai ena: “e te Ma'ori”, 'e, tako'a, “e te Pū'oko Haka Tere ē”. Ko tano 'ana, he aŋi mau 'ā to kōrua.
43013014	Mo ai a au, te Ma'ori 'e te Pū'oko Haka Tere o kōrua, ko haka hopu atu 'ana i te kōrua va'e, pē ira tako'a 'ana a kōrua ana aŋa 'i roto i a kōrua.
43013015	»Hai me'e aŋa ena e au, i haka take'a atu ai he aha te kōrua me'e mo aŋa.
43013016	'Ī a au he kī atu: 'ina he tāvini 'ata hau ki te kope haka aŋa i a ia, 'e 'ina he kope ma'uroŋo 'ata hau ki te kope haka uŋa i a ia.
43013017	Mo aŋi-aŋi o kōrua i tā'aku me'e hāpī atu ena 'e mo aŋa i rā ŋā me'e, he ha'amaitai kōrua e te 'Atua.
43013018	»Te me'e kī atu ena e au ta'e mo kōrua ta'ato'a. Ko 'ite riva-riva 'ana e au ko ai ko ai tā'aku me'e i to'o mo taŋata hāpī 'ā'aku. I aŋa ai pē ira mo tano ki te me'e kī 'i ruŋa i te ⌊Pāpa'i Mo'a⌋ pē nei ē: “Te kope kai ararua māua, ko hārui mai 'ā i a au hai tua'ivi”.
43013019	»E kī atu ena a au i te me'e nei mo aŋi-aŋi riva-riva e kōrua, 'i te hora ena ka topa ena rā me'e, pē nei ē: a au he kope mau nei 'ā e au e kī atu ena.
43013020	'Ī a au he kī atu: Te kope here 'i roto i tō'ona māhatu i te kope uŋa e au e here tako'a 'ana i a au 'i roto i tō'ona māhatu, 'e te kope here i a au 'i roto i tō'ona māhatu e here tako'a 'ana i te kope uŋa mai i a au».
43013021	I oti era i te kī i te me'e nei, he ŋaro'a e Ietū i te māui-ui 'i roto i tō'ona māhatu, 'e he kī: «Nā e tahi o kōrua he va'ai i a au ki te nu'u».
43013022	He ha'amata ia te nu'u hāpī 'a Ietū he u'i-u'i ki a rāua 'ā; 'ina he aŋi-aŋi o ruŋa i a ai e vānaŋa era.
43013023	E tahi o rā nu'u, he kope haŋa rahi 'a Ietū, e kai 'ana 'i muri.
43013024	I ha'aaura'a atu e Pētero hai rima mo 'ui ki a Ietū o ruŋa i a ai e vānaŋa era.
43013025	He 'ata haka hāhine rā kope ki muri i a Ietū, he 'ui: —E Ietū, ¿ko ai nā me'e?
43013026	He pāhono e Ietū: —'Ī a au he haka ruku e tahi parehe haraoa; kope era ki a ia a au ka va'ai nei, ko ia. 'I tū hora 'ā he haka ruku a Ietū e tahi parehe haraoa 'e he va'ai ki a Hura, he poki 'a Tīmona Ikariote.
43013027	'I te hora to'o mau era 'ā e Hura i te haraoa i o'o ai ki roto i tō'ona māhatu a Rukifero. He kī ia e Ietū: «Ta'a me'e mana'u ena mo aŋa, ka ke'o-ke'o ka aŋa rō 'ai».
43013028	'Ina e tahi o rā nu'u kai era ananake ko kuā Ietū i aŋi-aŋi he aha e kī era i rā me'e ki a Hura.
43013029	'E, 'i te ai 'a Hura te hāpa'o i te rāua pūtē moni, he mana'u e te tētahi o rā nu'u e kī 'ā a Ietū mo ho'o hai me'e mo te ŋoŋoro, 'o mo va'ai hai moni mo te veve.
43013030	I to'o era e Hura i rā haraoa he e'a he oho. Ko pō 'ana ia te mahana.
43013031	I e'a era a Hura he kī a Ietū: —E ko roa he take'a te pūai 'e te nui-nui o te ⌊Poki o te taŋata⌋, 'e hai ia ka take'a tako'a ena te pūai 'e te nui-nui o te 'Atua.
43013032	'E mo ai hai Poki o te taŋata e haka take'a ena i te pūai 'e i te nui-nui o te 'Atua, pē ira tako'a 'ana e haka take'a ena e te 'Atua i te pūai 'e i te nui-nui o te Poki. Te me'e nei ka topa ena e ko roa hia.
43013033	»E kuā ŋā poki 'ā'aku ē, e ko noho haka 'ou atu a au 'i muri i a kōrua. E kimi rō mai kōrua. 'E pa he me'e kī e au ki te nu'u ⌊hūrio⌋ ra-rahi ka kī tako'a atu ena a au 'i te hora nei: e ko tu'u atu kōrua ki te kona nei ō'oku ka oho nei.
43013034	»He haka rē atu au i te roŋo 'āpī nei: E haŋa kōrua ki te rua. Pa he haŋa nei ō'oku mo kōrua, pē ira kōrua ana haŋa 'i roto i a kōrua.
43013035	Mo haŋa o kōrua pē ira, he 'ite e te taŋata: he nu'u hāpī kōrua 'ā'aku.
43013036	He 'ui e Pētero ki a Ietū: —E Ietū, ¿ki hē koe ka oho ena? He pāhono e Ietū: —Te kona nei ō'oku ka oho nei, e ko tano mo oho atu ō'ou 'i te hora nei; ki tano tu'u hora he oho atu koe.
43013037	He kī e Pētero: —E Ietū, ¿he aha a au ana ta'e oho atu 'i te hora nei? ¡E va'ai nō a au i a au ki te mate mō'ou!
43013038	He pāhono e Ietū: —¿He parauti'a mau 'ā e va'ai rō koe i a koe ki te mate mō'oku? 'Ī a au he kī atu: e ko 'o'oa hia te moa ka kī ena e koe e toru kī iŋa kai 'ite koe ko ai a au.
43014001	«'Ina kōrua ko mana-mana'u 'o māui-ui te kōrua māhatu. Ka haka moe nō te kōrua mana'u 'i ruŋa i te 'Atua 'e 'i ruŋa i a au.
43014002	'I te hare o tō'oku Matu'a e rahi rō 'ana te kona mo noho. 'Āhani ta'e pē ira, e ko kī tahaŋa atu a au e haka riva-riva rō a au i te kona mo kōrua.
43014003	Ki oho au ki haka riva-riva, he hoki mai a au he to'o i a kōrua mo noho tahi o tātou 'i te kona era 'i ira a au.
43014004	A kōrua e 'ite rō 'ana ko ara hē te ara mo tu'u ki te kona ki ira a au ka iri nei».
43014005	He kī e Tōmā: —E Ietū, 'ina a mātou kai 'ite ki hē koe ka oho ena. ¿Pē hē ia a mātou ana 'ite i te ara?
43014006	He pāhono e Ietū: —Ko au te ara, te parauti'a, 'e te ora. Hai au mau nō kōrua ana tu'u ki te 'Atua Matu'a.
43014007	Mo 'ite o kōrua ko ai a au, he 'ite tako'a ko ai te Matu'a. 'E mai te hora nei ka 'ite ena a kōrua ko ai a ia; ko take'a ko oho nō mai era 'ā, pa'i, e kōrua i a ia.
43014008	He kī ia e Feripe: —E Ietū, te me'e haŋa o mātou he haka take'a mai ō'ou i te Matu'a.
43014009	He pāhono e Ietū: —E Ripe, 'i muri i a kōrua 'ana a au, 'e, ¿kai aŋi-aŋi 'ā e koe ko ai a au? Te kope take'a i a au ko take'a 'ā i te Matu'a. ¿He aha ia a koe e kī mai ena mo haka take'a atu ō'oku i te Matu'a?
43014010	¿Kai aŋi-aŋi 'ana 'ō e koe a māua ko te 'Atua Matu'a e tahi mau nō? Te me'e nei e au e kī atu ena ta'e he me'e i mana'u e au. O te Matu'a nei 'i roto i a au te aŋa i tā'ana me'e mana'u mo aŋa.
43014011	»E 'ite kōrua: a māua ko te 'Atua Matu'a e tahi mau nō. Mo ta'e ai he parauti'a mo kōrua te me'e nei, ka haka topa nō te kōrua mana'u 'i ruŋa i tā'aku mana aŋa oho mai ena.
43014012	'E 'ī a au he kī atu: te kope haka moe i tō'ona mana'u 'i ruŋa i a au, e aŋa tako'a rō i te me'e aŋa e au, 'e he aŋa tako'a i te me'e 'ata hau rō atu hai oho ō'oku ki te kona era 'i ira te Matu'a.
43014013	'E te me'e ta'ato'a mo no-no'i hai 'īŋoa ō'oku he haka tano e au, ki ai ai hai Poki ka take'a ena te pūai 'e te nui-nui o te Matu'a.
43014014	Te me'e ta'ato'a no-no'i mai hai 'īŋoa ō'oku he haka tano e au.
43014015	»Mo haŋa mai o kōrua, he ha'atura kōrua ki tā'aku roŋo.
43014016	Ka iri nei a au, he no-no'i ki te Matu'a mo uŋa mai i te kope tā'ana me'e aŋa he hā'ū'ū, he Vārua Maitai hāpī i te Parauti'a, mo noho mau rō atu 'ai 'i roto i a kōrua. Te Vārua Maitai e ko ai i te nu'u o te ao nei ta'e ⌊haka moe i te mana'u⌋ 'i ruŋa i a au, he ta'e 'ite 'e he ta'e aŋi-aŋi ko ai a ia. Ko kōrua te me'e i aŋi-aŋi; a ia, pa'i, nā 'i muri i a kōrua 'e pe mu'a ka oho ena 'i roto i a kōrua mau 'ana ka noho ena.
43014018	»E ko haka rē a au i a kōrua pa he ŋā poki 'ina he matu'a; e hoki rō mai a au ki a kōrua.
43014019	Mahana ta'e rahi nō te mahana toe mo take'a i a au e te nu'u o te ao nei ta'e haka moe i te mana'u 'i ruŋa i a au. Mo kōrua nō a au e take'a, 'e he ora kōrua 'i te ai e ora rō 'ana a au.
43014020	'I rā mahana ka aŋi-aŋi ena e kōrua: a māua ko te Matu'a e tahi mau nō, a au o kōrua, 'e a kōrua 'ā'aku.
43014021	»Te kope haka roŋo 'e ha'atura ki tā'aku roŋo, ko ia te kope haŋa parauti'a mai. Tō'oku Matu'a he haŋa ki a ia 'e he haŋa tako'a e au, 'e ki a ia a au ka haka take'a ena pē hē tō'oku huru.
43014022	He 'ui e Hura era ta'e ko Hura Ikariote: —E Ietū, ¿he aha ka ai ena ki a mātou nō koe ka haka take'a mai ena 'e ta'e ki te nu'u ta'ato'a o te ao?
43014023	He pāhono e Ietū: —Te kope haŋa mai ki a au he haka roŋo 'e he ha'atura ki tā'aku vānaŋa. He haŋa e tō'oku Matu'a 'e he oho a māua ko te Matu'a he noho tahi mātou.
43014024	Te kope ta'e haŋa mai ki a au 'ina he haka roŋo 'e he ha'atura ki tā'aku vānaŋa. Te vānaŋa kī atu e au ta'e 'ā'aku, o te Matu'a uŋa mai i a au.
43014025	»Mai ai atu 'ana a au 'i muri i a kōrua e kī atu ena a au i te me'e ta'ato'a nei.
43014026	'E, ki oho mai te kope hā'ū'ū era, he Vārua Maitai uŋa mai e te Matu'a hai 'īŋoa ō'oku, he hāpī atu i te me'e ta'ato'a 'e he haka mana'u tahi atu i tā'aku vānaŋa kī atu era.
43014027	»'Ina ko mana-mana'u 'e 'ina ko ri'a-ri'a kōrua. He haka rē atu a au i te haumārū: ta'e ko te haumārū ena mo va'ai atu e te nu'u o te ao nei ta'e haka moe i te mana'u 'i ruŋa i a au, he haumārū mā'aku mau nō e va'ai atu.
43014028	Ko ŋaro'a 'ana e kōrua i tō'oku kī iŋa atu he oho a au 'e he hoki haka 'ou mai ki a kōrua. 'Āhani e haŋa parauti'a rō mai 'ana a kōrua, ko koa tako'a 'ana 'o te 'ite he oho a au ki te Matu'a; a ia, pa'i, 'ata hau rō atu ki a au.
43014029	»E kī atu ena a au i te me'e nei mo 'ite e kōrua, hora era ka topa era: he parauti'a mau 'ā tā'aku me'e kī atu era.
43014030	'Ina a au e ko vānaŋa rahi haka 'ou atu; nā, pa'i, e oho mai ena te kope 'ā'ana te ao nei te haka tere. 'E, ka ai atu 'ā'ana te haka tere, ta'e i a ia te parau ō'oku.
43014031	Te me'e ta'ato'a nei he me'e mau 'ā mo topa, mo 'ite e te taŋata ta'ato'a e haŋa rahi rō 'ana a au ki te Matu'a 'e e aŋa rō 'ana a au i tā'ana me'e kī mai. »'E, hora nei, ka e'a kōrua ki ruŋa ki oho rō tātou.
43015001	»He tumu vino parauti'a a au; o tō'oku Matu'a te haka heu 'e te hāpa'o.
43015002	Mo ta'e hua e tahi maŋa ō'oku, he ko-koti; 'e mo hua, he to-tope mo 'ata hua.
43015003	A kōrua, 'i te ⌊haka moe i te mana'u⌋ 'i ruŋa i tā'aku vānaŋa, ko ma'itaki 'ana pa he ŋā maŋa era ko tope-tope riva-riva 'ana.
43015004	»'Ina kōrua ko haka topa mai muri i a au, pa he ta'e haka topa iŋa nei ō'oku i a au mai muri i a kōrua. Te maŋa vino e tahi e ko hua mo ko-koti mo haka topa mai te tumu. Pē ira 'ana kōrua, mo topa mai muri i a au e ko hua, te aura'a, e ko riva kōrua mo aŋa i te me'e haŋa e te 'Atua.
43015005	»Ko au te tumu vino, ko kōrua te maŋa. Mo ra'u nō mai o kōrua 'i ruŋa i a au 'e a au ki a kōrua, he 'ata rahi te hua iŋa; 'e mo kore ō'oku, e ko rava'a e kōrua mo aŋa i te me'e tano ki te mata o te 'Atua.
43015006	Te kope haka topa i a ia mai muri i a au pa he maŋa ko ko-koti ko hoa 'ā. He paka-paka, he runu 'e he tutu 'i roto i te ahi.
43015007	»Mo noho nō mai o kōrua 'i muri i a au, 'e mo ma'u riva-riva i tā'aku hāpī nei, te me'e mo no-no'i mai e kōrua he va'ai atu.
43015008	Mo hua rahi o kōrua, te aura'a, mo aŋa i te me'e tī-tika ki te mata o te 'Atua, e ha'ahana-hana 'ā ki te 'Atua Matu'a, 'e he riro ia a kōrua he nu'u hāpī parauti'a 'ā'aku.
43015009	E haŋa rahi rō atu 'ana a au ki a kōrua, pa he haŋa iŋa mai ena o te Matu'a ki a au. E ma'u 'i roto i te kōrua māhatu te haŋa nei ō'oku ki a kōrua.
43015010	Mo ha'atura o kōrua ki tā'aku roŋo, e ko kore tō'oku haŋa mo kōrua, pa he ta'e kore iŋa ena 'ā o te haŋa o tō'oku Matu'a ki a au 'o te ha'atura ō'oku ki tā'ana roŋo.
43015011	»E kī atu ena a au i te me'e nei mo rahi o te kōrua koa pa he koa iŋa nei ō'oku.
43015012	Tā'aku roŋo: e haŋa kōrua ki te rua pa he haŋa iŋa nei ō'oku ki a kōrua.
43015013	Te haŋa hope'a o te nui-nui he va'ai o te kope e tahi i a ia ki te mate mo tō'ona repahoa.
43015014	Mo aŋa kōrua i tā'aku me'e nei e kī atu ena, he repahoa parauti'a mau 'ā kōrua ō'oku.
43015015	E ko kī haka 'ou atu a au he tāvini kōrua; te tāvini, pa'i, 'ina he 'ite i te mana'u o te kope haka aŋa i a ia. Mō'oku a kōrua he repahoa; ko haka 'ite tahi atu 'ana, pa'i, a au i te me'e kī mai e tō'oku Matu'a.
43015016	»Ta'e hai haŋa o kōrua i ai ena he nu'u hāpī 'ā'aku. 'Ā'aku kōrua i ha'ata'a 'e ko uŋa 'ā mo 'ata rahi te kōrua hua iŋa, te aura'a, mo 'ata rahi te kōrua me'e riva-riva aŋa, 'e mo ta'e ŋaro nā me'e ki te hora hope'a. 'E te me'e no-no'i e kōrua hai 'īŋoa ō'oku he va'ai atu e te Matu'a.
43015017	Tā'aku me'e nei e kī atu ena: e haŋa kōrua ki te rua.
43015018	»Mo ai e ma'u rō 'ā i te riri mo kōrua te taŋata o te ao nei ta'e haka moe i te mana'u 'i ruŋa i a au, e 'ite: 'i ra'e te nu'u era i ma'u ai i te riri mō'oku.
43015019	'Āhani kōrua o te nu'u era 'ā, ko te haŋa iŋa atu 'ana, pa he haŋa iŋa ki te rāua nu'u. 'Ā'aku kōrua i ha'ata'a mai mai roto i a rāua, 'o ira e ma'u ena i te riri mo kōrua, 'o te ta'e ai haka 'ou kōrua o rāua.
43015020	»E u'i 'o rehu tā'aku me'e kī atu: “'Ina e tahi tāvini 'ata hau rō atu ki te kope haka aŋa i a ia”. Mo ai, pa'i, i tute rō mai i a au mo tōtōā, he tute tako'a atu i a kōrua; 'e mo ai i haka roŋo rō ki tā'aku vānaŋa, he haka roŋo tako'a atu ki a kōrua.
43015021	'O te ai a kōrua 'ā'aku, he aŋa tahi atu i te me'e nei 'i ruŋa i a kōrua, he ta'e aŋi-aŋi e rā nu'u ko ai mau te kope uŋa mai era i a au.
43015022	»'Āhani a au i ta'e tu'u mai 'e i ta'e haka 'ite i te parauti'a, e ko ai te rāua hape 'o te hārui mai i a au 'e i tā'aku vānaŋa hai tua'ivi. 'E, hora nei, 'ina he 'ōtohe toe mo te rāua hara.
43015023	Te nu'u ma'u i te riri mō'oku e ma'u tako'a rō 'ā i te riri mo tō'oku Matu'a.
43015024	'E, 'āhani i ta'e aŋa e au i te mana kai aŋa 'ā e te rua kope, e ko ai te rāua hape 'o te hārui mai i a au hai tua'ivi. A rāua ko take'a 'ana i tō'oku aŋa iŋa i te ŋā me'e nei 'e, ka ai atu pē ira, ko te ma'u iŋa 'ā i te riri mō'oku 'e mo tō'oku Matu'a.
43015025	Hai oho iŋa nei o rāua e haka tano ena te me'e kī 'i ruŋa i te ⌊Pāpa'i Mo'a⌋ pē nei ē: “E ma'u tahaŋa nō 'ana i te riri mō'oku”.
43015026	»Ki tu'u mai tū kope hā'ū'ū era, he ⌊Vārua Maitai⌋ hāpī i te Parauti'a mo uŋa mai e au mai tō'oku Matu'a, ko ia te mata'ite mo kī atu i te parauti'a o ruŋa i a au.
43015027	'E a kōrua he mata'ite tako'a ō'oku; 'i muri i a au 'ana, pa'i, kōrua mai te hora ha'amata hāpī era 'ā ō'oku.
43016001	»A au e kī atu ena i te ŋā me'e nei 'o 'aka-'aka te kōrua haka moe iŋa i te mana'u 'i ruŋa i a au.
43016002	A kōrua nā he haka e'a mau rō 'ai mai roto i te ⌊hare pure hūrio⌋; 'e 'ātā e tu'u rō te mahana te kope nō era mo tiŋa'i mo haka mate i a kōrua he mana'u e aŋa 'ana i te me'e haŋa e te 'Atua.
43016003	Te ŋā me'e nei ka aŋa atu ena ki a kōrua 'o te ta'e 'ite ko ai a au 'e ko ai te Matu'a.
43016004	E haka 'ite atu ena au i te me'e nei mo haka topa o te kōrua mana'u, hora ena ka topa atu ena rā me'e, ko kī atu era 'ana e au. »Kai kī atu a au i te me'e nei 'i tū hora ra'e era 'o te ai 'i muri i a kōrua 'ana a au.
43016005	Hora nei he hoki a au ki te kope 'ā'ana a au i uŋa mai, 'e 'ina 'ā e tahi o kōrua i 'ui mai ki hē au ka oho nei.
43016006	Te me'e nō, ko mamae 'ana te kōrua māhatu 'o te kī atu ō'oku i te me'e nei.
43016007	Te parauti'a, i hau 'i te riva mo kōrua mo oho ō'oku. Mo ta'e oho ō'oku, e ko tu'u mai tū kope hā'ū'ū era, he Vārua Maitai, mo noho 'i roto i a kōrua; 'e mo oho ō'oku, he uŋa mai e au.
43016008	»Ki tu'u mai a ia, he haka 'ite ki te taŋata o te ao nei ko ai te kope hara, ko ai te kope 'ina e tahi hape, 'e 'i ruŋa i a ai ka topa ena te ture o te 'Atua.
43016009	Te kope hara: he taŋata ta'e ⌊haka moe i te mana'u⌋ 'i ruŋa i a au;
43016010	te kope 'ina e tahi hape: ko au mau nei 'ā ka iri nei ki te Matu'a, 'e e ko take'a haka 'ou e kōrua;
43016011	'e te kope 'i ruŋa i a ia ka topa ena te ture o te 'Atua: ko te kope ena 'ā'ana te ao te haka tere, te aura'a, ko Rukifero, he kope ko ai era 'ā tō'ona ūtu'a.
43016012	»E rahi nō 'ana tā'aku me'e mo kī atu; 'e, mo kī atu ō'oku 'i te hora nei, e ko aŋi-aŋi e kōrua.
43016013	Ki tu'u mai te Vārua o te parauti'a, he haka aŋi-aŋi he oho atu i te parauti'a ta'ato'a o te 'Atua. Ta'e hai mana'u ō'ona 'ā ka vānaŋa atu ena, hai me'e i ŋaro'a e ia, 'e he haka 'ite tako'a atu he aha te me'e ka topa ena.
43016014	»He haka nui-nui i a au hai to'o i tō'oku mana'u 'e hai haka 'ite atu ki a kōrua.
43016015	Te mana'u ta'ato'a o te 'Atua Matu'a i a au. 'O ira i kī atu ai e au: mai i a au ka 'ite ena e te Vārua Maitai i tō'oku mana'u 'e mā'ana e haka 'ite atu.
43016016	»'Ina he hora toe he ŋaro a au. 'E pe mu'a 'iti he take'a haka 'ou e kōrua i a au.
43016017	Tētahi o te nu'u hāpī 'a Ietū he 'ui ki a rāua 'ā: «¿He aha te aura'a o te me'e kī mai era pē nei ē: 'ina he hora toe he ŋaro a ia, 'e pe mu'a 'iti he take'a haka 'ou? 'E, tako'a, ¿he aha te aura'a o te me'e kī mai ena he oho a ia ki te Matu'a?
43016018	¿He aha te ha'aaura'a o te vānaŋa ena: “'ina he hora toe”? 'Ina he aŋi-aŋi mai he aha tā'ana me'e ena e vānaŋa mai ena».
43016019	He aŋi-aŋi ia e Ietū e haŋa rō 'ā rā nu'u mo 'ui ki a ia, 'e he kī: —Ko kī atu 'ana a au 'ina he hora toe he ŋaro a au, 'e pe mu'a 'iti he take'a haka 'ou e kōrua i a au. ¿He ha'aaura'a o te me'e nei te me'e haŋa o kōrua mo 'ite?
43016020	'Ī a au he kī atu: e ta-taŋi rō 'e e koromaki rō kōrua, 'e te nu'u o te ao nei ta'e haka moe i te mana'u 'i ruŋa i a au e koa rō. 'E, ka ai atu e koromaki rō kōrua, te koromaki era e huri rō ki te koa.
43016021	»E hāhine ena te poki mo poreko, he mamae te vi'e. I poreko era he rehu rō atu 'ai rā mamae 'i te rahi o te koa mo te poki ko poreko 'ā.
43016022	Pē ira tako'a 'ana te kōrua mamae ena. Ki piri haka 'ou a tātou, he koa te kōrua māhatu, ko te koa ena 'ina he rua kope mo hiko.
43016023	»'I rā mahana e ko 'ui haka 'ou mai kōrua e tahi me'e. 'E 'ī a au he kī atu: he va'ai atu e te Matu'a i te me'e ta'ato'a o kōrua ka no-no'i ena hai 'īŋoa ō'oku.
43016024	Ki te hora nei, kai no-no'i 'ana kōrua e tahi me'e hai 'īŋoa ō'oku; ka no-no'i, he va'ai atu ki koa riva-riva ai kōrua.
43016025	»Ki te hora nei e vānaŋa atu ena a au hai 'a'amu ha'aaura'a. 'E, 'ī ko hāhine 'ā te hora mo ta'e vānaŋa haka 'ou atu pē ira. Hai vānaŋa mo aŋi-aŋi riva-riva e kōrua ka haka 'ite atu ena o ruŋa o te 'Atua Matu'a.
43016026	'I rā mahana he no-no'i kōrua hai 'īŋoa ō'oku. ¿Mo aha 'ana a au ana no-no'i ki te Matu'a mo kōrua? Mo kōrua mau 'ā e no-no'i.
43016027	Te Matu'a, pa'i, e haŋa rahi rō 'ana ki a kōrua. E haŋa atu ena 'o te haŋa mai o kōrua ki a au 'e 'o te ai he parauti'a mau 'ana mo kōrua: a au i oho mai ai mai i a ia.
43016028	Mai te Matu'a a au i oho mai ai ki te ao nei, 'e, hora nei, he haka rē a au i te ao 'e he hoki a au ki a ia.
43016029	He kī ia ki a Ietū e tā'ana nu'u hāpī: —E vānaŋa mai ena koe 'i te hora nei hai vānaŋa mo aŋi-aŋi riva-riva e mātou, 'e ta'e hai 'a'amu ha'aaura'a.
43016030	A mātou ko 'ite 'ana 'i te hora nei: a koe ko 'ite tahi 'ana i te me'e, 'ātā ki te mātou me'e mana'u mo 'ui atu. 'O ira he parauti'a mau 'ā mo mātou: a koe mai te 'Atua i oho mai ai.
43016031	He pāhono e Ietū: —¿He aŋi mau 'ā he parauti'a mo kōrua?
43016032	Nā he tu'u mai te hora, ko te hora mau nei 'ā, he maraŋa tahi kōrua ki te kōrua kona, 'e he haka rē kōrua i a au hoko tahi nō. Nōatu. Ta'e a au hoko tahi nō; ararua māua ko te Matu'a.
43016033	E kī atu ena au i te me'e ta'ato'a nei mo noho kōrua 'i roto i te haumārū 'o te ai o kōrua 'ā'aku. 'I te ao nei e 'amo rō kōrua i te 'ati. Kiahio kōrua; ko rē 'ana, pa'i, a au ki te kope 'ā'ana te haka tere i te ao.
43017001	I oti era te kī i te ŋā me'e nei, he u'i a Ietū a te raŋi he kī: «E Koro, ko tano 'ā te hora. Ka haka take'a te pūai 'e te nui-nui o ta'a Poki mo haka take'a tako'a e ia i tu'u pūai 'e i tu'u nui-nui.
43017002	»Ko va'ai 'ana a koe ki ta'a Poki i te parau mo haka tere i te taŋata ta'ato'a o te ao 'e mo va'ai i te ora 'āpī 'ina he hope'a ra'a ki te nu'u ha'ata'a e koe mā'ana.
43017003	Te me'e he ora 'āpī 'ina he hope'a ra'a ko te me'e nei: he 'ite e rāua ko ai mau a koe, he 'Atua parauti'a e tahi mau nō, 'e ko ai a au a Ietū Kiritō, he kope uŋa mai e koe.
43017004	»Ko haka take'a 'ana a au i tu'u pūai 'i te ao nei hai aŋa 'e hai haka tano tahi i ta'a me'e kī mai.
43017005	'E, 'i te hora nei, e Koro ē, ka haka take'a haka 'ou koe i tō'oku pūai 'e i tō'oku nui-nui ai i a au 'i te hora era ō'oku 'i mu'a i a koe 'ā, hora kai aŋa 'ana i te ao.
43017006	»E Koro, ki te nu'u va'ai mai e koe o te ao nei i haka 'ite ai e au ko ai mau a koe. 'Ā'au rā nu'u, 'e 'ā'au i va'ai mai, 'e, ko haka roŋo 'ana ki ta'a vānaŋa.
43017007	Ko 'ite 'ana a rāua 'i te hora nei: te me'e kī 'e te me'e aŋa ta'ato'a e au mai i a koe e oho mai ena.
43017008	Ko haka 'ite 'ana e au i ta'a roŋo va'ai mai era, 'e he aŋi mau 'ana mo rāua. Ko 'ite 'ana he parauti'a mau 'ā mai i a koe a au i oho mai ai 'e 'ā'au a au i uŋa mai.
43017009	»He ani atu au mo rāua, ta'e mo te nu'u o te ao nei ta'e ⌊haka moe i te mana'u⌋ 'i ruŋa i a au, mo te nu'u va'ai mai era e koe 'o te ai 'ā'au rāua.
43017010	Te nu'u ta'ato'a 'ā'au 'ā'aku tako'a, 'e te nu'u 'ā'aku 'ā'au tako'a, 'e hai rāua e take'a ena te pūai 'e te nui-nui ō'oku.
43017011	»E ko noho haka 'ou au 'i te ao nei; ko rāua te me'e ka noho ena. He hoki atu a au ki muri i a koe. E Koro Mo'a ē, e hāpa'o koe i a rāua hai pūai ena ō'ou, pūai va'ai mai era e koe, mo riro o rāua e tahi mau nō pē tātou.
43017012	Hora ta'ato'a ō'oku 'i muri i a rāua 'i te ao nei, e hāpa'o nei e au hai pūai va'ai mai e koe 'o ha'ata'a mai muri i a koe. 'E 'ina a rāua kai ha'ata'a, he kope mau nō era ko tāpa'o era 'ā mo te pō'auahi mo tano o te me'e kī 'i ruŋa i te ⌊Pāpa'i Mo'a⌋.
43017013	»'Ī a au he oho atu ki a koe ena. Hora nei ō'oku 'i te ao nei 'ā e kī nei e au i te ŋā me'e nei mo te rāua riva-riva, mo koa o rāua pa he koa ri'a-ri'a nei ō'oku.
43017014	Ko haka 'ite 'ana e au ki a rāua i ta'a vānaŋa, 'e te nu'u o te ao nei ta'e haka moe i te mana'u 'i ruŋa i a au e ma'u rō 'ana i te riri mo rāua 'o te ta'e ai haka 'ou te nu'u nei o rāua, pa he ta'e ai iŋa tako'a nei ō'oku o rāua.
43017015	»Ta'e a au e ani atu 'ā mo to'o ō'ou i a rāua mai te ao nei. E kī atu ena mo hāpa'o nō ō'ou i a rāua 'o rava'a e Rukifero.
43017016	A rāua ta'e o te nu'u o te ao nei ta'e haka moe i te mana'u 'i ruŋa i a au, pa he ta'e ai iŋa tako'a nei ō'oku o rā nu'u.
43017017	Hai 'ite o te nu'u nei i te parauti'a o ruŋa i a koe e ha'ata'a mā'au, mo tāvini mau nō atu ki a koe; ta'a vānaŋa ena, pa'i, he parauti'a.
43017018	»Pa he uŋa iŋa mai era ō'ou i a au ki te nu'u o te ao nei ta'e haka moe i te mana'u 'i ruŋa i a au, pē ira tako'a 'ana a au ka uŋa ena i a rāua ki rā ŋā nu'u.
43017019	Mo te riva-riva o rāua, he ha'ata'a a au i a au mo tāvini atu ki a koe, ki ha'ata'a parauti'a atu ai a rāua mo tāvini atu ki a koe.
43017020	»Ta'e nō a au e ani atu ena mo rāua, mo te nu'u tako'a ka haka moe ena i te rāua mana'u 'i ruŋa i a au, he haka roŋo 'e he ha'atura ki te roŋo riva-riva o ruŋa i a au ka hāpī era e rāua.
43017021	Tā'aku me'e haŋa, e Koro ē: mo here mo oho nō o rāua 'i roto i a rāua pē tāua 'ā, 'e mo ta'e ha'ata'a o rāua mai muri i a tāua, pa he ta'e ha'ata'a iŋa nei ō'oku mai muri i a koe, ki 'ite ai e te taŋata o te ao nei ta'e haka moe i te mana'u 'i ruŋa i a au: 'ā'au a au i uŋa mai.
43017022	»Te nu'u va'ai mai era e koe ko haka nui-nui 'ana e au pa he haka nui-nui iŋa mai era ō'ou i a au, mo riro o rāua e tahi mau nō pē tātou.
43017023	A au i a rāua, 'e a koe i a au, pē ira tātou ta'ato'a e tahi mau nō, ki 'ite ai te taŋata o te ao nei ta'e haka moe i te mana'u 'i ruŋa i a au: 'ā'au a au i uŋa mai, 'e e haŋa rō 'ana koe ki te nu'u va'ai mai e koe, pa he haŋa iŋa mai ena 'ā ō'ou ki a au.
43017024	»E Koro, 'ā'au a rāua i va'ai mai, 'e e haŋa rō 'ana a au mo noho atu o rāua 'i te kona 'i ira a au ka noho nei, ki take'a ai i te pūai 'e i te nui-nui va'ai mai e koe, he haŋa mai ō'ou mai te hora era 'ā kai aŋa 'ana i te ao.
43017025	»E Koro riva ē, te taŋata o te ao nei ta'e haka moe i te mana'u 'i ruŋa i a au kai 'ite ko ai koe, ko au te me'e i 'ite. Te nu'u hāpī nei 'ā'aku ko 'ite 'ā: 'ā'au a au i uŋa mai.
43017026	Ko haka 'ite 'ana e au ko ai koe, 'e ko te haka 'ite ko te oho iŋa 'ana a au, ki ai ai te haŋa ai i a koe mō'oku i a rāua tako'a, 'e ki ai ai a au 'i roto i a rāua».
43018001	I oti era te kī i te me'e nei, he e'a a Ietū ananake ko tā'ana nu'u hāpī he oho ki te rua pā'iŋa o te vai era te 'īŋoa ko Tererone. 'I ira e tahi kona e rahi rō 'ana te tumu 'ōrivo 'e he oho a kuā Ietū ki rā kona.
43018002	A Hura, kope ho'o era i a Ietū, ko 'ite 'ana i rā kona; i rahi rō, pa'i, te mahana i taka-taka 'i ira ananake ko kuā Ietū.
43018003	He tu'u ia a Hura e uŋa rō 'ana 'i muri i a ia i te nūna'a va'ehau rōmano 'e i te tētahi 'auario o te ⌊Kona Ha'amuri 'Atua⌋ uŋa e te nu'u ⌊oromatu'a ra-rahi⌋ 'e e te fariseo. Te nu'u nei e ma'u-ma'u rō 'ana i te hoe 'e i te tētahi atu me'e mo moto koia ko hakari'i 'e ko rama.
43018004	'I te 'ite o Ietū i te me'e ka topa era ki a ia, i take'a era i rā nu'u he haka hāhine he 'ui: —¿Ki a ai rā kōrua e kimi ena?
43018005	He pāhono e rā nu'u: —Ki a Ietū era o Nātāreta. He kī e Ietū: —Ko au nā kope. 'I muri i rā nu'u e māroa rō 'ā a Hura, ho'o era i a Ietū.
43018006	I kī era e Ietū: «Ko au nā kope», he neke tahi a tu'a 'e he hī-hiŋa rō atu 'ai.
43018007	He 'ui haka 'ou e Ietū: —¿Ki a ai rā kōrua e kimi ena? He kī haka 'ou e rā nu'u: —Ki a Ietū era o Nātāreta.
43018008	He pāhono haka 'ou e Ietū: —Ko kī atu 'ana a au ko au nā kope. 'E mo ai o kōrua ki a au e kimi mai ena, ka haka rē te nu'u nei ki oho.
43018009	Te me'e nei i topa ai mo haka tano o te me'e kī e Ietū: «E Koro, te nu'u va'ai mai era e koe, 'ina a rāua kai ha'ata'a mai muri i a koe».
43018010	A Pētero e ma'u rō 'ana e tahi hoe. He to'o mai he pa'o i te tariŋa mata'u o te kope e tahi te 'īŋoa ko Marko, he tāvini o te oromatu'a hope'a o te ra-rahi.
43018011	He kī e Ietū ki a Pētero: —Ka haka hoki koe i te hoe ena ki tō'ona kona. Mo va'ai mai e te Matu'a i te 'ati nei mo 'amo, ki ta'a kī, ¿'ina a au ko 'amo?
43018012	Te va'ehau ananake ko tō'ona kape 'e te 'auario ⌊hūrio⌋ o te Kona Ha'amuri 'Atua he 'a-'aru he here-here i a Ietū.
43018013	'I ra'e i ma'u ai ki te hare o 'Ānā, huŋavai o Kaifā. A Kaifā he oromatu'a hope'a o te ra-rahi o rā matahiti.
43018014	Te Kaifā nei ko te Kaifā kī era ki te hūrio ra-rahi i hau rō atu 'i te tano mo mate o te taŋata e tahi ki te mate o te ta'ato'a.
43018015	A Pētero ararua ko te kope hāpī haka 'ou e tahi 'i tu'a 'ā o Ietū i oho ai. Tū rua kope era e māhani rō 'ana ki te oromatu'a hope'a o te ra-rahi, pē ira i o'o ai 'i muri i a Ietū ki rā hare,
43018016	'e ko Pētero i noho 'i te ara. He e'a rā kope māhani era ki rā oromatu'a he vānaŋa ki te vi'e hāpa'o 'ōpani, 'e he haka uru i a Pētero.
43018017	He 'ui e rā vi'e ki a Pētero: —¿Ta'e 'ō koe tako'a o roto o te nu'u hāpī e te taŋata era? He pāhono e Pētero: —Ē, ta'e a au o roto.
43018018	'I te take'o, te nu'u tāvini o rā hare 'e te 'auario o te Kona Ha'amuri 'Atua ko haka hū 'ana i te ahi 'i haho mo haka mahana o rāua. A Pētero 'i muri i rā nu'u tako'a e haka mahana 'ā i a ia.
43018019	He ha'amata ia te oromatu'a hope'a o te ra-rahi he haka 'ui-'ui ki a Ietū o ruŋa i tā'ana nu'u 'e o ruŋa o tā'ana me'e hāpī.
43018020	He kī e Ietū: —I vānaŋa ai a au 'i mu'a o te nu'u ta'ato'a: he hāpī tā'aku aŋa 'i roto i te ⌊hare pure hūrio⌋ 'e 'i te Kona Ha'amuri 'Atua, he kona 'i ira e taka-taka ena te hūrio ta'ato'a. 'Ina e tahi 'ā'aku vānaŋa i ta'e kī 'i mu'a o te taŋata.
43018021	¿He aha koe e 'ui mai ena ki a au? Ka haka 'ui ki te nu'u haka roŋo mai era; mo rāua e kī atu he aha tā'aku me'e i vānaŋa.
43018022	I kī era a Ietū i te me'e nei, he to'o mai e te 'auario e tahi he haka eke hai rima ki te 'āriŋa koia ko kī: —¿Pē nā mau koe ana pāhono ki te oromatu'a hope'a o te ra-rahi?
43018023	He pāhono e Ietū: —Mo ai ko kī 'ana a au i te me'e ta'e tano, ka kī mai he aha rā me'e. 'E mo ai e tano rō 'ā tā'aku me'e kī atu, ¿he aha ia koe i pu'a mai ai?
43018024	He to'o mai ia e 'Ānā, he haka ma'u i a Ietū e here-here rō 'ā ki a Kaifā, he oromatu'a hope'a o te ra-rahi.
43018025	'Ī ia a Pētero 'i tū kona era 'ā e haka mahana 'ana ki te ahi. He 'ui e te nu'u o rā kona: —¿Ta'e 'ō he kope hāpī tako'a koe o tū taŋata era? He kī e Pētero: —Ē, ta'e ko au.
43018026	I hini 'iti era he 'ui ki a Pētero e te tāvini e tahi o te oromatu'a hope'a o te ra-rahi, hua'ai o te taŋata pa'o era e Pētero i te tariŋa: —¿Ta'e 'ō ko take'a 'ana koe e au 'i muri i a ia 'i tū kona era e rahi rō 'ā te tumu 'ōrivo?
43018027	Ta'e ko ia rā me'e i kī haka 'ou ai e Pētero. 'E 'i rā hora mau 'ā i 'o'oa ai te moa.
43018028	He ma'u ia i a Ietū mai te hare o Kaifā ki te hare o Pirato, he suerekao rōmano. I tu'u era ko hāhine 'ana mo 'ōtea. Te nu'u hūrio, 'o hape ki te rāua haka tere iŋa o ruŋa i te haka ma'itaki 'e 'o ta'e tano mo kai i te kai o te Pakate, kai uru ki roto.
43018029	'O ira a Pirato i e'a i vānaŋa ai 'i haho ki rā nu'u. He 'ui: —¿He aha te hape o te taŋata nei?
43018030	He pāhono e rā nu'u: —'Āhani a ia ta'e he taŋata taparahi-ta'ata, e ko ma'u mai e mātou ki a koe.
43018031	He kī e Pirato: —Ka ma'u e kōrua, 'ai ka ture rō hai haka tere iŋa mau ena 'ā o kōrua. He pāhono e te nu'u ra-rahi hūrio: —A mātou te hūrio 'ina he parau mo tiŋa'i mo haka mate i te taŋata.
43018032	Te me'e nei i topa ai ki tano ai te me'e kī e Ietū pē hē a ia ka mate era.
43018033	He uru ia a Pirato ki roto i te hare, he kī ki te va'ehau mo ma'u i a Ietū ki mu'a i a ia, 'e he 'ui: —¿He 'Ariki koe o te hūrio?
43018034	He pāhono e Ietū: —Te me'e ena 'ā'au e 'ui mai ena, ¿he mana'u ō'ou, 'o he mana'u o te rua?
43018035	He pāhono e Pirato: —Ta'e a au he hūrio ki mana'u ai i te me'e tu'u pē nei. O tu'u hau mau ena 'ā koia ko te kōrua oromatu'a ra-rahi i ma'u mai i a koe ki mu'a i a au mo ture atu. ¿He aha ta'a me'e i aŋa?
43018036	He pāhono e Ietū: —Tō'oku haka tere iŋa ta'e o te ao nei. 'Āhani o te ao nei, ko ai 'ana tā'aku taŋata mo moto ki te ŋā hūrio ra-rahi ena mō'oku, 'o topa a au 'i te rāua rima. Tō'oku haka tere iŋa, e kī atu ena, ta'e o te ao nei.
43018037	He 'ui ia e Pirato: —¿Ka kī 'ō he 'ariki mau 'ā a koe? He pāhono e Ietū: —Nā e koe ko kī 'ā: he 'ariki au. I oho mai ai 'e i poreko ai a au 'i te ao nei mo haka 'ite i te parauti'a. Te nu'u ta'ato'a o te parauti'a he haka roŋo mai.
43018038	He 'ui e Pirato: —¿He aha te me'e he parauti'a? I oti era te 'ui i te me'e nei, he e'a haka 'ou a Pirato he vānaŋa ki te hūrio, he kī: —Kai rava'a e au e tahi hape o te taŋata nei mo haka ūtu'a i a ia.
43018039	'E, nā e ai rō 'ā te haka tere iŋa o kōrua: he haka e'a i te taŋata puru e tahi 'i te ⌊ŋoŋoro o te Pakate⌋. ¿E haŋa rō 'ā kōrua mo haka e'a atu ō'oku i te 'Ariki nei o kōrua o te hūrio?
43018040	He ohu atu e te ta'ato'a: —¡Ko Varavā te me'e mo haka e'a mai, ta'e ko ia! A Varavā he taŋata taparahi-ta'ata e tahi.
43019001	He uŋa ia e Pirato mo ma'u i a Ietū mo tiŋa'i hai 'uaka.
43019002	I oti era he 'ato e te va'ehau e tahi hei hai maŋa tiare pū-pū, he huki ki te pū'oko, 'e he haka pu'a hai kahu mea-mea 'uri mo haka tu'u pa he 'ariki.
43019003	E tahi e tahi e oho e haka me'e-me'e era: «¡Pē hē te 'Ariki o te ⌊hūrio⌋!». 'E he haka eke-eke hai rima ki te 'āriŋa.
43019004	He e'a haka 'ou a Pirato, he vānaŋa ki tū nu'u ma'u era i a Ietū 'e he kī: «'Ī a au ko ma'u haka 'ou mai 'ana i a ia mo 'ite e kōrua: 'ina e tahi me'e ta'e tano ō'ona i rava'a e au».
43019005	He e'a ia a Ietū e huki rō 'ana i tū hei pū-pū era 'e e pu'a rō 'ana i tū kahu mea-mea 'uri era. He kī e Pirato: —¡Nā tū taŋata era nā!
43019006	I take'a era e te nu'u ⌊oromatu'a ra-rahi⌋ 'e e te 'auario o te Kona Ha'amuri 'Atua, he ha'amata he ohu: —¡Ka veo 'i ruŋa i te tātaurō! ¡Ka veo 'i ruŋa i te tātaurō! He kī e Pirato: —Ka ma'u ka veo e kōrua mau 'ā; kai rava'a, pa'i, e au e tahi me'e ta'e tano ō'ona.
43019007	He pāhono e te nu'u hūrio ra-rahi: —E ai rō 'ana te haka tere iŋa e tahi o mātou, 'e, ki rā haka tere, te kī o te kope e tahi he Poki a ia o te 'Atua he hape taparahi-ta'ata. Te ūtu'a mo te hape nei he tiŋa'i he haka mate.
43019008	I ŋaro'a era i te me'e nei e Pirato, he 'ata ri'a-ri'a rō atu 'ai.
43019009	He uru haka 'ou ki roto i te hare he 'ui ki a Ietū: —¿O hē mau koe? Kai pāhono e Ietū.
43019010	He 'ui haka 'ou e Pirato: —¿E ko pāhono mai koe? ¿Kai 'ite 'ō koe i a au te parau mo veo i a koe 'i ruŋa i te tātaurō 'o mo haka e'a i a koe?
43019011	He pāhono e Ietū: —E ko ai i a koe te parau o ruŋa ō'oku 'āhani i ta'e ha'ati'a atu e te 'Atua. 'O ira te kope va'ai atu era i a au ki a koe 'ata hau 'i te hara ki a koe.
43019012	Mai rā hora i u'i ai a Pirato i te rāve'a mo haka e'a i a Ietū. Ka ai atu pē ira, he ohu e te hūrio: —¡Mo haka e'a ō'ou i a ia, ta'e a koe he repahoa o te 'ariki rōmano! ¡Te kope haka 'ariki i a ia 'ā he kope ta'e mo'a i te tōro'a o te 'ariki rōmano!
43019013	I ŋaro'a era e Pirato, he haka ma'u i a Ietū ki haho, 'e he oho he noho 'i ruŋa i te pepe 'i te kona 'i ira e ture era te 'īŋoa ko Te Kona Papa hai Mā'ea, 'i te 'arero ⌊'evereo⌋ ko Kavatā.
43019014	Ko hāhine 'ā ia ki te hora kai. Te mahana nei he mahana haka riva-riva o te hūrio i te me'e mo te ⌊Pakate⌋. He kī e Pirato ki te hūrio: —¡Nā te kōrua 'ariki nā!
43019015	He ohu atu e tū nu'u era: —¡Ka haka kore! ¡Ka veo 'i ruŋa i te tātaurō! He 'ui e Pirato: —¿E haŋa 'ā a kōrua mo veo ō'oku i te kōrua 'ariki 'i ruŋa i te tātaurō? He pāhono e te nu'u oromatu'a ra-rahi: —¡E tahi mau nō mātou 'ariki: he 'ariki ena o te rōmano!
43019016	He to'o mai ia e Pirato he haka ma'u ki te va'ehau i a Ietū mo veo 'i ruŋa i te tātaurō.
43019017	He haka e'a ia i a Ietū mai tū kona era e 'amo rō 'ana i tō'ona tātaurō mo oho ki te kona e kī era ko Korokota, te aura'a 'i te 'evereo: «Kona o te Pakahera Taŋata Mate».
43019018	'I ira i veo ai i a Ietū 'i ruŋa i te tātaurō, 'e he veo tako'a 'i ruŋa i te rāua tātaurō i te kope haka 'ou e rua, e tahi i te pā'iŋa mata'u 'e e tahi 'i te pā'iŋa maui o Ietū.
43019019	'I ruŋa i te miro pararaha i pāpa'i ai e Pirato: «Ko Ietū era o Nātāreta, he 'Ariki o te hūrio» 'e he uŋa he haka huki 'i ruŋa i te tātaurō.
43019020	Me'e rahi nō atu hūrio i tai'o i tū me'e era 'o te ai i pāpa'i ai hai 'arero 'evereo, rātini 'e ⌊kirieko⌋, 'e 'o te ai tako'a e hāhine rō 'ana ki Hērutarema.
43019021	'O ira te oromatu'a ra-rahi o te hūrio i oho i kī ai ki a Pirato: —Kai tano a koe i pāpa'i ai: «He 'Ariki o te hūrio». Te me'e tano mo pāpa'i: «E kī era e ia: A au he 'Ariki o te hūrio».
43019022	He pāhono e Pirato: —Te me'e pāpa'i era e au he noho pē rā mau 'ā.
43019023	I oti era i te veo i a Ietū 'i ruŋa i te tātaurō, he to'o e te va'ehau i te kahu he vahi-vahi mo te hoko hā; hoko hā, pa'i, a rāua. He to'o tako'a i te kahu roa-roa uru o roto, 'e, 'i te ai e tahi mau nō,
43019024	he kī e tū ŋā va'ehau era ki a rāua 'ā: «'Ina tātou ko ihi-ihi. Mai ki pere ki u'i ki a ai ana topa». Pē ira i tano ai te me'e hā'aki 'i ruŋa i te ⌊Pāpa'i Mo'a⌋ pē nei ē: «Ko tuha'a 'ana ki a rāua 'ā i tō'oku kahu, 'e ko pere 'ana i tō'oku kahu roa-roa». He me'e nei te me'e i aŋa e te va'ehau.
43019025	'I muri i te tātaurō o Ietū tō'ona matu'a vahine, te taina vahine o tō'ona matu'a vahine, te vi'e 'a Kereofa ko ⌊Māria⌋, 'e a Māria Matarena.
43019026	I take'a era e Ietū i tū matu'a era ō'ona, 'e 'i muri te kope hāpī haŋa rahi 'ā'ana, he kī: «E nua, nā ta'a poki nā; mā'ana koe e hāpa'o atu».
43019027	'E ki tū kope hāpī era 'ā'ana i kī ai: «Nā tu'u matu'a vahine nā; mā'au a ia e hāpa'o». 'E mai rā hora i hāpa'o ai e rā kope i te matu'a vahine o Ietū.
43019028	'E, 'i te 'ite o Ietū ko aŋa tahi 'ana a ia i tā'ana me'e mo aŋa, 'e 'i te haŋa mo haka tano i te me'e hā'aki o ruŋa o te Pāpa'i Mo'a, he kī: «Ko pohe 'ana a au ki te vai».
43019029	'I rā kona e tahi karo ko 'ī 'ā e te vino maŋeo. He to'o mai he haka ruku hai me'e tu'u pa he vavai, he here ki ruŋa i te maŋa miro 'ītopo 'e he haka hāhine ki te ŋutu.
43019030	He 'omo-'omo e Ietū 'e he kī: «Ko aŋa tahi 'ana a au i tā'aku me'e mo aŋa». He noi ia te 'āriŋa a raro 'e he mate.
43019031	'I te me'e era ko hāhine 'ā te Pakate, 'ina he haŋa te hūrio mo noho o te taŋata mate 'i ruŋa i te tātaurō 'i rā mahana; he ⌊mahana haka ora⌋ 'ata mo'a, pa'i, mo rāua. 'O ira i no-no'i ai ki a Pirato mo uŋa mo hati-hati i te va'e o tū nu'u era o ruŋa i te tātaurō ki hōrou ki mate ai, mo to'o rō 'ai o te hakari mai ira.
43019032	He oho ia te va'ehau, he ha-hati i te va'e o te kope ra'e, 'e o te rua kope tau o muri i a Ietū.
43019033	I tu'u era ki a Ietū he take'a ko mate 'ā. 'O ira i ta'e ha-hati ai i tō'ona va'e.
43019034	Ka ai atu pē ira, i 'o-'oka nō hai ransa e te va'ehau e tahi a te rehe-rehe o Ietū 'e, 'i tū hora 'ā, i tehe ai te toto koia ko te vai.
43019035	O te kope 'ā'ana i take'a i 'a'amu i te me'e nei, 'e he parauti'a tā'ana vānaŋa. Ko 'ite riva-riva 'ana e kī 'ā a ia i te parauti'a, ki riro ai te me'e ta'ato'a nei he parauti'a tako'a mo kōrua.
43019036	Te ŋā me'e nei i topa ai mo haka tano o te me'e kī 'i ruŋa i te Pāpa'i Mo'a pē nei ē: «E ko ha-hati e tahi ivi».
43019037	'E 'i te rua kona e hā'aki rō 'ā: «E u'i rō a ruŋa i te kope era ko 'o-'oka 'ā».
43019038	I oti era te me'e nei, he oho a ⌊Kōsē⌋ era o Ārimatea he no-no'i ki a Pirato mo va'ai i te hakari o Ietū. A Kōsē he taŋata hāpī 'a Ietū, 'e, ka ai atu pē ira, 'ina he haka 'ite ki te nu'u, he ri'a-ri'a 'i te nu'u hūrio ra-rahi. He ha'ati'a ia e Pirato, 'e he oho a Kōsē he to'o i te hakari o Ietū.
43019039	A Nikoremo, he taŋata oho era 'i te pō mo vānaŋa ki a Ietū, he tu'u ki te kona era 'i ira a Kōsē e ma'u rō 'ana e toru 'ahuru kiro o te me'e 'eo i aŋa hai mirra 'e hai āroe.
43019040	Pē ira a Kōsē ararua ko Nikoremo i viri tahi ai i te hakari o Ietū hai kahu i haka ruku ki roto i tū me'e 'eo era, pa he me'e rava māhani aŋa e rāua e te hūrio.
43019041	'I tū kona veo era i a Ietū 'i ruŋa i te tātaurō te kona tumu e tahi. 'I ira te kona haka rē pāpaku, kona i ka-karo 'i roto i te mā'ea pa he piha, kona kai haka rē 'ā i te pāpaku ra'e.
43019042	'I roto i haka rē ai i te hakari o Ietū 'o te ai o rā kona e hāhine rō 'ā 'e 'o te ai 'ina he hora toe mo ha'amata o te mahana haka ora.
43020001	'I te mahana ra'e o te tāpati, mahana tāpati, 'i te pō era 'ana kai 'ōtea 'ā, he oho a Māria Matarena ki te kona haka rē i te hakari o Ietū. He take'a ko haka tapa 'ā te mā'ea puru o rā kona.
43020002	I take'a era e Māria 'ina he hakari o Ietū, he tahuti he oho ki te kona 'i ira a Pētero ararua ko te kope hāpī haŋa rahi 'a Ietū he kī: «¡Ko to'o 'ana te hakari o Ietū mai tū kona era, 'e kai 'ite mai 'i hē i haka rē ai!».
43020003	He e'a ia a Pētero ararua ko tū kope hāpī tako'a era 'a Ietū he oho ki tū kona era.
43020004	Ararua i tāhuti i oho ai; ko tū rua kope era te me'e 'ata hōrou ki a Pētero 'e 'i ra'e i tu'u ai ki rā kona.
43020005	He noi he oŋa a roto, he take'a i te kahu viri era i te hakari o Ietū; 'e, 'ina rā kope kai uru.
43020006	'I tu'a 'ā i tu'u ai a Pētero, he uru ki roto. He take'a i rā kahu,
43020007	'e he take'a tako'a i te kahu viri i te pū'oko o Ietū e hatu-hatu e haka rē rō 'ana 'i te rua kona, ta'e 'i muri i te kahu viri i te hakari.
43020008	He uru tako'a ia tū kope tu'u ra'e era. I take'a era i rā me'e, mō'ona ko ora haka 'ou 'ā a Ietū,
43020009	ka ai atu 'i mu'a 'ā 'ina kai aŋi-aŋi i te me'e hā'aki 'i ruŋa i te ⌊Pāpa'i Mo'a⌋ pē nei ē: e ora haka 'ou rō a Ietū mai te mate.
43020010	He e'a ia ararua he hoki ki te rāua hare.
43020011	He hoki ia a Māria Matarena, he noho he taŋi 'i haho o tū kona haka rē pāpaku era. E taŋi nō 'ā he noi he oŋa a roto,
43020012	he take'a i te merahi e rua e uru rō 'ana i te kahu tea-tea e no-noho rō 'ana 'i te kona haka rē i te hakari o Ietū, e tahi 'i te pū'oko 'e te rua 'i te va'e.
43020013	He 'ui e tū ŋā merahi era: ¿He aha rā koe e taŋi ena? He kī e Māria: —He to'o, ho'i, i te hakari o tō'oku Ma'ori, 'e kai 'ite a au 'i hē i haka rē ai.
43020014	I kī era i te me'e nei, he hārui a tu'a he take'a i te taŋata e tahi 'i rā kona, 'e, 'ina kai aŋi-aŋi ko Ietū 'ō rā me'e.
43020015	He 'ui e Ietū: —¿He aha rā koe e taŋi ena? ¿Ki a ai rā koe e kimi ena? 'I te mana'u o Māria Matarena he taŋata hāpa'o o rā kona, he kī: —Mo ai 'ā'au i to'o i tō'ona hakari, ka hā'aki mai 'i hē koe i haka rē ai mo oho ō'oku mo to'o mai.
43020016	He kī ia e Ietū: —¡E Māria! He hārui riva-riva ia a Māria, he u'i ko Ietū 'ō rā me'e 'e he kī hai 'arero ⌊'evereo⌋: — ¡Rabuni! (te aura'a: «¡E te Ma'ori!»).
43020017	He kī e Ietū: —Ē, 'ina koe ko haka noho mai i a au. Kai iri 'ana, pa'i, a au ki tō'oku Matu'a. Ka oho ka kī ki te tētahi nu'u 'ā'aku: «He iri a au ki tō'oku Matu'a, Matu'a tako'a o kōrua, ki tō'oku 'Atua, 'Atua tako'a o kōrua».
43020018	He oho ia a Māria Matarena he 'a'amu ki tū nu'u era ko take'a 'ana e ia i a Ietū, 'e he 'a'amu tako'a i tū me'e kī era e Ietū.
43020019	'I te ahi-ahi o rā mahana ra'e era o te tāpati, e taka-taka rō 'ana te nu'u hāpī 'a Ietū 'i roto i te hare e tahi e tāma'u rō 'ā te 'ōpani he ri'a-ri'a 'i te nu'u ra-rahi o te ⌊hūrio⌋. E no-noho nō 'ana he māroa atu a Ietū 'i vāeŋa o rāua he 'aroha: «Ka ai 'i ruŋa i a kōrua te haumārū o te 'Atua».
43020020	I kī era i te me'e nei, he haka take'a i tō'ona rima 'e i tō'ona rehe-rehe. He to'o rō atu 'ai te koa o tū nu'u era 'o te take'a haka 'ou i a Ietū.
43020021	He kī haka 'ou ia e Ietū: «¡Ka ai 'i ruŋa i a kōrua te haumārū o te 'Atua! Pa he uŋa iŋa mai era e te Matu'a i a au, pē ira a au ka uŋa nei i a kōrua».
43020022	'E he puhi i tō'ona haŋu a ruŋa i tū nu'u era koia ko kī: «Ka ai i a kōrua te ⌊Vārua Maitai⌋.
43020023	Te nu'u hārui i te rāua mana'u ki te 'Atua 'e haka tapa mai roto i te hara, i a kōrua te parau mo kī ki a rāua, ko haka kore 'ana e te 'Atua i te rāua hara. 'E te nu'u 'ina, i a kōrua tako'a te parau mo kī, kai haka kore e te 'Atua i te rāua hara».
43020024	A Tōmā, kī tako'a he Hauā, kope o roto i te ho'e 'ahuru mā piti nu'u hāpī 'a Ietū, 'ina o muri o rā nu'u i tu'u ai a Ietū 'i rā mahana.
43020025	He 'a'amu ia e te tētahi nu'u hāpī: —Ko take'a 'ana e mātou i a Ietū. He pāhono e Tōmā: —Mo ta'e take'a e au te pū o te veo 'i tō'ona rima, 'e mo ta'e haka puā e au hai maŋa-maŋa rima ki rā kona 'e ki tō'ona rehe-rehe, ta'e he parauti'a mō'oku te 'a'amu ena o kōrua.
43020026	Ka va'u mahana pe mu'a, he taka-taka haka 'ou te nu'u hāpī 'a Ietū 'i te hare e tahi. 'I rā mahana 'i muri i a rāua a Tōmā. E tāma'u rō 'ana te 'ōpani o rā hare, he māroa atu a Ietū 'i vāeŋa o rā nu'u 'e he 'aroha: «Ka ai 'i ruŋa i a kōrua te haumārū o te 'Atua».
43020027	He kī ia e Ietū ki a Tōmā: —Ka oho mai ka u'i tō'oku rima. Ka ha-ha'o hai maŋa-maŋa rima ena ō'ou 'e 'ai ka haka toro rō mai tu'u rima ki roto i tō'oku rehe-rehe. ¡'Ina ko 'aka-'aka haka 'ou te mana'u; ko au mau 'ā te me'e nei!
43020028	I 'auē a Tōmā i kī ai: —¡E te Pū'oko Haka Tere ō'oku ē, e te 'Atua ō'oku ē!
43020029	He kī e Ietū: —I haka moe mai ena koe i tu'u mana'u he take'a ō'ou i a au. ¡Ko te koa 'ō i te nu'u kai take'a hia 'ā i a au i haka moe rō ai i te rāua mana'u 'i ruŋa i a au!
43020030	A Ietū i aŋa tako'a rō 'i mu'a o tā'ana nu'u hāpī me'e rahi haka 'ou nō atu mana 'e 'ina kai pāpa'i 'i ruŋa i te puka nei.
43020031	'E te ŋā me'e nei i pāpa'i ai mo haka aŋi-aŋi atu: a Ietū he ⌊Kiritō⌋, he Poki o te 'Atua, 'e, tako'a, mo rava'a e kōrua i te ora 'āpī 'ina he hope'a ra'a hai ⌊haka moe i te mana'u⌋ 'i ruŋa i a ia.
43021001	'I te mahana haka 'ou e tahi, he haka take'a a Ietū i a ia ki tā'ana nu'u hāpī 'i te taha-taha o te kona vai e kī era ko Tīvēria, 'e pē nei i topa ai:
43021002	'I rā kona a Tīmona, kī tako'a ko Pētero, a Tōmā, kī he Hauā, a Natanaera o Kānā, he kona e tahi o Karirea, he ŋā poki e rua 'a Tevereo 'e he kope haka 'ou hoko rua o roto o rā nūna'a hāpī era 'a Ietū.
43021003	I oho era he kī e Pētero: —'Ī a au he oho he hoa i tā'aku kūpeŋa. He pāhono e tū nu'u era: —He oho tako'a atu a mātou. He eke-eke ia ananake ki ruŋa i te vaka he e'a he oho, 'e 'ina e tahi me'e i rava'a 'i rā pō.
43021004	Ko hāhine 'ana mo 'ōtea, he māroa atu a Ietū 'i te taha-taha o tū kona vai era, 'e 'ina kai aŋi-aŋi e rā nu'u hāpī era 'ā'ana ko ia 'ō rā me'e.
43021005	He ohu atu e Ietū: —E kuā hoa, ¿'ina 'ō kōrua ika? He pāhono e rā nu'u: —'Ina.
43021006	He kī e Ietū: —Ka haka topa te kūpeŋa a te pā'iŋa mata'u o te vaka, he rava'a ika kōrua. Pē ira i aŋa ai, 'e i haro mai era 'ina he ŋae'i te kūpeŋa 'i te rahi o te ika.
43021007	'I tū hora 'ā i aŋi-aŋi ai e te kope haŋa rahi 'a Ietū 'e he kī ki a Pētero: «¡Ko Ietū te me'e era!». I 'ite era e Pētero ko Ietū tū me'e era, he uru i tō'ona kahu, he rere ki roto i te vai he kau he oho ki 'uta.
43021008	Tū tētahi nu'u era kai roa i tomo ai 'i ruŋa i te vaka e to-toi rō 'ana i te kūpeŋa ko 'ī 'ā e te ika. E pae 'ahuru nō māroa, pa'i, o te 'ava-'ava mai te taha-taha tai.
43021009	I topa era ki 'uta, he take'a i te ahi e hū rō 'ā, 'i ruŋa e tahi ika 'e he haraoa.
43021010	He kī e Ietū: «Ka ma'u mai hai ika to'o iho mai ena e kōrua».
43021011	He eke ia a Pētero ki ruŋa i te vaka he to-toi he oho mai i tū kūpeŋa era ki 'uta ko 'ī 'ana e te ika ko tetu ko tetu, e ho'e hānere e pae 'ahuru mā toru ika; 'e 'ina kai mō-more tū kūpeŋa era 'i te rahi.
43021012	He kī a Ietū: «Ka oho mai kōrua ka kai». 'I te ha'amā 'ina e tahi o rāua i haŋa mo 'ui ko ai a ia 'i te me'e era e 'ite riva-riva rō 'ana ko Ietū rā me'e.
43021013	He haka hāhine ia a Ietū, he to'o i te haraoa 'e i te ika he tuha'a ki tū nu'u era.
43021014	He toru haka take'a iŋa nei o Ietū i a ia ki tā'ana nu'u hāpī mai tō'ona ora iŋa mai te mate.
43021015	I oti era i te kai, he 'ui e Ietū ki a Pētero: —E Tīmona, e te poki 'a ⌊Iovani⌋ ē, ¿i hau rō atu tu'u haŋa mai ki a au ki te nu'u nei? He pāhono e Pētero: —Ko 'ite 'ana koe, e Ietū ē, e haŋa rō atu 'ana a au. He kī ia e Ietū: —E hāpa'o koe i tā'aku māmoe.
43021016	He 'ui haka 'ou e Ietū: —E Tīmona, e te poki 'a Iovani ē, ¿e haŋa rō mai 'ana koe? He pāhono e Pētero: —Ko 'ite 'ā e koe, e Ietū ē, e haŋa rō atu 'ana a au. He kī e Ietū: —E hāpa'o koe i tā'aku māmoe.
43021017	He 'ui haka 'ou ia e Ietū: —E Tīmona, e te poki 'a Iovani ē, ¿e haŋa rō mai 'ana koe? He o'o te māui-ui 'i roto i te māhatu o Pētero 'o te 'ui haka 'ou o Ietū i tū vānaŋa era, 'e he pāhono: —E Ietū, e 'ite tahi rō 'ana a koe i te me'e, 'e ko 'ite tako'a 'ana koe e haŋa rō atu 'ana a au. He kī haka 'ou e Ietū: —E hāpa'o koe i tā'aku māmoe.
43021018	'Ī a au he kī atu: 'i te hora ō'ou e 'āpī nō 'ā, 'ā'au 'ā te here i tu'u pena 'e te oho ki te kona nō era 'ā'au i haŋa. 'E, ka korohu'a ena, he haka toro i tu'u rima, he here-here atu 'e he ma'u i a koe ki te kona 'ina e ko haŋa e koe mo oho.
43021019	I kī ai e Ietū i te me'e nei, e haka aŋi-aŋi 'ā pē hē ka mate era a Pētero, 'e pē hē te mate era o Pētero ka haka nui-nui era i te 'Atua. I oti era he kī: —¡E aŋa e oho koe i tā'aku me'e kī atu mo aŋa!
43021020	He hārui ia a Pētero a tu'a, he take'a ka tata atu tū kope haŋa rahi era 'a Ietū, kope noho 'i muri i a Ietū 'i te ⌊ŋoŋoro era o te Pakate⌋ 'ui era pē nei ē: «E te Ma'ori, ¿ko ai te me'e ena ka ho'o ena i a koe?».
43021021	I take'a era e Pētero, he 'ui: —E Ietū, ¿he aha te me'e ka topa ena ki te kope era?
43021022	He pāhono e Ietū: —Mo haŋa ō'oku mo ta'e mate ō'ona 'ātā ki tō'oku hoki iŋa mai, ta'e he me'e 'ā'au. Ka aŋa ka oho nō koe i tā'aku me'e kī atu.
43021023	'O ira i rahi ai te 'a'amu 'i roto i te nu'u taina ⌊haka moe i te mana'u⌋ 'i ruŋa i a Ietū: rā kope e ko mate. 'E ta'e pē ira te kī 'a Ietū. Te kī: «Mo haŋa ō'oku mo ta'e mate ō'ona 'ātā ki tō'oku hoki iŋa mai, ta'e he me'e 'ā'au».
43021024	Ko te kope mau nei 'ā te kope e haka 'ite atu ena o ruŋa i te ŋā me'e nei, 'e 'ā'ana mau 'ā i pāpa'i. 'E a tātou e 'ite rō 'ā he parauti'a tā'ana me'e kī.
43021025	I aŋa rō a Ietū me'e rahi haka 'ou nō atu me'e. 'Āhani i pāpa'i tahi 'i ruŋa i te puka, 'i te rahi, 'ina he kona o te ao mo hue.
44001001	'I ruŋa i tā'aku puka pāpa'i ra'e, e tō'oku repahoa hōnui ko Teofiro ē, i pāpa'i ai a au o ruŋa i te me'e ta'ato'a aŋa 'e hāpī e Ietū mai te mahana ha'amata i tā'ana aŋa
44001002	'ātā ki te mahana iri ō'ona ki te raŋi. Kai iri 'ā i haka 'ite rō ai hai Vārua Maitai ki tā'ana nu'u ha'ata'a he ⌊'āpōtoro⌋ i te me'e o rāua mo aŋa.
44001003	I ora era mai te mate, he haka take'a i a ia ki rā nu'u mo aŋi-aŋi e rāua ko ora 'ā a ia. E maha 'ahuru mahana i haka take'a i oho ai a Ietū i a ia 'e i vānaŋa ai o ruŋa i te ⌊haka tere iŋa 'āpī o te 'Atua⌋.
44001004	'I rā ŋā mahana noho era o Ietū 'i muri i tā'ana 'āpōtoro i kī tako'a rō ki rā nu'u mo ta'e e'a mai Hērutarema. He kī: «Ka noho kōrua ka tiaki 'i nei 'ātā ka tano rō te me'e hōrea atu e tō'oku Matu'a, he me'e vānaŋa atu era e au.
44001005	A ⌊Iovani⌋ hai vai i ⌊papatito⌋ ai; 'e, e ko roa te mahana, nā he papatito atu te 'Atua i a kōrua hai Vārua Maitai, te aura'a, he uŋa i te Vārua Maitai mo noho mau rō 'āvai 'i roto i a kōrua».
44001006	'I te mahana e tahi he 'ui e te nu'u taka-taka 'i muri i a ia: —E Ietū, ¿he to'o koe, 'i te hora nei, i te tātou henua mai te rima o te rōmano mo haka tere haka 'ou e tātou e te itaraera?
44001007	He pāhono e Ietū: —Ta'e he me'e mo kōrua e 'ite; i te Matu'a nō te parau mo kī i te hora 'e i te mahana o rā me'e.
44001008	Ka turu mai ena ki ruŋa i a kōrua te Vārua Maitai, he ai te kōrua pūai mo e'a mo vānaŋa i te parauti'a o ruŋa i a au 'i Hērutarema, 'i te kona ta'ato'a o Hūrea 'e o ⌊Tāmāria⌋, 'e 'ātā ki te ŋā kona hope'a ena o te roa.
44001009	I kī era i te me'e nei, he iri he oho a Ietū a ruŋa, e u'i nō 'ā e tū nu'u era, he viri e te raŋi e tahi 'e he ŋaro rō 'ai.
44001010	E u'i nō 'ana tū nu'u era a ruŋa pē hē a Ietū i ŋaro ai, i māroa ai 'i muri e rua taŋata e uru rō 'ā i te kahu tea-tea.
44001011	He kī: «E te taŋata o Karirea ē, ¿he aha rā i no-noho i u'i rō ai a te raŋi? A Ietū noho atu era 'i muri i a kōrua, iri ena ki te raŋi, ko ia 'ā nā ka hoki mai ena. Pa he iri iŋa ena ō'ona take'a ena e kōrua, pē ira 'ana tō'ona hoki iŋa mai».
44001012	He hoki ia tū ŋā 'āpōtoro era ki Hērutarema mai ruŋa i te ma'uŋa kī o te 'Ōrivo, he kona e hāhine rō 'ā, he roa tano o te haka tere hūrio mo ha'ere 'i te ⌊mahana haka ora⌋.
44001013	I tu'u era ki Hērutarema, he eke ananake ki te piha o ruŋa o te hare 'i ira e noho era. Te nu'u nei ko Pētero, ko Iovani, ko ⌊Tanatiako⌋, ko Antarea, ko Feripe, ko Tōmā, ko Torometi, ko Māteo, ko Tanatiako poki 'a Arafeo, ko Tīmona he ⌊sērote⌋, ko Hura poki 'a Tanatiako.
44001014	Te aŋa o rāua he haka taka-taka mo pure ananake ko te taina o Ietū, ko ⌊Māria⌋ matu'a ō'ona 'e ko te tētahi atu ŋā vi'e.
44001015	'I rā ŋā mahana he vānaŋa a Pētero ki te nu'u taka-taka ⌊haka moe i te mana'u⌋ 'i ruŋa i a Ietū e ho'e hānere piti 'ahuru, he kī:
44001016	«Pē ira mau 'ā te me'e nei ana topa, e tō'oku taina ē, mo haka tano ki te me'e kī e te Vārua Maitai 'i ruŋa i te ⌊Pāpa'i Mo'a⌋ pāpa'i e ⌊Tāvita⌋ o ruŋa i a Hura, kope uŋa era i te nu'u mo 'a-'aru i a Ietū.
44001017	A Hura he kope e tahi o mātou, 'e 'i muri i a mātou e aŋa era.
44001018	(Hai moni 'auhau o te me'e ta'e tano aŋa e ia i ho'o ai i te henua e tahi. 'E mai te kona ruŋa nui o ira i viri ai hai pū'oko 'e he ŋā'aha-'aha tahi te kōkoma ki haho.
44001019	I 'ite era o ruŋa o rā me'e e te nu'u ta'ato'a o Hērutarema, he nape i te 'īŋoa o rā kona ko Āteretama, te aura'a 'i te rāua 'arero: “He Henua Toto”)».
44001020	He kī haka 'ou e Pētero: «Nā e kī rō 'ana 'i ruŋa i te puka o te hīmene pē nei ē: “E o'o rō tō'ona hare e te tokerau, 'e 'ina e tahi me'e mo noho 'i ira”. »'E, tako'a: “Mo te rua taŋata e ma'u i tō'ona tōro'a 'e e aŋa i tā'ana aŋa”.
44001021	»'I roto i a tātou te ŋāŋata e noho mai ena 'i te hora ta'ato'a o Ietū 'i muri i a tātou,
44001022	mai te hora papatito i a ia e Iovani 'ātā ki te hora iri ki te raŋi. Ki u'i ki to'o mai e tahi o rāua mo mata'ite tako'a ananake ko mātou pē nei ē: a Ietū ko ora 'ā mai te mate».
44001023	E rua 'īŋoa i kī ai: ko ⌊Kōsē⌋, e kī era ko Varasāvā, kī tako'a ko Huto, 'e te rua ko Mātia.
44001024	He pure ia ananake: «E te 'Atua ē, ko koe i 'ite i te huru o te māhatu o te taŋata ta'ato'a. Ka haka 'ite mai koe ko ai o roto o te ŋāŋata nei e rua i haŋa e koe
44001025	mo ma'u i te aŋa he 'āpōtoro, aŋa e Hura 'ātā ki te hora hara ō'ona 'e 'ai ko oho 'ā ki te kona tano mō'ona».
44001026	I u'i era he topa ki a Mātia; 'e mai rā hora he riro rō 'ai o roto o te nūna'a 'āpōtoro.
44002001	I tano era te ⌊ŋoŋoro o te Peneketote⌋, e tahi nō kona i taka-taka tahi ai te nu'u ta'ato'a ⌊haka moe i te mana'u⌋ 'i ruŋa i a Ietū.
44002002	E no-noho nō 'ā he ŋaro'a i te heruru mai te raŋi pa he hu-hū tokerau pūai, 'e he heruru tahi tū hare era 'i ira a rāua.
44002003	'Ī ka u'i atu ena ko te me'e tu'u pa he ura ahi ka topa a ruŋa i te ta'ato'a e tahi ka tahi o rāua.
44002004	He 'ī ia ananake e te pūai o te Vārua Maitai 'e he ha'amata he vānaŋa 'arero kē 'arero kē, hai 'arero haka vānaŋa e te Vārua Maitai.
44002005	'I Hērutarema te ⌊hūrio⌋ ha'amuri 'e ha'atura ki te 'Atua o te kona ta'ato'a o te ao.
44002006	I heruru era rā hare, he pae me'e rahi nu'u ki rā kona, 'e 'ina he aŋi-aŋi he aha te aura'a, he ŋaro'a i te nu'u haka moe i te mana'u 'i ruŋa i a Ietū e vānaŋa 'ā i te 'arero o rāua o te nu'u pae ki ira.
44002007	'I te māere o rā nu'u he kī: «¿Ta'e 'ō te nu'u ta'ato'a era e vānaŋa mai era ai o Karirea?
44002008	¿Pē hē ia e ŋaro'a mai nei e vānaŋa 'ā hai 'arero kē-kē o tātou o te nu'u taka-taka o nei?
44002009	'I roto i a tātou, pa'i, te nu'u o Paratia, o Mēria, o 'Ērama, o Mētōpōtāmia, o Hūrea, o Kāpārōtia, o Ponotō, o 'Ātia,
44002010	o Firihia, o Panafiria, o Ehipto, 'e o te ŋā kona era o Rivia hāhine ki Tīrene. E ai tako'a rō 'ana te nu'u o Roma 'i nei,
44002011	tētahi he hūrio ma'u i te rāua haka tere iŋa mai te poreko iŋa 'ā 'e tētahi atu he nu'u o'o ki roto i te haka tere iŋa o te hūrio. 'E 'i roto tako'a te nu'u o Kereta 'e o Aravia. ¡'E, 'ī e ŋaro'a mai nei i te nu'u era e vānaŋa 'ā o ruŋa i te me'e ta'ato'a nui-nui aŋa e te 'Atua hai 'arero kē-kē vānaŋa e te nu'u o te kona nei!».
44002012	Ko māere tahi 'ā ananake. 'Ina he 'ite pē hē ana mana'u, 'e he 'ui ki a rāua 'ā: «¿He aha te ha'aaura'a o te ŋā me'e ta'ato'a nei?».
44002013	'Ī ia te tētahi o rā nu'u e haka me'e-me'e era pē nei ē: «¡Ko ta'ero tahi 'ana!».
44002014	He māroa ia a Pētero ananake ko te tētahi ŋā ⌊'āpōtoro⌋ era e ho'e 'ahuru mā ho'e, 'e hai re'o pūai he kī: «E te hūrio 'e e te nu'u ta'ato'a noho o Hērutarema ē, ka 'ite kōrua i te ŋā me'e nei, 'e 'ai ka haka roŋo riva-riva rō mai tā'aku vānaŋa ka kī atu ena.
44002015	Kai ta'ero te nu'u nei, pa he me'e mana'u e kōrua; hora iva iho o te pō'ā nei.
44002016	Te parauti'a, te me'e take'a ena 'e ŋaro'a ena e kōrua ko te me'e haka 'ite era e te perofeta era ko Hōere pē nei ē:
44002017	“'I te ŋā mahana hope'a era, i kī ai e te 'Atua, e va'ai rō e au i tō'oku Vārua Maitai ki te taŋata ta'ato'a. Te ŋā poki o kōrua e haka 'ite rō i te roŋo haka 'ite e au ki a rāua, te ŋā poki 'āpī e take'a rō i te me'e haka take'a e au, 'e te nu'u korohu'a e moe vārua rō.
44002018	'E, 'i rā ŋā mahana, e haka topa tako'a rō e au i tō'oku Vārua Maitai ki ruŋa i tō'oku tāvini, ka ai he taŋata 'o he vi'e, 'e e vānaŋa rō rāua i te me'e haka vānaŋa e au.
44002019	E haka take'a rō e au a ruŋa i te raŋi i te me'e nui-nui; 'e 'i ruŋa i te henua he toto, he ahi 'e he 'au.
44002020	Te ra'ā e pōhāhā rō, 'e te māhina e riro rō pa he toto 'i ra'e ki te tu'u iŋa mai o te mahana nui-nui o te 'Atua.
44002021	'E te nu'u ta'ato'a ani hai 'īŋoa o te ⌊Kiritō⌋, he e'a mai roto i te ūtu'a o te hara 'e he rava'a i te ora 'āpī 'ina he hope'a ra'a va'ai e te 'Atua”.
44002022	»E te itaraera ē, ka haka roŋo mai te me'e nei ka kī atu ena: A kōrua ko 'ite riva-riva 'ana: hai me'e nu-nui aŋa e Ietū 'e hai mana aŋa e ia i haka take'a atu ai e te 'Atua: a Ietū o Nātāreta he taŋata uŋa mai e ia.
44002023	I va'ai atu ai ki a kōrua mo haka tano o te aŋa mana'u 'ā'ana 'i mu'a 'ā; pē ira kōrua i haka tiŋa'i ai 'i ruŋa i te tātaurō hai rima o te taŋata ta'e he hūrio.
44002024	I oho era he haka ora e te 'Atua, he haka e'a mai te 'ati o te mate i a Ietū; ta'e, pa'i, te mate mo rē ki a ia.
44002025	Te 'ariki era ko ⌊Tāvita⌋ i pāpa'i rō o ruŋa i a Ietū pē nei ē: “Te aŋa nō he take'a e au i tō'oku Pū'oko Haka Tere 'i muri i a au; 'i te ai mai ō'ona 'i tō'oku pā'iŋa mata'u, 'ina he me'e mo haka hiŋa i a au.
44002026	'O ira tō'oku māhatu e koa nei, 'e hai ŋutu ō'oku e ha'ahana-hana nei i a ia. Ko 'ite riva-riva 'ana, pa'i, e au: te mate e ko rē mai.
44002027	E ko haka rē koe i tō'oku vārua 'i muri i te nu'u mate 'e e ko ha'ati'a koe mo piro o te hakari o tu'u tāvini ha'ata'a 'e ha'atura ki a koe.
44002028	Ko haka take'a mai 'ana koe i te ara o te ora 'āpī 'ina he hope'a ra'a va'ai e te 'Atua, 'e e rahi rō 'ana tō'oku koa 'o tu'u ai mai 'i muri i a au”.
44002029	»E te taina, ko 'ite tahi 'ā a tātou: te tātou tupuna ko Tāvita ko mate 'ā, 'e 'i muri i a tātou tō'ona kona tanu.
44002030	A Tāvita he perofeta; ko 'ite era 'ana e ia ko hōrea 'ā e te 'Atua e haka 'ariki rō e tahi taŋata o roto o tō'ona hakaara.
44002031	'E ko 'ite tako'a 'ā a ia pē nei ē: te Kiritō e ora haka 'ou rō mai te mate. 'O ira a Tāvita i pāpa'i ai i te vānaŋa nei: e ko haka rē i tō'ona vārua 'i muri i te nu'u mate 'e e ko ha'ati'a mo piro o tō'ona hakari.
44002032	»Te 'Atua ko haka ora 'ā i a Ietū mai te mate 'e he mata'ite a mātou ta'ato'a o rā me'e.
44002033	Ko ma'u 'ā te 'Atua i a Ietū ko haka noho 'ana 'i tō'ona pā'iŋa mata'u mo haka tere ararua, 'e ko va'ai 'ā ki a ia i te Vārua Maitai hōrea e ia e te Matu'a. 'E a Ietū ko haka topa mai 'ā i te Vārua Maitai ki ruŋa i a mātou, he me'e ŋaro'a 'e take'a ena e kōrua.
44002034	»Ta'e ko Tāvita rā me'e iri era ki te raŋi; 'ā'ana mau 'ā, pa'i, i kī: “A Iehoha te 'Atua i kī rō ki tō'oku Pū'oko Haka Tere: ‘Ka noho mai koe 'i tō'oku pā'iŋa mata'u,
44002035	'ātā ka haka riro rō e au i te nu'u ta'e haŋa atu ki a koe he me'e raŋo o tu'u va'e’”.
44002036	»E te taŋata o Itaraera, e 'ite riva-riva kōrua: a Ietū, veo era e kōrua 'i ruŋa i te tātaurō, ko haka Pū'oko Haka Tere 'ā e te 'Atua o te me'e ta'ato'a 'e ko haka Kiritō 'ā».
44002037	I ŋaro'a era i rā me'e e te nu'u taka-taka 'i tū kona era, he o'o te mamae ki roto i te māhatu, 'e he 'ui ki a Pētero 'e ki te tētahi 'āpōtoro: —E kuā taina, ¿he aha te mātou me'e mo aŋa?
44002038	He pāhono e Pētero: —Ka huri te kōrua mana'u ki te 'Atua, ka haka tapa mai roto i te hara 'e 'ai ka haka ⌊papatito⌋ rō hai 'īŋoa o Ietū Kiritō mo haka 'ite ko haka moe 'ā i te mana'u 'i ruŋa i a Ietū, ki haka kore ai e te 'Atua i te kōrua hara. Pē ira he va'ai atu e ia i te Vārua Maitai.
44002039	Te hōrea era o ruŋa o te Vārua Maitai mo kōrua, mo te kōrua ŋā poki, 'e mo te nu'u e roa rō 'ana, te aura'a, mo te nu'u ta'ato'a kī e te 'Atua mo oho ki a ia.
44002040	Hai ŋā vānaŋa nei 'e hai vānaŋa haka 'ou atu i hāpī ai 'e i hatu ai e Pētero ki te taŋata: «¡E haka tapa kōrua mai muri i te nu'u aŋa i te me'e ta'e tano 'o haka ūtu'a tako'a atu te 'Atua i a kōrua!».
44002041	Te nu'u i haka roŋo hai māhatu ki tū ŋā me'e kī era e Pētero 'e i haka moe i te mana'u 'i ruŋa, he haka papatito i a rāua. Pē ira, 'i rā mahana mau 'ā, i 'ata rahi ai te nūna'a taŋata haka moe i te mana'u 'i ruŋa i a Ietū e toru ta'utini haka 'ou taŋata.
44002042	'E a rāua e ma'u e oho nō 'ana i te me'e ta'ato'a hāpī e te 'āpōtoro, 'e te aŋa tako'a he haka taka-taka mo pure 'e mo mo-more i te haraoa mo mana'u i te mate iŋa o Ietū.
44002043	He māere te ta'ato'a 'i te rahi o te mana 'e o te me'e nui-nui haka aŋa e te 'Atua ki te 'āpōtoro.
44002044	Te nu'u ta'ato'a haka moe i te mana'u 'i ruŋa i a Ietū, e here rō 'ā 'e e tuha'a rō 'ana 'i roto i a rāua i te rāua me'e ai.
44002045	He ho'o i te henua 'e i te me'e ta'ato'a o rāua, 'e 'ai ka tuha'a i te moni ki te nu'u e hape rō 'ana te rāua me'e.
44002046	Paurō te mahana e haka taka-taka era 'i te Kona Ha'amuri 'Atua. 'E 'i te rāua hare e mo-more era i te haraoa 'e hai koa 'e hai māhatu riva-riva e ka-kai era.
44002047	E ha'ahana-hana rō 'ana ki te 'Atua, 'e e haŋa rahi rō 'ana e te nu'u. Te mahana te mahana e 'ata haka rahi era e te 'Atua i tū nūna'a taŋata era hai nu'u e'a mai roto i te ūtu'a o te hara 'e rava'a i te ora 'āpī 'ina he hope'a ra'a.
44003001	E tahi mahana he oho a Pētero ararua ko ⌊Iovani⌋ ki te ⌊Kona Ha'amuri 'Atua⌋ ki te pure o te hora toru o te ahi-ahi.
44003002	'I ira e noho rō 'ā e tahi taŋata va'e rehe-rehe mai tō'ona poreko iŋa 'ā. Paurō te mahana e ma'u e haka rē era i a ia 'i muri i te 'ōpani te 'īŋoa ko Nehe-nehe mo no-no'i hai me'e tara ki te nu'u uru.
44003003	I take'a era e tū taŋata va'e rehe-rehe era i a Pētero ararua ko Iovani e oho 'ā mo uru ki roto, he no-no'i hai moni.
44003004	He noho ararua he u'i ki tū taŋata era, 'e he kī e Pētero: «Ka u'i mai rā koe».
44003005	He u'i e tū taŋata era, e mana'u era he va'ai hai moni.
44003006	He kī ia e Pētero: «'Ina ō'oku moni 'e 'ina ō'oku piru. Tā'aku me'e ai 'ī e au he va'ai atu: hai 'īŋoa o Ietū Kiritō o Nātāreta, ka māroa koe ka ha'ere».
44003007	I kī era a Pētero i te me'e nei, he 'a-'aru a te rima mata'u mo haka e'a ki ruŋa. 'I tū hora 'ā he ora rō 'ai te va'e o tū taŋata era.
44003008	I rere a ruŋa i māroa ai 'e he ha'amata he ha'ere. He uru ki roto i te Kona Ha'amuri 'Atua 'i muri i a kuā Pētero hai va'e mau 'ā ō'ona koia ko rere-rere e ha'ahana-hana era ki te 'Atua.
44003009	Te nu'u ta'ato'a take'a i rā taŋata e ha'ere 'ā 'e e ha'ahana-hana 'ana ki te 'Atua
44003010	he māere 'i tū me'e era 'o te aŋi-aŋi ko tū taŋata no-no'i era i te moni 'i te kona 'ōpani era ko Nehe-nehe.
44003011	Rā taŋata va'e rehe-rehe era kai haŋa mo oho mai muri i a Pētero ararua ko Iovani. Te nu'u ta'ato'a, 'i te māere 'i tū me'e topa era, he tāhuti ki te kona 'i ira o kuā Pētero, he kona kī he Taupe'a o Toromono o te Kona Ha'amuri 'Atua.
44003012	I take'a era e Pētero, he kī: «¿He aha rā kōrua i māere ai, e te itaraera ē? ¿He aha e u'i mai ena pa he me'e ena ē: o māua i haka ha'ere i te taŋata nei hai mana mau 'ā o māua, 'o 'o te rava mo'a 'e ha'atura o māua ki te 'Atua?
44003013	Te 'Atua o ⌊'Aparahama⌋, o Ita'ata, o Hākovo, tupuna o tātou, ko haka nui-nui 'ā i tō'ona tāvini ko Ietū va'ai e kōrua ki te nu'u ra-rahi 'e ta'e haŋa e kōrua 'i te hora haŋa e Pirato mo haka e'a.
44003014	Kai haŋa a kōrua mo kī mo haka e'a i te taŋata aŋa i te me'e tī-tika 'e 'ina he hara; he taŋata taparahi-ta'ata i haŋa e kōrua mo haka e'a.
44003015	»Pē ira a kōrua i tiŋa'i i haka mate ai i te taŋata va'ai mai i te ora 'āpī 'ina he hope'a ra'a. 'E, ka ai atu pē ira, ko haka ora 'ā e te 'Atua mai te mate; a māua he mata'ite.
44003016	Te me'e i haka ora i te taŋata take'a ena e kōrua he ⌊haka moe i te mana'u⌋ 'i ruŋa i a Ietū. 'E, 'o te haka moe i te mana'u 'i ruŋa i a Ietū, i ora tahi ai tō'ona māui-ui, pa he me'e take'a ena e kōrua.
44003017	»E kuā taina ē, ko 'ite 'ana a au hora tiŋa'i era e kōrua 'e e te kōrua nu'u ra-rahi i a Ietū, 'ina kōrua kai aŋi-aŋi he aha te kōrua me'e i aŋa.
44003018	Pē ira te 'Atua i haka tano ai i te me'e kī 'i mu'a 'ā ki tā'ana perofeta ta'ato'a mo haka 'ite: tā'ana Kiritō e mate rō.
44003019	»'O ira, ⌊ka huri te mana'u ki te 'Atua⌋ 'e 'ai ka haka tapa rō mai roto i te hara, ki haka kore atu ai e ia i te kōrua hara.
44003020	Mo aŋa pē ira, e tu'u rō te hora he ŋaro'a e kōrua i te haka haŋu iŋa o te 'Atua i te kōrua vārua hai uŋa atu i a Ietū, he kope ha'ata'a mai te hora ra'e era 'ā mo Kiritō o kōrua.
44003021	»'E mo te hora nō nei a Ietū Kiritō ana noho 'i te raŋi 'ātā ki te haka riva-riva iŋa e te 'Atua i te me'e ta'ato'a, pa he me'e haka 'ite mai hai tā'ana ŋā perofeta era o mu'a 'ā.
44003022	I haka 'ite rō e ⌊Mōtē⌋ ki te tātou tupuna: “Te 'Atua e ha'ata'a rō mai roto i a kōrua i te perofeta e tahi pa he ha'ata'a iŋa nei i a au. E ha'atura te me'e ta'ato'a ka kī atu ena.
44003023	Te nu'u ta'ato'a ta'e haka roŋo ki nei perofeta, he haka kore mai roto i te nu'u haka tere e te 'Atua”.
44003024	»Te perofeta ta'ato'a, mai a ⌊Tamuere⌋ pe mu'a, i vānaŋa tako'a rō o ruŋa i te ŋā mahana nei.
44003025	A kōrua he hakaara o rā ŋā perofeta, 'e mo kōrua rā hōrea kī era e te 'Atua ki te tātou tupuna ko 'Aparahama pē nei ē: “E ha'amaitai rō e au te hau ta'ato'a o te ao hai hakaara ō'ou”.
44003026	»Ki a tātou ki te itaraera i uŋa ra'e mai ai e te 'Atua i te tāvini ha'ata'a era ō'ona, mo ha'amaitai mai e ia hai haka e'a i a tātou mai roto i te hara».
44004001	E vānaŋa nō 'ana a Pētero ararua ko ⌊Iovani⌋ 'i tū kona era i tu'u ai te nu'u ⌊oromatu'a⌋ ananake ko te kape o te mūto'i o te ⌊Kona Ha'amuri 'Atua⌋ 'e he nu'u ⌊saruseo⌋.
44004002	Ko riri atu 'ana ananake mo kuā Pētero 'o te hāpī 'e 'o te kī ki te nu'u: te ora o te taŋata mai te mate ko haka take'a 'ana hai haka ora e te 'Atua i a Ietū.
44004003	He 'a-'aru ia i a Pētero ararua ko Iovani 'e, 'i te me'e era ko ahi-ahi 'ana, he ma'u he puru 'i roto i te hare ma'u'aurī 'ātā ki te rua mahana.
44004004	O te nu'u haka roŋo i te rāua vānaŋa nu'u rahi i ⌊haka moe i te mana'u⌋ 'i ruŋa i a Ietū. Pē ira i 'ata rahi ai rā nu'u; mo tataku i te ŋāŋata nō he hāhine ki te pae ta'utini.
44004005	'I te rua mahana i taka-taka tahi ai 'i Hērutarema te nu'u i a rāua te kī iŋa hope'a o te haka tere ⌊hūrio⌋, te nu'u pū'oko haka tere 'e te nu'u ma'ori o te rāua haka tere iŋa.
44004006	'I rā kona a 'Ānā, he oromatu'a hope'a o te ra-rahi, a Kaifā, a Iovani, a Arehantaro 'e te tētahi hua'ai o te oromatu'a hope'a o te ra-rahi.
44004007	He uŋa mo ma'u i a Pētero ararua ko Iovani ki mu'a o rāua 'e he 'ui: —¿Hai 'īŋoa 'e hai mana o 'ai a kōrua i aŋa ai i te me'e ena?
44004008	He pāhono e Pētero, ko 'ī 'ā e te pūai o te ⌊Vārua Maitai⌋: —E te nu'u ra-rahi 'e e te nu'u pū'oko haka tere o Itaraera ē:
44004009	a kōrua e 'ui mai 'ā o ruŋa o te me'e riva-riva aŋa ki te taŋata va'e rehe-rehe nei mo 'ite o kōrua pē hē i ora ai.
44004010	'Ī a māua he kī atu 'i mu'a i a kōrua 'e 'i mu'a i te taŋata ta'ato'a o Itaraera: te taŋata nei e māroa atu ena 'i mu'a o kōrua i ora ai hai 'īŋoa o Ietū Kiritō o Nātāreta tiŋa'i e kōrua 'i ruŋa i te tātaurō, 'e haka ora e te 'Atua mai te mate.
44004011	»A Ietū ko te mā'ea ta'e haŋa era e kōrua e te nu'u aŋa hare, 'e, hora nei, ko riro 'ana he mā'ea matu'a haka noho i te hare.
44004012	Te e'a mai roto i te ūtu'a o te hara 'e te ai o te ora 'āpī 'ina he hope'a ra'a va'ai e te 'Atua, mai i a Ietū mau nō ana rava'a. Te 'Atua, pa'i, 'ina kai va'ai ki te rua kope i te aŋa nei.
44004013	I take'a era e tū nu'u ra-rahi era i te haka kē o Pētero ararua ko Iovani e vānaŋa era, 'e i 'ite era he nu'u 'ina he hāpī, he māere ananake 'e he aŋi-aŋi: he nu'u hāpī e Ietū.
44004014	'I muri i a kuā Pētero tū kope haka ora era, 'o ira kai tano rā nu'u mo tuhi e tahi me'e.
44004015	He haka e'a ia i a kuā Pētero ki haho, 'e he noho he ha'a'au ananake.
44004016	He kī ki a rāua 'ā: «¿He aha te tātou me'e mo aŋa ki te ŋāŋata era? Ko 'ite tahi 'ana te taŋata ta'ato'a o Hērutarema o ruŋa o te mana aŋa e rāua, 'e 'ina a tātou e ko tano mo kī ta'e he parauti'a.
44004017	'O ira, 'o 'ata hau 'o oho te vānaŋa o ruŋa i a Ietū, mai ki haka ri'a-ri'a mo ta'e vānaŋa haka 'ou o ruŋa i a ia».
44004018	Pē ira i uŋa ai mo haka uru haka 'ou, 'e he haka ri'a-ri'a mo ta'e vānaŋa 'e mo ta'e hāpī haka 'ou o ruŋa i a Ietū.
44004019	He pāhono e Pētero ararua ko Iovani: —Ka kī mai rā kōrua: ¿'Ata tano ki te mata o te 'Atua mo ha'atura atu o māua ki a kōrua 'o ki a ia?
44004020	A māua, pa'i, e ko tano mo ta'e vānaŋa o ruŋa o te me'e take'a 'e ŋaro'a e māua.
44004021	'E, 'i te ta'e 'ite o tū nu'u ra-rahi era pē hē a rāua ana haka ūtu'a i a kuā Pētero 'o riri te nu'u, he haka ri'a-ri'a haka 'ou 'e 'ai ka haka e'a. Te taŋata ta'ato'a, pa'i, e ha'ahana-hana 'ana ki te 'Atua o ruŋa o tū me'e topa era, 'o ira te nu'u ra-rahi e ri'a-ri'a era.
44004022	E maha 'ahuru tūma'a matahiti o tū taŋata haka ora era.
44004023	I e'a era a Pētero ararua ko Iovani mai tū kona era, he oho he piri ki te rāua nu'u, 'e he 'a'amu i te me'e ta'ato'a kī e tū nu'u ra-rahi era.
44004024	I oti era rā nu'u i te haka roŋo, he pure ananake ko kuā Pētero ki te 'Atua pē nei ē: «E te 'Atua ē, 'ā'au i aŋa i te raŋi, i te henua, i te vaikava, 'e i te me'e ta'ato'a o rā ŋā kona,
44004025	'e 'ā'au tako'a i kī hai Vārua Maitai ki tu'u tāvini ko ⌊Tāvita⌋, tupuna o mātou pē nei ē: “¿He aha rā te nu'u ta'e he hūrio e riri ena 'e e haka 'āriŋa ena? 'E ¿he aha te hūrio e ha'a'au tahaŋa ena i te me'e 'ina e ko rava'a mo aŋa?
44004026	Te 'ariki 'e te nu'u haka tere henua, pa'i, ko haka piri tahi 'ā mo aŋa i te me'e ta'e tano ki te 'Atua 'e ki tā'ana Kiritō”.
44004027	»He aŋi mau 'ā a ⌊'Erore⌋, a Pontio Pirato, te nu'u ta'e he hūrio, 'e te itaraera i haka piri tahi rō 'i nei 'i Hērutarema mo aŋa i te me'e ta'e tano ki tu'u tāvini mo'a ko Ietū, ha'ata'a e koe mo Kiritō.
44004028	Hai rā me'e i haka tano ai a rāua i te me'e ta'ato'a kī e koe mo topa.
44004029	»E te 'Atua ē, ko 'ite 'ana koe pē hē te nu'u era i haka ri'a-ri'a mai ai. 'O ira, ka va'ai mai koe ki tu'u ŋā tāvini nei hai pūai mo ta'e ri'a-ri'a ana haka 'ite ana oho i ta'a vānaŋa,
44004030	koia ko haka take'a i tu'u pūai hai haka ora i te māui-ui 'e hai aŋa i te mana hai 'īŋoa o tu'u tāvini mo'a ko Ietū».
44004031	I oti era te pure ananake, he makenu tū kona era 'i ira a rāua, he 'ī tahi ananake e te pūai o te Vārua Maitai, 'e he ha'amata he haka 'ite he oho i te vānaŋa o te 'Atua 'ina he ri'a-ri'a.
44004032	Te nu'u ta'ato'a haka moe i te mana'u 'i ruŋa i a Ietū, pē tū huru tahi 'ana te mana'u. 'Ina e tahi o rāua he kī: tō'ona me'e ai, mō'ona nō; mo te ta'ato'a e kī era.
44004033	Hai haŋu 'e hai pūai e 'ata vānaŋa e oho era te ⌊'āpōtoro⌋ o ruŋa i te ora o Ietū mai te mate, 'e 'i ruŋa i a rāua ta'ato'a te mata o te 'Atua.
44004034	'Ina e tahi taŋata o rāua hape o te me'e; te nu'u ai, pa'i, o te henua 'e o te hare he ho'o 'e te moni rava'a
44004035	he va'ai ki te 'āpōtoro mo tuha'a ki te nu'u kore o te me'e.
44004036	Pē ira i aŋa ai e te taŋata ⌊rēvita⌋ e tahi te 'īŋoa ko ⌊Kōsē⌋ o te motu ko Tīpere, nape e te 'āpōtoro ko Verenāvē (te aura'a: «he kope hā'ū'ū i te rua»).
44004037	Te taŋata nei e ai rō 'ā e tahi ō'ona henua; he ho'o 'e he va'ai tahi i te moni ki te 'āpōtoro.
44005001	I ai rō te taŋata ko 'Ānānia te 'īŋoa 'e tā'ana vi'e ko Sāfira. He ho'o i te rāua henua e tahi,
44005002	'e he ha'a'au mo haka rē i te 'apa o te moni mo rāua 'e mo va'ai i te rua 'apa ki te ⌊'āpōtoro⌋. He ma'u i tū moni era 'e he kī: —He moni ta'ato'a nā o tō'oku henua i ho'o.
44005003	He kī e Pētero: —E 'Ānānia, ¿he aha koe i ha'ati'a ai i a Rukifero mo haka tere atu? Ko reo-reo 'ā koe ki te ⌊Vārua Maitai⌋ hai haka rē e tahi 'apa o te moni mō'ou.
44005004	¿Ta'e 'ō ō'ou rā henua? I ho'o era, ¿ta'e 'ō ō'ou rā moni? ¿He aha koe i aŋa ai i te me'e ena? Ta'e ki te taŋata koe i reo-reo ai, ki te 'Atua.
44005005	I ŋaro'a era e 'Ānānia, he 'amo ki raro he mate, i haka ūtu'a e te 'Atua. He ri'a-ri'a rō atu 'ai te nu'u ta'ato'a 'ite o ruŋa i rā me'e.
44005006	He oho e te ŋāŋata 'āpī o tū kona era, he viri hai kahu i te hakari 'e he ma'u he tanu.
44005007	Ka toru hora a tu'a o te topa o tū me'e era i tu'u ai te vi'e 'a 'Ānānia, mā te ta'e 'ite o ruŋa o tū me'e era.
44005008	He 'ui e Pētero: —Ka kī mai rā koe, ¿tū henua ho'o era o kōrua ki te moni, ko te moni kī mau mai era 'ā e 'Ānānia? He pāhono e tū vi'e era: —'Ē-ē, ko rā moni.
44005009	He kī e Pētero: —¿He aha a kōrua i ha'a'au ai mo haka 'atu i te Vārua o te 'Atua? Nā 'i haho o te 'ōpani te ŋāŋata 'āpī ma'u tanu era i ta'a kenu 'e, 'i te hora nei, ko koe te me'e ka ma'u ka tanu ena.
44005010	'I tū hora mau era 'ā he 'amo ki raro a Sāfira 'e he mate 'i mu'a o Pētero. I uru era tū ŋāŋata 'āpī era, he take'a ko mate tako'a 'ā te vi'e 'a 'Ānānia. He ma'u ia he tanu 'i muri i tā'ana kenu.
44005011	Te nūna'a taŋata ta'ato'a ⌊haka moe i te mana'u⌋ 'i ruŋa i a Ietū he ri'a-ri'a rō atu 'ai, 'e pē ira tako'a 'ā te nu'u ta'ato'a 'ite o ruŋa i rā me'e.
44005012	Te aŋa o te nu'u ta'ato'a haka moe i te mana'u 'i ruŋa i a Ietū he taka-taka 'i ruŋa i te taupe'a o te ⌊Kona Ha'amuri 'Atua⌋ kī he Taupe'a o ⌊Toromono⌋. Te nu'u ta'e haka moe i te mana'u 'i ruŋa i a Ietū e ri'a-ri'a rō 'ana 'o piri rāua ki te ŋā nu'u nei. Ka ai atu pē ira e mo'a rō 'ana i rā nu'u. 'E pe te 'ata rahi nō e oho era te ŋā vi'e te ŋāŋata haka moe i te mana'u 'i ruŋa i a Ietū. Te 'Atua, pa'i, hai 'āpōtoro e aŋa era me'e rahi nō atu mana 'i roto i te taŋata.
44005015	Te aŋa o te taŋata he ma'u i te māui-ui ki te ara e haka moe rō 'ana 'i ruŋa i te ro'i 'e 'i ruŋa i te raŋaria, koi'ite ka vari era a Pētero he ora te māui-ui hai kohu ō'ona.
44005016	'E mai te kona ta'ato'a hāhine ki Hērutarema e ma'u tako'a era i te māui-ui 'e i te taŋata ko o'o 'ā e te tātane, 'e ta'ato'a nō e ora era.
44005017	Te ⌊oromatu'a hope'a o te ra-rahi⌋ 'e te nu'u ⌊saruseo⌋ o muri i a ia, 'i te mākota,
44005018	he haka 'a-'aru i te 'āpōtoro 'e he haka ma'u he puru 'i roto i te hare ma'u'aurī.
44005019	He tu'u ia te merahi e tahi o te 'Atua 'i te pō, he mātaki i te 'ōpani o tū hare ma'u'aurī era, he haka e'a i rā nu'u 'ai ka kī:
44005020	«E oho kōrua ki roto i te Kona Ha'amuri 'Atua e haka 'ite e oho nō i te me'e ta'ato'a o ruŋa i te ora 'āpī 'ina he hope'a ra'a va'ai e te 'Atua».
44005021	Mo haka tano ki tū me'e kī era e te merahi, 'i te pō era 'ā o te rua mahana, he oho ananake ki te Kona Ha'amuri 'Atua, he ha'amata he haka 'ite i rā me'e. Te oromatu'a hope'a o te ra-rahi ananake ko te nu'u o muri he hā'aki ki te ⌊nūna'a taŋata i a rāua te kī iŋa hope'a o te haka tere hūrio⌋ 'e ki te nu'u pū'oko haka tere ta'ato'a o te itaraera mo taka-taka o rāua, 'e he uŋa mo ma'u i tū ŋā 'āpōtoro era mai roto i te hare ma'u'aurī.
44005022	I tu'u era te mūto'i o te Kona Ha'amuri 'Atua ki te hare ma'u'aurī, 'ina tū nu'u era o roto. He hoki ananake he hā'aki i tū parau 'āpī era
44005023	he kī: «I tu'u era a mātou ki te hare ma'u'aurī, e puru riva-riva nō 'ā te 'ōpani, 'e te 'auario e māroa rō 'ana 'i mu'a. 'E, i mātaki era, 'ina e tahi nu'u o roto».
44005024	I ŋaro'a era i rā me'e e te kape o te 'auario o te Kona Ha'amuri 'Atua 'e e te nu'u oromatu'a ra-rahi, he kī ki a rāua 'ā: «¿Pē hē ka hope'a ena te me'e nei?».
44005025	'I tū hora era 'ā he tu'u e tahi taŋata he kī: «Te nu'u puru era e kōrua 'i nei tako'a 'i te Kona Ha'amuri 'Atua e hāpī 'ā i te taŋata».
44005026	He e'a ia te kape o te mūto'i ananake ko tā'ana va'ehau, he oho he 'a-'aru i rā nu'u. Kai tōtōā 'i te ri'a-ri'a 'o tama'i rō e te taŋata i a rāua hai mā'ea.
44005027	I tu'u era he haka māroa 'i mu'a o te nūna'a taŋata i a rāua te kī iŋa hope'a o te haka tere hūrio, 'e he kī e te oromatu'a hope'a o te ra-rahi:
44005028	—Ko kī atu 'ana a mātou mo ta'e hāpī haka 'ou o kōrua e tahi me'e o ruŋa i te taŋata era ko Ietū. 'E, ¿he aha te kōrua me'e i aŋa? He 'ata haka 'ite he oho o ruŋa i a ia ki te taŋata ta'ato'a 'i nei 'i Hērutarema, 'e ko haŋa tako'a 'ana a kōrua mo tuhi mai i tō'ona mate ki a mātou.
44005029	He pāhono e Pētero ananake ko te tētahi 'āpōtoro: —'I ra'e a mātou ana ha'atura ki te 'Atua, ki te ha'atura ki te taŋata.
44005030	Te 'Atua o te tātou tupuna ko haka ora 'ā i a Ietū tiŋa'i era e kōrua 'i ruŋa i te tātaurō.
44005031	Ko haka nui-nui 'ā hai haka noho i a ia 'i tō'ona pā'iŋa mata'u pa he 'ariki 'e pa he kope haka e'a i te taŋata mai roto i te ūtu'a o te hara, mo hā'ū'ū ki te itaraera mo huri o te mana'u ki te 'Atua ki haka kore ai e ia i te rāua hara.
44005032	Ko 'ite riva-riva 'ana a mātou ko topa 'ā te ŋā me'e nei ki a Ietū. 'O ira e vānaŋa e haka 'ite nei e mātou ki te taŋata. 'E te Vārua Maitai, uŋa mai e te 'Atua ki te nu'u ha'atura ki a ia, e haka 'ite tako'a rō 'ā he parauti'a mau 'ā.
44005033	I ŋaro'a era i te me'e nei e tū nu'u ra-rahi era, he 'ata riri rō atu 'ai, 'e he haŋa ananake mo tiŋa'i mo haka mate i tū nu'u era.
44005034	'I roto i rā nu'u te ⌊fariseo⌋ e tahi te 'īŋoa ko Kamariera. A ia he ⌊ma'ori o te haka tere hūrio⌋, 'e e mo'a rahi rō 'ā e te taŋata. He māroa he kī mo haka e'a 'iti-'iti i tū ŋā 'āpōtoro era mai rā kona.
44005035	I oti era he kī ki tū tētahi nu'u ra-rahi era: —E te itaraera ē, e u'i tātou i te me'e ka aŋa ena ki te nu'u era.
44005036	Ka mana'u: ka hia rā nei matahiti a tu'a i ai rō te taŋata te 'īŋoa ko Teura, he kī nō te aŋa a ia he taŋata hōnui. E maha hānere taŋata i oho 'i muri i a ia. I tiŋa'i i haka mate era i rā taŋata, he maraŋa tahi te nu'u oho 'i muri. Pē ira i oti ai.
44005037	»I oho haka 'ou mai era pe mu'a, 'i te ŋā mahana era o te haka pāpa'i mo tataku o te nu'u, i ai rō te taŋata e tahi o Karirea te 'īŋoa ko Hura, 'e i oho rō te taŋata 'i muri. I tiŋa'i i haka mate era i rā kope, he maraŋa tako'a te nu'u oho o muri.
44005038	»'O ira, ka haka rē kōrua i te nu'u ena; 'ina ko aŋa e tahi me'e. Mo ai he me'e o te taŋata, e ŋaro tahaŋa nō;
44005039	'e mo ai he me'e o te 'Atua, e ko rē kōrua ki te hora hope'a. E u'i kōrua 'o aŋa i te me'e mo ta'e haka tano i te me'e haŋa o te 'Atua. He haka roŋo e tū nu'u era.
44005040	He raŋi mo ma'u haka 'ou i tū ŋā 'āpōtoro era, he haka tiŋa'i hai 'uaka, 'e he kī mo ta'e vānaŋa haka 'ou hai 'īŋoa o Ietū. I oti era he haka e'a.
44005041	He oho ia tū ŋā 'āpōtoro era mai mu'a o rā nu'u ko to'o 'ā te koa, he 'ite ko haka nui-nui 'ā a rāua e te 'Atua 'i te haka rē mo 'amo i te 'ati 'o te ai o rāua 'a Ietū.
44005042	'E, ko te hāpī ko te oho iŋa 'ā ki te nu'u, te mahana te mahana 'i te Kona Ha'amuri 'Atua 'e 'i hare era 'i hare era, i te ⌊roŋo riva-riva o ruŋa i a Ietū⌋, te ⌊Mētia⌋.
44006001	'I rā ŋā mahana ko 'ata rahi ko oho 'ā te nu'u ⌊haka moe i te mana'u⌋ 'i ruŋa i a Ietū. He ha'amata te nu'u ⌊hūrio⌋ vānaŋa ⌊kirieko⌋ he hēŋu'i-ŋu'i o ruŋa o te nu'u hūrio vānaŋa ⌊'evereo⌋ e kī era: 'i te hora tuha'a o te kai, 'ina he tuha'a riva-riva ki te rāua ŋā vi'e hove.
44006002	He haka taka-taka ia e te 'āpōtoro i te nu'u ta'ato'a haka moe i te mana'u 'i ruŋa i a Ietū 'e he kī: «E ko tano a mātou mo haka rē i te aŋa he haka 'ite i te vānaŋa o te 'Atua mo noho mo tuha'a i te kai 'e i te moni ki te taŋata.
44006003	'O ira, e te ŋā taina ē, ka u'i a roto o kōrua e hitu taŋata riva-riva 'ī e te pūai o te ⌊Vārua Maitai⌋ mo ma'u i te aŋa ena.
44006004	A mātou, pa'i, he ma'u i te aŋa he pure 'e he haka 'ite i te vānaŋa o te 'Atua».
44006005	Ta'ato'a i pe'e ai ki tū me'e kī era e te 'āpōtoro. He to'o i a 'Ēteva, taŋata haka moe rahi i tō'ona mana'u 'i ruŋa i a Ietū 'e 'ī e te pūai o te Vārua Maitai, i a Feripe, i a Porokoro, i a Nikanoro, i a Tīmono, i a Paramena, 'e i a Nikorao, taŋata o Antiokia, he kona e tahi o te henua ko Tīria. A Nikorao 'i mu'a 'ā i o'o rō ki te haka tere iŋa hūrio.
44006006	He ma'u e tū ŋā taina era i rā ŋāŋata ki mu'a o te 'āpōtoro. He pure ia e te 'āpōtoro koia ko haka eke i te rima ki ruŋa 'e he ha'amaitai.
44006007	Te ⌊roŋo riva-riva o te 'Atua⌋ pe te 'ata rahi nō e oho era, 'e te nu'u haka moe i te mana'u 'i ruŋa i a Ietū ko 'ata rahi 'ā 'i Hērutarema. 'E me'e rahi ⌊oromatu'a⌋ hūrio i haka moe tako'a i te rāua mana'u 'i ruŋa i a Ietū.
44006008	A 'Ēteva, he taŋata ha'amaitai 'e 'ī e te pūai o te 'Atua, e aŋa rō 'ā i te mana 'e i te tētahi me'e nu-nui ki te nu'u o rā kona.
44006009	Te tētahi nu'u o te ⌊hare pure hūrio⌋ te 'īŋoa «O te 'Ekaravo Haka E'a Mai te Rima o te Rāua Taŋata Haka Aŋa» koia ko te tētahi nu'u o Tīrene, o Arehantāria, o Tiritia 'e o 'Ātia, he tātake ki a 'Ēteva.
44006010	'E, 'ina he rava'a i a ia; e vānaŋa era, pa'i, hai mārama-rama o te Vārua Maitai.
44006011	He 'auhau ia e tū ŋā nu'u era i te taŋata mo reo-reo pē nei ē: ko ŋaro'a 'ana e rāua i a 'Ēteva e kī 'ā i te vānaŋa ta'e tano mo ⌊Mōtē⌋ 'e mo te 'Atua.
44006012	Pē ira i haka riri ai i te taŋata, i te nu'u pū'oko haka tere hūrio 'e i te ⌊ma'ori o te haka tere hūrio⌋. 'O ira i 'a-'aru ai i a 'Ēteva 'e he ma'u ki mu'a o te ⌊nūna'a taŋata i a rāua te kī iŋa hope'a o te haka tere hūrio⌋.
44006013	He ma'u tako'a i te mata'ite reo-reo, 'e o rā nu'u i kī: «Te taŋata ena he vānaŋa nō te aŋa i te vānaŋa ta'e tano mo te ⌊Kona Ha'amuri 'Atua⌋ 'e mo te hāpī 'a Mōtē.
44006014	Ko ŋaro'a 'ā e mātou e kī 'ana: te Ietū era o Nātāreta he haka hiŋa i te kona mo'a nei o te 'Atua 'e he huri tako'a i te hāpī haka rē mai e Mōtē».
44006015	Te nu'u ra-rahi 'e te nu'u ta'ato'a 'i tū kona era, i u'i era a ruŋa i a 'Ēteva, he take'a i te 'āriŋa pa he 'āriŋa merahi 'ā.
44007001	He 'ui e te ⌊oromatu'a hope'a o te ra-rahi⌋ ki a 'Ēteva: —¿He parauti'a te me'e kī nei o ruŋa i a koe?
44007002	He pāhono e 'Ēteva: —E te taina ē, e kuā koro ē, ka haka roŋo mai rā: Te tātou 'Atua, i a ia te 'ana-'ana o te pūai ta'ato'a, ko haka take'a 'ana i a ia ki te tātou tupuna ko ⌊'Aparahama⌋ 'i Mētōpōtāmia, 'i te hora kai oho kai noho 'ā a 'Aparahama 'i Hārana,
44007003	'e i kī rō: “Ka haka rē tu'u kāiŋa 'e tu'u hua'ai 'e ka oho ki te henua ka haka take'a atu ena e au”.
44007004	»He e'a ia a 'Aparahama mai te henua o te kārea he oho he noho 'i Hārana. 'I ira i mate ai tō'ona matu'a tane. He ma'u mai ia e te 'Atua i a 'Aparahama ki te henua nei e kōrua e noho atu ena.
44007005	»I tu'u mai era, kai va'ai e te 'Atua, 'i rā hora, e tahi parehe henua mō'ona, korohaŋa e tahi parehe 'iti-'iti. Ka ai atu pē ira, i hōrea rō e te 'Atua e va'ai rō ki a ia mo tō'ona hakaara. ('I rā hora kai ai 'ana te poki 'a 'Aparahama).
44007006	'E i kī tako'a rō e te 'Atua: tō'ona hakaara e noho rō 'i te henua kē pa he taŋata o te rua henua, e riro rō he 'ekaravo o te nu'u o rā henua, 'e e rave'ino rō i a rāua e maha hānere matahiti.
44007007	»I kī tako'a rō pē nei ē: “E haka ūtu'a rō e au i te hau haka 'ekaravo i tō'oku taŋata. Ki oti rā ūtu'a, he e'a tō'oku taŋata mai rā henua mo tāvini mai ki a au 'i te kona nei”.
44007008	'I te ha'a'au iŋa o te 'Atua ararua ko 'Aparahama, i kī ai e te 'Atua ki a 'Aparahama: mā'ana e hāpa'o i a ia 'e i tō'ona hakaara, 'e mo kuā 'Aparahama e ha'amuri 'e e ha'atura ki a ia. Pa he tāpa'o o rā ha'a'au he kī e te 'Atua: e hore te kiri o te kinoŋa o te ŋā poki mo tāpura he taŋata 'ā'ana. »'O ira a 'Aparahama, 'i te va'u mahana o te poreko o tā'ana poki ko Ita'ata, i hore ai i te kiri o te kinoŋa. Pē ira tako'a i aŋa ai e Ita'ata ki tā'ana poki ko Hākovo, 'e e Hākovo ki tā'ana ŋā poki, he matu'a o te ho'e 'ahuru mā piti hua'ai o te itaraera.
44007009	»Te ŋā poki ra'e 'a Hākovo, 'i te mākota 'i te rāua taina ko ⌊Kōsē⌋, he to'o mai he ho'o ki te nu'u mo 'ekaravo, 'e he ma'u e rā nu'u ki Ehipto. 'E, 'i te ai 'i ruŋa i a Kōsē te mata o te 'Atua,
44007010	he haka e'a te aŋa i a ia mai roto i te 'ati ta'ato'a 'e he va'ai i te mārama-rama. 'O ira te 'ariki o Ehipto i haŋa ai ki a Kōsē, he haka suerekao 'e he haka riro he pū'oko haka tere o tō'ona me'e ta'ato'a.
44007011	»He topa ia te oŋe 'e te 'ati 'i Ehipto 'e 'i ⌊Kana'ana⌋: he kore te me'e mo kai o te tātou tupuna.
44007012	I 'ite era a Hākovo ko Ehipto te kona i ha'aputu i te kai, he uŋa i tā'ana ŋā poki, he tupuna o tātou, mo oho mo ho'o mai hai kai. He oho iŋa ra'e nei o rāua.
44007013	»'I te rua oho iŋa ki Ehipto i haka 'ite iho ai a Kōsē ki tō'ona taina ko ai mau a ia, 'e pē ira te 'ariki i 'ite ai he aha te hau o Kōsē.
44007014	I oho era he uŋa e Kōsē mo oho o tō'ona matu'a 'e o tō'ona hua'ai ta'ato'a. Rā ŋā nu'u e hitu 'ahuru mā pae.
44007015	Pē ira a Hākovo i tu'u i noho ai 'i Ehipto; 'i ira i mate ai, 'e 'i ira tako'a i mā-mate ai tā'ana ŋā poki, tupuna o tātou.
44007016	Te hakari o Hākovo i ma'u i hoki rō ki Tīkeme; 'i ira i tanu ai 'i te henua ho'o e 'Aparahama mai te ŋā poki 'a 'Āmoro.
44007017	»I hāhine era mo tano o te hōrea kī e te 'Atua ki a 'Aparahama, ko 'ata rahi 'ana te itaraera 'i Ehipto.
44007018	He o'o ia te 'ariki 'āpī o rā henua ta'e māhani ki a Kōsē.
44007019	Te 'ariki nei i tōtōā rō i te tātou taŋata; 'i te haŋa mo haka kore i a rāua, he haka hoa i te ŋā poki poreko iho mo mā-mate.
44007020	»'I rā noho iŋa i poreko ai a ⌊Mōtē⌋, poki hope'a o te nehe-nehe. E toru 'āva'e i na'a i hāpa'o ai 'i te hare.
44007021	I tu'u era te mahana 'ina he rāve'a toe mo na'a mo oho nō i tū poki era 'i ira, he ma'u he na'a 'i te kona kē. He rava'a ia e te poki vahine o te 'ariki 'e he hāpa'o pa he poki mau 'ā 'ā'ana.
44007022	Pē ira a Mōtē i hāpī ai hai haka tere iŋa o te ehipto, 'e he riro he taŋata hōnui 'i tā'ana me'e aŋa 'e 'i tā'ana me'e kī.
44007023	»I tano era te maha 'ahuru matahiti o Mōtē, he oho he u'i i tō'ona hau, he itaraera.
44007024	I take'a era e tōtōā 'ā e te ehipto i te itaraera e tahi, he to'o mai he tiŋa'i he haka mate i tū ehipto era.
44007025	Ki tō'ona mana'u e aŋi-aŋi rō e tō'ona taina he itaraera: hai ia te 'Atua ka haka e'a era i a rāua mai roto i te 'ati, 'e 'ina kai aŋi-aŋi.
44007026	»'I te rua mahana, he take'a e Mōtē e rua itaraera e moto 'ā. 'I te haŋa mo ta'e moto haka 'ou o rā ŋāŋata he kī: “He taina kōrua; ¿he aha rā e moto ena?”.
44007027	Te kope era 'ā'ana te 'ata pu'a i te rua he tono i a Mōtē 'e he kī: “¿'A 'ai koe i haka pū'oko o mātou?
44007028	¿E haŋa 'ā koe mo tiŋa'i mo haka mate mai i a au pa he tiŋa'i iŋa ō'ou i tū ehipto era o 'aŋataiahi?”.
44007029	»I ŋaro'a era e Mōtē i rā vānaŋa he ri'a-ri'a. He e'a he tere ki te rua henua te 'īŋoa ko Mariana. 'I ira i noho ai, he ⌊hāipo-ipo⌋ 'e he poreko e rua 'ā'ana poki.
44007030	»Ko rava'a 'ā ka maha 'ahuru matahiti 'i ira he haka take'a te merahi i a ia ki a Mōtē 'i te kona 'one ta'e noho taŋata hāhine ki te ma'uŋa ko ⌊Tinaī⌋, 'i roto i te ura ahi o te tumu e hū rō 'ā.
44007031	He māere a Mōtē 'i tū me'e era 'e he haka hāhine mo u'i riva-riva. He ŋaro'a i te re'o o te 'Atua ka kī ki a ia:
44007032	“A au he 'Atua o tu'u tupuna. He 'Atua o 'Aparahama, o Ita'ata 'e o Hākovo”. »He rurū ia a Mōtē 'i te ri'a-ri'a, 'e 'ina he haŋa mo u'i.
44007033	He kī e te 'Atua: “Ka patu tu'u kiriva'e; te kona ena koe e māroa ena kona mo'a.
44007034	Ko take'a 'ana e au te mamae 'e te māui-ui o tō'oku taŋata ta'ato'a 'i Ehipto. Ko ŋaro'a tako'a 'ana e au i te rāua taŋi. 'O ira a au i topa mai nei mo haka e'a i a rāua mai te rāua 'ati. 'E 'ī a au he uŋa i a koe ki Ehipto”.
44007035	»Ko te Mōtē ta'e haŋa era nei e te itaraera, 'ui era: “¿'A 'ai koe i haka pū'oko o mātou?”, ko ia te kope i uŋa e te 'Atua mo pū'oko haka tere o te itaraera 'e mo haka e'a i a rāua mai roto i te 'ati hai merahi haka take'a i a ia 'i roto i te ura ahi.
44007036	'Ā'ana i to'o i te tātou tupuna mai Ehipto i aŋa i te mana 'i rā henua, 'i te kona ko Vaikava Mea-mea 'e pē ira 'ana 'i te kona 'one ta'e noho taŋata 'i roto i te maha 'ahuru matahiti o rāua 'i ira.
44007037	»Ko te Mōtē mau nei 'ā te me'e kī era ki te itaraera: “E ha'ata'a rō e te 'Atua mai roto i a kōrua e tahi perofeta pa he ha'ata'a iŋa nei i a au”.
44007038	'E, tako'a, hora era 'ā 'i te kona 'one ta'e noho taŋata te itaraera, ko Mōtē te me'e i vānaŋa ararua ko te merahi 'i ruŋa i te ma'uŋa ko Tinaī 'e i ma'u i te vānaŋa ki te tātou tupuna. Ki a Mōtē e haka 'ite era e te merahi i te vānaŋa o te 'Atua va'ai i te ora 'ina he hope'a ra'a mo haka 'ite mai ki a tātou ki te itaraera.
44007039	»'E, te tātou tupuna 'ina he haŋa mo ha'atura ki a Mōtē; he riri nō te aŋa mō'ona, 'e te me'e haŋa he hoki haka 'ou o rāua ki Ehipto.
44007040	Hora era ō'ona 'i ruŋa i te ma'uŋa i kī ai e te tupuna ki a ⌊'Ārone⌋, taina o Mōtē: “Ka aŋa hai 'atua mo haka tere i a tātou. Kai 'ite mai, pa'i, ko aha 'ā a Mōtē”.
44007041	»He aŋa ia i te 'atua tu'u pa he tēnero. He tūtia 'e he aŋa i te ŋoŋoro ki rā 'atua, 'e he koa 'i tū me'e aŋa era.
44007042	'O ira te 'Atua i hārui ai i te itaraera hai tua'ivi 'e he haka rē mo ha'amuri ki te ra'ā, ki te māhina 'e ki te hetu'u ha'ariro e rāua he 'atua. Pē nei, pa'i, e pāpa'i ena 'i ruŋa i te puka o te perofeta: “E te itaraera ē, 'i roto i te maha 'ahuru matahiti o kōrua 'i te kona 'one ta'e noho taŋata, ¿i tiŋa'i rō kōrua i te 'animare mo tūtia mai?
44007043	'Ina. Te me'e nō o kōrua i aŋa he ma'u i te karapā pure o te 'atua reo-reo ko Moroko, 'e i te 'ītoro tu'u pa he hetu'u ko Rēfana, 'ītoro aŋa e kōrua mo ha'amuri. 'O ira a au ka to'o ena i a kōrua mai te kōrua henua ka hoa ena ki rā atu era o ⌊Vāvīrōnia⌋”.
44007044	»'I te hora era o te tātou tupuna 'i te kona 'one ta'e noho taŋata, e ai rō 'ana te rāua ⌊Karapā Mo'a⌋ haka aŋa e te 'Atua ki a Mōtē pa he me'e haka take'a e ia, mo haka mana'u ki tō'ona taŋata: a ia 'i muri i a rāua.
44007045	O te tātou tupuna i ma'u mai i rā karapā ki nei 'i te hora tu'u mai ananake ko kuā ⌊Kosuē⌋ to'o i te henua nei mai te rima o te hau i he-he'i e te 'Atua. I noho ai rā karapā 'i nei 'ātā ki te ta'u o te 'ariki era ko ⌊Tāvita⌋,
44007046	kope 'i ruŋa i a ia te mata o te 'Atua. »He ani e Tāvita ki te 'Atua mo ha'ati'a i a ia mo haka tu'u i te hare e tahi mo ha'amuri o rāua o te hakaara o Hākovo ki a ia.
44007047	I hope'a ai, 'a ⌊Toromono⌋, poki 'a Tāvita, i aŋa i te Kona Ha'amuri 'Atua.
44007048	»Te parauti'a, 'ina he noho te 'Atua i te hare aŋa hai rima o te taŋata. Pē nei, pa'i, e hā'aki ena 'i ruŋa i te puka pāpa'i e te perofeta:
44007049	“Te raŋi he pepe ō'oku, 'e te henua he kona raŋo o tō'oku va'e. ¿Pē hē ia te hare ka aŋa mai ena mō'oku?, i 'ui ai e te 'Atua, ¿hē te kona mo haka ora ō'oku?
44007050	¿Ta'e 'ō 'ā'aku i aŋa i te me'e ta'ato'a ena?”.
44007051	Ko te vānaŋa iŋa 'ana ia a 'Ēteva he me'e: —E te pū'oko hio-hio ē, 'ina kōrua he haŋa mo haka roŋo 'e mo ha'atura ki te 'Atua, pa he nu'u ta'e 'ite ko ai te 'Atua parauti'a. Te aŋa o kōrua he aŋa i te me'e ta'e tano ki te ⌊Vārua Maitai⌋. Te kōrua huru pa he huru 'ā o te kōrua tupuna.
44007052	¿Ko ai o roto o te perofeta ta'ato'a i ta'e tōtōā e te kōrua tupuna? 'Ātā ko tiŋa'i ko haka mate 'ana e rāua i te nu'u vānaŋa o ruŋa i te tu'u iŋa mai o te taŋata aŋa i te me'e tī-tika 'e 'ina he hape, 'e ko tu'u mai 'ā rā taŋata. »I tu'u mai era, he to'o mai e kōrua he va'ai ki te rima o te nu'u ta'e haŋa ki a ia 'e he haka tiŋa'i he haka mate.
44007053	Ki a kōrua i haka 'ite atu ai e te merahi i te roŋo o te 'Atua; 'e, 'ina kōrua he ha'atura ki rā roŋo.
44007054	I ŋaro'a era i te me'e ta'ato'a nei e rā nu'u, he ŋuŋu te niho mo 'Ēteva.
44007055	'E, a 'Ēteva, ko 'ī 'ana e te pūai o te Vārua Maitai, he u'i a te raŋi he take'a i te 'ana-'ana o te 'Atua 'e i a Ietū e māroa rō 'ana 'i te pā'iŋa mata'u.
44007056	He kī ia: «¡Ē, ka u'i rā kōrua! 'Ī e take'a mai nei i te raŋi e ha-hata rō 'ā, 'e i te ⌊Poki o te taŋata⌋ 'i te pā'iŋa mata'u o te 'Atua».
44007057	'O ŋaro'a i tū vānaŋa era, he puru tū nu'u era i te rāua tariŋa hai rima 'e he ohu-ohu mo haka pōŋeha. He moko ananake he 'a-'aru i a 'Ēteva.
44007058	He to-toi he oho mai tū kona era 'e he tama'i hai mā'ea. Tū nu'u mata'ite reo-reo era ki te kope 'āpī te 'īŋoa ko Sauro i haka hāpa'o ai i te rāua paratoa.
44007059	E tama'i era i a 'Ēteva hai mā'ea 'ai e pure era: «E Ietū ē, ka to'o koe i tō'oku vārua».
44007060	He tū-turi ia he ohu pūai: «¡E Ietū, 'ina koe ko tapa atu i te hara nei o te nu'u nei!». I oti era te kī i te me'e nei, he mate.
44008001	'E a Sauro e pe'e rō 'ā ki tū me'e aŋa era ki a 'Ēteva. He ha'amata ia, 'i rā mahana mau 'ā, he kimi mo tōtōā i te nu'u ⌊haka moe i te mana'u⌋ 'i ruŋa i a Ietū o Hērutarema. Pē ira rā nu'u i maraŋa ai ki kona era ki kona era o Hūrea 'e o ⌊Tāmāria⌋; he ⌊'āpōtoro⌋ nō te nu'u i ta'e oho mai ira.
44008002	O te ŋāŋata mo'a 'e ha'atura i te 'Atua i ma'u i tanu i a 'Ēteva koia ko taŋi ki a ia.
44008003	'E a Sauro e kimi 'ana i te nu'u haka moe i te mana'u 'i ruŋa i a Ietū mo tōtōā. Ki hare era, ki hare era, e uru e to-toi era i te taŋata 'e i te vi'e mo haka puru 'i roto i te hare ma'u'aurī.
44008004	Te nu'u tē-tere era mai Hērutarema he haka 'ite i te ⌊roŋo riva-riva o te 'Atua⌋ ki te nu'u o te kona ta'ato'a o rāua e tu'u era.
44008005	A Feripe, he kope e tahi o rā nu'u. 'Ā'ana i oho ki Tāmāria, 'e 'i ira i ha'amata i vānaŋa ai o ruŋa i te ⌊Kiritō⌋.
44008006	I rahi rō te taŋata i taka-taka ai 'e i haka roŋo ai hai māhatu i te vānaŋa 'a Feripe, he take'a i te mana aŋa e ia.
44008007	Me'e rahi taŋata uru e te tātane i haka ora e Feripe, i kiki-kikiu i e'a ai rā ŋā tātane. 'E, tako'a, me'e rahi nu'u hakari ta'e makenu 'e va'e koke i haka ora e ia.
44008008	Hai me'e nei i 'ata koa ai te taŋata o rā kona.
44008009	I ai rō 'i ira e tahi taŋata te 'īŋoa ko Tīmona. Te aŋa 'ā'ana 'i mu'a 'ā he tahu-tahu 'e he reo-reo ki te taŋata o Tāmāria pē nei ē: a ia he taŋata hōnui.
44008010	Mai te nu'u ta'e hōnui ki te nu'u hōnui e haka roŋo riva-riva era i tā'ana vānaŋa koia ko kī: «Ko te kope kī era nei “he pūai mau 'ā o te 'Atua”».
44008011	Ko rahi 'ana te matahiti e aŋa e oho era i te tahu-tahu 'e he māere te taŋata 'i rā me'e. 'O ira e haka roŋo era ki a ia.
44008012	I ha'amata i haka moe era te nu'u i te rāua mana'u 'i ruŋa i te roŋo riva-riva haka 'ite e Feripe o te ⌊haka tere iŋa 'āpī o te 'Atua⌋ 'e o ruŋa o Ietū Kiritō, mai te vi'e ki te taŋata i haka ⌊papatito⌋ ai i a rāua.
44008013	Rā taŋata era ko Tīmona i haka moe tako'a rō i tō'ona mana'u 'i ruŋa i a Ietū, i haka papatito rō i a ia 'e i oho rō 'i muri i a Feripe koia ko māere 'i te mana take'a e ia.
44008014	I 'ite era te 'āpōtoro 'i Hērutarema ko to'o 'ana te nu'u o Tāmāria i te vānaŋa o te 'Atua mo rāua, he uŋa ki ira i te 'āpōtoro era ko Pētero ararua ko ⌊Iovani⌋.
44008015	I tu'u era he pure mo te nu'u haka moe i te mana'u 'i ruŋa i a Ietū mo noho o te ⌊Vārua Maitai⌋ 'i roto i a rāua.
44008016	Te nu'u nei ko papatito 'ā hai 'īŋoa o Ietū Kiritō 'i te hora haka moe i te mana'u 'i ruŋa i a ia, 'e te Vārua Maitai kai topa 'ā ki ruŋa i a rāua.
44008017	He haka eke ia a Pētero 'e a ⌊Iovani⌋ i te rāua rima ki te pū'oko, 'e pē ira i topa ai te Vārua Maitai 'i ruŋa i a rāua.
44008018	I take'a era e Tīmona hai haka eke o te 'āpōtoro i te rima ki ruŋa i te taŋata he va'ai e te 'Atua i te Vārua Maitai, he haka toro i te moni ki a kuā Pētero
44008019	'e he kī: —Ka ho'o mai kōrua i te mana ena ki topa tako'a ai te Vārua Maitai ki ruŋa i te kope nō era mo haka eke ō'oku i te rima.
44008020	He pāhono e Pētero: —¡Ka oho kōrua ko tu'u moni ki roto i te pō'auahi 'o te mana'u ō'ou mo ho'o i te me'e va'ai e te 'Atua!
44008021	E ko tano mo ai i a koe te me'e nei; ki te mata o te 'Atua me'e māhatu ta'e tano koe.
44008022	Ka haka rē tu'u mana'u ta'e tano 'e ka pure ki te 'Atua koi'ite e haka kore rō e ia i tu'u hara 'o te mana'u pē nā.
44008023	E u'i atu ena, pa'i, a au ko here 'ana tu'u māhatu e te me'e ta'e tano.
44008024	He kī e Tīmona: —Ka pure ia ki te 'Atua mo ta'e topa mai te 'ati kī mai ena e kōrua.
44008025	I oti era o kuā Pētero te vānaŋa o ruŋa i a Ietū 'e te haka 'ite i te roŋo riva-riva o te 'Atua 'i rā kona, he haka 'ite he oho tako'a i te roŋo o te 'Atua 'i te me'e rahi nō atu kona o Tāmāria, 'e 'ai ka hoki ka oho ararua ki Hērutarema.
44008026	I oti era te me'e nei, he kī e te merahi ki a Feripe: «Ka e'a koe ka oho ki te ara oho mai Hērutarema ki Kasa». Te ara nei e vari era a roto i te kona 'one ta'e noho taŋata.
44008027	He e'a a Feripe he oho; 'i rā ara he piri ki te taŋata etiopia e tahi. A ia he taŋata ra-rahi hāpa'o moni o te 'ariki vahine o Etiopia. Rā kope, mai te ha'amuri iŋa ki te 'Atua 'i Hērutarema,
44008028	e hoki e oho 'ā 'i ruŋa i te pere'oa ki tō'ona henua koia ko tai'o i te puka o te perofeta era ko 'Itaia.
44008029	He kī ia e te Vārua Maitai ki a Feripe: «Ka oho koe ka haka hāhine ki te pere'oa era».
44008030	I hāhine era a Feripe, he ŋaro'a e tai'o 'ā tū taŋata etiopia era i te puka 'a 'Itaia. He 'ui ia: —¿E aŋi-aŋi rō 'ā e koe i ta'a me'e e tai'o ena?
44008031	He pāhono e tū taŋata era: —¿Pē hē a au ana aŋi-aŋi 'ina he taŋata mo ha'aaura'a mai? He kī ia ki a Feripe mo eke mo noho 'i muri i a ia.
44008032	Te kona o rā puka e tai'o era he kona kī: «I ma'u ai i a ia pa he māmoe ki te kona tiŋa'i māmoe; 'e pa he māmoe 'iti-'iti haka kiva-kiva 'i mu'a o te nu'u varu māmoe, kai rere te re'o.
44008033	I haka ha'amā rō i a ia 'e ta'e hai parauti'a i ture ai. ¿Mā 'ai e vānaŋa o ruŋa o tō'ona hakaara? Ko to'o 'ā, pa'i, i a ia mai ruŋa 'i te henua nei».
44008034	He 'ui ia e tū taŋata etiopia era ki a Feripe: —Ka kī mai koe, ¿o ruŋa i a ai e vānaŋa nei te perofeta: o ruŋa ō'ona mau 'ā 'o o ruŋa o te rua taŋata?
44008035	He ha'amata ia a Feripe he haka 'ite, mai tū kona tai'o mau era 'ā, i te ⌊roŋo riva-riva o ruŋa i a Ietū⌋.
44008036	E oho nō 'ā a te ara, he tu'u ki te kona vai e tahi 'e he kī e tū taŋata etiopia era: —Nā te vai nā. ¿E ai rō 'ā hō te me'e mo ta'e ha'ati'a mo papatito i a au? [
44008037	He kī e Feripe: —Mo haka moe parauti'a ō'ou i tu'u mana'u 'i ruŋa i a Ietū, 'ina he me'e mo ta'e ha'ati'a atu. He pāhono e tū taŋata era: —Mō'oku a Ietū Kiritō he Poki o te 'Atua.]
44008038	He kī mo haka noho i tū pere'oa era. He topa ararua ki raro, he oho he uru ki roto i te vai, 'e he papatito e Feripe.
44008039	I e'a era mai roto i te vai, he to'o e te Vārua o te 'Atua i a Feripe, 'e 'ina kai take'a haka 'ou e tū taŋata era. Rā kope, ko to'o atu 'ā te koa, he e'a he oho rō 'ai.
44008040	I hope'a ai, 'i te kona ko 'Āsoto i topa ai a Feripe, 'e ki kona era, ki kona era e hāpī e oho era i te roŋo riva-riva o ruŋa i a Ietū 'ātā ka tu'u rō ki Tētārea.
44009001	A Sauro ia he haka ri'a-ri'a te aŋa hai mate i te nu'u ⌊haka moe i te mana'u⌋ 'i ruŋa i a Ietū. 'O ira i oho ai ki te ⌊oromatu'a hope'a o te ra-rahi⌋
44009002	kī mo va'ai hai parau mo haka take'a ki te nu'u pū'oko haka tere o te ⌊hare pure hūrio⌋ ta'ato'a o Rāmako e hā'aki rō 'ana 'i ruŋa ko ha'ati'a 'ā i a ia mo 'a-'aru i te taŋata 'e i te vi'e o rā kona ma'u i te ⌊Ara 'Āpī⌋ hāpī e Ietū mo ma'u ki Hērutarema mo puru.
44009003	He e'a ia he oho a Sauro ki Rāmako. I hāhine era ki ira, he pura e tahi mōrī mai te raŋi he haka mā'eha ka vari rō i a ia.
44009004	He hiŋa a Sauro, 'e he ŋaro'a i te re'o e tahi e kī 'ā: —E Sauro, e Sauro, ¿he aha koe e kimi mai ena i a au mo tōtōā?
44009005	He 'ui e Sauro: —¿Ko ai koe? He pāhono e tū re'o era: —Ko Ietū, kope mau ena 'ā e koe e kimi ena mo tōtōā.
44009006	Ka e'a ki ruŋa ka oho ki Rāmako; 'i ira ka kī atu ena i ta'a me'e mo aŋa.
44009007	Te nu'u oho 'i muri i a Sauro ko ri'a-ri'a atu 'ana 'i te ŋaro'a i tū re'o era 'e 'i te ta'e take'a ko ai te me'e i vānaŋa.
44009008	He e'a ia a Sauro ki ruŋa. I 'ara era te mata, 'ina kai take'a haka 'ou. He 'a-'aru e tū nu'u era a te rima he ma'u he oho ki Rāmako.
44009009	'I ira i noho ai e toru mahana 'ina e tahi me'e take'a, 'ina e tahi me'e kai, 'e 'ina e tahi me'e unu.
44009010	'I Rāmako e noho era e tahi taŋata haka moe i te mana'u 'i ruŋa i a Ietū te 'īŋoa ko 'Ānānia. Ki a ia i vānaŋa ai e Ietū, 'i roto i te me'e tu'u pa he moe vārua haka take'a e te 'Atua, he kī: —¡E 'Ānānia! He pāhono: —'Ī a au, e Ietū ē.
44009011	He kī e Ietū: —Ka e'a koe ka oho ki te ara te 'īŋoa ko Tī-tika, 'e 'i te hare o Hura ana 'ui ki te nu'u o ira ki te taŋata o Taraso te 'īŋoa ko Sauro. 'Ai a ia e pure 'ā,
44009012	'e 'i roto i te me'e haka take'a e te 'Atua i take'a ai i a koe, e 'Ānānia ē, e uru e haka eke 'ā i te rima ki ruŋa i a ia mo mā'eha o te mata mo take'a haka 'ou.
44009013	I ŋaro'a era e 'Ānānia i te me'e nei, he kī: —E Ietū, ko rahi 'ana te nu'u i vānaŋa mai o ruŋa i te taŋata ena 'e o te me'e ta'e tano ta'ato'a aŋa e ia ki tu'u taŋata 'i Hērutarema.
44009014	'E hora ena, nā ko tu'u mai 'ā ki nei hai parau o te ŋā oromatu'a ra-rahi era mo 'a-'aru mo haka puru i te nu'u ta'ato'a ha'amuri ki a koe.
44009015	He kī haka 'ou e Ietū: —Ka oho nō koe. Ko ha'ata'a 'ana e au i te taŋata era mo vānaŋa o ruŋa i a au ki te nu'u o te rua henua, ki te rāua 'ariki 'e pē ira tako'a 'ā ki te itaraera.
44009016	E haka take'a rō e au i te rahi o te 'ati ka topa ena 'i ruŋa i a ia 'o te haka 'ite 'o te oho o ruŋa i a au.
44009017	He e'a ia he oho a 'Ānānia ki tū hare era 'i ira a Sauro. I uru era he haka eke i tō'ona rima ki ruŋa he kī: «E te taina, ko uŋa mai 'ana a au e Ietū take'a era e koe 'i te ara, mo haka ora atu i tu'u mata 'e mo 'ī ō'ou e te pūai o te ⌊Vārua Maitai⌋».
44009018	'I tū hora mau era 'ā he vī-viri te me'e tu'u pa he 'ūnahi mai te mata o Sauro, 'e he take'a haka 'ou. He e'a ki ruŋa he haka ⌊papatito⌋ i a ia.
44009019	I oti era he kai 'e he haŋu haka 'ou. He noho ia 'i Rāmako 'i muri i te nu'u haka moe i te mana'u 'i ruŋa i a Ietū.
44009020	Pē ira a Sauro i ha'amata i haka 'ite ai 'i roto i te hare pure hūrio o rā kona: a Ietū he Poki o te 'Atua.
44009021	Te nu'u ŋaro'a he māere tahi 'e he kī: «¿Ta'e 'ō a ia he taŋata kimi i te nu'u o Hērutarema ha'amuri ki a Ietū mo tōtōā? ¿Ta'e 'ō ko ia mau 'ā te me'e oho mai era mo 'a-'aru i te nu'u ha'amuri ki a Ietū mo va'ai ki te ŋā oromatu'a ra-rahi era?».
44009022	'E a Sauro pe te 'ata haŋu nō e vānaŋa e haka aŋi-aŋi era: a Ietū he ⌊Kiritō⌋, 'e, 'i te tano o tā'ana vānaŋa, te ⌊hūrio⌋ o Rāmako 'ina he rava'a i te vānaŋa mo pāhono.
44009023	Ko rahi 'ā te mahana o Sauro 'i Rāmako, he ha'a'au te nu'u hūrio ra-rahi o ira mo tiŋa'i mo haka mate,
44009024	'e he 'ite e Sauro. Ka pō ka 'ōtea e noho era rā nu'u 'i te 'ōpani ta'ato'a o Rāmako mo rava'a e rāua.
44009025	'O ira i ha-ha'o ai i a ia e tā'ana nu'u hāpī ki roto i te kānato nui-nui 'e he haka topa 'i te pō ki haho o te 'āua ruŋa nui puru o Rāmako. Pē ira a Sauro i tere ai.
44009026	He oho ia a Sauro ki Hērutarema. I tu'u era he haŋa mo piri ki te nu'u haka moe i te mana'u 'i ruŋa i a Ietū. 'E, rā nu'u e ri'a-ri'a rō 'ana i a Sauro. Mo rāua ta'e he taŋata haka moe parauti'a i te mana'u 'i ruŋa i a Ietū.
44009027	Ka ai atu pē ira, i ma'u nō e Verenāvē i a Sauro he haka māhani ki te ⌊'āpōtoro⌋. He 'a'amu pē hē a Sauro i take'a ai i a Ietū 'i te ara 'e pē hē i vānaŋa ai a Ietū ki a ia, 'e he 'a'amu tako'a pē hē a Sauro i vānaŋa ai hai pūai o ruŋa i a Ietū 'i Rāmako.
44009028	He noho ia a Sauro 'i Hērutarema 'i muri i rā nu'u, 'e hai pūai e vānaŋa era o ruŋa i a Ietū.
44009029	I vānaŋa 'e i tātake rō a Sauro ananake ko te tētahi hūrio vānaŋa ⌊kirieko⌋, 'e rā nu'u e u'i rō 'ā i te rāve'a mo tiŋa'i mo haka mate.
44009030	I aŋi-aŋi era e te nu'u haka moe i te mana'u 'i ruŋa i a Ietū i tū me'e era, he ma'u i a Sauro ki Tētārea, 'e mai ira i haka oho ai ki Taraso.
44009031	'I rā hora, 'i te ta'e kimi haka 'ou e te taŋata mo tōtōā, he ŋaro'a te ora e te nu'u haka moe i te mana'u 'i ruŋa i a Ietū o te kona ta'ato'a o Hūrea, o Karirea 'e o ⌊Tāmāria⌋, 'e he haka hio-hio he oho i te rāua mana'u 'i ruŋa i a Ietū. He mo'a nō te aŋa i te 'Atua, 'e, hai hā'ū'ū o te Vārua Maitai, e 'ata rahi e oho era a rāua.
44009032	A Pētero e oho era ki kona era ki kona era u'i i te nu'u haka moe i te mana'u 'i ruŋa i a Ietū. 'I tō'ona ara he hipa tako'a ki Rira.
44009033	'I ira i take'a ai i te taŋata ko 'Ēnea, ka va'u matahiti o te moe 'i ruŋa i te ro'i 'ina he makenu te hakari.
44009034	He kī e Pētero: «E 'Ēnea, ka e'a koe ki ruŋa ka hēriki tu'u ro'i. Ko haka ora 'ā koe e Ietū». 'I tū hora 'ā i e'a ai a 'Ēnea ki ruŋa.
44009035	He take'a e te nu'u ta'ato'a o Rira 'e o Tārone, 'e he haka moe tahi rō 'ai i te mana'u 'i ruŋa i a Ietū.
44009036	'I te kona e tahi ko Hope i ai rō te vi'e haka moe i te mana'u 'i ruŋa i a Ietū te 'īŋoa ko Tavitā, 'i te vānaŋa kirieko ko Rorokā. Te aŋa o te vi'e nei he hā'ū'ū i te nu'u veve 'e i te tētahi nu'u.
44009037	'E, 'i te ŋā mahana era 'i Rira a Pētero, he māui-ui tū vi'e era ko Rorokā he mate. He haro'i e te nu'u i tō'ona hakari 'e he ma'u he haka rē 'i roto i te piha e tahi o ruŋa.
44009038	Te kona nei ko Hope e hāhine rō 'ā ki Rira. I 'ite era e te nu'u haka moe i te mana'u 'i ruŋa i a Ietū: 'i rā kona a Pētero, he uŋa e rua taŋata mo kī: «Ka horo-horou koe ka oho mai ki Hope».
44009039	He oho a Pētero 'i muri. I tu'u era he uŋa ki roto i te piha 'i ira tū hakari era. Te ŋā vi'e hove o roto he haka vari tahi i a Pētero 'e, e ta-taŋi nō 'ā, he haka take'a i te kahu aŋa e Rorokā mo tuha'a ki te nu'u.
44009040	He haka e'a tahi e Pētero ki haho, 'e he tū-turi he pure. He u'i a ruŋa i tū vi'e mate era he kī: «¡E Tavitā, ka e'a koe ki ruŋa!». He 'ara te mata o tū vi'e era. I take'a era i a Pētero, he e'a ki ruŋa he noho.
44009041	He 'a-'aru e Pētero a te rima he haka māroa. He ohu ki te nu'u haka moe i te mana'u 'i ruŋa i a Ietū 'e ki tū ŋā vi'e hove era, he haka take'a ko ora haka 'ou 'ā a Tavitā.
44009042	Te me'e nei i 'ite rō e te nu'u ta'ato'a o Hope, 'e me'e rahi taŋata i haka moe i te mana'u 'i ruŋa i a Ietū.
44009043	A Pētero i rahi rō te mahana i noho ai 'i Hope 'i te hare o te taŋata aŋa kiri e tahi te 'īŋoa ko Tīmona.
44010001	'I te kona ko Tētārea e noho era te taŋata e tahi te 'īŋoa ko Koronerio, he kape o te va'ehau rōmano kī Nūna'a Va'ehau o 'Ītāria.
44010002	Rā kope he taŋata mo'a 'e ha'atura ki te 'Atua, 'e ananake ko te nu'u ta'ato'a o tō'ona hare e ha'amuri e ha'ahana-hana era ki te 'Atua. 'E, tako'a, e hā'ū'ū rō 'ana hai moni mo te ⌊hūrio⌋, 'e e pure rō 'ā ki te 'Atua.
44010003	E tahi mahana pe te hora toru o te ahi-ahi, he take'a i te me'e i haka take'a e te 'Atua: he merahi e tahi e uru 'ā ki te kona 'i ira a ia 'e he kī: «¡E Koronerio!».
44010004	He noho he u'i a Koronerio ki tū merahi era koia ko ri'a-ri'a 'e he 'ui: «¿He aha rā ta'a me'e haŋa?». He kī e te merahi: «Ko ŋaro'a 'ana e te 'Atua i ta'a pure 'e e take'a rō 'ana i tu'u hā'ū'ū iŋa ki te veve.
44010005	Ka uŋa hai taŋata ki Hope mo kī ki te taŋata e tahi te 'īŋoa ko Tīmona, kī tako'a ko Pētero, mo oho mai.
44010006	Nā e noho rō 'ā 'i te hare o te taŋata aŋa kiri te 'īŋoa tako'a ko Tīmona, tō'ona hare 'i te taha-taha tai».
44010007	I e'a i oho era te merahi, he raŋi e Koronerio ki tā'ana ŋāŋata aŋa e rua 'e ki te va'ehau e tahi hā'ū'ū ki a ia, mo'a 'e ha'atura ki te 'Atua.
44010008	He 'a'amu i tū me'e ta'ato'a era, 'e he uŋa ki Hope.
44010009	'I te rua mahana, pe te hora kai, tū nu'u era ko te oho iŋa 'ā 'i te rāua ara 'e ko hāhine 'ā ki Hope. A Pētero ia ko eke 'ā ki ruŋa i te kona haka ora o ruŋa i te hare mo pure.
44010010	He maruaki 'e he pohe mo kai. Te nu'u o rā hare e tunu 'ā i te kai. E tunu nō 'ana rā nu'u i te kai, he take'a e Pētero i te me'e i haka take'a e te 'Atua:
44010011	te ha-hata iŋa o te raŋi 'e te topa iŋa o te me'e tu'u pa he tāvana e here-here rō 'ā a ha-hā pini hai taura.
44010012	'I roto i rā me'e rauhuru huru o te 'animare, ki te haka tere iŋa o te hūrio, e ko tano mo kai e rāua.
44010013	He ŋaro'a ia i te re'o ka kī: «E Pētero, ka tiŋa'i e tahi o te ŋā 'animare ena, 'ai ka kai rō».
44010014	He pāhono e Pētero: «Kai kai 'ana a au i te me'e ta'e ha'ati'a ki a mātou ki te hūrio mo kai».
44010015	He kī haka 'ou e tū re'o era: «Te me'e kī e te 'Atua e tano rō 'ā ta'e mo kī e koe he me'e ta'e tano».
44010016	E toru topa iŋa o tū me'e era. I oti era he ŋaro mau rō 'ai ki te raŋi.
44010017	E noho e mana'u nō 'ā a Pētero he aha te ha'aaura'a o tū me'e take'a era e ia, i tu'u rō ai tū nu'u uŋa era e Koronerio ki te 'ōpani o tū hare era o Tīmona. I 'ite ai 'i hē rā hare i 'ui-'ui.
44010018	I tu'u era i ohu i 'ui ai hoki 'i ira e noho era a Tīmona, kī tako'a ko Pētero.
44010019	E mana'u nō 'ana a Pētero o ruŋa i tū me'e take'a era e ia, i kī rō ai e te ⌊Vārua Maitai⌋: «Nā te taŋata e toru e kimi 'ana i a koe.
44010020	Ka e'a koe ki ruŋa, ka topa. 'Ina ko 'aka-'aka tu'u mana'u. E oho koe 'i muri i a rāua; 'ā'aku te nu'u ena i uŋa atu».
44010021	He topa ia a Pētero he kī ki tū nu'u era: —Ki a au kōrua e 'ui ena. ¿He aha te kōrua me'e haŋa i a au?
44010022	He pāhono e tū nu'u era: —A mātou o te kape va'ehau ko Koronerio i uŋa mai. A ia he taŋata aŋa i te me'e tī-tika, ha'amuri ki te 'Atua 'e te hūrio e haŋa rahi rō 'ā ki a ia. O te merahi e tahi i kī mo uŋa mai ki a koe, mo oho ō'ou ki tō'ona hare mo haka roŋo atu ō'ona i ta'a me'e ka kī ena.
44010023	He haka uru ia e Pētero i tū nu'u era ki roto i te hare, 'e 'i ira i haka ha'uru ai 'i rā pō. 'I te rua mahana, he oho a Pētero 'i muri i rā nu'u, 'e pē ira 'ana te tētahi nu'u o Hope ⌊haka moe i te mana'u⌋ 'i ruŋa i a Ietū.
44010024	I tu'u era 'i te rua mahana ki Tētārea, e tiaki 'ā ki rā nu'u a Koronerio ananake ko tō'ona hua'ai 'e repahoa ō'ona uŋa e ia mo oho ki tō'ona hare.
44010025	I tu'u era a Pētero ki rā hare, he e'a a Koronerio, he 'aroha 'e he noi he tū-turi 'i mu'a mo ha'amuri.
44010026	He haka māroa e Pētero 'e he kī: «Ē, he taŋata tako'a a au pē koe 'ā».
44010027	E vānaŋa nō 'ā ararua i o'o ai ki roto i te hare. He take'a e Pētero ko te nu'u rahi e taka-taka rō 'ana.
44010028	He kī: —Ko 'ite 'ana a kōrua: te mātou haka tere iŋa 'ina he ha'ati'a i te hūrio mo piri ki te hau kē 'o mo uru ki te rāua hare. 'E, te 'Atua ko haka aŋi-aŋi mai 'ā: 'ina a au ko u'i i te taŋata o te hau kē pa he taŋata ta'e tano mo repahoa ō'oku.
44010029	'O ira, i kī mai era e ia mo oho mai ō'oku, he oho mai a au. 'E hora nei, ko haŋa 'ana a au mo 'ite he aha kōrua i uŋa atu ai.
44010030	He pāhono e Koronerio: —Ka hā mahana a tu'a, pa he hora mau nei 'ā, 'i nei a au 'i tō'oku hare e pure 'ā i te pure o te hora toru o te ahi-ahi, he take'a e au e tahi taŋata e uru rō 'ana i te kahu ko 'uira atu 'ā.
44010031	He kī mai: “E Koronerio, ko ŋaro'a 'ana e te 'Atua i ta'a pure, 'e e mana'u rō 'ana i ta'a me'e aŋa mo hā'ū'ū ki te nu'u veve.
44010032	Ka uŋa ki te kona era ko Hope mo kī mo oho mai o te taŋata e tahi te 'īŋoa ko Tīmona, kī tako'a ko Pētero. Nā e noho rō 'ā 'i te hare o te kope aŋa kiri te 'īŋoa tako'a ko Tīmona, tō'ona hare 'i te taha-taha tai”.
44010033	»'O ira a au i uŋa atu ai 'i rā hora mau 'ā mo oho mai ō'ou, 'e he riva ō'ou, a koe i oho mai ena. 'Ī tātou ta'ato'a 'i te hora nei 'i mu'a i te 'Atua, 'e e haŋa rō 'ā a mātou mo haka roŋo atu i te me'e ta'ato'a kī atu e ia mo haka 'ite mai e koe ki a mātou.
44010034	He ha'amata ia a Pētero he vānaŋa: —Hora nei ko 'ite 'ana a au 'ina he 'Atua he u'i i te taŋata hoki he hūrio 'o ta'e he hūrio; mō'ona te hau ta'ato'a pē tū huru tahi 'ā.
44010035	Te taŋata o te henua ta'ato'a ha'amuri ki a ia 'e aŋa i te me'e riva-riva e tano rō 'ā ki tō'ona mata.
44010036	»Te 'Atua i haka 'ite rō mai ki a mātou ki te itaraera o ruŋa i te rāve'a pē hē ana riva-riva haka 'ou te taŋata ki a ia hai Ietū Kiritō, he Pū'oko Haka Tere o te ta'ato'a nō taŋata.
44010037	A kōrua ko 'ite 'ā o ruŋa i te me'e i topa 'i te kona ta'ato'a o te mātou henua. I ha'amata ai 'i Karirea 'i te hora ko oti 'ā te kī e ⌊Iovani⌋ mo ⌊papatito⌋ o te taŋata.
44010038	Ko 'ite tako'a 'ana a kōrua pē hē te 'Atua i va'ai ai i te Vārua Maitai 'e i te pūai ki a Ietū era o Nātāreta, 'e pē hē e aŋa e oho era i te me'e riva-riva, e haka ora e oho era i te nu'u ta'ato'a māui-ui 'i a Rukifero. Te me'e nei i aŋa ai e Ietū 'i te me'e era 'i muri i a ia te 'Atua.
44010039	»'E a mātou he mata'ite o te me'e ta'ato'a aŋa e Ietū 'i Hērutarema 'e 'i te tētahi kona o Itaraera. I oho era he tiŋa'i he haka mate e te nu'u i veo 'i ruŋa i te tātaurō.
44010040	'I te toru mahana i haka ora ai e te 'Atua, 'e he haka take'a mai ki a mātou.
44010041	Kai haka take'a ki te taŋata ta'ato'a, ki a mātou nō ki te nu'u ko ha'ata'a era 'ā e te 'Atua mo mata'ite i haka take'a mai ai. I kai rō 'e i unu rō mātou 'i te hora era ko ora mai 'ā mai te mate.
44010042	'E ko uŋa mai 'ā i a mātou mo haka 'ite ki te taŋata ko va'ai 'ā e te 'Atua i te parau ki a ia mo ture ki te nu'u ora 'e ki te nu'u mate.
44010043	»Te perofeta ta'ato'a o mu'a 'ā ko vānaŋa era 'ana o ruŋa i a Ietū, 'e ko kī era 'ā: hai me'e ka aŋa era e ia, te hara o te nu'u ta'ato'a haka moe i te mana'u 'i ruŋa i a ia ka haka kore ena e te 'Atua.
44010044	E vānaŋa nō 'ā a Pētero i topa ai te Vārua Maitai ki ruŋa i te nu'u ta'ato'a o te hare o Koronerio haka roŋo i tā'ana vānaŋa.
44010045	Te nu'u hūrio haka moe i te mana'u 'i ruŋa i a Ietū tu'u 'i muri i a Pētero he māere 'o te topa o te Vārua Maitai 'i ruŋa i te nu'u ta'e he hūrio.
44010046	He ŋaro'a e vānaŋa 'ana hai 'arero huru kē huru kē 'e e ha'ahana-hana 'ana ki te 'Atua.
44010047	He kī ia e Pētero: «¿E ai rō 'ā hō te me'e mo ta'e ha'ati'a mo papatito i te nu'u nei? 'Ī, pa'i, ko va'ai tako'a 'ana ki a rāua i te Vārua Maitai pē tātou 'ā».
44010048	'E he kī mo papatito i tū nu'u era hai 'īŋoa o Ietū Kiritō, mo haka 'ite ko haka moe 'ā i te mana'u 'i ruŋa i a Ietū. I oti era he ani e rā nu'u ki a Pētero mo 'ata noho 'i muri i a rāua.
44011001	He 'ite ia te nu'u ⌊'āpōtoro⌋ ananake ko te nu'u ⌊hūrio⌋ ⌊haka moe i te mana'u⌋ 'i ruŋa i a Ietū o Hūrea i tū parau 'āpī era: te nu'u ta'e he hūrio ko to'o 'ā 'e ko ma'u tako'a 'ā mo rāua i te vānaŋa o te 'Atua.
44011002	I hoki haka 'ou era a Pētero ki Hērutarema, he ture e te tētahi hūrio haka moe i te mana'u 'i ruŋa i a Ietū.
44011003	He 'ui: —¿He aha rō koe i oho i uru ai ki roto i te hare o te nu'u ta'e he hūrio, 'e i kai ai 'i muri?
44011004	He 'a'amu ia e Pētero mai te ha'amata o tū me'e ta'ato'a topa era:
44011005	—'I Hope a au e pure 'ā i take'a ai e au i te me'e haka take'a mai e te 'Atua: he me'e tu'u pa he tāvana e here-here rō 'ā a ha-hā pini hai taura ka topa mai mai ruŋa i te raŋi ki tū kona era 'i ira a au.
44011006	He u'i riva-riva a au ki te me'e 'i roto, he take'a mai ta'ato'a nō huru o te 'animare, ki te haka tere iŋa o tātou, e ko tano mo kai.
44011007	'E he ŋaro'a e au i te re'o ka kī mai: “E Pētero, ka e'a ki ruŋa, ka tiŋa'i e tahi o te ŋā 'animare ena, 'ai ka kai rō”.
44011008	»He pāhono e au: “Kai kai 'ana a au i te me'e ta'e ha'ati'a ki a mātou ki te hūrio mo kai”.
44011009	»I oho era he vānaŋa haka 'ou mai tū re'o era mai te raŋi: “Te me'e kī atu e te 'Atua e tano rō 'ā, ta'e mo kī e koe he me'e ta'e tano”.
44011010	»E toru topa iŋa o te me'e nei. I oti era he ŋaro mau rō 'ai ki te raŋi.
44011011	'I rā hora i tu'u atu ai ki te hare 'i ira a au te ŋāŋata hoko toru uŋa mai ki a au mai Tētārea.
44011012	O te ⌊Vārua Maitai⌋ i kī mai: “'Ina ko 'aka-'aka tu'u mana'u. Ka oho koe 'i muri i te ŋāŋata ena”. I oho rō atu 'i muri i a au te ŋā taina nei hoko ono. »I tu'u era ki Tētārea he uru a mātou ki roto i te hare o te taŋata 'ā'ana i uŋa atu ki a au.
44011013	He 'a'amu mai pē hē a ia i take'a ai 'i roto i tō'ona hare i te merahi e tahi e māroa rō 'ā 'ai ka kī ki a ia: “Ka uŋa hai taŋata ki te kona era ko Hope mo kī ki a Tīmona, kī tako'a ko Pētero, mo oho mai.
44011014	Mā'ana e kī atu pē hē a koe 'e te nu'u ta'ato'a o tu'u hare ana e'a mai te ūtu'a o te hara 'e ana rava'a i te ora 'āpī 'ina he hope'a ra'a va'ai e te 'Atua”.
44011015	»I ha'amata i vānaŋa era a au, he turu mai te Vārua Maitai ki ruŋa i a rāua pa he topa iŋa mai era ki ruŋa i a tātou 'i mu'a 'ā.
44011016	He topa mai ia te mana'u ki tū me'e kī mai era e Ietū: “He aŋi mau 'ā a ⌊Iovani⌋ e ⌊papatito⌋ era hai vai, 'e a kōrua he papatito e te 'Atua hai Vārua Maitai”.
44011017	»Mo ai ia ko va'ai tako'a 'ana e te 'Atua ki te nu'u era i te me'e va'ai mai e ia ki a tātou, ki te hūrio haka moe i te mana'u 'i ruŋa i a Ietū Kiritō, ¿ko ai a au mo haka noho i te me'e aŋa e te 'Atua?
44011018	I ŋaro'a era e te taina ta'ato'a o Hērutarema i te ŋā me'e nei, 'ina kai ai haka 'ou te vānaŋa mo kī 'e he ha'amata he haka nui-nui i te 'Atua e kī era: «¡Ko te riva i te 'Atua i va'ai tako'a ai ki te nu'u ta'e he hūrio i te rāve'a mo huri o te mana'u ki a ia 'e mo rava'a e rāua i te ora 'āpī 'ina he hope'a ra'a!».
44011019	'I te kimi mo tōtōā i te nu'u haka moe i te mana'u 'i ruŋa i a Ietū ki oti mai te mate era o 'Ēteva, i maraŋa ai mai Hūrea te tētahi o rā nu'u ki Fenitia, ki te motu ko Tīpere 'e ki Antiokia. 'I rā ŋā kona i haka 'ite i oho ai i te ⌊roŋo riva-riva o te 'Atua⌋ ki te nu'u hūrio nō.
44011020	Ka ai atu pē ira, tētahi nu'u o Tīpere 'e o Tīrene haka moe i te mana'u 'i ruŋa i a Ietū, i tu'u era ki Antiokia, he haka 'ite he oho tako'a i te roŋo riva-riva o ruŋa o Ietū Kiritō ki te nu'u ta'e he hūrio.
44011021	'I ruŋa i rā nu'u tu'u era te pūai o te 'Atua, 'e me'e rahi nu'u o ira i haka rē i te haka tere iŋa o rāua 'e he haka moe i te mana'u 'i ruŋa i a Ietū.
44011022	I 'ite era i rā parau 'āpī e te nu'u o Hērutarema haka moe i te mana'u 'i ruŋa i a Ietū, he uŋa i a Verenāvē ki Antiokia.
44011023	I tu'u era he take'a pē hē i ha'amaitai ai e te 'Atua i rā nu'u. He to'o rō atu 'ai te koa 'e he haka haŋu he oho i rā nu'u mo haka hio-hio mo oho nō i te mana'u 'i ruŋa i a Ietū.
44011024	A Verenāvē he taŋata riva, ko 'ī 'ana e te pūai o te Vārua Maitai 'e e haka moe rahi rō 'ana i te mana'u 'i ruŋa i a Ietū. 'O ira me'e rahi haka 'ou nu'u i haka moe tako'a i te mana'u 'i ruŋa i a Ietū.
44011025	Mai Antiokia i oho ai a Verenāvē kimi i a Sauro 'i Taraso.
44011026	I rava'a era he hoki ararua ki Antiokia. 'I ira i noho ai e tahi matahiti 'i muri i te nu'u haka moe i te mana'u 'i ruŋa i a Ietū e hāpī 'ana me'e rahi nō atu nu'u. 'E, 'i ira 'i Antiokia, i nape iho ai i te nu'u hāpī 'a Ietū he ⌊kiritiano⌋.
44011027	'I rā ŋā mahana, i oho ai te tētahi nu'u perofeta mai Hērutarema ki Antiokia.
44011028	E tahi o roto o rāua te 'īŋoa ko Ākapo, hai pūai o te Vārua Maitai, i e'a i kī ai e topa rō te oŋe 'i te henua ta'ato'a. Te 'ati nei i topa ai 'i te ta'u o te 'ariki rōmano ko Karaurio.
44011029	Te nu'u haka moe i te mana'u 'i ruŋa i a Ietū o Antiokia he haŋa mo hā'ū'ū ki te taina o Hūrea hai tara ai nō o rāua.
44011030	Pē ira i aŋa ai, 'e he va'ai i tū tara era ki te rima o Verenāvē ararua ko Sauro mo ma'u mo va'ai ki te nu'u pū'oko haka tere o te nūna'a taŋata haka moe i te mana'u 'i ruŋa i a Ietū o Hūrea.
44012001	'I rā noho iŋa, he ha'amata he haka kimi e te 'ariki ko ⌊'Erore 'Akiripa⌋ i te nu'u ⌊haka moe i te mana'u⌋ 'i ruŋa i a Ietū mo tōtōā.
44012002	He kī mo tiŋa'i mo haka mate hai hoe i a Tanatiako, taina o ⌊Iovani⌋.
44012003	I u'i era ko koa 'ana te nu'u ⌊hūrio⌋ ra-rahi 'i te mate o Tanatiako, he haka 'a-'aru tako'a i a Pētero. Te me'e ta'ato'a nei i topa ai 'i te ŋā mahana era o te ⌊ŋoŋoro kai i te haraoa 'ina he revaura⌋.
44012004	I 'a-'aru era i a Pētero, he haka puru e 'Erore 'i roto i te hare ma'u'aurī 'e he haka 'auario hai nūna'a va'ehau e hā, e hā va'ehau ka tahi nūna'a. Te mana'u: ki oti te ŋoŋoro o te Pakate ana ture 'i mu'a i te taŋata ta'ato'a.
44012005	A Pētero ia 'i roto i te hare ma'u'aurī e 'auario rō 'ā e te va'ehau, 'e te nu'u haka moe i te mana'u 'i ruŋa i a Ietū hai māhatu e pure era mō'ona.
44012006	'I te pō era mo 'ōtea ki te mahana mo ma'u i a Pētero e 'Erore ki mu'a i te taŋata, 'i vāeŋa o te va'ehau e rua e ha'uru 'ā a Pētero, e here rō 'ā ki ruŋa i rā ŋā va'ehau hai vivi. Te tētahi va'ehau e 'auario 'ana 'i te 'ōpani o te hare ma'u'aurī.
44012007	He māroa ia te merahi e tahi 'i roto i tū hare ma'u'aurī era 'e he mā'eha tahi. He haka puā ki a Pētero a te kao-kao, he haka 'ara, he kī: «¡Ka e'a koe ki ruŋa 'i te hora mau ena 'ā!». 'I tū hora 'ā he pāko'o-ko'o 'e he vī-viri te vivi mai te rima o Pētero.
44012008	He kī haka 'ou e rā merahi: «Ka uru riva-riva tu'u kahu, 'e 'ai ka uru rō tu'u kiriva'e». Pē ira a Pētero i aŋa ai 'e he kī haka 'ou e rā merahi: «Ka uru tu'u paratoa 'e 'ai ka oho rō mai».
44012009	He oho ia a Pētero 'i muri i tū merahi era, 'ina he aŋi-aŋi hoki he parauti'a 'o he me'e haka take'a nō e te 'Atua tū me'e era.
44012010	He vari ararua a muri i te nu'u 'auario ra'e, 'e a muri o te rua nu'u 'auario 'ātā ka tu'u rō ki te 'ōpani o te ara aŋa hai 'aurī. I tu'u era he ha-hata tū 'ōpani era e ia 'ā. He e'a he oho ararua a te ara. Ko roa 'iti 'ā he ŋaro tū merahi era 'e he topa a Pētero hoko tahi nō.
44012011	He aŋi-aŋi ia e Pētero 'e he kī ki a ia 'ā: «¡'Ā! Ko 'ite 'ana 'ō a au 'i te hora nei ko uŋa mau mai 'ā e te 'Atua i tā'ana merahi mo haka e'a i a au mai te rima o 'Erore 'e mai te me'e rake-rake ta'ato'a haŋa e te nu'u hūrio ra-rahi mo aŋa mai ki a au».
44012012	I aŋi-aŋi era e Pētero i tū me'e era, he oho ki te hare o ⌊Māria⌋, matu'a o Iovani, kī tako'a ko Marko. 'I ira e taka-taka rō 'ana me'e rahi nu'u e pure 'ā.
44012013	He pātōtō a Pētero i te 'ōpani o te ara. He e'a te vi'e tāvini e tahi te 'īŋoa ko Rore mo 'ui ko ai rā me'e.
44012014	'I te ŋaro'a o Pētero te re'o, he koa rō atu 'ai. Kai mātaki i te 'ōpani, 'e a roto i te hare i tahuti i hoki ai, 'ai ka kī: «'Ai a Pētero 'i te 'ōpani».
44012015	He kī e tū nu'u era: «¡Ē, ko ma'a-ma'a 'ā koe!». 'Ai tū vi'e era e kī era he parauti'a 'e 'ai tū nu'u era e kī era: «Ta'e ko ia, koi'ite he merahi hāpa'o i a ia».
44012016	A Pētero ia ko te pātōtō iŋa 'ana i te 'ōpani. I mātaki era, he take'a ko ia mau 'ā 'e he māere rō atu 'ai ananake.
44012017	He ha'aaura'a e Pētero hai rima mo mo-mou, 'e he 'a'amu pē hē i haka e'a ai i a ia e te 'Atua mai roto i te hare ma'u'aurī, 'ai ka kī: «E 'a'amu kōrua i te me'e nei ki a Tanatiako 'e ki te tētahi atu taina o tātou». I oti era he e'a he oho a Pētero ki te rua kona.
44012018	I 'ōtea era he mira-mira te mana'u o te ŋā va'ehau 'auario era i a Pētero 'i te ta'e aŋi-aŋi 'i hē a ia.
44012019	He uŋa e 'Erore he haka kimi. 'I te ta'e rava'a, he aŋa i te ture mo rā ŋā va'ehau 'ai ka haka ma'u ka haka tiŋa'i mo mate. I oti era te me'e nei, he e'a a 'Erore mai Hūrea, he oho ki Tētārea, 'e 'i ira i noho ai.
44012020	Te 'ariki ko 'Erore e riri rō 'ā mo te nu'u o Tiro 'e o Tīrone, 'e te nu'u o rā ŋā kona he u'i nō te aŋa i te rāve'a mo haka kore i te riri; mai te henua o rā 'ariki, pa'i, e rava'a era e rāua i te me'e mo kai. He haka māhani ia rā nu'u i a rāua ki te taŋata ra-rahi aŋa ki rā 'ariki te 'īŋoa ko Vāratu ki riva ai mo hā'ū'ū ki a rāua. Pē ira a Vāratu i vānaŋa ai ki te 'ariki o ruŋa i rā nu'u 'e he ani hai mahana mo taka-taka ananake.
44012021	He hā'aki ia e 'Erore 'i te mahana. I tano era rā mahana he uru i tō'ona kahu ŋoŋoro, he noho 'i ruŋa i tō'ona pepe 'ariki o roto i te hare ture 'e he tātara ki te nu'u.
44012022	He ha'amata te taŋata he ohu-ohu: «¡Te kope ena e vānaŋa mai ena ta'e he taŋata, he 'atua!».
44012023	'I rā hora mau 'ā he haka māui-ui i a 'Erore e te merahi e tahi, 'o te ha'ati'a i te taŋata mo ha'ahana-hana ki a ia 'e ta'e ki te 'Atua, 'e kai roa i mate ai i kai e te o'i-o'i.
44012024	'E te roŋo riva-riva ia o te 'Atua pe te 'ata rahi nō e haka 'ite e oho era ki te kona ta'ato'a.
44012025	A Verenāvē ararua ko Sauro, i oti era te rāua aŋa 'i Hērutarema, he hoki he oho ki Antiokia. 'I muri i a rāua i oho ai a Iovani, kī tako'a ko Marko.
44013001	'I roto i te nūna'a taŋata o Antiokia ⌊haka moe i te mana'u⌋ 'i ruŋa i a Ietū te perofeta 'e te ma'ori hāpī: ko Verenāvē, ko Tīmona, kī tako'a ko 'Uri-'uri, ko Rūtio o Tīrene, ko Sauro, 'e ko Menaheme, hāŋai e te matu'a o ⌊'Erore Antipa⌋. (O te 'Erore nei te haka tere a Karirea).
44013002	'I te mahana e tahi, e ha'amuri nō 'ā ananake ki te 'Atua 'e e tapu 'ana i te kai, he kī e te ⌊Vārua Maitai⌋: «Ka ha'ata'a kōrua i a Verenāvē ararua ko Sauro; e ai rō 'ā tā'aku aŋa mo rāua».
44013003	I oti era te pure 'e te tapu i te kai, he haka eke i te rima ki ruŋa i te pū'oko o Verenāvē 'e o Sauro 'e he ha'amaitai. I oti era he haka oho.
44013004	He oho ia a Verenāvē ararua ko Sauro ki Tereutia, i uŋa e te Vārua Maitai. 'I ira i eke ai ki ruŋa i te pahī mo oho ki te motu ko Tīpere.
44013005	I tu'u era ki Taramina, he kona o Tīpere, he ha'amata he haka 'ite i te ⌊roŋo riva-riva o te 'Atua⌋ 'i te ⌊hare pure hūrio⌋ ta'ato'a o ira. I oho tako'a rō a ⌊Iovani⌋ 'i muri i a rāua mo hā'ū'ū.
44013006	Ki te kona ta'ato'a o tū motu era i oho ai 'ātā ka tu'u rō ki te kona te 'īŋoa ko Pafo. 'I ira i take'a ai i te taŋata tahu-tahu ⌊hūrio⌋ te 'īŋoa ko Vara Ietū, he perofeta reo-reo e tahi.
44013007	Te tahu-tahu nei he repahoa o te suerekao ko Serhio Pauro, taŋata mārama-rama. He uŋa e nei suerekao mo kī mo oho o Verenāvē ararua ko Sauro 'i te haŋa mo haka roŋo i te roŋo riva-riva o te 'Atua.
44013008	Tū taŋata tahu-tahu era, 'i te ⌊kirieko⌋ te 'īŋoa ko Erima, 'ina he haŋa mo haka moe o te suerekao i te mana'u 'i ruŋa i a Ietū. 'O ira i u'i ai i te rāve'a 'o haka roŋo e te suerekao i te vānaŋa o kuā Sauro.
44013009	A Sauro, kī tako'a ko Pauro, ko 'ī 'ā e te pūai o te Vārua Maitai, he noho he u'i riva-riva a ruŋa i rā tahu-tahu
44013010	he kī: «¡E te poki 'a Rukifero, 'ī e te reo-reo, e te me'e rake-rake, 'e ta'e haŋa ki te ta'ato'a me'e riva-riva ē! ¿He aha koe e haka pōteko-teko ena i te ara o te 'Atua?
44013011	Nā he haka ūtu'a i a koe e te 'Atua 'i te hora ena: he keva tu'u mata, 'e e ko take'a haka 'ou e koe i te mā'eha o te ra'ā 'ātā ki te mahana haŋa e te 'Atua». 'I tū hora mau era 'ā he pōhāhā te mata o tū taŋata era ko Erima. 'I te ta'e take'a, he hāhā he oho mā 'ai e ma'u i a ia.
44013012	I take'a era e te suerekao i tū me'e topa era, he haka moe i tō'ona mana'u 'i ruŋa i a Ietū koia ko māere 'i te me'e hāpī e kuā Sauro o ruŋa i a Ietū.
44013013	He eke ia a Pauro ananake ko te nu'u o muri i a ia ki ruŋa i te pahī 'e he oho mai Pafo ki Perehē, he kona e tahi o Panafiria. 'I ira i haka rē ai e Iovani i rā nu'u 'e he hoki he oho ki Hērutarema.
44013014	Mai Perehē i hipa ai a kuā Pauro ki Antiokia, he kona e tahi o Pitiria. 'I ira, 'i te ⌊mahana haka ora⌋, he uru ki roto i te hare pure hūrio he no-noho.
44013015	I oti era te tai'o i te kona o ruŋa o te puka pāpa'i e ⌊Mōtē⌋ 'e i te kona o te puka pāpa'i e te perofeta, he kī e te nu'u pū'oko haka tere o tū hare pure era: «E kuā taina, mo ai o te kōrua me'e mo kī mo haka pūai i te mana'u o te nu'u nei, ka vānaŋa».
44013016	He māroa ia a Pauro, he ha'aaura'a hai rima mo mo-mou o tū nu'u era, 'e he kī: «Ka haka roŋo mai kōrua, e te itaraera 'e e te nu'u ta'e he hūrio mo'a i te 'Atua ē.
44013017	Te 'Atua o mātou o te itaraera i ha'ata'a rō mā'ana i te mātou tupuna, i haka rahi rō 'e i haka pūai rō i a rāua 'i te hora noho pa he hau kē 'i Ehipto. 'E hai pūai ō'ona i haka e'a ai i a rāua mai rā henua.
44013018	»I ha'aoroma'i nō te 'Atua i te me'e rake-rake aŋa e rāua e maha 'ahuru matahiti 'i roto i te kona 'one ta'e noho taŋata,
44013019	'e e hitu hau o te henua ko ⌊Kana'ana⌋ i haka kore e ia mo va'ai i rā henua mo te tātou tupuna.
44013020	Te me'e ta'ato'a nei i topa ai 'i roto i te maha hānere pae 'ahuru matahiti. »I oti era he va'ai e te 'Atua hai taŋata mo pū'oko haka tere o rāua 'ātā ki te ta'u o te perofeta era ko ⌊Tamuere⌋.
44013021	He no-no'i ia e rā nu'u hai 'ariki mo haka tere i a rāua. He va'ai e te 'Atua i a Sauro, poki 'a Kisi o te mata o ⌊Mēhāmina⌋, mo 'ariki e maha 'ahuru matahiti.
44013022	»I oho era he haka e'a e te 'Atua i a Sauro 'e he haka 'ariki i a ⌊Tāvita⌋. 'E mo Tāvita i kī ai e te 'Atua: “A Tāvita, poki 'a Hētē, he kope e tano rō 'ā ki tō'oku mata; e aŋa rō i tā'aku me'e haŋa ta'ato'a”.
44013023	Mai i a Tāvita i haka ara ai a Ietū. A ia he kope hōrea 'e uŋa mai era e te 'Atua mo haka e'a i a tātou mai roto i te ūtu'a o te hara.
44013024	»Kai ha'amata kai hāpī 'ā e Ietū i te taŋata i haka 'ite rō ai e Iovani i te roŋo o te 'Atua ki te itaraera ta'ato'a e kī era: e ⌊huri te mana'u ki te 'Atua⌋ 'e e haka ⌊papatito⌋.
44013025	I hāhine era a Iovani mo haka mao i rā aŋa, he kī: “Ta'e ko au te taŋata ena e kōrua e mana'u ena. Nā e tu'u rō mai e tahi kope 'ata hau rō atu ki a au, 'ātā e ko tano a au ni mo kume nō i te hau o tō'ona kiriva'e”.
44013026	»E tō'oku taina haka ara tako'a mai i a ⌊'Aparahama⌋ 'e e te taŋata o te rua henua mo'a i te 'Atua ē: te roŋo riva-riva o te e'a iŋa o te taŋata mai roto i te ūtu'a o te hara 'e te rava'a iŋa i te ora 'āpī 'ina he hope'a ra'a mo tātou ta'ato'a.
44013027	Te hūrio noho 'i Hērutarema, 'e te nu'u ra-rahi o rāua, 'ina kai aŋi-aŋi ko ai mau a Ietū, 'e 'ina kai aŋi-aŋi tako'a i te vānaŋa pāpa'i e te perofeta tai'o 'i roto i te hare pure hūrio 'i te mahana haka ora. Pē ira, 'i te hora haka ūtu'a i a Ietū i haka tano ai e rāua i te me'e haka 'ite e te perofeta 'i mu'a 'ā.
44013028	Ka ai atu 'ina e tahi hape i rava'a mo haka ūtu'a i a Ietū hai mate, i kī nō e rā nu'u ki a Pirato mo tiŋa'i.
44013029	'E, i oti tahi era te aŋa i te me'e kī o ruŋa ō'ona 'i ruŋa i te ⌊Pāpa'i Mo'a⌋, he haka topa mai ruŋa i te tātaurō, he ma'u he tanu.
44013030	'E, te 'Atua ko haka ora 'ā i a ia mai te mate.
44013031	I rahi rō te mahana o Ietū i haka take'a i a ia ki te nu'u oho ananake mai Karirea ki Hērutarema. 'E, hora nei, ko rāua te mata'ite haka 'ite o ruŋa i a ia ki te taŋata ta'ato'a.
44013032	»'E 'ī e mātou e haka 'ite atu ena ki a kōrua i te roŋo riva-riva nei: te hōrea kī era e te 'Atua ki te mātou tupuna, he hūrio,
44013033	'ī ko haka tano 'ā 'i te tātou ta'u nei hai haka ora e ia i a Ietū mai te mate. 'I te puka o te hīmene 'i te rua hīmene i pāpa'i ai o ruŋa i te me'e nei pē nei ē: “A koe he poki 'ā'aku; 'e 'i te hora nei ko haka 'ite mau 'ā e au ko au tu'u Matu'a”.
44013034	»Te 'Atua ko haka 'ite era 'ā e haka ora rō e ia i a Ietū 'o piro te hakari, 'i te hora kī 'i ruŋa i te Pāpa'i Mo'a: “E aŋa rō e au 'i ruŋa i a koe te me'e kī e au ki a Tāvita”.
44013035	»E hā'aki tako'a rō 'ana 'i ruŋa i te Pāpa'i Mo'a te vānaŋa nei: “E ko ha'ati'a e koe mo piro i te hakari o tu'u tāvini ha'ata'a 'e ha'atura ki a koe”.
44013036	»A Tāvita, pa'i, i tāvini rō ki te 'Atua 'i tō'ona noho iŋa. I oti era he mate 'e he tanu, pa he oho iŋa o tō'ona tupuna, 'e tō'ona hakari i piro rō.
44013037	'E, te hakari o te kope haka ora era e te 'Atua mai te mate 'ina kai piro.
44013038	»'O ira, e kuā taina ē, e 'ite: hai Ietū e haka kore ena e te 'Atua i te hara. Te nu'u ta'ato'a haka moe i te mana'u 'i ruŋa i a Ietū, he nu'u tano ki te mata o te 'Atua, 'e, ko haka kore 'ā e ia i te rāua hara, he me'e ta'e rava'a hai ha'atura ki te ⌊haka tere iŋa 'a Mōtē⌋.
44013040	E hāpa'o 'o topa rō atu 'i ruŋa i a kōrua te me'e pāpa'i e te perofeta pē nei ē:
44013041	“Ka haka roŋo mai, e te nu'u haka ka-kata 'i te me'e kī e te 'Atua ē, e māere rō 'e e mā-mate rō kōrua. 'I te kōrua noho iŋa, e aŋa rō e au i te me'e, ka 'a'amu atu ena e te nu'u, he mana'u kōrua ta'e he parauti'a”».
44013042	I oti era te vānaŋa 'a Pauro, he e'a mai roto i te hare pure ananake ko te nu'u oho 'i muri i a ia. He ani e nu'u era e nu'u era hoki e tano rō mo vānaŋa haka 'ou ō'ona o ruŋa 'i rā me'e 'i te mahana haka ora o te rua tāpati.
44013043	I maraŋa era te taŋata mai te hare pure, me'e rahi nu'u hūrio 'e nu'u ma'u tako'a i te haka tere iŋa hūrio i oho 'i muri i a Pauro ararua ko Verenāvē. 'E he hatu e kuā Pauro mo haka noho mo oho nō i te mana'u 'i ruŋa i te riva rahi o te 'Atua.
44013044	'I te mahana haka ora o te rua tāpati, me'e rahi taŋata o rā kona i taka-taka mo haka roŋo i te vānaŋa o ruŋa i a Ietū.
44013045	I take'a era e te hūrio ra-rahi i te rahi o te taŋata, he mākota. He ha'amata ia he vā-vā 'e he kī he reo-reo te vānaŋa 'a Pauro.
44013046	A Pauro 'e a Verenāvē, 'ina he ri'a-ri'a, he pāhono: «Te vānaŋa o te 'Atua 'i ra'e a māua ana haka 'ite atu ki a kōrua ki te hūrio. I ta'e haŋa ena e kōrua ki tā'ana vānaŋa, e take'a ena: a kōrua he nu'u 'ina he tano mo te ora 'āpī 'ina he hope'a ra'a va'ai e te 'Atua. 'O ira, hora nei he oho a māua ki te nu'u ta'e he hūrio.
44013047	Ki te me'e nei a māua i uŋa mai ai e te 'Atua. Ko kī era 'ana, pa'i, e ia: “Ko ha'ata'a 'ana a au i a koe pa he mōrī haka mā'eha i te mana'u o te nu'u o te henua ta'ato'a, mo haka 'ite mo oho 'ātā ki te kona hope'a era o te roa i te roŋo o te e'a iŋa mai roto i te ūtu'a o te hara 'e o te rava'a iŋa i te ora 'āpī 'ina he hope'a ra'a va'ai e te 'Atua”».
44013048	I ŋaro'a era i te me'e nei e te nu'u ta'e he hūrio, he koa rō atu 'ai 'e he ha'amata he kī: te vānaŋa o te 'Atua vānaŋa riva-riva. 'E o roto i rā nu'u he haka moe i te mana'u 'i ruŋa i a Ietū te nu'u ta'ato'a ko ha'ata'a era 'ā e te 'Atua mo rava'a i te ora 'āpī 'ina he hope'a ra'a.
44013049	Pē ira te roŋo riva-riva o te 'Atua i haka 'ite i oho ai a te kona ta'ato'a o Pitiria.
44013050	'E, tū ŋā hūrio ra-rahi era i vānaŋa ta'e tano rō mo kuā Pauro ki te ŋā vi'e hōnui 'e ha'atura ki te haka tere iŋa 'a Mōtē, 'e ki te ŋāŋata hōnui tako'a o rā kona mo riri mo kuā Pauro, 'e he tute mai ira.
44013051	He tū-tū ia a kuā Pauro i te puŋa'ehu mai te rāua va'e mo haka 'ite ki rā nu'u: ka haka ūtu'a era i a rāua e te 'Atua, i a rāua 'ana, 'e he e'a ararua he oho ki Īkōnio.
44013052	'E, te nu'u haka moe i te mana'u 'i ruŋa i a Ietū haka rē e kuā Pauro 'i Antiokia o Pitiria ko koa atu 'ana 'e ko 'ī 'ā e te pūai o te Vārua Maitai.
44014001	I tu'u era a Pauro ararua ko Verenāvē ki Īkōnio, he hāpī 'i roto i te ⌊hare pure hūrio⌋ o ruŋa i a Ietū. 'I te huru o te rāua vānaŋa iŋa o ruŋa ō'ona, me'e rahi nu'u ⌊hūrio⌋ 'e ta'e hūrio o rā kona i ⌊haka moe i te mana'u⌋ 'i ruŋa i a Ietū.
44014002	Te hūrio ta'e haka moe i te mana'u 'i ruŋa i a Ietū he haka tumu i te ture mo riri o te nu'u ta'e he hūrio mo kuā Pauro.
44014003	Ka ai atu pē ira, i rahi rō te mahana i noho ai ararua 'i Īkōnio 'e, 'i te hio-hio o te rāua mana'u 'i ruŋa i a Ietū, 'ina he ri'a-ri'a e vānaŋa era o ruŋa i a ia. 'E te 'Atua, hai pūai va'ai ki a kuā Pauro mo aŋa i te mana, e haka take'a e oho era: he parauti'a mau 'ā te me'e kī e rāua o ruŋa i tō'ona riva rahi.
44014004	Te nu'u o tū kona era ko vahi 'ā e rua pā'iŋa: e tahi i haka roŋo ki te hūrio haka tumu i te ture, 'e te rua i haka roŋo ki te ⌊'āpōtoro⌋ ko kuā Pauro.
44014005	Te tētahi nu'u hūrio 'e ta'e hūrio ananake ko te nu'u ra-rahi he ha'a'au mo tōtōā 'e mo tama'i hai mā'ea i tū ŋā 'āpōtoro era.
44014006	I 'ite era ararua, he tē-tere mai Īkōnio ki Rītara 'e ki Reve, he kona tako'a o Rīkāōnia, 'e ki te tētahi kona hāhine.
44014007	'I rā ŋā kona i haka 'ite tako'a ai i te ⌊roŋo riva-riva o te 'Atua⌋.
44014008	'I te kona era ko Rītara e tahi taŋata 'ina he ha'ere mai tō'ona poreko iŋa 'ā, he va'e rehe-rehe.
44014009	Te taŋata nei e haka roŋo 'ā i te vānaŋa 'a Pauro. He pupura ia e Pauro 'e he aŋi-aŋi e haka moe rahi rō 'ana rā taŋata i te mana'u 'i ruŋa i te 'Atua mo tō'ona ora.
44014010	He kī pūai e Pauro: «¡Ka e'a koe ka māroa tī-tika!». I rere a ruŋa tū taŋata era i māroa ai, 'e he ha'amata he ha'ere.
44014011	I take'a era e te nu'u i tū me'e aŋa era e Pauro, he ha'amata he ohu-ohu hai 'arero rīkāōnia: «¡'Ī ko topa mai 'ā e rua 'atua o tātou pa he taŋata!».
44014012	He kī ia i a Verenāvē he 'atua ko Seu 'e i a Pauro he 'atua ko 'Ēreme 'o te ai ko ia te me'e vānaŋa.
44014013	Te hare pure o te rāua 'atua ko Seu 'i te o'o iŋa 'ā o Rītara. He ma'u ki ira e te oromatu'a o rā hare pure i te pua'a e haka tau tahi rō 'ā hai hei tiare, he haŋa ananake ko te nu'u o rā kona mo aŋa i te tūtia mo kuā Pauro.
44014014	I aŋi-aŋi era e nei ŋā 'āpōtoro i rā me'e, he ihi i te rāua kahu mo haka take'a: me'e ta'e tano mo rāua rā me'e. He uru ki vāeŋa o te nu'u taka-taka 'i ira koia ko ohu:
44014015	«¿He aha rā kōrua e aŋa ena i te me'e tu'u pē nā? A māua he taŋata pē kōrua 'ā. I oho mai nei a māua mo haka 'ite atu i te roŋo riva-riva o te 'Atua, ki haka rē ai a kōrua i te ha'amuri iŋa ki te me'e ta'e he 'atua parauti'a, 'e ki huri ai te kōrua mana'u ki te 'Atua ora, aŋa i te raŋi, i te henua, i te vaikava, 'e i te me'e ta'ato'a ai o te ao.
44014016	»'I te hora tuai era te 'Atua i haka rē nō i te taŋata mo u'i i te rāua ara i haŋa.
44014017	Ka ai atu pē ira, kai ta'e haka 'ite ko ai a ia hai me'e riva-riva aŋa; 'ā'ana, pa'i, te haka hoa i te 'ua, te haka riva-riva i te kai 'oka, 'e te va'ai ki te taŋata ka 'ī rō te me'e mo kai 'e mo koa».
44014018	O kuā Pauro, ka ai atu i kī tahi rō i te ŋā me'e nei, aŋa ri'a-ri'a i rava'a ai 'o aŋa ki a rāua e rā nu'u i te tūtia.
44014019	He tu'u ia te nu'u hūrio mai Antiokia o Pitiria 'e mai Īkōnio, 'e hai vānaŋa o rāua, i haka riri ai i te nu'u o ira mo kuā Pauro. 'O ira i tama'i ai i a Pauro hai mā'ea 'e, 'i te mana'u ko mate 'ā, he to-toi he oho ki haho o tū kona era ko Rītara.
44014020	I taka-taka era 'i tō'ona kao-kao te nu'u haka moe i te mana'u 'i ruŋa i a Ietū, he e'a a Pauro ki ruŋa he hoki ki Rītara 'e, 'i te rua mahana, he oho ararua ko Verenāvē ki Reve.
44014021	'I ira i haka 'ite ai i te roŋo riva-riva o te 'Atua 'e me'e rahi nu'u i haka moe i te mana'u 'i ruŋa i a Ietū. I oti era he hoki a kuā Pauro ki Rītara, ki Īkōnio 'e ki Antiokia o Pitiria
44014022	he haka pūai he oho i te mana'u o te nu'u haka moe i te mana'u 'i ruŋa i a Ietū o rā ŋā kona. He hatu mo haka hio-hio mo oho i te rāua mana'u 'i ruŋa i a Ietū, 'e he kī: «E ko ta'e piri mai ki a tātou ki te nu'u haka moe i te mana'u 'i ruŋa i a Ietū te 'ati 'i te ao nei 'i ra'e ki te o'o ki te ao haka tere e te 'Atua pe mu'a ka oho ena».
44014023	He ha'ata'a ia e kuā Pauro, 'i te ŋā kona nei a to-toru, i te ŋāŋata mo pū'oko haka tere o te nūna'a haka moe i te mana'u 'i ruŋa i a Ietū. He pure 'e he tapu i te kai koia ko rā nu'u ta'ato'a. I oti era he ani e kuā Pauro ki a Ietū, he kope 'i ruŋa e haka moe tahi era i te mana'u, mo hāpa'o i a rāua.
44014024	I vari era a kuā Pauro a te ŋā kona era o Pitiria he tu'u ki Panafiria.
44014025	'I ira, 'i te kona ko Perehē i haka 'ite ai i te roŋo riva-riva o te 'Atua. I oti era he oho ki 'Ātāria, he kona tako'a o Panafiria.
44014026	'I 'Ātāria, 'i te oti o te aŋa uŋa era i a rāua, he eke a kuā Pauro ki ruŋa i te pahī mo hoki ki Antiokia o Tīria, he kona 'i ira i pure i va'ai ai i a rāua ararua e te nu'u haka moe i te mana'u 'i ruŋa i a Ietū ki te rima o te 'Atua mo tū aŋa oti era.
44014027	I tu'u era a Pauro ararua ko Verenāvē ki Antiokia, he haka taka-taka i te nu'u haka moe i te mana'u 'i ruŋa i a Ietū 'e he 'a'amu i tū me'e ta'ato'a aŋa era e te 'Atua hai rāua, 'e pē hē te 'Atua i mātaki ai i te 'ōpani mo haka moe tako'a o te nu'u ta'e he hūrio i te rāua mana'u 'i ruŋa i a Ietū.
44014028	I rahi rō te 'āva'e i noho ai a Pauro ararua ko Verenāvē 'i muri i te nu'u taina o ira.
44015001	'I rā ŋā mahana, te tētahi nu'u ⌊haka moe i te mana'u⌋ 'i ruŋa i a Ietū he oho mai Hūrea ki Antiokia o Tīria, he ha'amata he hāpī ki te taina o ira e ko e'a a rāua mai roto i te ūtu'a o te hara 'e e ko rava'a i te ora 'āpī 'ina he hope'a ra'a mo ta'e hore o te kiri o te kinoŋa mo haka tano ki te me'e kī e Mōtē.
44015002	He tātake ia a Pauro 'e a Verenāvē ki rā nu'u, he ta'e tano o rā hāpī ki a rāua. 'O ira he to'o e te taina o Antiokia i a Pauro 'e i a Verenāvē ananake ko te tētahi nu'u 'e he haka oho ki Hērutarema mo vānaŋa o ruŋa i rā hāpī ki te nu'u ⌊'āpōtoro⌋ 'e ki te tētahi atu nu'u pū'oko haka tere o ira.
44015003	Te nu'u uŋa nei e te taina o Antiokia, i vari era a te kona o Fenitia 'e o ⌊Tāmāria⌋, he 'a'amu he oho pē hē te nu'u ta'e he hūrio i haka rē ai i te rāua haka tere iŋa mo haka moe i te mana'u 'i ruŋa i a Ietū. He koa rō atu 'ai te taina ta'ato'a 'i tū parau 'āpī era.
44015004	I tu'u era a Pauro ararua ko Verenāvē ki Hērutarema, he koa te nūna'a taŋata haka moe i te mana'u 'i ruŋa i a Ietū, pē ira 'ana te rāua nu'u pū'oko haka tere 'e te 'āpōtoro. He 'a'amu e kuā Pauro i te me'e ta'ato'a aŋa e te 'Atua hai rāua ki te nu'u ta'e he hūrio.
44015005	He māroa ia te tētahi o te nu'u ⌊fariseo⌋ haka moe i te mana'u 'i ruŋa i a Ietū he kī: «Te me'e tako'a ia mo te nu'u ta'e he hūrio haka moe i te mana'u 'i ruŋa i a Ietū he hore i te kiri o te kinoŋa 'e he ha'atura ki te ⌊haka tere iŋa 'a Mōtē⌋».
44015006	He haka taka-taka ia te 'āpōtoro ananake ko te tētahi nu'u pū'oko haka tere mo vānaŋa o ruŋa i rā me'e.
44015007	'I roto i te rahi o te tātake, he māroa a Pētero he kī: «E te taina, ko 'ite 'ā a kōrua: te 'Atua ko ha'ata'a era 'ana i a au mai roto i a kōrua mo haka 'ite i te ⌊roŋo riva-riva o te 'Atua⌋ ki te nu'u ta'e he hūrio mo haka moe tako'a i te rāua mana'u 'i ruŋa i a Ietū.
44015008	Te 'Atua, me'e 'ite i te huru o te māhatu o te taŋata, ko haka take'a 'ana, pa'i, i tō'ona haŋa ki a rāua hai va'ai i te ⌊Vārua Maitai⌋, pa he va'ai iŋa mai era ki a tātou.
44015009	Mō'ona te nu'u ta'e he hūrio pē tātou 'ā. Ko haka ma'itaki 'ana e ia i te rāua māhatu pa he haka ma'itaki iŋa mai era i a tātou 'o te haka moe i te mana'u 'i ruŋa i a Ietū.
44015010	»Mo ai pē ira, ¿he aha ia a kōrua e haŋa ena mo haka riri i te 'Atua hai haka 'amo ki te nu'u era i te haka tere iŋa 'a Mōtē, he me'e kai 'ite mo 'amo e tātou 'e e te tātou tupuna?
44015011	A tātou ko 'ite riva-riva 'ā: hai riva rahi mau nō o Ietū e e'a ena a tātou mai roto i te ūtu'a o te hara 'e e rava'a ena i te ora 'āpī 'ina he hope'a ra'a va'ai e te 'Atua, 'e pē ira tako'a 'ana a rāua».
44015012	He haka kiva-kiva ia ananake 'e he haka roŋo ki a Pauro ararua ko Verenāvē e vānaŋa era o ruŋa o te mana aŋa e rāua ki te nu'u ta'e he hūrio hai pūai va'ai e te 'Atua.
44015013	I oti era te vānaŋa, he kī e ⌊Tanatiako⌋: «Ka haka roŋo mai, e kuā taina ē:
44015014	Ko 'a'amu mai 'ā e Pētero o ruŋa i te haka take'a iŋa ra'e o te 'Atua i tō'ona riva rahi ki te taŋata ta'e he hūrio, 'e pē hē te 'Atua i ha'ata'a ai mā'ana i te nu'u mai roto.
44015015	Te me'e nei e haka tano 'ā ki te me'e pāpa'i e te perofeta 'i ruŋa i te ⌊Pāpa'i Mo'a⌋ pē nei ē:
44015016	“Nā he tu'u te mahana he hoki mai a au, he haka tu'u haka 'ou i te hare o ⌊Tāvita⌋.
44015017	Pē ira te nu'u ta'e he hūrio ha'ata'a e au mā'aku ka ⌊huri mai ena te mana'u⌋ ki ruŋa i a au.
44015018	He vānaŋa nei o te 'Atua; 'ā'ana i haka 'ite mai mai mu'a 'ā”.
44015019	»Ki tō'oku mana'u, e ko tano a tātou mo haka 'amo i te haka tere iŋa 'a Mōtē ki te nu'u ta'e he hūrio haka rē i te rāua haka tere iŋa mo huri ki te 'Atua.
44015020	Ki pāpa'i ki haka 'ite ki rā nu'u i te me'e mo ta'e aŋa e rāua: he kai i te kiko tūtia ki te 'ītoro, he ta'e piri tane ki te kope ta'e he kenu 'e he vi'e 'ā'ana, he kai i te kiko o te 'animare 'ina kai haka hiho i te toto, 'e he kai i te toto.
44015021	Mai te hora tuai era 'ā, pa'i, e tai'o e haka 'ite ena i te ŋā roŋo nei o te haka tere iŋa 'a Mōtē 'i te kona ta'ato'a 'i roto i te ⌊hare pure hūrio⌋ 'i te ⌊mahana haka ora⌋».
44015022	He mana'u e te 'āpōtoro, e te nu'u pū'oko haka tere 'e e te nu'u ta'ato'a haka moe i te mana'u 'i ruŋa i a Ietū mo to'o, mai roto i a rāua, i te nu'u mo uŋa ki Antiokia 'i muri i a Pauro ararua ko Verenāvē. He to'o ia i a Hura, kī tako'a ko Varasāvā, 'e i a Tira, he ŋāŋata hōnui o rāua.
44015023	Ki a rāua i haka ma'u ai i te roŋo e pāpa'i rō 'ā pē nei ē: «A mātou te 'āpōtoro 'e te nu'u pū'oko haka tere, he 'aroha atu mai Hērutarema ki a kōrua ki te taina ta'e he hūrio noho 'i Antiokia, 'i Tīria 'e 'i Tiritia.
44015024	Ko 'ite 'ana a mātou i tu'u rō atu te tētahi nu'u mai nei, ta'e o mātou i uŋa atu, 'e ko haka mira-mira 'ā i te kōrua mana'u hai vānaŋa o rāua.
44015025	'O ira a mātou ta'ato'a i mana'u ai mo to'o i te nu'u mai roto i a mātou 'e mo uŋa atu 'i muri i te tātou taina haŋa rahi ko Pauro ararua ko Verenāvē mo u'i i a kōrua.
44015026	A Pauro ararua ko Verenāvē he ŋāŋata va'ai i a rāua ki te 'ati mo haka 'ite o ruŋa i te tātou Pū'oko Haka Tere ko Ietū Kiritō.
44015027	I uŋa atu ena i a Hura ararua ko Tira mo vānaŋa 'e mo haka aŋi-aŋi riva-riva atu i te me'e ta'ato'a o ruŋa i te roŋo nei.
44015028	»Ki te Vārua Maitai 'e ki a mātou e ko tano mo haka 'amo atu ki a kōrua i te roŋo ta'ato'a o te haka tere iŋa hūrio. Te roŋo nō mo ma'u e kōrua ko te ŋā me'e nei:
44015029	'ina ko kai i te kiko o te 'animare tūtia ki te 'ītoro, 'ina ko kai i te toto 'e i te kiko o te 'animare kai haka hiho i te toto, 'e 'ina ko piri tane mo ta'e ai he kenu he vi'e. Mo mo'a i te ŋā roŋo nei, e aŋa 'ana kōrua i te me'e tī-tika. 'Iorana kōrua».
44015030	He 'aroha ia tū nu'u ta'ato'a era ki te taina o Hērutarema 'e he e'a he oho ananake ki Antiokia. I tu'u era he haka taka-taka i te nūna'a taŋata haka moe i te mana'u 'i ruŋa i a Ietū, 'e he va'ai i tū roŋo era.
44015031	I tai'o era he 'ata pūai te mana'u o te taina ta'ato'a, 'e he to'o rō atu 'ai te koa.
44015032	'E, a Hura ararua ko Tira he 'ata haka koa 'e he 'ata haka haŋu i rā ŋā taina hai vānaŋa i haka vānaŋa e te 'Atua.
44015033	'I ira i noho ai me'e rahi atu mahana. I oti era he kī e te taina o Antiokia mo hoki o Hura 'e o Tira ki Hērutarema ki muri i te nu'u uŋa era i a rāua 'e he 'aroha he kī: «Ka oho riva-riva hai haumārū o te 'Atua». [
44015034	Ka ai atu pē ira, i noho nō a Tira 'i ira, 'e ko Hura i hoki ki Hērutarema.]
44015035	A Pauro 'e a Verenāvē he noho ia 'i Antiokia 'e ananake ko te tētahi nu'u he hāpī he haka 'ite ki te taŋata i te ⌊roŋo riva-riva o ruŋa i a Ietū Kiritō⌋.
44015036	Ko rahi 'ana te mahana, he kī e Pauro ki a Verenāvē: «Mai ki hoki tāua ki u'i i te taina o te ŋā kona ta'ato'a haka 'ite era e tāua i te roŋo riva-riva o te 'Atua».
44015037	He haŋa ia a Verenāvē mo ma'u i a ⌊Iovani⌋, kī tako'a ko Marko, 'i muri i a rāua.
44015038	'E, 'ina a Pauro kai haŋa 'o te hoa o Marko i a rāua 'i Panafiria 'e 'o te ta'e oho nō 'i muri i a rāua mo hā'ū'ū 'i te aŋa.
44015039	'I te pūai o te tātake o ruŋa i a Marko, he ha'ata'a ararua. He to'o e Verenāvē i a Marko he reva ararua 'i ruŋa i te pahī ki te motu ko Tīpere.
44015040	He to'o ia a Pauro i a Tira mo hokorua i a ia. 'E te taina o Antiokia he pure ki te 'Atua mo hāpa'o i a rāua ararua 'i te kona ta'ato'a ka oho era.
44015041	Ko Pauro ararua ko Tira i oho ki kona era ki kona era o Tīria 'e o Tiritia e haka haŋu e oho era i te taŋata ta'ato'a haka moe i te mana'u 'i ruŋa i a Ietū.
44016001	He oho ia a Pauro ki Reve 'e mai ira ki Rītara. 'I Rītara i māhani ai ki te taŋata ⌊haka moe i te mana'u⌋ 'i ruŋa i a Ietū te 'īŋoa ko Timoteo. A ia he poki o te vi'e ⌊hūrio⌋ haka moe i te mana'u 'i ruŋa i a Ietū 'e tō'ona matu'a tane he ⌊kirieko⌋.
44016002	Te taina o Rītara 'e o Īkōnio e vānaŋa riva-riva rō 'ana o ruŋa i a Timoteo.
44016003	He haŋa ia e Pauro mo ma'u 'i muri i a rāua. 'I ra'e i haka tāpa'o ai i a Timoteo hai tāpa'o iŋa hūrio, he hore i te kiri o te kinoŋa, 'o riri te nu'u hūrio o te kona o rāua ka tu'u era. A rā nu'u, pa'i, ko 'ite 'ā: te matu'a tane o Timoteo he kirieko.
44016004	'I te kona ta'ato'a tu'u o kuā Pauro, he haka 'ite he oho ki te taina i te me'e kī e te ⌊'āpōtoro⌋ 'e e te nu'u pū'oko haka tere o Hērutarema.
44016005	'E te nu'u haka moe i te mana'u 'i ruŋa i a Ietū o rā ŋā kona ia, pe te 'ata hio-hio nō te mana'u, 'e paurō te mahana pe te 'ata rahi nō e oho era.
44016006	'I te ta'e ha'ati'a e te ⌊Vārua Maitai⌋ mo haka 'ite i te ⌊roŋo riva-riva o te 'Atua⌋ 'i te ŋā kona era o 'Ātia, he vari a kuā Pauro a te ŋā kona era o Firihia 'e o Karatia,
44016007	'e he tu'u ki te tīta'a henua o Mītia. Mai ira i mana'u ai mo oho ki te ŋā kona era o Vītīnia, 'e 'ina kai ha'ati'a tako'a e te Vārua Maitai.
44016008	'O ira i ta'e hipa ai a ira. He oho ia ananake a Mītia 'e he tu'u ki Toroare, he kona 'i ira te 'uahu nui-nui.
44016009	'E 'i te pō e tahi i take'a ai e Pauro i te me'e i haka take'a e te 'Atua: he taŋata o te kona ko Mātērōnia e māroa rō 'ana 'ai ka ani ki a ia: «Ka oho mai koe ki Mātērōnia ka hā'ū'ū mai ki a mātou».
44016010	I take'a era e Pauro i rā me'e, he 'a'amu mai 'e he haka riva-riva a mātou mo oho ki Mātērōnia, he 'ite e mātou e kī mai 'ana te 'Atua mo oho mo haka 'ite i tā'ana roŋo riva-riva 'i ira.
44016011	'I Toroare i eke ai a mātou ki ruŋa i te pahī, 'e he oho tī-tika ki te motu ko Tamotaratia. 'I te rua mahana i reva ai ki Nēāpori.
44016012	Mai ira i oho ai ki Fīripo, he kona hōnui o te rōmano 'i Mātērōnia. Mahana ta'e rahi te mātou mahana noho 'i ira.
44016013	I tano era te ⌊mahana haka ora⌋, he e'a a mātou he oho ki haho o Fīripo ki te taha-taha o te rio, he 'ite o mātou he kona pure o te hūrio. He noho ia a mātou 'i ira, he vānaŋa o ruŋa i te roŋo riva-riva o te 'Atua ki te ŋā vi'e taka-taka atu.
44016014	E tahi o rā ŋā vi'e te 'īŋoa ko Riria o te kona ko Tiatira; tā'ana aŋa he ho'o kahu hope'a o te riva-riva kōrore moana 'apa mea. Te vi'e nei vi'e ha'amuri ki te 'Atua. E haka roŋo nō 'ā rā vi'e ki a Pauro, i haka mā'eha ai e te 'Atua i tō'ona mana'u mo aŋi-aŋi i te aura'a o rā vānaŋa 'e mo haka moe i te mana'u 'i ruŋa i a Ietū.
44016015	I haka ⌊papatito⌋ rō i a ia ananake ko te nu'u ta'ato'a o tō'ona hare. I oti era he kī mai: «Mo ai a au he vi'e haka moe parauti'a i te mana'u 'i ruŋa i a Ietū mo kōrua, ka oho mai ia kōrua ka noho 'i tō'oku hare». He haka koni he oho mai 'ātā ka oho rō a mātou 'i muri.
44016016	E tahi mahana, e oho nō 'ana a mātou ki tū kona era mo pure, he piri mai e tahi poki vahine 'āpī, he 'ekaravo, ko uru 'ana e te tātane. O rā tātane te haka 'ite ki rā poki he aha te me'e mo topa. 'E hai me'e haka 'ite e rā poki ki te nu'u 'auhau ki a ia, e rava'a era me'e rahi moni mo te nu'u 'ā'ana rā 'ekaravo.
44016017	Te aŋa o nei poki he oho mai 'i tu'a o mātou ko kuā Pauro koia ko ohu: «¡Te ŋāŋata nei he tāvini o te 'Atua, kope haka tere i te me'e ta'ato'a o te ao. E haka 'ite atu 'ā i te ara mo e'a o kōrua mai roto i te ūtu'a o te hara 'e mo rava'a i te ora 'āpī 'ina he hope'a ra'a va'ai e te 'Atua!».
44016018	Me'e rahi mahana e ohu-ohu era 'ātā ka 'e'ete rō te manava o Pauro. He teka ia he kī ki te tātane o roto o tū poki era: «¡Hai 'īŋoa o Ietū Kiritō he kī atu au: ka e'a koe mai roto i te poki ena!». 'I tū hora mau era 'ā he e'a tū tātane era mai roto.
44016019	Te nu'u haka aŋa i rā poki, i u'i era 'ina he rāve'a toe mo rava'a haka 'ou e rāua i te moni hai rā poki, he 'a-'aru i a Pauro ararua ko Tira, he ma'u ki mu'a o te nu'u ra-rahi 'i te kona taka-taka o te taŋata,
44016020	'e ki mu'a o te nu'u pū'oko o te hare ture he kī: «Te ŋā hūrio nei e haka mira-mira 'ana i te tātou kāiŋa,
44016021	'e e hāpī 'ana i te haka tere iŋa kē ta'e ha'ati'a mo aŋa e tātou e te rōmano».
44016022	He pe'e te taŋata ta'ato'a ki rā nu'u era o rāua rā 'ekaravo mo tōtōā i a Pauro ararua ko Tira. Tū nu'u pū'oko haka tere era o te hare ture he ihi-ihi i te kahu o kuā Pauro 'e he kī mo tiŋa'i hai 'uaka.
44016023	I oti era te tiŋa'i, he ma'u he puru 'i roto i te hare ma'u'aurī, 'e he kī ki te pū'oko o te hare ma'u'aurī mo 'auario riva-riva.
44016024	I kī era i te me'e nei, he ma'u e tū taŋata era he puru 'i te kona hope'a o te raro nui o roto i te hare ma'u'aurī 'ai ka ha-ha'o i te va'e o kuā Pauro ki roto i te me'e i aŋa hai miro 'o mākenu-kenu.
44016025	Pe te 'ahuru mā piti o te pō, e pure 'e e hīmene nō 'ā a Pauro ararua ko Tira ki te 'Atua 'e te tētahi nu'u puru e haka roŋo 'ana ki a rāua,
44016026	he ha'amata he mākenu-kenu te henua 'e he rurū tū hare ma'u'aurī era. 'I rā hora 'ā he ha-hata tahi te 'ōpani 'e he pāko'o-ko'o te vivi mai ruŋa i te nu'u puru ta'ato'a.
44016027	I 'ara era te pū'oko o te hare ma'u'aurī, 'e i take'a era ko ha-hata tahi 'ā te 'ōpani, he kume i tā'ana hoe mo tiŋa'i i a ia 'i te mana'u ko tē-tere tahi 'ā te nu'u puru.
44016028	He ohu ia e Pauro: «¡'Ina koe ko tiŋa'i i a koe; 'ī a mātou ta'ato'a 'i 'ā!».
44016029	He kī e tū taŋata era ki te nu'u 'auario mo va'ai i te mōrī. I tahuti i uru ai e rurū rō 'ā 'i te ri'a-ri'a, he tū-turi a te va'e o Pauro ararua ko Tira.
44016030	He to'o i a rāua mai roto i tū kona hope'a era o te raro nui 'e he 'ui: —¿He aha tā'aku me'e mo aŋa mo e'a mai roto i te ūtu'a o te hara?
44016031	He pāhono e kuā Pauro: —Mo haka moe kōrua i te mana'u 'i ruŋa i a Ietū, he e'a a koe 'e te nu'u o tu'u hare mai roto i te ūtu'a o te hara 'e he rava'a i te ora 'āpī 'ina he hope'a ra'a va'ai e te 'Atua.
44016032	He vānaŋa ia e Pauro ararua ko Tira o ruŋa o te roŋo riva-riva o te 'Atua ki tū taŋata era 'e ki te nu'u ta'ato'a o tō'ona hare.
44016033	'I rā pō mau 'ā he haka hopu e rā taŋata i te more o Pauro 'e o Tira, 'e he haka papatito i a ia 'e i te nu'u ta'ato'a o tō'ona hare.
44016034	I oti era he va'ai hai kai. Rā taŋata ananake ko tū nu'u ta'ato'a era ko koa atu 'ana 'o te haka moe i te mana'u 'i ruŋa i te 'Atua.
44016035	'I te rua mahana 'i te pō'ā, he uŋa e te nu'u pū'oko haka tere o te hare ture i te 'auario mo kī ki te taŋata pū'oko o te hare ma'u'aurī mo haka e'a i a Pauro ararua ko Tira.
44016036	He kī e tū taŋata era ki a Pauro: «Ko uŋa mai 'ana e te nu'u pū'oko haka tere o te hare ture mo haka e'a i a kōrua. 'O ira, ka e'a kōrua ka oho».
44016037	He kī ia e Pauro ki tū nu'u era: «Ena, i to'o nō mai i a māua i te rōmano, he haka tiŋa'i 'i mu'a o te taŋata ta'ato'a kai aŋa hia mai e tahi ture, he haka puru 'i roto i te hare ma'u'aurī; 'e, ¿'i te hora ena ko haŋa 'ā mo haka e'a kiva-kiva? E ko e'a a māua. Ka oho mai e rāua mau 'ā ka kī mai».
44016038	He haka 'ite e te 'auario i tū me'e era ki te nu'u pū'oko haka tere o te hare ture. I 'ite era e rā nu'u he rōmano a kuā Pauro, he ri'a-ri'a rō atu 'ai.
44016039	He oho he kī e rā nu'u ki a Pauro ararua ko Tira mo haka rehu i tū me'e aŋa era e rāua. He haka e'a ia mai roto i te hare ma'u'aurī 'e he ani mo oho rō 'ai mai Fīripo.
44016040	I e'a era a Pauro ararua ko Tira, he oho ki te hare o tū vi'e era ko Riria. I oti era te u'i, te haka koa, 'e te haka haŋu i te nu'u taina o rā hare, he e'a he oho mai Fīripo.
44017001	'I te ara oho o Pauro ararua ko Tira i vari ai a te kona ko Antipori 'e ko Āpōrōnia. He tu'u ki Tētārōnika, he kona 'i ira te ⌊hare pure hūrio⌋ e tahi.
44017002	'I te ⌊mahana haka ora⌋, he oho ararua ki roto i rā hare pure pa he me'e rava aŋa e rāua. 'I ira i vānaŋa ai ananake ko te ŋāŋata taka-taka o roto o ruŋa i te ⌊Kiritō⌋ hai me'e o ruŋa i te ⌊Pāpa'i Mo'a⌋. I aŋa ai pē ira e toru tāpati.
44017003	He haka aŋi-aŋi e Pauro i te me'e kī 'i ruŋa i te Pāpa'i Mo'a pē nei ē: te Kiritō e mate rō 'e ki mate, e ora haka 'ou rō. He kī: «Te Kiritō ko te Ietū nei e au e haka 'ite atu ena».
44017004	I ai rō te nu'u ⌊hūrio⌋ i ⌊haka moe i te mana'u⌋ 'i ruŋa i a Ietū 'e he riro e tahi nō mana'u ananake ko kuā Pauro. Me'e rahi nu'u ⌊kirieko⌋ ha'amuri ki te 'Atua 'e ŋā vi'e ra-rahi o ira i haka moe tako'a i te rāua mana'u 'i ruŋa i a Ietū.
44017005	Hai me'e nei i mākota ai te hūrio ta'e haka moe i te mana'u 'i ruŋa i a Ietū. He haka taka-taka ia i te nu'u hupe-hupe o te ara aŋa i te me'e ta'e tano, 'e hai rā nu'u i haka riri ai i te nu'u o Tētārōnika mo kuā Pauro. Te nu'u hupe-hupe nei i tu'u i uru nō ki roto i te hare o Hātō kimi i a Pauro ararua ko Tira mo 'a-'aru mo va'ai ki tū nu'u riri era.
44017006	'I te ta'e rava'a i a kuā Pauro, he 'a-'aru he to-toi i a Hātō ananake ko te tētahi taina ki mu'a o te nu'u ra-rahi o Tētārōnika koia ko kī: «¡Te nu'u haka tātake i te mana'u o te taŋata o te ao 'ī ko tu'u mai 'ā ki nei,
44017007	'e a Hātō i to'o ki tō'ona hare! ¡A rāua ta'ato'a ko hape 'ā ki te haka tere iŋa o te tātou 'ariki rōmano hai kī e ai rō 'ā te rua 'ariki te 'īŋoa ko Ietū!».
44017008	I ŋaro'a era i te me'e nei e te taŋata 'e e te nu'u ra-rahi o Tētārōnika, he ta'e au rō atu 'ai.
44017009	A Hātō ia ananake ko tū ŋā taina era, 'o puru i a rāua 'i roto i te hare ma'u'aurī, he 'auhau i te moni kī era mo 'auhau, 'e he haka rē e rā nu'u ra-rahi era mo oho.
44017010	I pō era, he haka oho e te nu'u taina o Tētārōnika i a Pauro ararua ko Tira ki Vērea. I tu'u era he oho tī-tika ki te hare pure hūrio.
44017011	Te hūrio o te kona nei 'ata hau te riva-riva o te mana'u ki te nu'u hūrio o Tētārōnika. A rāua, pa'i, e haka roŋo rō 'ā hai māhatu i te vānaŋa o te 'Atua, 'e e tai'o rō 'ā paurō te mahana i te Pāpa'i Mo'a mo u'i hoki he parauti'a te me'e kī e kuā Pauro.
44017012	Me'e rahi o te nu'u hūrio nei i haka moe i te mana'u 'i ruŋa i a Ietū 'e me'e rahi tako'a te kirieko, mai te ŋā vi'e ra-rahi ki te taŋata.
44017013	I 'ite era e te nu'u hūrio ra-rahi o Tētārōnika e haka 'ite 'ā a kuā Pauro i te ⌊roŋo riva-riva o te 'Atua⌋ 'i Vērea, he oho ki ira he haka tumu i te ture 'e he haka riri i te taŋata mo kuā Pauro.
44017014	'I rā hora mau 'ā he ma'u i a Pauro e te taina o Vērea ki taha tai mo eke ki ruŋa i te pahī. 'E a Tira ararua ko Timoteo 'i ira 'ā i noho ai.
44017015	Te taina reva 'i muri i a Pauro 'ātā ki te kona ko 'Ātena i tu'u ai. Mai ira i hoki ai ki Vērea e ma'u 'ā i te roŋo ki a Tira ararua ko Timoteo mo horo-horou mo oho mo piri ki a Pauro 'i 'Ātena.
44017016	E tiaki nō 'ana a Pauro ki a Tira 'e ki a Timoteo, he u'i ko 'ī 'ā tū kona era ko 'Ātena e te 'ītoro 'e he māui-ui rō atu 'ai te māhatu.
44017017	'O ira i oho ai ki te hare pure hūrio mo vānaŋa ki te nu'u hūrio 'e ki te tētahi nu'u ha'amuri ki te 'Atua. Te mahana te mahana e vānaŋa tako'a era ki te nu'u 'i te kona rava taka-taka o te taŋata.
44017018	He haka tātake ia ki a Pauro e te tētahi nu'u ma'ori o te hāpī he ēpikureo 'e o te hāpī he ētōiko. 'E, 'i te huru o te vānaŋa 'a Pauro, he 'ui ki a rāua 'ā: «¿He aha te me'e vānaŋa e te reo-reo era?». 'E o te tētahi te kī: «Pa he me'e ena: a ia he taŋata haka 'ite o ruŋa i te 'atua o te rua henua». E kī era i te me'e nei 'o te haka 'ite o Pauro i te ⌊roŋo riva-riva o ruŋa i a Ietū⌋ 'e o ruŋa i te ora o te taŋata mai te mate.
44017019	He ma'u ia i a Pauro ki mu'a o te nūna'a taŋata ra-rahi o rā kona, he Areopako, 'e he kī: «E haŋa rō 'ana a mātou mo vānaŋa mai ō'ou o ruŋa i te hāpī 'āpī haka 'ite oho e koe.
44017020	E ai rō 'ā ta'a me'e kī 'ina he aŋi-aŋi e mātou, 'e, ko haŋa 'ā a mātou mo 'ite i te aura'a o rā me'e».
44017021	Te nu'u, pa'i, o 'Ātena 'e pē ira tako'a 'ana te nu'u kē noho o ira, te aŋa, 'i te rāua hora topa, he 'a'amu o ruŋa i te me'e 'āpī ŋaro'a e rāua.
44017022	He māroa ia a Pauro 'i vāeŋa o rā nu'u Areopako era, he kī: «E te taŋata o 'Ātena ē: e u'i nei a au he nu'u rava ha'amuri kōrua ki te kōrua 'atua.
44017023	I u'i i oho era a au i te kona aŋa o kōrua i te tūtia, he take'a e au e tahi o rā ŋā kona e pāpa'i rō 'ā 'i ruŋa: “Ki te 'atua ta'e 'ite mai ko ai a ia”. 'E, ka ai atu kai 'ite hia a kōrua ko ai, ko ha'amuri ko oho nō mai era 'ā kōrua ki a ia. Hora nei, 'ī a au he haka 'ite atu ko ai a ia.
44017024	»O te 'Atua era i aŋa i te ao 'e i te me'e ta'ato'a e ai ena; a ia he Pū'oko Haka Tere o te raŋi 'e o te henua. 'Ina he noho 'i roto i te hare pure aŋa e te taŋata.
44017025	'Ina e tahi 'ā'ana me'e hape ki no-no'i ai ki te taŋata; 'ā'ana, pa'i, te va'ai ki te ta'ato'a i te ora, i te tokerau ena e haŋu-haŋu ena, 'e i te tētahi atu huru o te me'e.
44017026	»Mai te taŋata e tahi i aŋa ai e ia i te hau ta'ato'a o te ao mo noho 'i ruŋa i te henua; te hora 'e te kona mo noho o rāua i ai ai hai haŋa ō'ona.
44017027	I aŋa ai e te 'Atua pē ira mo haŋa o te taŋata ta'ato'a mo kimi 'e mo rava'a i a ia, ka ai atu e hāhā, te aura'a, mo 'ite ko ai mau a ia. 'E te parauti'a mau: te 'Atua ta'e 'i kōnui; nā 'i muri i a tātou.
44017028	Hai 'Atua, pa'i, a tātou e ora nei, e makenu nei 'e e ai nei 'i ruŋa i te henua. Pē nei te tētahi nu'u pāpa'i pāta'u-ta'u o kōrua i kī ai: “He poki a tātou o te 'Atua”.
44017029	'E a tātou he ŋā poki mau 'ā o te 'Atua; 'ā'ana, pa'i, a tātou i aŋa. »'O ira, 'ina a tātou ko mana'u i a ia he me'e tarai 'e aŋa e te taŋata hai 'oro, hai parata, hai mā'ea 'e hai tētahi atu me'e.
44017030	Ko haka rehu 'ā e te 'Atua te me'e aŋa e te taŋata 'i mu'a 'ā, he ta'e aŋi-aŋi e rāua. 'E, hora nei, 'ī e haka 'ite 'ā i tā'ana roŋo ki te taŋata 'i te kona ta'ato'a mo huri o te mana'u ki a ia 'e mo haka rē i te rāua ara ta'e tano.
44017031	Te 'Atua ko u'i era 'ana i te mahana mo ture e te kope ha'ata'a e ia i te taŋata ta'ato'a o te ao hai tī-tika 'e hai parauti'a. 'E hai haka ora i rā kope mai te mate i haka aŋi-aŋi ai e te 'Atua ki te nu'u ta'ato'a ko ai rā kope».
44017032	I ŋaro'a era i te vānaŋa o ruŋa o te ora iŋa mai te mate e te nu'u taka-taka 'i ira, tētahi he haka ka-kata i a Pauro, 'e tētahi atu i kī: «E haŋa rō 'ana a mātou mo haka roŋo haka 'ou, 'i te tētahi mahana, i ta'a vānaŋa».
44017033	He e'a ia he oho a Pauro mai muri i tū nu'u era.
44017034	I oho rō tētahi o rā nu'u 'i muri i a ia 'e i haka moe rō i te mana'u 'i ruŋa i a Ietū. Te nu'u o roto he taŋata o te nūna'a he Areopako te 'īŋoa ko Rionitio, he vi'e e tahi ko Tāmari, 'e he tētahi atu nu'u.
44018001	I oti era he e'a a Pauro mai 'Ātena he oho ki Kōrinto.
44018002	'I ira i māhani ai ki te taŋata ⌊hūrio⌋ te 'īŋoa ko 'Ākira o te kona ko Ponotō, tu'u iho mai 'Ītāria ararua ko tā'ana vi'e ko Pirisira. Mai ira a rāua i oho mai ai 'o te kī e te 'ariki ko Karaurio mo e'a o te hūrio ta'ato'a mai Roma. He oho ia a Pauro he u'i.
44018003	'I te me'e era te aŋa 'a Pauro pa he aŋa 'ā o rā nu'u, he aŋa karapā, he noho 'i muri mo aŋa ananake.
44018004	Paurō te ⌊mahana haka ora⌋ e oho era a Pauro ki te ⌊hare pure hūrio⌋. 'I ira e vānaŋa 'e e tātake era ananake ko te nu'u hūrio 'e ta'e hūrio, he haŋa mo aŋi-aŋi e rā nu'u he parauti'a tā'ana me'e hāpī o ruŋa i a Ietū.
44018005	I tu'u era a Tira ararua ko Timoteo mai Mātērōnia, he noho mau rō 'ai a Pauro he haka 'ite i te ⌊roŋo riva-riva o te 'Atua⌋ 'e he haka aŋi-aŋi ki te hūrio o Kōrinto: a Ietū he ⌊Kiritō⌋.
44018006	He ha'amata rā nu'u he riri 'e he vā-vā i a Pauro. He tū-tū ia a Pauro i te puŋa'ehu mai ruŋa i tō'ona kahu mo haka 'ite ki rā nu'u: ta'e ō'ona te hape mo haka ūtu'a i a rāua e te 'Atua, o rāua 'ā. 'E he kī: mai rā hora pe mu'a he oho a ia ki te nu'u ta'e he hūrio.
44018007	He e'a ia a Pauro mai roto i te hare pure, he oho ki te hare o te taŋata ta'e he hūrio te 'īŋoa ko Titio Huto, taŋata ha'amuri ki te 'Atua, tō'ona hare 'i muri i rā hare pure.
44018008	A Kīripo, pū'oko haka tere o te hare pure nei, kai roa, he ⌊haka moe i te mana'u⌋ 'i ruŋa i a Ietū ananake ko te nu'u ta'ato'a o tō'ona hare. 'E me'e rahi nu'u haka 'ou o Kōrinto ŋaro'a i te roŋo riva-riva o te 'Atua he haka moe tako'a i te rāua mana'u 'i ruŋa i a Ietū, 'e he haka ⌊papatito⌋ i a rāua.
44018009	'I te pō e tahi he kī e te 'Atua ki a Pauro 'i roto i te me'e haka take'a e te 'Atua: «'Ina koe ko ri'a-ri'a 'e 'ina koe ko mou. Ka haka 'ite ka oho nō tā'aku roŋo.
44018010	'Ī, pa'i, a au 'i muri i a koe, 'e 'ina e tahi kope mo tōtōā atu. Nu'u rahi, pa'i, te nu'u o nei i ha'ata'a e au mā'aku».
44018011	'O ira a Pauro i noho ai e tahi matahiti 'e te 'afa 'i Kōrinto e hāpī e oho 'ā i te roŋo riva-riva o te 'Atua ki te nu'u o ira.
44018012	'I te hora ko Karione te suerekao o Ākāia, he 'a-'aru i a Pauro e te nu'u hūrio ta'e haka moe i te mana'u 'i ruŋa i a Ietū 'e he ma'u ki te hare ture pa he me'e ha'a'au e rāua.
44018013	He kī ki a Karione: —Te kope nei e hāpī e oho 'ana ki te taŋata mo ha'amuri ki te 'Atua hai oho iŋa ta'e tano ki te mātou haka tere iŋa.
44018014	Ka oho a Pauro mo vānaŋa ka kī e tū suerekao era ki te hūrio: —'Āhani te kōrua ture o ruŋa o te me'e ta'e tano 'e o ruŋa o te me'e rake-rake aŋa e ia, ko haka roŋo atu 'ā a au.
44018015	I ai ena he me'e o te haka tere iŋa o kōrua, o ruŋa o te vānaŋa 'e o te 'īŋoa, ka haka tī-tika e kōrua 'ā. 'Ina a au e ko ture i te kōrua me'e.
44018016	'E he tū-tute e Karione i tū nu'u era mai roto i te hare ture.
44018017	He 'a-'aru ia e te nu'u taka-taka o haho o rā kona i a Tōtene, he pū'oko haka tere e tahi o te hare pure hūrio, he tiŋa'i ki te pi'i-pi'i 'i mu'a o tū hare ture mau era 'ā, 'e kai tapa atu e te suerekao.
44018018	Ka ai atu pē ira, i noho nō a Pauro me'e rahi haka 'ou atu mahana 'i Kōrinto. I tano era te mahana mo oho ō'ona mai ira, he 'aroha ki te nu'u taina, 'e he oho ananake ko kuā 'Ākira ki Tenekerea mo eke ki ruŋa i te pahī mo oho ki Tīria. 'I ira i haka varu ai a Pauro i tō'ona pū'oko ka māreŋo rō mo haka 'ite ko oti 'ā tā'ana hōrea aŋa ki te 'Atua, 'ai ka eke iho ki ruŋa i te pahī.
44018019	I tu'u era ki Ēfeto 'i tū ara era ki Tīria, he haka rē e Pauro i a Pirisira ararua ko 'Ākira 'i ira. 'E, 'i ra'e ki tō'ona reva haka 'ou, he oho he vānaŋa ananake ko te nu'u hūrio 'i roto i te rāua hare pure.
44018020	He ani e rā nu'u mo 'ata noho o Pauro 'e 'ina kai haŋa.
44018021	He 'aroha he kī ki rā nu'u: «Mo haŋa o te 'Atua, e hoki haka 'ou rō mai a au». I oti era he eke ki ruŋa i te pahī he oho mai Ēfeto.
44018022	I tomo era te pahī ki Tētārea, he oho a Pauro ki Hērutarema mo 'aroha ki te nūna'a taŋata o ira haka moe i te mana'u 'i ruŋa i a Ietū, 'e mai ira i oho ai ki Antiokia.
44018023	I oti era te noho 'i ira me'e rahi mahana, he e'a haka 'ou he oho ki kona era ki kona era o Karatia 'e o Firihia, e haka haŋu e oho era i te nu'u taina ta'ato'a o rā ŋā kona mo haka moe mo oho i te rāua mana'u 'i ruŋa i a Ietū.
44018024	'I rā ŋā mahana, he tu'u ki Ēfeto te taŋata hūrio e tahi te 'īŋoa ko 'Āporo o te kona ko Arehantāria. Te taŋata nei ko 'ite riva-riva 'ā mo vānaŋa 'e ko 'ite riva-riva 'ana i te me'e o ruŋa 'i te ⌊Pāpa'i Mo'a⌋.
44018025	Ko hāpī 'ā o ruŋa o te ara o te 'Atua. E vānaŋa era hai māhatu 'e hai tī-tika o ruŋa i a Ietū, ka ai atu tā'ana me'e 'ite ko te me'e hāpī nō era e ⌊Iovani⌋ hora papatito era i te taŋata.
44018026	He ha'amata ia he vānaŋa a 'Āporo hai pūai 'i roto i te hare pure hūrio. He ŋaro'a ia e Pirisira ararua ko 'Ākira. I oti era tā'ana tātara, he to'o a te tapa 'e he 'ata haka aŋi-aŋi e kuā Pirisira o ruŋa i te ara o te 'Atua.
44018027	I haŋa era a 'Āporo mo oho ki Ākāia, he hā'ū'ū e te nu'u taina hai pāpa'i ki te nu'u haka moe i te mana'u 'i ruŋa i a Ietū o rā kona mo hāpa'o riva-riva. I tu'u era a 'Āporo ki Ākāia, hai hāpī 'ā'ana i 'ata haka haŋu ai i te nu'u ko haka moe era 'ana, hai riva rahi o te 'Atua, i te rāua mana'u 'i ruŋa i a Ietū.
44018028	'I mu'a i te nu'u ta'ato'a, e haka 'ite e oho era a 'Āporo i te hape o te me'e kī e te hūrio, 'e hai me'e pāpa'i 'i ruŋa i te Pāpa'i Mo'a e haka take'a era: he parauti'a a Ietū he Kiritō.
44019001	'I te hora o 'Āporo 'i Kōrinto 'ā, he kona o Ākāia, 'ai a Pauro e oho era a te kona ma'uŋa 'ātā ka tu'u rō ki Ēfeto. 'I ira i piri ai ki te tētahi nu'u ⌊haka moe i te mana'u⌋ 'i ruŋa i te 'Atua.
44019002	He 'ui ki rā nu'u: —I haka moe era a kōrua i te mana'u 'i ruŋa i te 'Atua, ¿i topa rō atu te ⌊Vārua Maitai⌋ ki ruŋa i a kōrua? He pāhono e rā nu'u: —Kai ŋaro'a 'ā e mātou i te vānaŋa o ruŋa o te Vārua Maitai.
44019003	He 'ui haka 'ou e Pauro: —I ⌊papatito⌋ era i a kōrua, ¿'i ruŋa i te aha kōrua i haka noho ai i te mana'u? He pāhono e rā nu'u: —'I ruŋa i te hāpī 'a Iovani Papatito.
44019004	He kī e Pauro: —He aŋi 'ā, a Iovani i papatito rō i te nu'u huri i te rāua mana'u ki te 'Atua haka tapa mai roto i te me'e ta'e tano. 'E i kī tako'a rō e ia mo haka moe i te mana'u 'i ruŋa i te kope 'i tu'a i a ia ka tu'u era, te aura'a, ko Ietū.
44019005	I ŋaro'a era i te ŋā me'e nei, he haka papatito i a rāua hai 'īŋoa o Ietū Kiritō mo haka 'ite ko haka moe 'ā a rāua i te mana'u 'i ruŋa i a Ietū.
44019006	I haka puā era e Pauro i te rima, he turu tako'a ki ruŋa i rā nu'u te Vārua Maitai 'e he ha'amata he vānaŋa hai 'arero kē-kē, 'e he kī i te me'e i haka vānaŋa e te 'Atua.
44019007	Te nu'u nei ko roto i te ho'e 'ahuru mā piti ŋāŋata.
44019008	'I roto i te 'āva'e e toru te aŋa 'a Pauro he oho ki te ⌊hare pure hūrio⌋, he haka 'ite i te ⌊roŋo riva-riva o te 'Atua⌋ 'ina he ri'a-ri'a. He vānaŋa 'e he tātake ananake ko te ŋāŋata o ira 'i te haŋa mo aŋi-aŋi e rāua o ruŋa i te ⌊haka tere iŋa 'āpī o te 'Atua⌋.
44019009	'I rā kona te tētahi nu'u pū'oko hio-hio 'ina he haŋa mo haka moe i te mana'u 'i ruŋa i a Ietū. Te aŋa nō he vānaŋa rake-rake 'i mu'a o te taŋata o ruŋa i te ⌊Ara 'Āpī⌋ hāpī e Ietū. 'O ira a Pauro i haka tapa ai mai muri i rā nu'u, 'e he ma'u i te nu'u haka moe i te mana'u 'i ruŋa i a Ietū ki te hare hāpī o te taŋata te 'īŋoa ko Tirano. 'I ira e vānaŋa era o ruŋa i te 'Atua paurō te mahana.
44019010	Pē ira i aŋa ai e rua matahiti. Hai me'e nei te nu'u ta'ato'a noho 'i te ŋā kona era o 'Ātia, ⌊hūrio⌋ 'e ta'e hūrio, i 'ite ai o ruŋa i te roŋo riva-riva o te 'Atua.
44019011	Te 'Atua e aŋa era i te mana hai Pauro ta'e ko te mana ena e take'a rahi rō 'ā.
44019012	E ora rō 'ā, pa'i, te māui-ui 'e e e'a rō 'ā te tātane mai roto i te nu'u hai ma'u nō ki a rāua e te tētahi i te haro'i 'e i te kahu puā e te hakari o Pauro.
44019013	I ai rō te tētahi nu'u hūrio te aŋa he oho ki kona era ki kona era he haka e'a he oho i te tātane mai roto i te nu'u. 'I te haŋa mo haka e'a i te tātane hai 'īŋoa o Ietū he me'e: «¡He kī atu a mātou hai Ietū, kope haka 'ite e Pauro, ka e'a kōrua ki haho!».
44019014	He me'e nei te me'e i aŋa e te ŋāŋata e hitu, he ŋā poki o te taŋata hūrio ko 'Ēkeva, he ⌊oromatu'a ra-rahi⌋ e tahi.
44019015	I tano era te mahana he pāhono e te tātane e tahi: «Ko 'ite 'ana e au ko ai a Ietū 'e ko ai a Pauro; 'e, ¿ko ai ia a kōrua?».
44019016	'I tū hora 'ā he rere ki ruŋa i tū ŋā poki era tū taŋata uru era e te tātane 'e he tiŋa'i ki te pi'i-pi'i. He e'a ia he tē-tere tū ŋā kope era mai te hare 'i ira a rāua ko 'ota-'ota riva-riva 'ā 'e 'ina e tahi kahu uru.
44019017	He 'ite tahi tū me'e era e te nu'u ta'ato'a o Ēfeto, ka hūrio 'e ka ta'e hūrio, 'e he ri'a-ri'a tahi rō atu 'ai. Pē ira i 'ata 'ite ai 'e i 'ata mo'a ai i te 'īŋoa o Ietū.
44019018	Me'e rahi nu'u haka moe iho i te mana'u 'i ruŋa i a Ietū i haka 'ite, 'i mu'a o te taŋata, i te rāua me'e ta'e tano ta'ato'a aŋa.
44019019	'E me'e rahi nu'u i aŋa i te tahu-tahu i ma'u i te rāua puka i tutu 'i mu'a o te taŋata ta'ato'a. Te hauha'a o tū puka ta'ato'a era e pae 'ahuru ta'utini tara 'aurī.
44019020	Pē ira i 'ata 'ite 'e i 'ata pūai ai te vānaŋa o te 'Atua.
44019021	I oti era te ŋā me'e nei, he mana'u a Pauro mo oho ki Mātērōnia 'e ki Ākāia, 'e mai ira ki Hērutarema. He kī: «Ki tu'u a au ki Hērutarema he oho a au ki Roma».
44019022	He uŋa ia ki Mātērōnia e rua taŋata hā'ū'ū ki a ia ko Timoteo ararua ko Erato, 'e ko ia i 'ata noho 'i 'Ātia.
44019023	'I rā ŋā mahana i ai rō te ture nui-nui 'i Ēfeto o ruŋa o te Ara 'Āpī hāpī e Ietū,
44019024	o te taŋata ko Temeterio, taŋata aŋa i te me'e hai parata i haka tumu. Te me'e aŋa 'ā'ana he hare pure riki-riki pa he hare pure o te 'atua vahine o rāua ko Aratemita. Hai rā aŋa e rahi era te moni rava'a e te nu'u aŋa 'i te parata.
44019025	He haka taka-taka e Temeterio i te nu'u aŋa ki a ia ananake ko te tētahi nu'u te rāua aŋa pa he aŋa era 'ā 'ā'ana he kī: «Ko 'ite 'ana kōrua a tātou e riva-riva ena hai aŋa nei.
44019026	Ko ŋaro'a 'ana 'e ko take'a 'ā e kōrua te taŋata ena ko Pauro nā e kī e oho 'ana: te me'e aŋa e te taŋata mo 'atua ta'e he 'atua. I rahi rō te taŋata i haka roŋo 'e i mana'u pē ira, ta'e nō 'i nei 'i Ēfeto, 'i te kona ta'ato'a o 'Ātia.
44019027	Te me'e era he 'ati e tahi. E ko rava'a moni haka 'ou tātou, 'e te hare pure o te tātou 'atua nui-nui ko Aratemita, ha'amuri 'i te kona ta'ato'a o 'Ātia 'e 'i te henua ta'ato'a, e ko hauha'a haka 'ou 'e e ko ha'amuri haka 'ou ki a ia».
44019028	I ŋaro'a era i te ŋā me'e nei, he riri tahi rō atu 'ai ananake 'e he ohu-ohu: «¡Ko te nui-nui te 'atua o tātou o te ēfeto ko Aratemita!».
44019029	Kai roa he 'ite te nu'u ta'ato'a o rā kona o ruŋa i tū me'e era 'e he mira-mira rō atu 'ai te mana'u. He 'a-'aru ia i a Kāio ararua ko Aritarako, he ŋāŋata o Mātērōnia oho 'i muri i a Pauro, he to-toi he oho ki te kona nui-nui e tahi aŋa mo taka-taka o te taŋata.
44019030	A Pauro i haŋa rō mo māroa 'e mo vānaŋa 'i mu'a i te taŋata o rā kona, 'e kai ha'ati'a e te nu'u haka moe i te mana'u 'i ruŋa i a Ietū.
44019031	'I roto i te nu'u ra-rahi o 'Ātia te nu'u repahoa o Pauro; o rāua i haka uŋa i kī mo ta'e uru ki rā kona.
44019032	Te nu'u taka-taka 'i roto ko mira-mira atu 'ana te mana'u. Me'e kē e kī era e te nūna'a e tahi 'e me'e kē e kī era e te rua, 'e te rahi ra'a 'ina he 'ite he aha te tumu o rāua i taka-taka ai.
44019033	I oho era he haka 'ite e te tētahi nu'u i te tumu o tū ture era ki a Arehantaro. A ia he taŋata i tono e te hūrio ki mu'a o te ta'ato'a mo vānaŋa. He ha'aaura'a ia e Arehantaro hai rima mo mo-mou tahi ki riva ai a ia mo vānaŋa mo te riva-riva o te hūrio.
44019034	I 'ite era e rā nu'u he hūrio tako'a a ia, e rua hora tūma'a i ohu-ohu ai: «¡Ko te nui-nui te 'atua o tātou o te ēfeto ko Aratemita!».
44019035	He e'a ia te taŋata ra-rahi e tahi o Ēfeto he haka haumārū i te nu'u taka-taka 'i ira 'e he kī: «E te taŋata o Ēfeto ē, ko 'ite tahi 'ana te nu'u ta'ato'a pē nei ē: o te taŋata o nei te hāpa'o i te hare pure o te 'atua hōnui o tātou ko Aratemita 'e i te me'e mo'a tu'u pē ia viri mai mai te raŋi.
44019036	'Ina e tahi taŋata mo kī ta'e he parauti'a te me'e nei. 'O ira, ka noho; 'ina ko aŋa e tahi me'e kai mana'u riva-riva hia.
44019037	Te ŋāŋata ma'u mai nei e kōrua, 'ina kai aŋa i te me'e ta'e tano ki te hare pure o te tātou 'atua ko Aratemita 'e kai kī i te vānaŋa rake-rake mō'ona.
44019038	»Mo ai o te ture o kuā Temeterio mo te taŋata e tahi, nā te hare ture nā 'e te ŋāŋata pū'oko haka tere o ira; ka horo te ture mo u'i i a ai te parauti'a.
44019039	'E mo ai o te kōrua me'e kē mo vānaŋa, e kī 'i te ŋā mahana ha'ata'a era e tātou mo vānaŋa o ruŋa i te tātou me'e.
44019040	Te me'e topa nei 'i 'aŋarīnā e tano nō mo tuhi mai e te rōmano he nu'u haka tumu ture a tātou, 'e mo 'ui tā'ue mai, 'ina e tahi me'e o tātou mo kī he aha te tumu o nei riri». I oti era he kī ki te taŋata mo o-oho rō 'ai.
44020001	I oti era tū ture era, he to'o e Pauro a te tapa i te nu'u ⌊haka moe i te mana'u⌋ 'i ruŋa i a Ietū 'e he hatu mo haka pūai mo oho nō i te mana'u. He 'aroha ia ki rā nu'u 'e he e'a he oho ki Mātērōnia.
44020002	'I te kona ta'ato'a tu'u ō'ona e haka haŋu e oho era i te taina hai vānaŋa 'ā'ana. He tu'u ia 'i tō'ona ara ki Keretia,
44020003	'e 'i ira i noho ai e toru 'āva'e. E oho 'ā ia a Pauro mo eke ki ruŋa i te pahī mo oho ki Tīria i 'ite ai e haŋa rō 'ā te tētahi nu'u ⌊hūrio⌋ ra-rahi mo aŋa i te me'e rake-rake ki a ia. 'O ira i mana'u ai mo oho a ruŋa i te henua 'ā, 'e a Mātērōnia i vari ai.
44020004	'I muri i a Pauro i oho tako'a ai a Topatere o Vērea, poki 'a Piro; a Aritarako 'e a Sekuntano o Tētārōnika, a Kāio o Reve, a Timoteo, a Tīkiko 'e a Toropimo o 'Ātia.
44020005	I tu'u era ki Fīripo, he ŋā taina nei i oho ra'e a ruŋa i te pahī ki Toroare, 'e 'i ira i tiaki mai ai.
44020006	A māua, ki oti te ⌊ŋoŋoro kai i te haraoa 'ina he revaura⌋, i oho iho ai mai Fīripo 'i ruŋa i te pahī 'e, 'i te rima mahana, i piri tahi ai a mātou 'i Toroare. 'I ira i noho ai a mātou e hitu mahana.
44020007	'I te mahana ra'e o te tāpati, he mahana tāpati, he taka-taka a mātou mo kai i te haraoa, he me'e mo mana'u ki te mate iŋa o Ietū, 'e ko Pauro i noho i vānaŋa ki te nu'u haka moe i te mana'u 'i ruŋa i a Ietū. 'I te ai he oho 'i te rua mahana, he 'ata haka roa-roa i tā'ana vānaŋa 'ātā ki te 'ahuru mā piti o te pō.
44020008	I taka-taka ai a mātou 'i roto 'i te piha e tahi o ruŋa e mā'eha rō 'ā 'i te rahi o te hakari'i.
44020009	E tahi poki tane 'āpī te 'īŋoa ko Eutiko e noho rō 'ana 'i te titi o te ventana. 'I te roa o tū vānaŋa era 'a Pauro, he paŋaha'a 'i te ha'uru 'e he viri mai tū piha era 'i te toru kāuŋa o ruŋa. I ma'u era a ruŋa i tū poki era, he take'a ko mate 'ā.
44020010	He topa ia a Pauro, he moe a ruŋa 'e he ha'i i rā poki. He kī ki tū nu'u taina era: «'Ina kōrua ko ri'a-ri'a; ko ora haka 'ou mai 'ā».
44020011	I oti era he hoki tahi ananake ko kuā Pauro ki roto i tū piha era, he mo-more i te haraoa, he ka-kai, 'e he vānaŋa he oho haka 'ou a Pauro 'ātā ki te rua mahana. I 'ōtea era he e'a he oho rō 'ai.
44020012	Ko to'o atu 'ā te koa, he ma'u e te tētahi o rā nu'u i tū poki era e ora rō 'ā ki tō'ona hare.
44020013	'I te haŋa o Pauro mo oho atu a ruŋa i te henua, 'i ra'e a mātou i oho ai a ruŋa i te pahī ki Ātō, pa he me'e ha'a'au e mātou. 'I ira ana piri haka 'ou.
44020014	I piri era a mātou ki a Pauro 'i Ātō, he eke mai ki ruŋa i te pahī 'e mai ira i oho ai ki Mitirene.
44020015	Mai ira i reva ai 'e, 'i te rua mahana o te oho, he vari a mātou a mu'a o te motu ko Kio. 'I te toru mahana i tu'u ai ki te kona 'uahu o te motu ko Tamo. 'E 'i te hā mahana i tu'u ai ki Mīreto.
44020016	I aŋa ai pē nei he ta'e haŋa o Pauro mo oho ki Ēfeto 'o noho rahi 'i 'Ātia; e haŋa rō 'ana, pa'i, mo tu'u hōrou ki Hērutarema ki te mahana o te ⌊Peneketote⌋.
44020017	'I Mīreto a mātou, he uŋa e Pauro ki Ēfeto mo oho mai o te ŋāŋata he pū'oko haka tere o te nu'u haka moe i te mana'u 'i ruŋa i a Ietū.
44020018	I tu'u atu era ananake he kī e Pauro: «A kōrua e 'ite rō 'ana pē hē a au e noho era 'i muri i a kōrua mai te mahana ra'e tu'u atu ō'oku ki 'Ātia.
44020019	Te mahana te mahana i noho atu ai a au 'i roto i a kōrua e aŋa 'ā i te aŋa o te 'Atua pa he kope ta'e mana'u i hau rō atu ki te rua koia ko pariŋi tō'oku matavai. I ha'aoroma'i rō au i te rahi o te 'ati topa mai, he rava aŋa mai o te hūrio ra-rahi i te me'e rake-rake.
44020020	'E i haka 'ite tahi rō atu a au i te me'e mo te kōrua riva-riva; 'ina kai na'a e tahi me'e. E hāpī atu era 'i mu'a i te taŋata ta'ato'a 'e 'i te kōrua hare.
44020021	Ki te hūrio 'e ki te nu'u ta'e he hūrio e kī era e au mo huri o te mana'u ki te 'Atua 'e mo haka moe i te mana'u 'i ruŋa i te tātou Pū'oko Haka Tere ko Ietū.
44020022	»'E hora nei, 'ī a au he oho ki Hērutarema, o te ⌊Vārua Maitai⌋ i kī mai, 'e kai 'ite riva-riva a au he aha he aha te me'e ka topa mai era 'i ira.
44020023	Te me'e nō 'ā'aku i 'ite: 'i te kona ta'ato'a oho ō'oku, e haka 'ite rō mai 'ana e te Vārua Maitai: te me'e tiaki mai 'i Hērutarema he hare ma'u'aurī 'e he rauhuru haka 'ou atu o te 'ati.
44020024	Te me'e era 'ina e au he tapa atu, ka ai atu he mate a au. Te me'e haŋa nō 'ā'aku he haka oti tahi hai koa i te aŋa va'ai mai e Ietū, he haka 'ite he oho i te roŋo riva-riva o ruŋa i te riva rahi o te 'Atua.
44020025	»Ko 'ite 'ana e au, 'i te hora nei, 'ina e tahi o kōrua o te nu'u haka 'ite atu e au o ruŋa o te ⌊haka tere iŋa 'āpī o te 'Atua⌋ mo take'a haka 'ou i a au.
44020026	'O ira i haŋa ai a au mo kī atu 'i 'aŋarīnā: mo haka ūtu'a e tahi o kōrua e te 'Atua, ta'e ō'oku te hape.
44020027	Ko haka 'ite tahi atu 'ana, pa'i, a au i te me'e haŋa o te 'Atua; 'ina kai na'a atu e tahi me'e.
44020028	»'O ira, e u'i 'o haka tapa kōrua mai te hāpī parauti'a o te 'Atua, 'e e hāpa'o te nu'u ta'ato'a haka moe i te mana'u 'i ruŋa i a Ietū va'ai atu e te Vārua Maitai ki a kōrua ki te nu'u pū'oko haka tere o te nu'u ha'ata'a e te 'Atua mā'ana, mo hāpī riva-riva e kōrua. A rāua, pa'i, he nu'u ho'o e ia hai toto mau era 'ā ō'ona.
44020029	»Ko 'ite 'ana e au ka oho nei a au, e tu'u rō mai tētahi taŋata e haŋa rō 'ā mo haka kore i te nu'u haka moe i te mana'u 'i ruŋa i a Ietū pa he haka kore iŋa o te paiheŋa taehae i te māmoe.
44020030	Mai roto i a kōrua mau 'ā ka e'a tako'a mai ena tētahi nu'u he hāpī i te me'e reo-reo, mo oho o te nu'u haka moe i te mana'u 'i ruŋa i a Ietū 'i muri i a rāua.
44020031	»'O ira, e u'i 'o haka tapa kōrua mai te hāpī parauti'a o te 'Atua. E mana'u pē hē a au e hāpī atu era e tahi e tahi o kōrua, te pō te 'ōtea, 'i roto i te matahiti e toru. 'E i rahi rō te mahana i taŋi ai a au mo kōrua.
44020032	»Hora nei, e kuā taina ē, he va'ai a au i a kōrua ki te rima o te 'Atua mo hāpa'o, 'e he ani atu mo ma'u mo oho nō kōrua i te roŋo hāpī atu era e au o ruŋa i te riva rahi o te 'Atua. 'I te roŋo nei te pūai mo 'ata haka hio-hio i te kōrua mana'u 'i ruŋa i a Ietū ki rava'a ai i te me'e ta'ato'a hōrea e te 'Atua mo te nu'u ha'ata'a mā'ana.
44020033	»Ki te hora hope'a kai fi'i'i a au ki te moni 'e ki te kahu o tētahi.
44020034	A kōrua e 'ite riva-riva rō 'ana: hai rima mau nei 'ā ō'oku e aŋa era mo rava'a i te me'e mo mātou ko te nu'u o muri i a au.
44020035	Hai haka tere iŋa nei ō'oku e haka 'ite atu era pē hē tātou ana aŋa mo rava'a mai o te me'e, ki riva ai a tātou mo hā'ū'ū ki te nu'u 'ina e tahi rāve'a. E haka topa te kōrua mana'u ki te vānaŋa kī e Ietū: “I hau te rahi o te koa mo va'ai ō'ou ki te rua ki te to'o mai ana va'ai atu”».
44020036	I oti era te kī i te ŋā me'e nei, he tū-turi a Pauro ananake ko tū nu'u ta'ato'a era he pure.
44020037	He ta-taŋi tahi rō atu 'ai ananake, he ha'i i a Pauro he hoŋi
44020038	ko more manava tahi 'ana 'o te kī e Pauro e ko take'a haka 'ou e rāua i a ia. I oti era he uŋa tahi i a Pauro ki te kona pahī era.
44021001	I hoki era tū ŋā taina era, he eke a mātou ki ruŋa i te pahī 'e he oho tī-tika ki Kō. 'I te rua mahana i oho ai ki Rora, 'e mai ira ki Pātara.
44021002	'I Pātara a mātou i 'ite ai he e'a te pahī e tahi ki Fenitia. He eke a mātou ki ruŋa he oho.
44021003	'I te oho iŋa he take'a mai te motu era ko Tīpere 'i te pā'iŋa maui, 'e ko te oho iŋa 'ā a mātou ki te henua era ko Tīria. 'I te ai o te me'e o ruŋa o te pahī mo haka topa 'i Tiro, he tomo 'i ira.
44021004	He piri ia a mātou ki te nu'u ⌊haka moe i te mana'u⌋ 'i ruŋa i a Ietū o ira, 'e he noho 'i muri i a rāua e hitu mahana. He kī e rā nu'u ki a Pauro, hai vānaŋa i haka 'ite e te ⌊Vārua Maitai⌋, mo ta'e oho ki Hērutarema.
44021005	I oti era te ŋā mahana nei, he e'a a mātou mo oho. Te nu'u taina ta'ato'a ananake ko te rāua ŋā vi'e 'e ŋā poki he uŋa i a mātou 'ātā ka tu'u rō ki te taha-taha o te tai. 'I ira a mātou i tū-turi i pure tahi ai.
44021006	I oti era te 'aroha, he eke a mātou ki ruŋa i te pahī, 'e he hoki rā nu'u ki te rāua hare.
44021007	Mai Tiro i reva ai a mātou ki Toremaira. I tu'u era he 'aroha ki te nu'u taina, 'e he noho 'i muri i a rāua e tahi mahana.
44021008	'I te rua mahana he e'a a mātou mai ira he oho ki Tētārea ki te hare o Feripe, 'e 'i muri i a ia i noho ai. A Feripe he taŋata haka 'ite i te ⌊roŋo riva-riva o te 'Atua⌋. A ia o roto o te ŋāŋata hoko hitu hā'ū'ū i te aŋa o te ⌊'āpōtoro⌋.
44021009	A Feripe e hā 'ā'ana ŋā poki vahine taure'a-re'a. Rā ŋā poki he perofeta, e vānaŋa rō 'ana i te me'e haka 'ite e te 'Atua.
44021010	Ko rahi atu 'ā te mahana o mātou 'i Tētārea i tu'u atu ai mai Hūrea te perofeta e tahi te 'īŋoa ko Ākapo.
44021011	I piri mai era ki a mātou, he to'o i te pena o Pauro, he here-here i tō'ona rima i tō'ona va'e 'e he kī: «O te Vārua Maitai i haka 'ite mai e here-here rō pē nei e te ⌊hūrio⌋ 'i Hērutarema i te taŋata ō'ona te pena nei, 'e 'ai ka va'ai ki te rima o te hau kē».
44021012	I ŋaro'a era e mātou 'e e te nu'u o Tētārea i te me'e nei, he ani ki a Pauro mo ta'e oho ki Hērutarema.
44021013	He pāhono mai e Pauro: «¿He aha rā a kōrua e haka mamae ena i tō'oku māhatu hai taŋi o kōrua? Ta'e nō mo here-here a au e noho atu ena, 'ātā mo mate tako'a 'i Hērutarema o ruŋa i a Ietū, he Pū'oko Haka Tere o tātou».
44021014	'I te ta'e rava'a mo haka noho i a Pauro, he haka rē e mātou 'ai ka kī: «Ka ai pe he me'e o te 'Atua i haŋa».
44021015	I oti era te mātou mahana 'i Tētārea, he haka riva-riva 'e he e'a he oho ki Hērutarema.
44021016	I oho tako'a rō atu 'i muri i a mātou te tētahi nu'u o Tētārea haka moe i te mana'u 'i ruŋa i a Ietū. O rāua a mātou i ma'u ki te hare o te taŋata e tahi o Tīpere te 'īŋoa ko Nātone, taŋata haka moe tako'a i te mana'u 'i ruŋa i a Ietū mai mu'a 'ā, 'e 'ā'ana i va'ai mai hai kona mo moe 'i tō'ona hare.
44021017	I tu'u era a mātou ki Hērutarema, he oho atu te taina ta'ato'a, e koa rō 'ā, he to'o mai i a mātou.
44021018	'I te rua mahana he ma'u e Pauro i a mātou 'i muri i a ia mo u'i i a ⌊Tanatiako⌋ 'e i te tētahi atu nu'u pū'oko haka tere o te nūna'a taŋata haka moe i te mana'u 'i ruŋa i a Ietū o Hērutarema.
44021019	I piri era a mātou ki rā nu'u, he 'aroha e Pauro, 'e he 'a'amu i te me'e ta'ato'a aŋa e te 'Atua hai ia ki te nu'u ta'e he hūrio.
44021020	I ŋaro'a era i tū vānaŋa era, he ha'ahana-hana tahi ananake ki te 'Atua. He kī ia e tū nu'u era ki a Pauro: «E te taina, ko 'ite 'ana e koe ka ta'utini ka ta'utini te nu'u hūrio haka moe i te mana'u 'i ruŋa i a Ietū, 'e ta'ato'a e kī rō 'ana mo ma'u mo oho nō o tātou i te ⌊haka tere iŋa 'a Mōtē⌋.
44021021	I ŋaro'a rō e rāua e hāpī e oho 'ana koe ki te hūrio ta'ato'a noho i te tētahi henua mo ta'e ha'atura haka 'ou ki te haka tere iŋa 'a Mōtē, mo ta'e hore o te kiri o te kinoŋa o te ŋā poki, 'e mo ta'e ma'u haka 'ou i te tātou haka tere iŋa.
44021022	¿He aha te tātou me'e mo aŋa 'o mana'u he parauti'a mau 'ā te rāua me'e ŋaro'a era? E 'ite nō, pa'i, e te nu'u 'ī koe ko tu'u mai 'ā.
44021023	»¿Ko 'ite 'ā koe? 'I roto i a mātou te ŋāŋata hoko hā 'ī he haka mao i te rāua hōrea. Te me'e 'ā'au mo aŋa:
44021024	ka ma'u 'i muri i a koe, ka ⌊haka ma'itaki⌋ kōrua mo haka tano ki te haka tere iŋa o tātou o te hūrio. E 'auhau te rāua me'e mo tūtia, ki riva ai a rāua mo haka varu i te pū'oko mo haka take'a ko oti 'ā te rāua hōrea. Pē ira te nu'u taina hūrio ka u'i ena he reo-reo te vānaŋa kī o ruŋa i a koe, 'e he 'ite ko te ha'atura iŋa 'ā a koe i te haka tere iŋa 'a Mōtē.
44021025	»'E, a koe ko 'ite 'ana ko pāpa'i ko haka 'ite 'ā a mātou ki te nu'u ta'e he hūrio haka moe i te mana'u 'i ruŋa i a Ietū i te mātou mana'u: te rāua me'e nō mo ma'u o te haka tere iŋa 'a Mōtē ko te ŋā me'e nei: 'ina ko kai i te kiko tūtia ki te 'ītoro, i te toto, 'e i te kiko o te 'animare kai haka hiho i te toto, 'e 'ina ko piri tane mo ta'e ai he kenu he vi'e».
44021026	He ma'u ia e Pauro i tū ŋāŋata era hoko hā 'i muri i a ia. 'I te rua mahana he oho ananake he ha'amata he haka ma'itaki, pa he me'e kī 'i ruŋa i te rāua haka tere iŋa. He uru ia ananake ki te ⌊Kona Ha'amuri 'Atua⌋, he haka 'ite ki te ⌊oromatu'a⌋ a hē ka tano te hitu mahana o te rāua haka ma'itaki, he mahana mo va'ai i te rāua tūtia.
44021027	I hāhine era mo tano o tū hitu mahana era, he take'a e te tētahi nu'u hūrio o 'Ātia i a Pauro 'i te Kona Ha'amuri 'Atua 'e he haka riri i te nu'u. He rere he 'a-'aru i a Pauro,
44021028	koia ko ohu: «¡E te itaraera ē, ka hā'ū'ū mai kōrua! O te taŋata nei te hāpī te oho ki te nu'u 'i te kona ta'ato'a i te me'e 'ina he tano ki a tātou ki te hūrio, ki te haka tere iŋa 'a Mōtē 'e ki te Kona Ha'amuri 'Atua. 'E 'ātā i ma'u rō mai, 'i te mahana e tahi, i te nu'u ta'e he hūrio ki roto i te kona o te hare nei o te 'Atua ta'e ha'ati'a ki te nu'u ta'e he hūrio, 'e hai rā me'e i aŋa ai i te me'e ta'e tano mo te kona mo'a nei».
44021029	I kī ai pē ira he take'a i a Pauro 'i te rua kona 'i muri i a Torofimo, taŋata o Ēfeto. He mana'u e rā nu'u i ma'u rō e Pauro i rā taŋata ki roto i te Kona Ha'amuri 'Atua.
44021030	Te nu'u o te kona ta'ato'a o Hērutarema, i 'ite era i tū me'e era, he riri rō atu 'ai 'e i tāhuti i oho ai ki ira. He 'a-'aru i a Pauro, he to-toi he oho ki haho o te Kona Ha'amuri 'Atua, 'e he puru i te 'ōpani.
44021031	E oho 'ana ia rā nu'u mo tiŋa'i mo haka mate i a Pauro 'ī ko tu'u 'ā ki te kōmana o te va'ehau rōmano te parau 'āpī pē nei ē: te nu'u ta'ato'a o Hērutarema ko riri 'ana.
44021032	He haka taka-taka te kōmana i tā'ana va'ehau 'e i te nu'u kape, he tāhuti he oho ki tū kona era 'i ira rā nu'u. I take'a era ananake i te kōmana 'e i te va'ehau, he haka rē i a Pauro, 'ina kai tiŋa'i haka 'ou.
44021033	He haka hāhine tū kōmana era, he 'a-'aru i a Pauro, he kī mo here-here hai vivi e rua. I oti era he 'ui ko ai a ia 'e he aha tā'ana me'e i aŋa.
44021034	Me'e kē me'e kē e kī era e te nu'u. 'Ina he aŋi-aŋi e tū kōmana era i te tī-tika o tū ture era 'i te rahi o te pōŋeha. 'O ira i haka ma'u ai i a Pauro ki te kona noho o te va'ehau.
44021035	Ko hāhine 'ana mo eke ki ruŋa i te ara o rā kona he 'amo a ruŋa e te va'ehau i a Pauro 'o tōtōā e te nu'u
44021036	'o te ai 'i tu'a e oho era koia ko ohu-ohu: «¡Ka tiŋa'i ki te mate!».
44021037	Ka oho mo ha-ha'o i a Pauro ki roto i tū hare era o te va'ehau, ka 'ui e Pauro ki tū kōmana era: —¿E tano rō au mo vānaŋa 'iti-'iti atu? He pāhono e tū kōmana era: —¿Ko 'ite 'ana 'ō koe i te vānaŋa ⌊kirieko⌋?
44021038	¿Ta'e 'ō koe he ehipto haka tumu era i te ture 'i mu'a 'ā oho ki roto i te kona 'one ta'e noho taŋata e ma'u rō 'ā e maha ta'utini taŋata taparahi-ta'ata mo te tama'i?
44021039	He pāhono e Pauro: —A au he hūrio o te kona era ko Taraso o Tiritia, he taŋata o te kona ta'e 'iti-'iti. He ani atu au mo ha'ati'a mai ō'ou mo vānaŋa ō'oku ki te taŋata.
44021040	He ha'ati'a ia e tū kōmana era. He māroa a Pauro 'i ruŋa i tū ara era, he ha'aaura'a hai rima mo mou o te taŋata. I mo-mou era he vānaŋa hai 'arero ⌊'evereo⌋, he kī:
44022001	«E kuā koro, e kuā taina ē, ka haka roŋo mai tā'aku me'e ka kī atu ena».
44022002	I ŋaro'a era e rā nu'u e vānaŋa 'ana a Pauro hai 'arero ⌊'evereo⌋, he mo-mou rō 'ai. 'E ko te vānaŋa iŋa 'ā a Pauro:
44022003	«A au he ⌊hūrio⌋. I poreko ai 'i Taraso, he kona o Tiritia, 'e 'i nei 'i Hērutarema i nui-nui ai. A Kamariera i hāpī mai i a au hai haka tere iŋa o te tātou tupuna, 'e tā'aku me'e aŋa he ha'atura hai māhatu i te me'e o te 'Atua, pa he oho iŋa ena o kōrua.
44022004	'I mu'a 'ā, he kimi nō tā'aku aŋa mo tiŋa'i mo haka mate i te nu'u oho a te ⌊Ara 'Āpī⌋ hāpī e Ietū. Ka ai atu he vi'e 'o he taŋata i 'a-'aru i haka puru rō e au 'i roto i te hare ma'u'aurī.
44022005	He ⌊oromatu'a hope'a o te ra-rahi⌋ 'e he nu'u pū'oko haka tere hūrio ta'ato'a te mata'ite o te ŋā me'e nei. O rāua, pa'i, i va'ai mai i te parau mo te hūrio ra-rahi o Rāmako 'i ruŋa e pāpa'i era ko ha'ati'a 'ā i a au mo aŋa i rā me'e. I oho rō a au ki ira kimi i te nu'u ⌊haka moe i te mana'u⌋ 'i ruŋa i a Ietū mo ma'u mai ki nei ki Hērutarema mo haka ūtu'a.
44022006	»'E, e oho 'ā a au 'i rā ara era ki Rāmako, pe te hora kai, ko hāhine 'ā mo tu'u ki ira, he pura mai e tahi mōrī mai te raŋi, he haka mā'eha i te kona 'i ira a au,
44022007	'e he 'amo a au ki raro. He ŋaro'a ia e au i te re'o e tahi e kī mai 'ā: “E Sauro, e Sauro, ¿he aha koe e kimi mai ena i a au mo tōtōā?”.
44022008	»He 'ui e au: “¿Ko ai koe?”. »He pāhono mai e tū re'o era: “Ko Ietū o Nātāreta, kope ena e kimi 'ā e koe mo tōtōā”.
44022009	»Te nu'u oho atu 'i muri i a au i take'a rō i rā mōrī, 'e, 'ina kai ŋaro'a i te me'e kī mai.
44022010	He 'ui ia e au ki a Ietū: “¿He aha tā'aku me'e mo aŋa?”. »He kī mai: “Ka e'a koe ki ruŋa, ka oho nō ki Rāmako. 'I ira ka kī atu ena i ta'a me'e ta'ato'a mo aŋa”.
44022011	»'I te keva o tō'oku mata 'i tū mōrī era, he 'a-'aru i tō'oku rima e te nu'u oho 'i muri i a au, he ma'u he oho ki Rāmako.
44022012	'I ira e tahi taŋata te 'īŋoa ko 'Ānānia, taŋata mo'a 'e ha'atura ki te ⌊haka tere iŋa 'a Mōtē⌋. Te hūrio ta'ato'a o rā kona e vānaŋa riva-riva rō 'ā o ruŋa i a ia.
44022013	»He oho atu ia rā taŋata he u'i i a au. I tu'u atu era he kī mai: “E te taina ko Sauro ē, he mā'eha tu'u mata”. 'I tū hora mau era 'ā he mā'eha, 'e he take'a e au i a ia.
44022014	»He kī haka 'ou mai: “Te 'Atua o te tātou tupuna ko ha'ata'a 'ā i a koe mo 'ite ō'ou i tā'ana me'e haŋa, mo take'a ō'ou i a Ietū, kope tano ki tō'ona mata, mo ŋaro'a i tō'ona re'o,
44022015	'e mo 'a'amu, 'i mu'a o te taŋata ta'ato'a o te ao, pa he mata'ite ō'ona, i ta'a me'e take'a 'e i ta'a me'e ŋaro'a mai i a ia.
44022016	'Ina koe ko tiaki haka 'ou. Ka e'a ka haka ⌊papatito⌋ i a koe koia ko ani ki a Ietū mo haka kore i tu'u hara”.
44022017	»I hoki mai era a au ki Hērutarema, he oho a au he pure 'i te ⌊Kona Ha'amuri 'Atua⌋, 'e he take'a e au i te me'e i haka take'a mai e ia.
44022018	Ko Ietū rā me'e e kī mai 'ana: “Ka hōrou koe ka oho mai Hērutarema; e ko haka roŋo atu te taŋata o nā i ta'a me'e ena ka kī ena o ruŋa ō'oku”.
44022019	»He kī e au: “E Ietū ē, ko 'ite tahi 'ana te nu'u i tā'aku aŋa o mu'a 'ā he oho ki te ⌊hare pure hūrio⌋ ta'ato'a he 'a-'aru 'e he tiŋa'i he tōtōā i te nu'u haka moe i te mana'u 'i ruŋa i a koe 'e 'ai ka ma'u ka puru 'i roto i te hare ma'u'aurī.
44022020	'E hora tiŋa'i haka mate era i tu'u mata'ite ko 'Ēteva, 'i rā kona a au 'e mō'oku i tano rō rā me'e, 'e 'ātā i hāpa'o rō e au i te kahu o te nu'u tiŋa'i i a ia”.
44022021	»He kī mai e Ietū: “Ka oho nō; 'ī a au he uŋa i a koe ki te nu'u ta'e he hūrio noho 'i te ŋā henua ena e roa rō 'ā mai nei”».
44022022	Ki te kona nō nei i haka roŋo ai e te nu'u i te tātara 'a Pauro. I oho era he ha'amata he ohu-ohu: «¡'Ina te taŋata ena ko ora! ¡Ka haka kore mai te ao!».
44022023	'I te ohu-ohu nō 'e 'i te tā-tā i te rāua kahu koia ko hoa-hoa i te 'ō'one a ruŋa,
44022024	he kī e te kōmana mo ma'u i a Pauro ki roto i tū kona era o te va'ehau 'e mo tiŋa'i hai 'uaka, ki kī ai e Pauro he aha te taŋata e riri era mō'ona.
44022025	Ko here-here ko oti 'ana mo tiŋa'i, he 'ui e Pauro ki te kape o te va'ehau 'i rā kona: —¿E ai rō 'ā te kōrua parau mo tiŋa'i i te taŋata rōmano kai aŋa hia e tahi ture?
44022026	I ŋaro'a era te me'e nei e te kape o te va'ehau, he oho he kī ki te kōmana: —E u'i riva-riva koe he aha ta'a me'e ka aŋa ena. Te taŋata era he rōmano.
44022027	He haka hāhine ia tū kōmana era ki a Pauro he 'ui: —¿He parauti'a mau 'ā he rōmano koe? He pāhono e Pauro: —'Ē-ē.
44022028	He kī e te kōmana: —I rahi rō tō'oku moni i pau ai mo riro ō'oku he rōmano. He kī e Pauro: —'E, a au mai tō'oku poreko iŋa 'ā he rōmano.
44022029	'I tū hora mau era 'ā te nu'u oho mo tiŋa'i i a Pauro he haka 'ava-'ava tahi mai muri. 'E tū kōmana era ko ri'a-ri'a atu 'ā 'o te haka here-here i te taŋata rōmano hai vivi.
44022030	'I te rua mahana, 'i te haŋa o te kōmana mo 'ite riva-riva he aha te hūrio e riri era mo Pauro, he uŋa he haka taka-taka i te oromatu'a ra-rahi 'e i te ⌊nūna'a taŋata ta'ato'a i a rāua te kī iŋa hope'a o te haka tere hūrio⌋. He kume ia i tū vivi here-here era i a Pauro, 'e he ma'u he haka māroa 'i mu'a o rā nu'u.
44023001	He u'i riva-riva ia a Pauro a ruŋa i tū nu'u era 'e he kī: —E kuā taina ē, ki 'aŋarīnā he u'i nō tā'aku aŋa mo tano o tō'oku noho iŋa ki te mata o te 'Atua, 'e ki tō'oku mana'u, 'ina a au kai hape.
44023002	He kī ia e te ⌊oromatu'a hope'a o te ra-rahi⌋ ko 'Ānānia ki te nu'u hāhine ki a Pauro mo haka eke hai rima ki te ŋutu.
44023003	He kī e Pauro: —¡He 'ō'otu koe 'i te 'Atua, e te taŋata riva a te haho ē! Mo ai a koe e noho mai ena 'i te kona ena mo ture mai hai haka tere iŋa o te hūrio, ¿he aha ia koe i haka poteko ai i nā haka tere iŋa hai kī ō'ou mo pu'a mai i a au?
44023004	He pohi e te nu'u o tū kona era: —¿Pē nā koe e vānaŋa ena ki te oromatu'a hope'a o te ra-rahi?
44023005	He kī e Pauro: —E te taina, 'ina a au kai 'ite: a ia 'ō he oromatu'a hope'a o te ra-rahi; nā, pa'i, e kī rō 'ana 'i ruŋa i te ⌊Pāpa'i Mo'a⌋: «'Ina koe ko kī i te vānaŋa ta'e tano mo te taŋata ko ia te pū'oko haka tere o te kōrua henua».
44023006	I aŋi-aŋi era e Pauro: 'i roto i tū nu'u ra-rahi era te nu'u ⌊saruseo⌋ 'e te nu'u ⌊fariseo⌋, he kī haka 'ou i haka pūai i te re'o: —E te taina, he fariseo a au, pa he oho iŋa o tō'oku tupuna. Te māroa atu ō'oku 'i mu'a o kōrua 'i 'aŋarīnā 'o te ai he parauti'a mau 'ā mō'oku te 'Atua e haka ora rō i te taŋata mai te mate pe mu'a ka oho ena.
44023007	I kī era a Pauro i te me'e nei, he ha'amata te saruseo ananake ko te fariseo he tātake ki a rāua 'ā, 'e he topa kē-kē rō 'ai te mana'u o tū nu'u ta'ato'a era.
44023008	Te kī o te saruseo: 'ina he taŋata he ora haka 'ou mai te mate, 'ina he me'e he merahi, 'e 'ina tako'a te me'e he vārua; 'e te kī o te fariseo: e ai tahi rō 'ā te ŋā me'e nei.
44023009	Ta'ato'a e pōŋeha era. He māroa ia te tētahi ⌊ma'ori o te haka tere hūrio⌋, he fariseo, he kī: «Te taŋata nei 'ina kai aŋa e tahi me'e rake-rake; o te vārua 'o o te merahi pēaha i vānaŋa ki a ia».
44023010	I 'ata pūai era te ture, he ri'a-ri'a te kōmana 'o tiŋa'i e te nu'u i a Pauro ki te pi'i-pi'i. 'O ira i kī ai ki te va'ehau mo to'o i a Pauro 'e mo ma'u haka 'ou ki tū kona hare era o rāua.
44023011	'I te pō o rā mahana, he haka take'a a Ietū i a ia ki a Pauro 'e he kī: «Ka haka hio-hio koe. Pa he mata'ite iŋa ena 'ā ō'ou i a au 'i nei 'i Hērutarema, pē ira tako'a 'ana koe ka mata'ite ena o ruŋa i a au 'i Roma».
44023012	'I te rua mahana he ha'a'au te tētahi ⌊hūrio⌋ mo tiŋa'i mo haka mate i a Pauro, 'e he hōrea mo ta'e kai 'e mo ta'e unu haka 'ou o rāua 'ātā ka rava'a rō mo tiŋa'i.
44023013	E maha 'ahuru tūma'a taŋata i hōrea ai.
44023014	He oho ia mo vānaŋa ki te nu'u oromatu'a ra-rahi 'e ki te nu'u pū'oko haka tere o te hūrio 'e he kī: —Ko hōrea 'ā a mātou mo ta'e kai haka 'ou e tahi me'e 'ātā ka tiŋa'i rō e mātou i a Pauro.
44023015	Hora ena, ka kī e kōrua e te nu'u i a rāua te kī iŋa hope'a o te haka tere hūrio, ki te kōmana mo ma'u mai āpō i a Pauro ki mu'a o kōrua; te 'ōtohe mo u'i mo haka tī-tika riva-riva i te ture. Ki hāhine mai ki nei, he tiŋa'i e mātou 'i te ara.
44023016	He ŋaro'a tū vānaŋa era e te poki o te vi'e taina o Pauro, he oho ki te kona noho o te va'ehau he hā'aki ki a Pauro.
44023017	He raŋi ia e Pauro ki te kape e tahi o te va'ehau he kī: —Ka ma'u koe i te poki ena ki te kōmana; nā e ai rō 'ā tā'ana me'e mo kī.
44023018	He ma'u ia e tū kape era i rā poki ki te kōmana 'e he kī: —O te taŋata puru era te 'īŋoa ko Pauro i kī mai mo ma'u mai ō'oku i te poki nei; nā e ai rō 'ana tā'ana me'e mo kī atu.
44023019	He 'a-'aru ia i te rima o tū poki era e te kōmana, he ma'u a te tapa, he 'ui: —¿He aha ta'a me'e mo kī mai?
44023020	He kī e tū poki era: —Ko ha'a'au 'ana te nu'u hūrio mo kī atu ki a koe mo ma'u haka 'ou ō'ou āpō i a Pauro ki mu'a i te ⌊nūna'a taŋata i a rāua te kī iŋa hope'a o te haka tere hūrio⌋, hai 'ōtohe mo u'i mo haka tī-tika riva-riva i te ture.
44023021	'Ina koe ko haka roŋo. E maha 'ahuru tūma'a taŋata o rāua e piko mai era ko hōrea 'ana mo ta'e kai 'e mo ta'e unu 'ātā ka rava'a ka tiŋa'i ka haka mate rō e rāua i a Pauro, 'e 'ai e tiaki era; te me'e toe nō he 'ē-ē ō'ou.
44023022	He haka oho i tū poki era e te kōmana, he kī mo ta'e vānaŋa ki te nu'u o ruŋa o tū me'e 'a'amu era ki a ia.
44023023	He raŋi ia e te kōmana ki te kape e rua o te va'ehau, 'e he uŋa mo haka riva-riva e piti hānere va'ehau a raro 'ā, e hitu 'ahuru a ruŋa i te hoi 'e e piti hānere haka 'ou e ma'u-ma'u rō 'ana i te ransa, mo oho 'i te hora iva o te pō ki Tētārea.
44023024	I uŋa i haka riva-riva tako'a rō hai hoi mo eke o Pauro, 'e he kī mo ma'u ki te suerekao ko Fēriki 'e mo hāpa'o 'o topa ki a ia e tahi 'ati.
44023025	I haka ma'u tako'a rō e tahi parau ki a Fēriki e hā'aki rō 'ā pē nei ē:
44023026	«'A Karaurio Rītia mo te suerekao ko Fēriki: 'Iorana.
44023027	»Te taŋata ena ko 'a-'aru 'ana e te hūrio mo tiŋa'i mo haka mate. I 'ite era a au he rōmano, he oho a au ananake ko te nu'u va'ehau 'ā'aku he to'o mai mai i a rāua.
44023028	'I te haŋa ō'oku mo 'ite he aha te tumu o te rāua ture, he ma'u e au ki mu'a o te nūna'a taŋata i a rāua te kī iŋa hope'a o te haka tere hūrio.
44023029	Te ture mō'ona o ruŋa o te rāua haka tere iŋa. 'Ina he hape i rava'a ki tano ai mo haka ūtu'a hai mate, 'e korohaŋa mo puru 'i roto i te hare ma'u'aurī.
44023030	I haka ma'u atu ena e au 'o te 'ite ō'oku ko ha'a'au 'ā te hūrio mo tiŋa'i mo haka mate i a ia, 'e, ko kī 'ā a au ki te nu'u o rāua i haka tumu i te ture mo horo atu ki a koe».
44023031	Pē ira te va'ehau i ma'u ai i a Pauro 'i te pō ki Anatipatari, pe he me'e kī era mo aŋa.
44023032	'I te rua mahana, he hoki tū ŋā va'ehau oho era a raro 'ā ki te kona noho o rāua 'i Hērutarema. 'E o te va'ehau oho 'i ruŋa i te hoi i ma'u i a Pauro ki Tētārea.
44023033	I tu'u era he va'ai i tū parau era ki te suerekao 'e he va'ai tako'a i a Pauro.
44023034	I oti era te tai'o i rā parau, he 'ui e te suerekao o kona hē a Pauro. I 'ite era o Tiritia,
44023035	he kī: «Ki tu'u mai te nu'u horo i a koe, ka haka roŋo ena a au i te rāua ture mō'ou». He kī ia mo puru i a Pauro 'i roto i te hare aŋa e ⌊'Erore⌋ 'e mo 'auario.
44024001	'I te rima mahana o te tu'u o Pauro ki Tētārea, he tu'u tako'a a 'Ānānia, he ⌊oromatu'a hope'a o te ra-rahi⌋ ananake ko te tētahi pū'oko haka tere hūrio 'e he taŋata e tahi te 'īŋoa ko Tereturo, tā'ana aŋa he vānaŋa mo te ora o te rua taŋata. He oho ia te nu'u nei ki mu'a o te suerekao ko Fēriki mo haka 'ite i te hape o Pauro.
44024002	I ma'u era i a Pauro ki mu'a o rā nu'u, he ha'amata a Tereturo he vānaŋa o ruŋa o tū ture era 'e he kī: —Māuru-uru ki a koe, e te suerekao ē, e riva-riva nei te mātou noho iŋa, 'e hai mārama-rama ō'ou pe te 'ata riva-riva nō te mātou henua.
44024003	Te me'e nei e take'a rō 'ana e mātou paurō te mahana 'i te kona ta'ato'a 'e e māuru-uru rō 'ā e noho nei, e te suerekao hōnui ko Fēriki ē.
44024004	»'O māu'a tu'u hora, he ani atu a au mo haka roŋo 'iti-'iti mai ō'ou.
44024005	Ki te mātou u'i te taŋata ena he 'ati e tahi: he oho nō te aŋa a te kona ta'ato'a haka tumu i te ture 'i roto i te ⌊hūrio⌋. A ia he pū'oko haka tere e tahi o te nu'u ma'u i te hāpī reo-reo o tū kope era o Nātāreta.
44024006	'E, tako'a, i aŋa rō i te me'e ta'e tano mo te Kona Ha'amuri 'Atua. 'O ira i 'a-'aru ai e mātou mo haka puru. [
44024007	Te haŋa mo ture hai haka tere iŋa o mātou. He tu'u atu ia te kōmana ko Rītia, he hiko i a ia mai i a mātou, 'e i kī rō ki te nu'u ai o te rāua ture mo te taŋata ena mo horo atu ki a koe.]
44024008	Mā'au e haka 'ui ki a ia mo aŋi-aŋi e koe he parauti'a mau 'ā te mātou me'e ta'ato'a nei e kī atu ena.
44024009	Tū nu'u hūrio tu'u era ananake ko kuā Tereturo 'ai e kī era he parauti'a mau 'ā rā me'e.
44024010	He ha'aaura'a ia e te suerekao ki a Pauro mo vānaŋa, 'e he kī e Pauro: —Hai koa a au ka kī atu ena i te vānaŋa mo tō'oku ora. Ko 'ite 'ana a au ko rahi 'ā tu'u matahiti o te ma'u i te ture o te itaraera pa he pū'oko haka tere o te hare ture.
44024011	Mā'au mau 'ā e 'ui ki a rāua mo 'ite ō'ou i te parauti'a; tu'u iho nō, pa'i, a au ki Hērutarema ka ho'e 'ahuru mā piti mahana a tu'a mo ha'amuri ki te 'Atua.
44024012	'E kai take'a e rāua i tō'oku haka tātake 'e haka riri iŋa i te nu'u 'i te Kona Ha'amuri 'Atua, 'i roto i te ⌊hare pure hūrio⌋ 'e i te tētahi kona o ira.
44024013	'Ina e tahi me'e o te nu'u ena mo haka take'a atu he parauti'a te rāua ture e kī atu ena o ruŋa i a au.
44024014	»Te me'e nō 'ā'aku mo kī atu: e aŋa nei a au ki te 'Atua o te mātou tupuna hai haka tere iŋa o te ⌊Ara 'Āpī⌋ hāpī e Ietū, e kī ena e te nu'u ena he hāpī reo-reo. Ka ai atu pē ira, e haka moe rō 'ana a au i tō'oku mana'u ki te me'e ta'ato'a pāpa'i 'i ruŋa i te puka pāpa'i e ⌊Mōtē⌋ 'e e te perofeta.
44024015	Tō'oku mana'u pa he mana'u 'ā o rāua: mo mātou he parauti'a mau 'ana te 'Atua e haka ora rō i te taŋata mai te mate ka ai atu he taŋata aŋa i te me'e riva-riva 'o he taŋata aŋa i te me'e ta'e tano.
44024016	'I te mana'u ō'oku pē ira, e u'i nei a au, paurō te mahana, mo tano o tō'oku noho iŋa ki te mata o te 'Atua 'e 'i mu'a o te taŋata.
44024017	»Ko matahiti atu 'ā o tō'oku oho a te tētahi henua i hoki haka 'ou ai ki Hērutarema mo va'ai i te moni ki te nu'u veve o tō'oku hau 'e, tako'a, mo aŋa i te tūtia mo te 'Atua.
44024018	E aŋa nō 'ana a au i rā me'e 'i te Kona Ha'amuri 'Atua i take'a ai i a au e te tētahi hūrio o 'Ātia. 'I rā hora ko oti 'ana tō'oku ⌊haka ma'itaki⌋, pa he haka tere iŋa o mātou o te hūrio. Nu'u ta'e rahi nō te nu'u o roto; 'ina he nu'u riri, 'e 'ina he nu'u tātake. O rā nu'u hūrio era o 'Ātia i haka tumu i te ture o ruŋa i a au, 'e mo rāua e oho mai e horo atu koi'ite e ai mau rō 'ā te rāua ture mō'oku.
44024020	'E mo ta'e ai pē ira, mo te nu'u ena e kī atu hoki i rava'a rō e tahi hape ō'oku 'i te hora 'i mu'a o te ⌊nūna'a taŋata i a rāua te kī iŋa hope'a o te haka tere hūrio⌋.
44024021	Koi'ite te rāua riri 'o te ai hora era ō'oku 'i muri i a rāua i kī pūai rō a au pē nei ē: “E māroa atu ena a au 'i mu'a o kōrua 'i 'aŋarīnā 'i te me'e era he parauti'a mau 'ā mō'oku te 'Atua e haka ora rō i te taŋata mai te mate pe mu'a ka oho ena”.
44024022	I ŋaro'a era e Fēriki i rā vānaŋa, he haka rē i tū ture era mo te tētahi atu mahana 'i te me'e era ko 'ite riva-riva 'ana o ruŋa o te Ara 'Āpī hāpī e Ietū. He kī: «Ki tu'u mai te kōmana era ko Rītia, ka u'i riva-riva ena a au i te kōrua ture».
44024023	He kī ia e Fēriki ki te kape o te va'ehau mo 'auario nō i a Pauro, 'e he kī tako'a mo haka rē mo hā'ere-'ere a ira 'e mo ha'ati'a i tō'ona repahoa mo piri 'e mo hā'ū'ū ki a ia.
44024024	'I te mahana haka 'ou e tahi he tu'u a Fēriki ararua ko Rusira, he vi'e ⌊hāipo-ipo⌋ 'ā'ana, he hūrio. He uŋa mo kī mo oho o Pauro, 'e he no-noho he haka roŋo i tā'ana vānaŋa o ruŋa o te haka moe iŋa o te mana'u 'i ruŋa i a Ietū Kiritō.
44024025	I vānaŋa era a Pauro o ruŋa o te noho iŋa tano ki te mata o te 'Atua, o ruŋa i te haŋa o te 'Atua mo 'ite o te taŋata mo hāito i te rāua me'e kī 'e i te rāua me'e aŋa, 'e o ruŋa o te ture hope'a o te 'Atua pe mu'a ka oho ena, he ri'a-ri'a rō atu 'ai a Fēriki 'e he kī: «¡Ko oti 'ā! Ka e'a koe ka oho. 'I tō'oku hora topa he hā'aki atu a au mo hoki mai ō'ou mo vānaŋa o tāua».
44024026	A Fēriki e haŋa 'ā mo 'auhau o Pauro ki a ia hai moni, 'ai ka haka rē iho mo oho. 'O ira e rahi rō 'ā te mahana e uŋa e kī era ki a Pauro mo oho mo vānaŋa ararua.
44024027	Pē ira i aŋa ai e Fēriki e rua matahiti. I oho era he e'a mai te suerekao, 'e he o'o te taŋata e tahi te 'īŋoa ko Porotio Feto. 'E, 'i te haŋa o Fēriki mo riva-riva nō ō'ona ki te mata o te hūrio, 'ina kai haka e'a i a Pauro.
44025001	He tu'u ia tū suerekao rōmano era ko Feto ki Tētārea, 'e 'i te toru mahana i oho ai ki Hērutarema.
44025002	'I ira i horo ai ki a ia e te nu'u ⌊oromatu'a ra-rahi⌋ 'e e te nu'u hūrio ra-rahi i te ture mo Pauro.
44025003	He ani e rā nu'u mo haka ma'u i a Pauro ki Hērutarema. Te mana'u mo rava'a e rāua 'i te ara mo tiŋa'i mo haka mate.
44025004	He pāhono ia e Feto: «'I Tētārea 'ā a Pauro ka noho ena. Ko mana'u 'ana, pa'i, a au mo hoki ki ira 'ina ko roa hia».
44025005	He kī haka 'ou: «E oho atu te nu'u ra-rahi o kōrua 'i muri i a au ki Tētārea, 'e mo ai o te taŋata era ko aŋa 'ā i te me'e ta'e tano, 'i ira ana horo mai i te ture».
44025006	I noho ai a Feto 'i Hērutarema e va'u 'o e ho'e 'ahuru mahana, 'e 'ai ka e'a ka hoki ki Tētārea. 'I te rua mahana o tō'ona tu'u ki ira, he uru ki roto i te hare ture, he noho mo ma'u i te ture horo ki a ia 'e he uŋa mo ma'u i a Pauro.
44025007	I uru era a Pauro, he haka hāhine ki muri te nu'u ⌊hūrio⌋ oho mai Hērutarema 'e he tuhi me'e rahi nō atu hape taparahi-ta'ata, ka ai atu 'ina e tahi rāua me'e mo haka take'a he parauti'a mau 'ā te me'e tuhi era e rāua.
44025008	'Ai ia a Pauro e vānaŋa era mo tō'ona ora he kī: —'Ina e tahi 'ā'aku me'e ta'e tano i aŋa ki te haka tere hūrio, ki te Kona Ha'amuri 'Atua, 'e ki te 'ariki rōmano.
44025009	'I te haŋa o Feto mo riva-riva ō'ona ki te mata o te hūrio, he 'ui ki a Pauro: —¿E haŋa rō koe mo oho ki Hērutarema, 'i ira a au ana u'i i te ture o ruŋa i a koe?
44025010	He pāhono e Pauro: —A au e noho atu ena 'i mu'a o te kona ture o te 'ariki rōmano, he kona 'i ira ana ture mai. A koe e 'ite riva-riva rō 'ā 'ina e tahi 'ā'aku me'e ta'e tano i aŋa ki te hūrio.
44025011	Mo ai tā'ue ko aŋa 'ana a au i te me'e ta'e tano ki tano ai kōrua mo haka ūtu'a mai i a au hai mate, e tano nō ia mo mate ō'oku. 'E, mo ai ta'e he parauti'a te rāua me'e tuhi mai, 'ina e tahi taŋata i a ia te parau mo va'ai i a au ki a rāua. Tā'aku me'e haŋa: mo te 'ariki rōmano mau 'ā e ture mai i a au.
44025012	He 'ui ia e Feto ki te nu'u hā'ū'ū ki a ia pē hē te rāua mana'u, 'e i oti era he kī ki a Pauro: —'I te ani mai ō'ou mo te 'ariki koe e ture, ki Roma ki te 'ariki koe e au ka uŋa ena.
44025013	Kai rahi hia te mahana mai tū mahana ture era, he oho te 'ariki hūrio ko 'Akiripa ararua ko tō'ona taina ko Verenise ki Tētārea 'aroha ki a Feto.
44025014	'I te rahi o te mahana i noho ai o kuā 'Akiripa 'i ira, he 'a'amu e Feto ki tū 'ariki era o ruŋa i te ture o Pauro he kī: —'I nei te taŋata e tahi e puru rō 'ā 'a Fēriki i haka rē mai.
44025015	'I Hērutarema a au i tu'u atu ai te nu'u oromatu'a ra-rahi 'e te nu'u pū'oko haka tere o te hūrio horo mai i te rāua ture o ruŋa i nei taŋata. He kī mai mo tiŋa'i mo haka mate, 'e
44025016	he pāhono e au: 'ina he haka tere rōmano he tiŋa'i i te taŋata mo ta'e ai 'i ra'e ana haka vānaŋa mo tō'ona ora 'i mu'a i te nu'u horo i a ia.
44025017	'I te rua mahana 'ā o te tu'u mai o rā nu'u ki nei, he uru a au he noho 'i roto i te hare ture mo ma'u i te ture horo mai e rāua 'e he uŋa e au mo ma'u mai i rā taŋata.
44025018	'E, te me'e horo mai era e rā nu'u o ruŋa i a ia ta'e he 'ati taparahi-ta'ata pa he me'e mana'u e au.
44025019	Te rāua me'e kī mo rā taŋata he me'e o ruŋa o te rāua hāpī, 'e o ruŋa o te taŋata e tahi te 'īŋoa ko Ietū, ko mate 'ana 'e e kī era e ia e ora nō 'ā.
44025020	'I te ta'e 'ite ō'oku pē hē ana aŋa, he 'ui e au ki rā kope ana haŋa a ia mo oho ki Hērutarema 'i ira a au ana ma'u i te ture o te me'e horo e te nu'u o ruŋa i a ia.
44025021	'E he pāhono mai: mo te tātou 'ariki rōmano a ia e ture. 'O ira i haka rē ai e au. Ki tano te mahana he haka ma'u ki Roma.
44025022	He kī ia e 'Akiripa ki a Feto: —Ko haŋa tako'a 'ana a au mo haka roŋo i te vānaŋa o te taŋata ena. He pāhono e Feto: —Āpō mau ena 'ā he haka roŋo koe i a ia.
44025023	'I te rua mahana he tu'u a 'Akiripa ararua ko Verenise ki tū hare ture era 'e he uru koro'iti ki roto, pa he oho iŋa o te 'ariki. 'I muri i a rāua i uru tako'a ai te nu'u pū'oko haka tere o te va'ehau 'e te nu'u ra-rahi o Tētārea. He kī ia e Feto mo ma'u i a Pauro.
44025024	I tu'u era he kī e Feto: —E te 'ariki ko 'Akiripa ē, 'e e te nu'u ta'ato'a o roto nei ē: nā tū taŋata era nā. Te hūrio ta'ato'a o Hērutarema 'e o Tētārea ko horo mai 'ana i te ture mō'ona. A rāua he ohu nō mai te aŋa mo tiŋa'i mo haka mate i a ia.
44025025	Ki tō'oku u'i, 'ina a ia kai aŋa i te me'e ta'e tano ki tano ai mo tiŋa'i. 'E, 'i te kī mai ō'ona mo ture i a ia e te tātou 'ariki 'i Roma, i mana'u ai e au mo haka ma'u ki a ia.
44025026	Te me'e nō, 'ina e tahi 'ā'aku me'e mo pāpa'i o ruŋa i a ia ki tō'oku 'ariki 'i Roma. 'O ira i ma'u mai nei ki mu'a ō'ou, e te 'ariki ko 'Akiripa ē, 'e ki mu'a o te ta'ato'a o kōrua, koi'ite ki oti e kōrua te haka 'ui, he rava'a e au i te me'e mo pāpa'i.
44025027	E ko tano, pa'i, mo haka ma'u i te taŋata puru 'ina he hā'aki he aha te tumu ō'ona i puru ai.
44026001	He kī e 'Akiripa ki a Pauro: —Ka vānaŋa mai koe 'i te hora ena pē hē, ki ta'a kī, te ture nei. He ma'u a Pauro i tō'ona rima a ruŋa 'e he ha'amata he vānaŋa:
44026002	—Ko koa 'ana a au, e te 'ariki ko 'Akiripa ē, 'o te ai ō'oku 'i mu'a i a koe 'i 'aŋarīnā mo vānaŋa atu o ruŋa o te me'e ta'ato'a tuhi mai e te ⌊hūrio⌋ ra-rahi.
44026003	A koe, pa'i, ko 'ite 'ana i te haka tere iŋa ta'ato'a o tātou o te hūrio 'e o ruŋa i te aha a mātou e rava tātake nei. 'O ira he ani atu a au mo haka roŋo riva-riva mai ō'ou.
44026004	»Te hūrio ta'ato'a ko 'ite riva-riva 'ā pē hē te noho iŋa ō'oku mai tō'oku 'āpī iŋa 'ā 'i tō'oku kāiŋa 'e 'i Hērutarema.
44026005	A rāua tako'a e 'ite rō 'ā pē nei ē: mai tō'oku 'āpī iŋa 'ā a au he ⌊fariseo⌋, he nūna'a taŋata ha'atura 'ātā ki te me'e hope'a o te 'iti-'iti o te tātou haka tere iŋa. 'E mo te nu'u mau ena 'ā e kī atu he parauti'a, ana haŋa a rāua.
44026006	»Ko horo 'ana a au e rāua 'o te ai he parauti'a mau 'ā mō'oku te 'Atua e haka tano rō i te hōrea kī ki te tātou tupuna pē nei ē: e ora rō te taŋata mai te mate.
44026007	A tātou, te ho'e 'ahuru mā piti mata o te itaraera, ko te ŋatu iŋa 'ana i te haŋu mo take'a i te haka tano iŋa o rā hōrea. 'O ira e ha'amuri 'e e ha'atura ena a tātou ki te 'Atua te pō te 'ōtea. 'E, ka atu pē ira, o ruŋa o te me'e nei, e te 'ariki ko 'Akiripa ē, i horo ai i a au e te hūrio ra-rahi.
44026008	¿He aha ia a kōrua e aŋarahi ena mo mana'u: te 'Atua e haka ora rō i te taŋata mai te mate?
44026009	»E mana'u era a au 'i mu'a 'ā: te aŋa i te me'e ta'e tano ki te nu'u ⌊haka moe i te mana'u⌋ 'i ruŋa i a Ietū o Nātāreta he me'e mau 'ā 'ā'aku mo aŋa,
44026010	'e pē ira i aŋa ai e au 'i Hērutarema. Me'e rahi nu'u haka moe i te mana'u 'i ruŋa i a Ietū i haka puru e au 'i roto i te hare ma'u'aurī, o te nu'u ⌊oromatu'a ra-rahi⌋ i ha'ati'a mai. 'E, hora tiŋa'i haka mate era i rā nu'u, i tano rō ki a au.
44026011	Paurō te mahana e tōtōā era e au i rā nu'u mo ta'e haka moe haka 'ou i te mana'u 'i ruŋa i a Ietū. Te ŋā me'e nei i aŋa ai e au 'i roto i te ⌊hare pure hūrio⌋. 'E, 'i te rahi o tō'oku riri mo rāua, e kimi e oho era e au 'ātā ki te tētahi henua.
44026012	»Ki ira tō'oku ara i oho ai ki Rāmako e ma'u rō 'ana a au i te parau 'i ruŋa i ha'ati'a mai ai e te nu'u oromatu'a ra-rahi mo aŋa i rā ŋā me'e.
44026013	'E, 'i te ara, pe te hora kai, e te 'ariki ē, he take'a e au e tahi mōrī mai te raŋi 'ata mā'eha ki te ra'ā. He haka vari tahi i a au 'e i te nu'u oho atu 'i muri i a au e rā mōrī.
44026014	Ta'ato'a a mātou i hī-hiŋa ai, 'e he ŋaro'a e au e tahi re'o ka kī mai hai 'arero ⌊'evereo⌋: “E Sauro, e Sauro, ¿he aha koe e kimi mai ena i a au mo tōtōā? E rave'ino 'ā koe i a koe 'ā e riri ena mō'oku”.
44026015	»He 'ui ia e au: “¿Ko ai koe?”. »He pāhono mai: “A au ko Ietū, kope mau ena 'ā e koe e kimi mai ena mo tōtōā.
44026016	Ka e'a koe ki ruŋa. I haka take'a atu ena a au i a au ki a koe mo aŋa mai ō'ou, 'e, tako'a, mo mata'ite i te me'e take'a ena e koe 'e i te me'e ka haka take'a ka oho atu ena e au.
44026017	'E mā'aku e haka e'a i a koe mai te rima o te hūrio 'e mai te rima o te nu'u ta'e he hūrio, nu'u ki a rāua koe ka uŋa ena e au 'i te hora ena.
44026018	Ta'a me'e ka aŋa ena he haka 'ara i te rāua mata, ki e'a ai mai roto i te pōhāhā ki roto i te mā'eha, 'e mai te rima o Rukifero ki te rima o te 'Atua, ki haka moe ai i te rāua mana'u 'i ruŋa i a au. Pē ira te 'Atua ana haka kore i te rāua hara, 'e he o'o a rāua ki roto i te nūna'a taŋata ha'ata'a e te 'Atua mā'ana”.
44026019	»'E a au, e te 'ariki ko 'Akiripa ē, kai ta'e aŋa i te me'e kī mai e Ietū 'i roto i te me'e haka take'a mai e ia.
44026020	'I ra'e a au i haka 'ite ai i te ⌊roŋo riva-riva o te 'Atua⌋ ki te nu'u o Rāmako, ki oti ki te nu'u o Hērutarema 'e o te kona ta'ato'a o Hūrea, 'e, tako'a, ki te nu'u ta'e he hūrio. He kī e au mo haka tapa mai roto i te me'e ta'e tano, mo huri o te mana'u ki te 'Atua, 'e mo aŋa i te me'e mo take'a e te nu'u he aŋi mau 'ā ko ⌊huri 'ana te rāua mana'u ki a ia⌋.
44026021	»O ruŋa o te me'e nei i 'a-'aru ai i a au e te hūrio 'i te ⌊Kona Ha'amuri 'Atua⌋ 'e i oho rō mo tiŋa'i mo haka mate mai i a au.
44026022	'E, hai hā'ū'ū o te 'Atua, e hio-hio e oho nō nei a au ki 'aŋarīnā, 'e e vānaŋa nei o ruŋa i a ia ki te nu'u ta'ato'a, ka hōnui ka ta'e hōnui. 'Ina a au he haka 'ite, ki te hora hope'a, i te rua vānaŋa mo ta'e ai he vānaŋa o ruŋa i te me'e mo topa kī e te perofeta 'e e ⌊Mōtē⌋ pē nei ē:
44026023	e mate rō te ⌊Kiritō⌋, 'e ko ia te ra'e ka ora ena mai te mate, ki haka mā'eha ai pa he mōrī i te mana'u o te hūrio 'e o te nu'u ta'e he hūrio hai haka 'ite ki a rāua i te rāve'a pē hē te 'Atua ana haka e'a i te taŋata mai roto i te ūtu'a o te hara 'e ana va'ai i te ora 'āpī 'ina he hope'a ra'a.
44026024	I oti era a Pauro i te kī i tū vānaŋa era, he kī e Feto, i haka pūai te re'o: —¡Ko ma'a-ma'a 'ā a koe, e Pauro ē! A koe i ma'a-ma'a ena he rahi o tu'u hāpī.
44026025	He pāhono e Pauro: —'Ina a au kai ma'a-ma'a, e te suerekao ē. Te me'e nei 'ā'aku e kī atu ena e tano rō 'ā 'e he parauti'a.
44026026	Nā te 'ariki ena ko 'Akiripa nā ko aŋi-aŋi riva-riva 'ana i te ŋā me'e nei. 'O ira a au e ta'e ri'a-ri'a ena mo vānaŋa atu 'i mu'a i a ia. Ko 'ite 'ana a au e 'ite rō 'ana e ia i te ŋā me'e ta'ato'a nei; ta'e, pa'i, he me'e i topa 'i te kona mo ta'e take'a.
44026027	He hārui ia a Pauro he kī ki te 'ariki: Ki ta'a kī, ¿he parauti'a te me'e kī e te perofeta? Ko 'ite 'ana e au he parauti'a mō'ou.
44026028	He pāhono e 'Akiripa: —¿Kai roa hia koe i mana'u rō ai mo haka ⌊kiritiano⌋ i a au?
44026029	He kī e Pauro: —Ka roa 'o ka ta'e roa, 'ī a au e ani rō 'ā ki te 'Atua mo riro ō'ou 'e o te nu'u ta'ato'a haka roŋo mai 'i 'aŋarīnā he nu'u haka moe i te mana'u 'i ruŋa i a Ietū pē au 'ā. Te me'e haŋa nō 'ā'aku he ta'e puru 'e he ta'e here-here i a kōrua hai vivi pē au.
44026030	He māroa ia te 'ariki, te suerekao koia ko Verenise 'e te nu'u ta'ato'a no-noho ananake,
44026031	he haka tapa mai rā kona mo vānaŋa o ruŋa o tū me'e era. He kī ki a rāua 'ā: «Te taŋata nei kai aŋa i te me'e ta'e tano ki haka ūtu'a ai hai mate, 'e korohaŋa mo puru 'i roto i te hare ma'u'aurī».
44026032	He kī ia e 'Akiripa ki a Feto: —'Āhani i ta'e kī atu mo ture i a ia e te 'ariki rōmano, e tano nō koe mo haka e'a i a ia.
44027001	I tano era te mahana mo haka ma'u i a Pauro ki 'Ītāria, he va'ai e Feto i a Pauro 'e i te tētahi nu'u puru ki te kope te 'īŋoa ko Hurio, he kape o te nūna'a va'ehau e kī era O te 'Ariki.
44027002	I eke ai a mātou ki ruŋa i te pahī e tahi ko hāhine 'ā mo reva ki 'Ātia tu'u atu mai te kona 'uahu era o Ataramītio. 'I muri i a mātou i oho tako'a atu ai te taŋata e tahi te 'īŋoa ko Aritarako o Tētārōnika, he kona o Mātērōnia.
44027003	'I te rua mahana i tu'u ai a mātou ki te 'uahu o Tīrone, he kona 'i ira i ha'ati'a ai e Hurio i a Pauro mo oho mo u'i i tō'ona nu'u repahoa 'e mo hā'ū'ū e rā nu'u ki a ia.
44027004	I reva era a mātou mai Tīrone, he oho a te taha-taha o te motu ko Tīpere mo haka pava mai te tokerau 'o te ai 'i mu'a o mātou.
44027005	A te taha-taha o Tiritia 'e o Panafiria i haka vari i oho ai a mātou, 'e he tomo ki Mira, he kona e tahi o Rītia.
44027006	'I ira i take'a ai e te kape o te va'ehau i te pahī o Arehantāria he oho ki 'Ītāria, 'e he haka eke i a mātou ki ruŋa.
44027007	Ko rahi 'ā te mahana kora'iti nō a mātou e oho era 'i te ai o te tokerau 'i mu'a, 'e, aŋa ri'a-ri'a i vari ai ki mu'a o te kona era ko Niro. 'I te ai ko te noho iŋa mai 'ana te tokerau 'i mu'a, he vari a mātou a mu'a o Taramona 'e he haka vari tahi i te motu era ko Kereta.
44027008	'I te pūai o te tokerau he oho a mātou a te taha-taha 'ā 'ātā ka tu'u rō ki te kona e tahi te 'īŋoa ko 'Uahu Riva-riva hāhine ki Rātea.
44027009	'I te ta'e hōrou o tū pahī era 'i te tokerau puhi mai mai mu'a, 'e 'i te hāhine o te toŋa, ko ta'e au 'ā tū ara era o mātou mo oho nō a roto i te vaikava. 'O ira i kī ai e Pauro ki te nu'u ta'ato'a o ruŋa i te pahī:
44027010	«E kuā hoa, te ara nei o tātou rake-rake ka oho ena. He emu te pahī 'e te me'e ta'ato'a nei o ruŋa, 'e korohaŋa 'ātā he mā-mate a tātou».
44027011	Kai haka roŋo te kape o te va'ehau ki a Pauro. Ki te taŋata ma'u i te huira 'e ki te taŋata era ō'ona te pahī i haka roŋo ai.
44027012	'I te ta'e au o te 'uahu o rā kona mo noho o te pahī 'i te toŋa, te rahi ra'a o te nu'u o ruŋa he mana'u i hau 'i te riva mo u'i i te rāve'a mo reva mai ira ki Fēnise, he 'uahu haka 'ou e tahi o Kereta e pava rō 'ā i te tokerau mo noho 'i ira 'i rā ŋā 'āva'e.
44027013	'I te puhi mai o te tokerau kora'iti nō mai te pā'iŋa era o Ehipto, he mana'u ananake mo oho nō 'i tū ara era ki Fēnise. He reva ia te pahī he oho a te taha-taha 'ā o Kereta.
44027014	Kai roa i puhi mai ai te tokerau pūai pa he tokerau era ko te Pakakina he tiŋa'i i te pahī,
44027015	'e he puhia he oho. 'I te ta'e rava'a e mātou mo haka tī-tika i te pōihu-ihu a roto i te tokerau, he haka rē i te pahī ki te tokerau.
44027016	A tu'a o te motu 'iti-'iti e tahi te 'īŋoa ko Kāura a mātou i vari ai i puhia 'i te tokerau. 'I rā kona, 'i te rehe 'iti o te tokerau, aŋa ri'a-ri'a i rava'a i haka eke mai ai i te vaka 'iti-'iti o te pahī.
44027017	I oti era te haka eke mai i te vaka, he to'o mai he here-here i te pahī hai taura mo haka hio-hio. 'E, 'i te ri'a-ri'a 'o ma'u-ma'u te pahī 'i te kona o vāeŋa o te vaikava te 'īŋoa ko Tirite, he kona taka-taka o te 'one 'i te 'au 'e 'i te vave, he hoa hai me'e mo 'aka e raŋa-raŋa rō 'ā mo haka rehe i te tere o te pahī e puhia era 'e 'ai ka haka rē ki te tokerau.
44027018	'I te rua mahana, ko te pūai iŋa 'ā tū tokerau era, 'e he ha'amata he hoa-hoa i te me'e tari o ruŋa i te pahī.
44027019	'I te toru mahana, he hoa-hoa tako'a i te me'e o te pahī.
44027020	'I te rahi o te mahana o te ta'e take'a mai o te ra'ā 'e o te hetu'u, 'e 'i te pūai o te tokerau e hetu atu era, he mana'u mātou e ko e'a mai tū 'ati era.
44027021	'I te rahi o te mahana o te ta'e kai, he māroa a Pauro 'i vāeŋa o te ta'ato'a he kī: «E kuā hoa ē, 'āhani a kōrua i haka roŋo mai mo ta'e e'a o tātou mai Kereta, e ko topa mai te 'ati nei.
44027022	'E, hora nei, 'ina kōrua ko ri'a-ri'a. Te pahī nei e emu rō, 'e, ka ai atu pē ira, e ko mate e tahi o kōrua.
44027023	Te 'Atua, kope ki a ia a au e aŋa nei 'e 'ā'ana a au, i uŋa mai i te merahi e tahi 'i 'aŋapō
44027024	mo kī mai: “'Ina koe ko ri'a-ri'a, e Pauro ē. E ko ta'e tu'u koe ki mu'a o te 'ariki rōmano. Hai koe te 'Atua ka haka ora ena i te nu'u ta'ato'a o ruŋa i te pahī nei”.
44027025	'O ira, e kuā hoa ē, 'ina kōrua ko ri'a-ri'a. A au e haka moe rō 'ā i tō'oku mana'u 'i ruŋa i te 'Atua 'e ko 'ite riva-riva 'ana e au: te me'e nei ka hope'a ena pa he me'e kī mau mai era 'ā e te merahi.
44027026	'E, nā a tātou he ma'u-ma'u 'i te motu e tahi».
44027027	'I te pō o te ho'e 'ahuru mā maha mahana mai te ha'amata iŋa o tū 'ati era i topa ai a mātou, i puhia 'i te tokerau, 'i roto i te vaikava ko Atiriatiko. Pe te 'ahuru mā piti o te pō he aŋi-aŋi e te mataroa ko hāhine 'ā a mātou ki te henua.
44027028	He hāhaŋa i te parera o te vai, e piti 'ahuru māroa. Pe mu'a 'iti i hāhaŋa haka 'ou ai, e ho'e 'ahuru mā pae.
44027029	'I te ri'a-ri'a 'o hetu te pahī ki te mā'ea, he hoa e hā 'aka a tu'a, 'e te mana'u mau nō he hōrou he 'ōtea.
44027030	Te mataroa ko haŋa 'ana mo tē-tere mai ruŋa i te pahī. He to'o mai ia i te vaka, he ha'amata he haka topa, i haka tu'u pa he me'e: e hoa 'ā a rāua i te 'aka o mu'a o te pahī.
44027031	He kī e Pauro ki tū kape era ko Hurio 'e ki tā'ana va'ehau: «Mo ta'e noho mai o te nu'u era 'i ruŋa i te pahī, e ko ora a kōrua».
44027032	He hore ia e tū ŋā va'ehau era i te taura o te vaka 'e he haka rē mo viri ki roto i te vai.
44027033	'I te popohaŋa, he ani e Pauro ki te ta'ato'a mo kai, 'e he kī: «Ka rua tāpati o te ta'e kai o kōrua 'i te tiaki iŋa mo u'i he aha te me'e ka topa ena.
44027034	He ani atu a au: ka ka-kai kōrua i te haraoa nei ki ai ai te kōrua haŋu. 'Ina e tahi o tātou mo ta'e tomo riva-riva ki 'uta».
44027035	I kī era i te me'e nei, he to'o a Pauro i te haraoa ki tō'ona rima, he māuru-uru ki te 'Atua 'i mu'a o tū nu'u ta'ato'a era, he mo-more 'e he ha'amata he kai.
44027036	He kore ia te ri'a-ri'a o rā nu'u 'e he ha'amata he kai tako'a.
44027037	A mātou 'i ruŋa i tū pahī era e piti hānere hitu 'ahuru mā ono taŋata.
44027038	I mākona tahi era mātou, he hoa i te tariko topa ki roto i te vaikava mo haka rehe i te paŋaha'a o te pahī.
44027039	I 'ōtea era he take'a e te mataroa i te henua ta'e 'ite e rāua. He take'a tako'a i te haŋa 'one, 'e he u'i i te rāve'a mo haka hāhine i te pahī ki ira.
44027040	He hore i te taura o tū ŋā 'aka era 'e he hoa 'i rā kona. He haka rehe-rehe i te taura here o te huira mo haka tika i te pahī 'e he haro i te kahu o mu'a. He ha'amata tū pahī era he hāhine ki 'uta.
44027041	He ma'u-ma'u ia te pōihu-ihu 'i te kona taka-taka o te 'one 'i te 'au 'e 'i te vave, 'e kai makenu haka 'ou; he tu'a i ha'amata i ha-hati 'i te vave.
44027042	'O tē-tere te nu'u puru, he haŋa te va'ehau mo tiŋa'i mo haka mate.
44027043	'E, 'i te ta'e haŋa o te kape o te va'ehau mo mate o Pauro, kai ha'ati'a. He kī: te nu'u 'ite i te kau ka rere ki roto i te vai ka kau ki 'uta,
44027044	'e te tētahi ka u'i te rāve'a mo oho atu a ruŋa i te miro 'o a ruŋa i te pārehe-rehe pahī. Pē ira a mātou i tu'u ai ki 'uta e ora tahi nō 'ā.
44028001	Ki tomo tahi mātou i 'ite mai ai: te 'īŋoa 'ō o rā motu ko Marata.
44028002	I hā'ū'ū rō mai te nu'u o ira. 'I te hoa o te 'ua 'e 'i te take'o, he haka hū e rā nu'u i te ahi 'e he kī mai mo haka hāhine mo haka mahana.
44028003	A Pauro e runu 'ā i te huka-huka 'e e ni'o 'ana i te ahi. Mai ruŋa i te huka-huka hoa e ia ki roto i te ahi i rere ai te kōreha veneno, he ŋau 'e he haka hihi 'i ruŋa i te rima.
44028004	I take'a era e te nu'u o rā motu i te kōreha ko taka 'ā 'i te rima o Pauro, he kī ki a rāua 'ā: «Pe he me'e ena ē: te kope era kope taparahi-ta'ata tiŋa'i haka mate i te rua; ka ai atu ko ora 'ā mai te 'ati o roto i te vaikava, 'ina he haka rē e te 'atua mo ora».
44028005	He tū-tū ia a Pauro i tū kōreha era mai ruŋa i tō'ona rima ki roto i te ahi, 'e 'ina e tahi me'e i topa ki a ia.
44028006	E mana'u era te nu'u o rā kona he ahu a Pauro 'o he mate. I u'i era 'ina e tahi me'e i topa, he huri te mana'u 'e he ha'amata he kī: a Pauro he 'atua.
44028007	E hāhine nō atu 'ā ki rā kona te 'āua o te taŋata pū'oko haka tere o tū motu era te 'īŋoa ko Puvirio; 'ā'ana i hāpa'o i a mātou hai koa e toru mahana.
44028008	Te matu'a tane o nei taŋata e moe rō 'ana 'i ruŋa i te ro'i, ko māui-ui 'ā 'i te māui-ui he hū o te hakari 'e he hī. He oho e Pauro he u'i. He pure ia ki te 'Atua mo te ora o rā taŋata, he haka puā hai rima, 'e he ora rō 'ai tō'ona māui-ui.
44028009	I 'ite era e te taŋata o ruŋa i te me'e nei, he pae tahi atu te māui-ui o rā motu ki a Pauro, 'e he haka ora i te rāua māui-ui.
44028010	'I te haŋa rahi mai o te nu'u o rā motu, hai koa i hāpa'o mai ai. I tano era te mahana mo reva a mātou 'i ruŋa i te pahī, he va'ai mai e rā nu'u hai me'e mo te mātou ara.
44028011	E toru 'āva'e i noho ai a mātou 'i tū motu era. I oti era te toŋa, he reva a mātou 'i ruŋa i te pahī o Arehantāria noho 'i ira 'i tū ŋā 'āva'e era o te toŋa. 'I mu'a o te pōihu-ihu o rā pahī e tarai rō 'ā e rua taina ko Kātoro 'e ko Pōruki, he hauā, ki te mana'u o te mataroa he 'atua.
44028012	He tomo a mātou ki Tirakuta. He noho 'i ira e toru mahana,
44028013	'e mai ira i reva ai 'ātā ka tu'u rō ki Rēhio. I 'ōtea era ki te rua mahana, he ha'amata he puhi mai te tokerau mai tu'a, 'e he tu'u a mātou 'i te toru mahana ki Potuori.
44028014	'I ira i piri mai ai te nu'u taina. He kī mai mo noho o mātou 'i muri i a rāua e tahi tāpati. I oti era rā tāpati he hā'ere he oho a mātou ki Roma.
44028015	Te nu'u taina o Roma ko 'ite 'ā i te parau 'āpī ko tomo 'ana a mātou. 'O ira i oho atu ai 'ātā ka tu'u rō ki te Mātete te 'īŋoa ko 'Āpio 'e ki te kona ko Te Toru Hare mo tiaki mai ki a mātou. I take'a era e Pauro i tū nu'u era, he māuru-uru ki te 'Atua 'e he ŋaro'a ko ai haka 'ou 'ā tō'ona haŋu.
44028016	I tu'u era a mātou ki Roma, he ha'ati'a i a Pauro mo noho 'i te hare e tahi koia ko haka 'auario hai va'ehau e tahi.
44028017	Ka toru mahana o te tu'u o mātou ki Roma, he uŋa e Pauro mo oho o te nu'u ⌊hūrio⌋ ra-rahi o ira. I taka-taka tahi era, he kī: —E kuā taina, 'ina a au kai aŋa e tahi me'e rake-rake ki te tātou taŋata he hūrio 'e ki te haka tere iŋa o te tupuna. Ka ai atu pē ira, i va'ai nō i a au 'i Hērutarema ki te rōmano.
44028018	I oti era te haka 'ui mai e te rōmano, he haŋa mo haka e'a i a au mai roto i te hare ma'u'aurī 'o te ta'e rava'a e tahi me'e mo haka ūtu'a mai hai mate.
44028019	'E, kai haŋa e te hūrio ra-rahi o Hērutarema mo haka e'a i a au e te suerekao. Te me'e toe nō 'i rā hora mō'oku he ani ki te suerekao mo ture mai e te 'ariki rōmano. Ka ai atu pē ira, 'ina e tahi 'ā'aku horo mo tō'oku taŋata.
44028020	I uŋa atu ena a au mo oho mai o kōrua mo vānaŋa-naŋa o tātou 'e mo haka 'ite atu: i here-here nei a au hai vivi 'o te ai he parauti'a mō'oku te ⌊Kiritō⌋ tiaki e tātou e te itaraera i tu'u rō mai.
44028021	He kī e tū nu'u era: —'Ina e tahi parau i tu'u mai mai Hūrea o ruŋa ō'ou, 'e 'ina e tahi taina hūrio tu'u mai mai ira i kī mai e tahi vānaŋa ta'e tano o ruŋa i a koe.
44028022	E haŋa rō 'ā a mātou mo 'ite i tu'u mana'u o ruŋa i te hāpī ⌊kiritiano⌋ 'o te ai ko 'ite 'ā e mātou: 'i te kona ta'ato'a e vānaŋa ta'e tano rō 'ā o ruŋa.
44028023	He ha'a'au ia a Pauro ananake ko tū nu'u era i te mahana mo piri haka 'ou o rāua. I tu'u era ki rā mahana, he oho me'e rahi nu'u ki te hare 'i ira e noho era a Pauro. Mai te pō'ā ki te ahi-ahi i vānaŋa ai a Pauro o ruŋa i te ⌊haka tere iŋa 'āpī o te 'Atua⌋. E u'i 'ana mo haka aŋi-aŋi riva-riva ki rā nu'u o ruŋa i a Ietū hai me'e pāpa'i e ⌊Mōtē⌋ 'e e te perofeta.
44028024	Tētahi nu'u i haka roŋo ki tū vānaŋa era 'a Pauro, 'e tētahi atu i ta'e haka roŋo.
44028025	'E, 'i te ai mana'u kē-kē ananake, he ha'amata he oho mai rā kona. Te me'e hope'a i kī e Pauro ki rā nu'u: «He parauti'a te me'e haka 'ite e te ⌊Vārua Maitai⌋ ki te kōrua tupuna hai perofeta era ko 'Itaia pē nei ē:
44028026	“Ka oho ka kī ki tu'u taŋata: Ka rahi atu te haka roŋo, e ko aŋi-aŋi; ka rahi atu te u'i iŋa, e ko take'a.
44028027	Te mana'u, pa'i, o te nu'u nei ko mira-mira 'ā. Ko puru 'ana te tariŋa, 'e ko puru 'ā te mata, 'o ŋaro'a, 'o take'a, 'o aŋi-aŋi; 'o huri te mana'u ki ruŋa i a au 'o haka kore e au i te rāua hara”.
44028028	»E 'ite kōrua: mai te hora nei pe mu'a ka oho ena, te 'Atua he haka 'ite tako'a ki te nu'u ta'e he hūrio i te roŋo pē hē te taŋata ana e'a mai roto i te ūtu'a o te hara 'e ana rava'a i te ora 'āpī 'ina he hope'a ra'a va'ai e te 'Atua, 'e ko rāua te nu'u ka haka roŋo ena». [
44028029	I oti era a Pauro te kī i te me'e nei, he e'a he oho tū nu'u era koia ko tātake ki a rāua 'ā.]
44028030	E rua matahiti o Pauro i noho ai 'i te hare e 'auhau e ia. Ki ira te nu'u ta'ato'a e oho era mo u'i.
44028031	'Ina he ri'a-ri'a e haka 'ite era a Pauro o ruŋa o te haka tere iŋa 'āpī o te 'Atua 'e e hāpī era ki te nu'u o ruŋa o Ietū Kiritō, 'e 'ina e tahi nu'u i kī mo ta'e aŋa pē ira.
45001001	He 'aroha atu a au, a Pauro, tāvini o Ietū Kiritō, ha'ata'a e ia mo 'āpōtoro mo haka 'ite mo oho i te ⌊roŋo riva-riva o te 'Atua⌋
45001002	haka 'ite 'i mu'a 'ā ki tā'ana perofeta mo pāpa'i 'i ruŋa i te ⌊Pāpa'i Mo'a⌋.
45001003	Te roŋo riva-riva nei o ruŋa o tā'ana Poki ko Ietū Kiritō, he Pū'oko Haka Tere o tātou. I poreko ai mai te hakaara o ⌊Tāvita⌋, 'e hai ora iŋa haka 'ou ō'ona mai te mate, i haka aŋi-aŋi ai e te ⌊Vārua Maitai⌋ ki te taŋata: he Poki o te 'Atua 'e i a ia te pūai.
45001005	A Ietū Kiritō, hai riva rahi ō'ona, i ha'ata'a ai i a au mo aŋa ki a ia pa he 'āpōtoro, ki ai ai 'i te henua ta'ato'a te taŋata ha'atura 'e haka moe i te mana'u 'i ruŋa i a ia.
45001006	'I roto i rā nu'u a kōrua tako'a. Te 'Atua, pa'i, e haŋa rahi rō atu 'ana ki a kōrua ki te nu'u o Roma. Hai haŋa ō'ona e ai ena a kōrua he taŋata 'a Ietū Kiritō 'e e ai tako'a ena o roto i te nūna'a taŋata ha'ata'a mā'ana. Ka ai 'i ruŋa i a kōrua te riva rahi 'e te haumārū o te 'Atua, he Matu'a o tātou, 'e o Ietū Kiritō, he Pū'oko Haka Tere o tātou.
45001008	Te me'e ra'e, he māuru-uru a au ki te 'Atua hai Ietū Kiritō mo kōrua ta'ato'a 'o te ai te haka moe iŋa o kōrua i te mana'u 'i ruŋa i a Ietū e 'ite rō 'ana 'i te kona ta'ato'a.
45001009	A au e aŋa nei ki te 'Atua hai māhatu 'i te haka 'ite iŋa ki te taŋata i te roŋo riva-riva o ruŋa o tā'ana Poki. 'E he 'Atua te mata'ite: e mana'u rō atu 'ana a au ki a kōrua,
45001010	'e 'i roto i tā'aku pure he ani nō tā'aku aŋa ki a ia mo oho atu ō'oku mo u'i i a kōrua, ana haŋa a ia.
45001011	E haŋa rō 'ā a au mo ai atu ō'oku 'i muri i a kōrua mo haka 'ite atu i te me'e hāpī mai e te Vārua Maitai, ki 'ata pūai ai te kōrua mana'u 'i ruŋa i te 'Atua.
45001012	Te kī: ki haka pūai tātou i a tātou 'ā 'i te haka moe iŋa i te mana'u 'i ruŋa i a Ietū.
45001013	E te taina, e haŋa rō 'ana a au mo 'ite o kōrua e rahi rō 'ā te mahana pohe ō'oku mo oho atu mo u'i i a kōrua, 'e 'ātā ki te hora nei, 'ī e piri nō mai 'ā te me'e mo ta'e tu'u atu ō'oku. Te me'e haŋa 'ā'aku he take'a mai 'i roto i a kōrua me'e rahi nu'u e pūai rō 'ā te mana'u 'i ruŋa i te hāpī parauti'a o te 'Atua, 'e, tako'a, he 'ata rahi o te nu'u haka 'ou haka moe i te mana'u 'i ruŋa i a Ietū, pa he me'e topa 'i te tētahi atu kona o te nu'u ta'e hūrio tu'u hāpī e au.
45001014	Ki te taŋata ta'ato'a a au ana haka 'ite i te roŋo riva-riva o te 'Atua, ka ai atu he nu'u ai o te hāpī 'o ta'e ai o te hāpī, he nu'u mārama-rama, 'o ta'e mārama-rama.
45001015	'O ira a au e haŋa nei mo oho atu ki Roma mo haka 'ite 'i nā i te roŋo nei.
45001016	'Ina a au he ri'a-ri'a mo haka 'ite i te ⌊roŋo riva-riva o ruŋa i a Ietū⌋. Te roŋo nei, pa'i, he rāve'a pūai o te 'Atua mo e'a o te nu'u ta'ato'a haka moe i te mana'u 'i ruŋa i a Ietū mai roto i te ūtu'a o te hara. Te roŋo nei i haka 'ite ra'e ai ki te ⌊hūrio⌋ 'e, tako'a, ki te nu'u ta'e he hūrio.
45001017	Hai roŋo nei te 'Atua e haka 'ite ena pē hē te taŋata haŋa mo haka hāhine ki a ia e tano ena ki tō'ona mata: hai haka moe i te mana'u 'i ruŋa i a Ietū, he oti mau 'ā. E hā'aki ena, pa'i, 'i ruŋa i te Pāpa'i Mo'a: «Te taŋata tano ki te mata o te 'Atua 'i te haka moe i te mana'u 'i ruŋa i a ia he rava'a i te ora 'āpī 'ina he hope'a ra'a».
45001018	Mai te raŋi 'ā te 'Atua e haka 'ite mai ena i tō'ona riri mo te taŋata aŋa i te me'e ta'e tano, he nu'u hai me'e ta'e tano aŋa e rāua e na'a ena i te parauti'a 'o 'ite e te taŋata.
45001019	Te me'e mo 'ite o ruŋa i te 'Atua, e ko ta'e 'ite e rāua; ko haka take'a nō era 'ana, pa'i, e ia mau 'ā.
45001020	Ka ai atu te huru o te 'Atua ta'e he me'e mo take'a hai mata, mai te aŋa iŋa era 'ā o te ao te 'Atua e haka 'ite nō mai ena i tō'ona huru hai tā'ana me'e aŋa. 'E te taŋata haka topa i te mana'u o ruŋa i te me'e ta'ato'a aŋa e te 'Atua he aŋi-aŋi: te kope aŋa era i rā ŋā me'e he 'Atua, i a ia te pūai 'ina he hope'a ra'a. 'O ira 'ina he 'ōtohe toe o te nu'u era mo aŋa i te rāua me'e ta'e tano.
45001021	A rāua ko 'ite 'ana ko ai te 'Atua 'e, ka ai atu pē ira, 'ina he mo'a 'e 'ina he māuru-uru. Te me'e mana'u nō he me'e ma'a-ma'a 'e, 'i te ta'e haŋa mo haka topa riva-riva i te mana'u, 'ina he aŋi-aŋi haka 'ou i te parauti'a.
45001022	E kī ena he nu'u mārama-rama a rāua, 'e te parauti'a nu'u ta'e mārama-rama,
45001023	he ta'e ha'amuri ki te 'Atua parauti'a. E ha'amuri ena ki te 'ītoro aŋa e rāua pa he taŋata, pa he manu rere, pa he manu va'e e hā 'e pa he manu to-toro 'i ruŋa i te 'ō'one.
45001024	'O ira i va'ai ai e te 'Atua ki te rima o te me'e ta'e tano pohe e rāua. He noho mau rō 'ai ia rā nu'u he aŋa hai hakari i te rāua me'e ta'e tano haŋa mo aŋa 'i roto i a rāua 'ā, 'ātā ki te me'e hope'a ena o te hano-hano.
45001025	Te nu'u nei 'ina he haŋa ki te parauti'a o te 'Atua; he reo-reo te me'e haŋa. E ha'amuri 'e e ha'ahana-hana ena ki te me'e o te ao aŋa e te 'Atua, ta'e ki te 'Atua, kope aŋa i rā ŋā me'e, kope ki a ia ana ha'amuri 'e ana ha'ahana-hana e te ta'ato'a 'ātā ki te hope'a ra'a.
45001026	'O ira i haka rē atu ai e te 'Atua ki te me'e ta'e tano pohe e te hakari. He noho rō atu 'ai ia rā nu'u he aŋa i te rāua me'e nō era i haŋa, he me'e hope'a o te hano-hano. 'Ātā te ŋā vi'e o rāua 'ina he haŋa haka 'ou ki te taŋata; ko pohe 'ana ki te vi'e 'ā.
45001027	Pē ira tako'a 'ana te taŋata 'ina he haŋa haka 'ou ki te vi'e; ko pohe 'ana ki te taŋata 'ā. Te taŋata ararua ko te taŋata ko aŋa 'ā i te me'e hope'a o te hano-hano. Pē ira e topa ena 'i ruŋa i a rāua te ūtu'a tano 'o te aŋa i rā ŋā me'e.
45001028	'I te haka rehu e te nu'u nei i te 'Atua, he haka rē mau rō 'ai e te 'Atua ki te rāua mana'u ta'e au mo aŋa mo oho nō i te me'e ta'e tano.
45001029	Te me'e aŋa mau nō he me'e rake-rake pa he nou-nou, tōtōā i te rua taŋata, pohe ki te me'e o te rua, tiŋa'i haka mate i te rua taŋata, haka tumu i te ture, reo-reo, mura-mura
45001030	'e rava ha'a'ino. Te nu'u nei nu'u ta'e haŋa ki te 'Atua, nu'u haka 'āriŋa, haka paka 'e te'o-te'o, kimi i te me'e ta'e tano mo aŋa ki te rua, ta'e ha'atura ki te rāua matu'a,
45001031	ta'e haka topa i te mana'u, ta'e aŋa i te rāua me'e kī, ta'e haka 'aroha 'i te nu'u 'e ta'e haŋa ki te rua.
45001032	Te nu'u nei e 'ite riva-riva rō 'ana pē nei ē: te 'Atua ko kī 'ā: te ūtu'a mo te nu'u aŋa i te ŋā me'e nei he mate; 'e, ka ai atu pē ira, ko te aŋa ko te oho iŋa 'ā, 'e 'ātā e koa rō 'ana mo take'a i te rua e aŋa 'ana i nei ŋā me'e.
45002001	'O ira 'ina he 'ōtohe toe mō'ou, e te kope tuhi i te hape o te rua ē, ka ai nō atu ko ai koe. Mo tuhi ō'ou i te hape o te tētahi, e tuhi tako'a 'ana koe i tu'u hape; te me'e aŋa, pa'i, e rā nu'u, e aŋa tako'a rō 'ana e koe.
45002002	Ko 'ite riva-riva 'ana a tātou: te 'Atua e ture ena hai parauti'a 'i te hora haka ūtu'a i te nu'u aŋa i te me'e tu'u pē ira.
45002003	'E a koe, e te kope tuhi i te hape o te rua 'e aŋa tako'a i te me'e aŋa e rā kope ē, 'ina ko mana'u he ora koe mai te ūtu'a o te 'Atua.
45002004	'Ina koe he tapa atu i te riva rahi ta'e pau o te 'Atua, tō'ona ha'aoroma'i iŋa, 'e tō'ona huru haumārū mo tiaki mai. 'Ina e koe he 'ite: te 'Atua e haka take'a atu ena i tō'ona riva rahi 'i te haŋa ō'ona mo huri ō'ou i tu'u mana'u ki a ia.
45002005	'E, 'i tu'u pū'oko hio-hio, 'ina koe he huri i tu'u mana'u ki te 'Atua. Nā koe e ha'aputu e oho 'ana i te riri o te 'Atua mō'ou mo te mahana o te haka ūtu'a, he mahana mo tu'u mai ō'ona mo kī i te ūtu'a tano mo te taŋata hara ta'ato'a.
45002006	Te 'Atua e va'ai rō ki te ta'ato'a i te me'e e tano ki te rāua me'e aŋa.
45002007	Ki te nu'u aŋa oho i te me'e riva-riva 'i te mana'u ki te mahana era mo haka koa 'e mo haka nui-nui i a rāua e te 'Atua, 'e 'i te haŋa mo ai 'i muri i a ia pe mu'a ka oho ena, ki a rāua ka va'ai ena e te 'Atua i te ora 'āpī 'ina he hope'a ra'a.
45002008	'E ki te nu'u haka tere hai mana'u o rāua mau nō, ta'e haŋa ki te parauti'a, aŋa i te me'e ta'e tano, te ūtu'a o te 'Atua mo rāua e paŋaha'a rō.
45002009	E o'o rō te māui-ui ki roto i te ivi o te nu'u ta'ato'a aŋa i te me'e ta'e tano, te ra'e he ⌊hūrio⌋ 'e, tako'a, he nu'u ta'e he hūrio.
45002010	'E te nu'u ta'ato'a aŋa i te me'e riva-riva e haka nui-nui rō e te 'Atua 'e e va'ai rō i te haumārū, ki te hūrio he ra'e, 'e ki te nu'u ta'e he hūrio tako'a.
45002011	A ia, pa'i, e kī ena i te me'e riva-riva 'e i te me'e ta'e tano o te taŋata 'ina he u'i hoki he hūrio 'o ta'e he hūrio.
45002012	Te nu'u ta'ato'a hara ta'e 'ite o ruŋa i te haka tere iŋa 'a Mōtē 'e te nu'u ta'ato'a hara 'ite o ruŋa e ko ta'e haka ūtu'a e te 'Atua, 'e te ūtu'a mo rāua ta'ato'a he haka tapa mau rō 'āvai mai muri i a ia. Te me'e nō, te nu'u hara ta'e 'ite o ruŋa i rā haka tere iŋa, ta'e hai rā haka tere iŋa ka haka ūtu'a ena e te 'Atua, 'e te nu'u hara 'ite o ruŋa, hai rā haka tere iŋa mau 'ā ka haka ūtu'a ena.
45002013	Ta'e he nu'u tano ki te mata o te 'Atua te nu'u haka roŋo nō i te haka tere iŋa 'a Mōtē. Te nu'u tano ki tō'ona mata he nu'u haka roŋo 'e ha'atura ki rā haka tere iŋa.
45002014	Hora ena o te nu'u ta'e he hūrio e aŋa e oho ena, pa he me'e poreko o rāua, i te me'e kī e te haka tere iŋa 'a Mōtē, e take'a ena: 'i roto i a rāua te haka tere iŋa haka 'ite he aha te me'e tano 'e ta'e tano ki te mata o te 'Atua, ka ai atu 'ina i a rāua te haka tere iŋa 'a Mōtē.
45002015	Hai me'e aŋa e te nu'u nei e take'a ena e ma'u rō 'ā 'i roto i a rāua te hāpī o te haka tere iŋa 'a Mōtē. 'I roto i te rāua mana'u, pa'i, te me'e kī i te tano 'e ta'e tano o te rāua me'e aŋa. 'E mo rā me'e mau 'ā e tuhi i te rāua hape 'o e kī i te rāua ta'e hape
45002016	'i te mahana ture e te 'Atua hai Ietū Kiritō i te ta'ato'a me'e aŋa 'e mana'u e te taŋata, 'ātā i te me'e ta'e 'ite e te rua. He me'e nei te me'e haka 'ite 'i ruŋa i te ⌊roŋo riva-riva o te 'Atua⌋ hāpī e au.
45002017	A koe, pa he hūrio, e kī ena e haka moe rō 'ana koe i tu'u mana'u 'i ruŋa i te haka tere iŋa 'a Mōtē. E haka paka ena koe 'o te ai he nu'u ha'ata'a e te 'Atua mā'ana,
45002018	'e e 'ite rō 'ana i tā'ana me'e haŋa 'e he aha te me'e riva-riva mo aŋa; 'o te haka tere iŋa era 'a Mōtē, pa'i, te haka 'ite atu.
45002019	E mana'u ena e koe e tano rō 'ā koe mo hāpī i te nu'u ta'e 'ite o ruŋa o te 'Atua, mo haka mā'eha i te mana'u o te nu'u oho a roto i te pōhāhā,
45002020	'e mo hāpī i te nu'u ta'e oho a te ara o te 'Atua 'e i te nu'u oho iho a nei ara. E mana'u ena koe pē ira 'i te ai i a koe te haka tere iŋa 'a Mōtē, 'e 'i ruŋa e hā'aki ena te parauti'a 'e te hāpī o te 'Atua.
45002021	Iā. Mo ai he hāpī koe i te tētahi, ¿he aha ia a koe e ta'e hāpī ena i a koe mau 'ā? Mo ai e kī rō 'ana koe 'ina ko toke, ¿he aha ia a koe e toke ena?
45002022	'E mo ai e kī tako'a rō 'ana koe 'ina ko tai'ata, ¿he aha ia a koe e tai'ata ena? Mo ai e riri rō 'ana koe mo te 'ītoro, ¿he aha ia a koe e toke ena i te hauha'a mai roto i te hare pure o te 'ītoro?
45002023	E mana'u ena koe: 'i te ai i a koe te haka tere iŋa 'a Mōtē i hau rō atu koe ki te rua, 'e, 'i te ta'e ha'atura ō'ou ki te me'e hā'aki o ruŋa, e ta'e mo'a ena i te 'Atua.
45002024	'O ira mau 'ā e kī ena 'i ruŋa i te ⌊Pāpa'i Mo'a⌋: «He ta'e ha'atura o kōrua o te hūrio, te nu'u ta'e he hūrio e vānaŋa ta'e tano ena mo te 'Atua».
45002025	Te me'e he hore i te kiri o te kinoŋa e hauha'a rō 'ana mo te nu'u hūrio ha'atura ki te haka tere iŋa 'a Mōtē. 'E, mo te nu'u hūrio ta'e ha'atura ki rā roŋo, te hore o te kiri o te kinoŋa 'ina e tahi hauha'a.
45002026	Te kope ta'e he hūrio ha'atura ki te haka tere iŋa 'a Mōtē pa he taŋata ko hore 'ā te kiri o te kinoŋa ka ai atu 'ina kai hore.
45002027	Hai noho iŋa tano o te kope ta'e he hūrio ha'atura i te haka tere iŋa 'a Mōtē e tuhi ena i te hape o te nu'u hūrio 'ite o ruŋa i rā haka tere iŋa 'e 'ina he ha'atura, ka ai atu ko hore 'ana te kiri o te kinoŋa.
45002028	Te me'e he hūrio parauti'a, pa'i, ta'e he me'e o te haho nō, 'e pē ira tako'a te me'e he hore o te kiri o te kinoŋa, ta'e he me'e o te hakari nō.
45002029	Te aura'a: te ai ō'ou he taŋata ha'ata'a parauti'a e te 'Atua mā'ana he me'e o te māhatu, 'e pē ira 'ā te hore i te kiri o te kinoŋa. Te hore parauti'a o te kinoŋa he haka kore i te me'e ta'e tano mai roto i te māhatu, he me'e aŋa e te ⌊Vārua Maitai⌋ mau nō, 'e ta'e he me'e rava'a hai ma'u 'e hai ha'atura ki te haka tere iŋa 'a Mōtē. Te kope pē nei e ha'ahana-hana rō 'ā e te 'Atua ka ai atu 'ina he ha'ahana-hana e te taŋata.
45003001	Mo ai pē ira, ¿he aha ia te me'e riva-riva o te ai he ⌊hūrio⌋ 'e o te hore i te kiri o te kinoŋa?
45003002	Me'e rahi nō atu. E tahi o rā ŋā me'e: he haka 'ite o te 'Atua i tā'ana vānaŋa ki te hūrio.
45003003	Te parauti'a, tētahi nu'u hūrio 'ina he aŋa i te rāua me'e kī mo aŋa. I ai era a rāua pē ira, ¿te aura'a hō, te 'Atua e ko aŋa tako'a i tā'ana me'e kī mo aŋa?
45003004	Ta'e pē ira. Te 'Atua e aŋa ena i tā'ana me'e ta'ato'a hai parauti'a, ka ai atu he reo-reo nō te aŋa o te taŋata ta'ato'a. 'E nā 'i ruŋa i te ⌊Pāpa'i Mo'a⌋ e kī ena mo te 'Atua: «E kī rō e te taŋata: ta'a vānaŋa he parauti'a 'e, 'i te hora o te ture, i a koe te rē».
45003005	Nā pēaha te nu'u hai mana'u taŋata mau nō ka kī ena pē nei ē: «Mo ai hai me'e ta'e tano aŋa e tātou e take'a ena: te me'e ta'ato'a aŋa e te 'Atua he me'e tī-tika, e ko tano ia te 'Atua mo haka ūtu'a i a tātou».
45003006	Te vānaŋa tu'u pē rā e hape rō 'ā. Mo ai, pa'i, e aŋa rō 'ā te 'Atua i te me'e ta'e tano, ¿pē hē ia ana tano mo ture i te hape o te taŋata?
45003007	Nā pēaha te nu'u tako'a ka kī ena: «Mo ai hai reo-reo 'ā'aku e 'ata haka nui-nui ena i te parauti'a o te 'Atua, ¿he aha ia e ture mai ena he taŋata hara a au?
45003008	'E, mo ai pē ira, ¿he aha ia ana ta'e aŋa i te me'e ta'e tano ki ai ai te me'e riva-riva?». O ruŋa i te kī iŋa nei te tētahi nu'u e vānaŋa ta'e tano ena mō'oku. Pē nei e kī ena: 'ā'aku te hāpī pē ira. Te nu'u ena ko tano riva-riva 'ā mo haka ūtu'a e te 'Atua.
45003009	¿Pē hē ia te me'e nei? ¿'Ata hau hō tātou te hūrio ki te mata o te 'Atua ki te nu'u ta'e he hūrio? Ta'e pē ira. Nā ko haka 'ite atu 'ana pē nei ē: ka hūrio, ka ta'e hūrio, ta'ato'a nō he nu'u hara.
45003010	Pē nei e kī ena 'i ruŋa i te Pāpa'i Mo'a: «'Ina e tahi kope tano ki te mata o te 'Atua.
45003011	'Ina e tahi kope aŋi-aŋi i te parauti'a o ruŋa i a ia. 'E 'ina tako'a e tahi kope haŋa hai māhatu mo 'ite o ruŋa ō'ona.
45003012	Ta'ato'a taŋata ko oho 'ā a te ara ta'e tano; 'ina e tahi o rāua i aŋa i te me'e tī-tika. ¡'Ina e tahi kope aŋa i te me'e riva-riva, korohaŋa e tahi!
45003013	Te rāua vānaŋa te kakara pa he pāpaku ena 'ā ko rahi 'ā te mahana; te 'arero ko peŋo-peŋo riva-riva 'ā 'i te reo-reo, 'e mai roto i te rāua haha e e'a ena te vānaŋa pa he veneno ena 'ā o te kōreha.
45003014	He tohu nō te aŋa 'e te maŋeo o te rāua vānaŋa he taparahi-ta'ata.
45003015	Te me'e he tiŋa'i he haka mate i te taŋata ta'e he parau 'āpī mo te nu'u nei.
45003016	Kona era mo tu'u te me'e ma'u he 'ati 'e he tōtōā,
45003017	'e 'ina kai 'ite mo noho 'i muri i te tētahi 'i roto i te haumārū.
45003018	Ki te hora hope'a 'ina he mana'u e mo'a te 'Atua».
45003019	Pē ira e hā'aki ena 'i ruŋa i te Pāpa'i Mo'a. 'E ko 'ite 'ana e tātou: ta'ato'a me'e kī o ruŋa e kī ena mo te nu'u ki a rāua i va'ai ai, 'o 'ōtohe pē nei ē: 'ina rāua hara, 'e 'o ta'e 'ite pē nei ē: te taŋata ta'ato'a e hape rō 'ā 'e ko tano 'ā mo haka ūtu'a e te 'Atua.
45003020	'Ina e tahi kope mo tano ki te mata o te 'Atua hai ha'atura ki te ⌊haka tere iŋa 'a Mōtē⌋ 'i te me'e era e ko rava'a te haka tere iŋa era mo ha'atura tahi. Te 'Atua i va'ai mai ai i rā roŋo mo haka 'ite mai: a tātou ta'ato'a he nu'u hara.
45003021	'E, 'i te hora nei, ko haka aŋi-aŋi mai 'ana e te 'Atua i te me'e hā'aki o ruŋa i te haka tere iŋa 'a Mōtē 'e o ruŋa i te me'e pāpa'i e te perofeta: pē hē te 'Atua e haka tano ena i te taŋata ki tō'ona mata, 'e rā me'e ta'e hai ha'atura ki te haka tere iŋa 'a Mōtē,
45003022	hai ⌊haka moe i te mana'u⌋ 'i ruŋa i a Ietū Kiritō. Mo te 'Atua ta'ato'a taŋata haka moe i te mana'u 'i ruŋa i a Ietū he taŋata tano ki tō'ona mata. Mō'ona te nu'u, ka hūrio ka ta'e hūrio, ko tū me'e 'ā:
45003023	ko hara tahi 'ana 'e ko haka tapa tahi 'ana mai te ara haŋa e ia mo rāua.
45003024	'E, hai riva rahi mau nō ō'ona, e kī ena e te 'Atua e tano rō 'ana ki tō'ona mata te taŋata haka moe i te mana'u 'i ruŋa i a Ietū, ta'e 'ō pē nei ē: e aŋa tātou e tahi me'e mo 'auhau ki a ia. E ai ena pē ira 'o te ai ko 'amo 'ana e Ietū 'i ruŋa i a ia i te ūtu'a o te tātou hara.
45003025	I uŋa mai ai, pa'i, e te 'Atua i te ⌊Kiritō⌋ pa he tūtia mo haka kore i tō'ona riri mo te tātou hara hai toto tehe era 'i ruŋa i te tātaurō. 'E, hai haka moe i te mana'u 'i ruŋa i te me'e aŋa era e te Kiritō, e haka kore ena e te 'Atua i te tātou hara. Hai me'e nei i haŋa ai te 'Atua mo haka aŋi-aŋi mai: a ia kope aŋa i te me'e tī-tika. Hora era kai tu'u mai 'ana te Kiritō, kai tapa atu e te 'Atua i te hara o te taŋata, 'e i tu'u rō pa he me'e ena ē: 'ina he tano tā'ana me'e aŋa. I aŋa ai pē ira 'o te ai a ia kope 'ite i te ha'aoroma'i, 'e i ha'aoroma'i ai i te hara o rā nu'u 'ātā ki te hora mo 'amo e Ietū i te hara o te ta'ato'a. Pē ira e 'ite nei: te 'Atua he kope aŋa i te me'e tano, 'e e tano rō 'ā a ia mo kī: te nu'u ta'ato'a haka moe i te mana'u 'i ruŋa i a Ietū, he nu'u tano ki tō'ona mata.
45003027	Mo ai ia pē ira, ¿e riva rō tātou mo te'o-te'o 'i mu'a o te 'Atua o ruŋa i te tātou me'e aŋa? 'Ina. ¿'O te aha? 'O te ai hai haka moe nō o tātou i te mana'u 'i ruŋa i a Ietū te 'Atua e kī ena e tano rō 'ana tātou ki tō'ona mata, ta'e 'ō hai ha'atura ki te haka tere iŋa 'a Mōtē.
45003028	Pē ira a tātou i tu'u ai ki te roa: he tano te taŋata 'i mu'a o te 'Atua hai haka moe i te mana'u 'i ruŋa i a Ietū, 'e ta'e 'ō hai ha'atura ki te haka tere iŋa 'a Mōtē.
45003029	Hai me'e nei e 'ite ena: te 'Atua ta'e nō o te hūrio, o te nu'u ta'e he hūrio tako'a, te aura'a, te 'Atua o te taŋata ta'ato'a o te ao.
45003030	E tahi mau nō, pa'i, 'Atua, he 'Atua kī pē nei ē: te taŋata haka moe i te mana'u 'i ruŋa i a Ietū he taŋata tano ki tō'ona mata, ka hore 'o ka ta'e hore te kiri o te kinoŋa.
45003031	Mo tano ia te taŋata ki te mata o te 'Atua hai haka moe mau nō i te mana'u 'i ruŋa i a Ietū, ¿ka kī 'ō ia 'ina he hauha'a toe o te haka tere iŋa 'a Mōtē? ¡Ta'e pē ira! E hauha'a rō 'ana 'i te me'e era hai haka moe i te mana'u 'i ruŋa i a Ietū e rava'a iho ena e tātou mo ha'atura i rā haka tere iŋa.
45004001	Ka mana'u rā kōrua ki a ⌊'Aparahama⌋, tupuna o mātou o te ⌊hūrio⌋.
45004002	'Āhani hai me'e i aŋa e 'Aparahama i kī ai e te 'Atua a 'Aparahama he kope tano ki tō'ona mata, e tano nō ia a 'Aparahama mo haka paka i a ia, ka ai atu ta'e 'i mu'a o te 'Atua.
45004003	'E ta'e, pa'i, pē ira. E hā'aki ena 'i ruŋa i te ⌊Pāpa'i Mo'a⌋: «'I te haka moe o 'Aparahama i te mana'u 'i ruŋa i te me'e kī e te 'Atua, i kī ai e te 'Atua: a 'Aparahama he taŋata tano 'i mu'a i a ia».
45004004	Te kope e tahi e aŋa ena, te moni 'auhau ki a ia ta'e he moni va'ai tahaŋa nō, he moni 'auhau o tā'ana aŋa.
45004005	'E te me'e he tano ki te mata o te 'Atua ta'e pē ira. Te taŋata hara, pa'i, ⌊haka moe i te mana'u⌋ 'i ruŋa i te 'Atua, hai riva rahi mau nō o te 'Atua e kī ena he kope tano ki tō'ona mata 'e ta'e 'ō hai me'e aŋa e rā kope.
45004006	A ⌊Tāvita⌋ i vānaŋa rō mo te kope kī e te 'Atua he taŋata tano ki tō'ona mata ta'e 'ō hai tā'ana me'e i aŋa.
45004007	Pē nei a Tāvita i kī ai: «¡Ko te koa i te nu'u haka rehu e te 'Atua i te rāua hara 'e haka kore i te rāua me'e ta'e tano aŋa!
45004008	¡Ko te koa i te kope ta'e tapa haka 'ou e te 'Atua i tō'ona hara!».
45004009	¿Mo te nu'u hore i te kiri o te kinoŋa nō 'ō te ha'amaitai o te 'Atua, 'o tako'a mo te nu'u kai hore te kiri o te kinoŋa? I kī rō mātou: a 'Aparahama i haka moe rō i te mana'u 'i ruŋa i te 'Atua 'e 'o ira i kī ai e te 'Atua he taŋata tano ki tō'ona mata.
45004010	¿'I 'aŋahē i kī ai? ¿Hora era ko hore 'ana te kiri o te kinoŋa, 'o kai hore 'ā? 'I te hora era kai hore 'ā.
45004011	Te parauti'a, ko kī era 'ā te 'Atua i rā me'e i hore iho ai te kiri o te kinoŋa o 'Aparahama, pa he tāpa'o o tū me'e kī era e te 'Atua o ruŋa i a ia. Pē ira a 'Aparahama i ai ai he matu'a o te nu'u ta'ato'a haka moe i te mana'u 'i ruŋa i te 'Atua, nu'u e tano tako'a rō 'ā ki te mata o te 'Atua, ka ai atu kai hore te kiri o te kinoŋa.
45004012	A 'Aparahama he matu'a tako'a o te nu'u hore o te kiri o te kinoŋa haka moe i te mana'u 'i ruŋa i te 'Atua, te rāua haka moe iŋa i te mana'u pa he haka moe iŋa o te mana'u o te mātou tupuna ko 'Aparahama 'i te hora kai hore 'ana te kiri o te kinoŋa.
45004013	Hora hōrea era e te 'Atua ki a 'Aparahama 'e ki tō'ona hakaara: pe mu'a ka oho ena mo rāua te ao nei, i hōrea ai ta'e 'o te ha'atura o 'Aparahama ki te ⌊haka tere iŋa 'a Mōtē⌋, 'o te tano ō'ona ki te mata o te 'Atua, he haka moe i tō'ona mana'u 'i ruŋa.
45004014	'Āhani te ao nei i hōrea ai mo te nu'u ha'atura ki te haka tere iŋa 'a Mōtē, 'ina ia he hauha'a toe o te haka moe i te mana'u 'i ruŋa i te 'Atua, 'e o te hōrea o te 'Atua.
45004015	Te me'e rava'a, pa'i, mai te haka tere iŋa 'a Mōtē, he ūtu'a 'o te ai 'ina e tahi kope mo rava'a mo ha'atura tahi i rā haka tere iŋa. 'E mo ta'e ai o te haka tere iŋa mo ha'atura, 'ina ia he me'e mo kī mai ko hape 'ā a tātou.
45004016	'O ira, te hōrea kī e te 'Atua ki a 'Aparahama mo hauha'a mo oho nō mo tō'ona hakaara ta'ato'a, e ai he me'e va'ai nō e te 'Atua hai riva rahi ō'ona, hai haka moe nō i te mana'u 'i ruŋa i a ia. Te aura'a: te hōrea mo te nu'u ta'ato'a haka moe i te mana'u 'i ruŋa i te 'Atua, pē 'Aparahama, ka ai atu e ma'u rō 'ā 'o 'ina he ma'u i te haka tere iŋa 'a Mōtē. Pē ira a 'Aparahama i ai ai he matu'a o tātou ta'ato'a.
45004017	Pa he me'e kī 'i ruŋa i te Pāpa'i Mo'a: «Ko ha'ata'a 'ana a au i a koe mo tupuna o te me'e rahi nō atu hau o te ao». Te hōrea nei i va'ai ai ki a 'Aparahama 'o te haka moe i tō'ona mana'u 'i ruŋa i te 'Atua, 'Atua i a ia te pūai mo haka ora i te taŋata mai te mate 'e mo aŋa i te me'e kai ai 'ana.
45004018	'I te hora e tu'u rō 'ā pa he me'e ena ē: 'ina he rāve'a toe mo topa o tū me'e kī era e te 'Atua, i 'ata haka hio-hio i oho nō a 'Aparahama i tō'ona mana'u 'i ruŋa i te 'Atua, 'e i 'ata tiaki nō ki te mahana mo haka tano e te 'Atua i rā me'e hōrea era ki a ia. Pē ira i ai ai «he tupuna o te me'e rahi nō atu hau o te ao», pa he me'e kī e te 'Atua: «Pa he rahi ena 'ā o te hetu'u o te raŋi te rahi o tu'u hakaara ka ai ena».
45004019	Ka ai atu ko hāhine 'ā te ho'e hānere matahiti o 'Aparahama 'e tā'ana vi'e ko ⌊Tara⌋ he pa'a, kai 'aka-'aka te mana'u.
45004020	I haka noho i oho nō i te mana'u 'i ruŋa i te hōrea o te 'Atua. I 'ata haka pūai nō i te haka moe iŋa i te mana'u 'i ruŋa i te 'Atua 'e he ha'ahana-hana,
45004021	'o te 'ite riva-riva pē nei ē: i te 'Atua te pūai mo haka tano i tā'ana me'e hōrea.
45004022	'O ira te 'Atua i kī ai: a 'Aparahama he taŋata tano ki tō'ona mata.
45004023	Te vānaŋa: «Te taŋata e tano rō 'ā ki te mata o te 'Atua hai haka moe i te mana'u 'i ruŋa i a ia», i pāpa'i ai ta'e mo 'Aparahama nō,
45004024	mo tātou tako'a. Te 'Atua e kī ena he taŋata tano a tātou ki tō'ona mata hai haka moe o tātou i te mana'u 'i ruŋa i a ia, kope haka ora mai mai te mate i a Ietū, Pū'oko Haka Tere o tātou,
45004025	va'ai era ki te mate mo te tātou hara, 'e haka ora haka 'ou era mai te mate mo riro o tātou he taŋata tano ki te mata o te 'Atua.
45005001	'I te ai o tātou 'i te hora nei he taŋata tano ki te mata o te 'Atua 'o te ⌊haka moe i te mana'u⌋ 'i ruŋa i a Ietū, e riva-riva nei a tātou ko te 'Atua hai me'e aŋa era e te tātou Pū'oko Haka Tere ko Ietū Kiritō.
45005002	'E, tako'a, hai haka moe i te mana'u 'i ruŋa i a Ietū e 'ite nei a tātou o ruŋa i te riva rahi o te 'Atua, 'e e noho nei 'i roto. E koa rahi nei a tātou 'o te ai, pe mu'a ka oho ena, i a tātou te huru riva o te 'Atua, he roa haŋa 'ā'ana mo tātou.
45005003	'E ta'e nō 'o ira a tātou e koa nei, 'o te 'amo tako'a i te 'ati; 'i te 'amo iŋa, pa'i, i te 'ati e 'ite nei a tātou i te ha'aoroma'i hai pūai.
45005004	'I te 'ite o tātou 'i te ha'aoroma'i hai pūai, e koa ena te 'Atua. 'E hai koa o te 'Atua mo tātou, e 'ata pūai ena te tātou mana'u 'i ruŋa i a ia.
45005005	'E, 'i te 'ata pūai o te tātou mana'u 'i ruŋa i te 'Atua, e 'ite nei e tātou e ko ta'e aŋa e ia i tā'ana me'e kī. Ko haka take'a mai 'ana, pa'i, i te rahi o tō'ona haŋa hai va'ai mai i te ⌊Vārua Maitai⌋ mo ŋaro'a e tātou i rā haŋa 'i roto i te māhatu.
45005006	Hora era 'ina he rāve'a toe o tātou o te taŋata mo e'a mai roto i te hara, i mate ai te ⌊Kiritō⌋ mo tātou, hora kī mau era 'ā mo mate.
45005007	'I roto i te taŋata, ta'e paurō te mahana e take'a ena i te kope haŋa mo va'ai i a ia ki te mate mo te taŋata aŋa i te me'e tī-tika. Ka ai atu pē ira, e ai rō pēaha te kope haŋa mo va'ai i a ia ki te mate mo te taŋata riva 'e māhatu 'aroha hā'ū'ū ki a ia.
45005008	Oho iŋa kē ia to te 'Atua; hora era 'i roto i te hara 'ana a tātou, i uŋa nō mai i te Kiritō mo mate mo 'auhau o te tātou hara. Pē ira i haka take'a mai ai ki a tātou i tō'ona haŋa.
45005009	Mo ai hai Ietū Kiritō 'e hai haka moe o tātou i te mana'u 'i ruŋa i te me'e aŋa era e ia mo tātou 'i ruŋa i te tātaurō i kī ai e te 'Atua e tano rō 'ana a tātou ki tō'ona mata, e 'ite riva-riva nei: hai ia ka e'a ena tātou mai roto i te ūtu'a o te hara 'i te hora o te haka ūtu'a.
45005010	'E, i ai era ko haka riva-riva 'ā e te 'Atua i a tātou ki a ia hai mate o tā'ana Poki 'i te hora e 'enemī rō 'ā a tātou mō'ona, hora nei ia, he hora e riva-riva rō 'ana a tātou ko te 'Atua, e 'ite nei a tātou e ko ta'e haka e'a e te 'Atua i a tātou mai roto i te ūtu'a o te hara 'i te ai e ora rō 'ana tā'ana Poki.
45005011	'E, tako'a, e koa nei a tātou 'o te ai 'i te hora nei 'i roto i te haumārū e noho nei ananake ko te 'Atua hai me'e aŋa era e te tātou Pū'oko Haka Tere ko Ietū Kiritō.
45005012	Hai ⌊'Ātamu⌋, taŋata mau nō e tahi, i ai ai te hara 'i te ao, 'e hai hara i ai ai te mate. Pē ira te mate i ai ai mo te ta'ato'a 'i te ai ko hara tahi 'ana te taŋata.
45005013	Ko ai era 'ana te hara 'i te hora 'ina kai ai 'ā e tahi haka tere iŋa mo ha'atura. Te me'e nō, 'ina he tapa atu i te hara mo ta'e ai o te haka tere iŋa kī i te hape 'e i te ta'e hape o te taŋata.
45005014	Mai te hora o 'Ātamu ki te hora o ⌊Mōtē⌋, te me'e mo te nu'u hara he mate, ka ai atu te rāua hara ta'e he ta'e ha'atura ki te me'e kī e te 'Atua mo aŋa, pa he hara o 'Ātamu, kope pa he kope era mo oho mai ko Ietū Kiritō.
45005015	Te hara o 'Ātamu 'e te me'e va'ai mai e te 'Atua me'e kē me'e kē. Hai hara, pa'i, o te kope mau nō e tahi i mate ai te taŋata. 'E te me'e va'ai mai e te 'Atua hai riva rahi o te taŋata mau nō e tahi ko Ietū Kiritō, he me'e hope'a o te nui-nui mo te riva-riva o te taŋata ta'ato'a.
45005016	Te hara o 'Ātamu me'e kē, 'e te me'e va'ai mai e te 'Atua me'e kē. Te me'e i rava'a mai te hara o 'Ātamu he kī iŋa o te 'Atua pē nei ē: «ko hape 'ā te taŋata», 'e te me'e i rava'a mai te me'e va'ai e te 'Atua, he rāve'a mo kī e ia: «'ina he hape», ka ai atu e rahi rō 'ā te hara.
45005017	Hai hara o te kope mau nō e tahi e mate ena te taŋata ta'ato'a, 'e hai me'e aŋa e te taŋata mau nō e tahi ko Ietū Kiritō, e ai ena te me'e nui-nui. Hai ia, pa'i, e ai ena, i te nu'u ta'ato'a tano ki te mata o te 'Atua, te ora 'āpī 'ina he hope'a ra'a hai riva rahi ō'ona ta'e e 'auhau, 'e a rāua ka haka tere ena 'i muri i a Ietū.
45005018	Hai me'e ta'e tano aŋa e 'Ātamu i ai ai te ūtu'a 'i ruŋa i te taŋata ta'ato'a, 'e hai me'e riva-riva aŋa e Ietū Kiritō i ai ai te rāve'a mo te taŋata ta'ato'a mo kī e te 'Atua: «'ina rāua hape», ki rava'a ai i te ora 'āpī 'ina he hope'a ra'a.
45005019	'O te ta'e ha'atura o te taŋata mau nō e tahi i hara tahi ai te taŋata, 'e 'o te ha'atura o te taŋata mau nō e tahi me'e rahi nō atu taŋata ka ai ena he nu'u e tano rō 'ana ki te mata o te 'Atua.
45005020	Te 'Atua i va'ai ai i te ⌊haka tere iŋa 'a Mōtē⌋ mo aŋi-aŋi e te taŋata he aŋi mau 'ana e rahi rō 'ana te rāua hara. 'E, ka ai atu e rahi rō 'ā te hara, te 'Atua i haka 'ite rō mai: 'ata hau rō atu ki te hara tō'ona riva rahi.
45005021	Te me'e rava'a e te taŋata mai te hara he mate, he ha'ata'a mau rō 'āvai mai te 'Atua. 'E te me'e rava'a mai te riva rahi o te 'Atua he tano ki tō'ona mata 'e he ora 'āpī 'ina he hope'a ra'a hai me'e aŋa era 'i ruŋa i te tātaurō e te tātou Pū'oko Haka Tere ko Ietū Kiritō.
45006001	¿He aha ia te tātou me'e mo kī? ¿He aŋa he oho mau rō 'ai i te me'e ta'e tano mo 'ata haka take'a mai o te 'Atua i tō'ona riva rahi?
45006002	¡Ta'e pē ira! Ko mate 'ā i a tātou te hara. ¿He aha ia a tātou ana noho nō 'i roto i te hara?
45006003	¿Kai 'ite 'ō kōrua i haka moe era i te mana'u 'i ruŋa i a Ietū 'e i papatito era, he riro a tātou 'a Ietū Kiritō, 'e he tu'u pa he me'e: i mate rō 'i muri i a ia?
45006004	'I te papatito e tu'u ena pa he me'e: i mate rō 'e i tanu rō a tātou 'i muri i a Ietū. 'E pa he haka ora iŋa e te 'Atua i a Ietū mai te mate hai pūai nui-nui ō'ona, i haka e'a tako'a ai i a tātou 'i muri i a ia ki ai ai te tātou noho iŋa 'āpī.
45006005	'I te ai i mate rō a tātou 'i muri i te Kiritō hai mate iŋa era ō'ona mo tātou, e 'ite nei a tātou: te 'Atua e ko ta'e va'ai mai i te noho iŋa 'āpī pa he va'ai iŋa era i te ora 'āpī ki a Ietū 'i te hora haka ora i a ia mai te mate.
45006006	Ko 'ite 'ana a tātou: te huru era o tātou o mu'a 'ana ko mate 'ā hora mate era o Ietū 'i ruŋa i te tātaurō. Pē ira i kore ai te pūai o te hara mai ruŋa i a tātou, 'o haka tere haka 'ou i a tātou e te hara.
45006007	E mate ena, pa'i, a tātou, he kore te pūai o te hara mai ruŋa i a tātou.
45006008	'I te ai o tātou ko mate 'ana 'i muri i te Kiritō, e 'ite nei: ananake tātou ko kuā Ietū e noho nei.
45006009	E 'ite tako'a rō 'ana a tātou pē nei ē: i ai ena ko haka ora 'ā e te 'Atua i a Ietū mai te mate, e ko mate haka 'ou ia ki te hora hope'a. 'Ina he pūai toe o te mate 'i ruŋa i a ia.
45006010	I mate ai, pa'i, te Kiritō mo rē mau rō 'āvai ki te pūai o te hara, 'e, hora nei, tō'ona ora iŋa 'āpī mo haka nui-nui mau nō i te 'Atua.
45006011	'E a kōrua, e mana'u pē nei ē: ko mate tako'a 'ā i a kōrua te pūai o te hara, 'e te ora 'āpī o kōrua o te hora nei mo aŋa, hai Ietū Kiritō, i te me'e haŋa o te 'Atua.
45006012	'O ira, 'ina ko ha'ati'a ki te hara mo haka aŋa mo oho nō atu i a kōrua hai me'e ta'e tano pohe e te hakari.
45006013	'Ina ko va'ai i te kōrua hakari ki te hara, 'o riro te hakari he me'e mo aŋa o te me'e ta'e tano. Te me'e o kōrua mo aŋa, pa he taŋata ora haka 'ou mai te mate, he va'ai i a kōrua ki te 'Atua mo haka tere atu, 'e te kōrua hakari pa he me'e mo aŋa o te me'e tī-tika 'i mu'a ō'ona.
45006014	Pē ira e ko ai haka 'ou 'i ruŋa i a kōrua te pūai o te hara. Te kōrua ora, pa'i, 'i te riva rahi o te 'Atua 'e ta'e 'i te ha'atura ki te ⌊haka tere iŋa 'a Mōtē⌋.
45006015	¿He aha ia te tātou me'e mo aŋa 'i te hora nei? ¿He hara he oho rō 'ai 'i te ai o te tātou ora 'i te riva rahi o te 'Atua 'e ta'e 'i te ha'atura ki te haka tere iŋa 'a Mōtē? ¡Ta'e pē ira!
45006016	¿Kai 'ite 'ō kōrua pē nei ē: mo ha'atura mo oho o kōrua ki te me'e e tahi, he riro kōrua he 'ekaravo o rā me'e? He parauti'a te vānaŋa nei ka ai atu he hara 'o he 'Atua te me'e ha'atura o kōrua. Te me'e nō, te hara he me'e ma'u i a kōrua ki te mate, 'e te ha'atura ki te 'Atua he me'e ma'u i a kōrua mo haka tere hai me'e tī-tika.
45006017	'I mu'a 'ā, a kōrua he 'ekaravo o te hara. 'E, māuru-uru ki te 'Atua, hora nei, e ha'atura rō 'ana hai māhatu ki te hāpī parauti'a haka 'ite atu.
45006018	Te 'Atua ko haka e'a 'ā i a kōrua mai roto i te pūai o te hara, 'e ko haka riro 'ā i a kōrua he tāvini 'ā'ana, mo aŋa i te me'e tī-tika 'i mu'a i a ia.
45006019	(E ha'aaura'a atu ena a au hai 'ekaravo he aŋa ri'a-ri'a o kōrua mo aŋi-aŋi i te ŋā me'e nei). 'O ira, pa he va'ai iŋa o kōrua i te hakari mo aŋa i te me'e ta'e tano 'i mu'a 'ā, pē ira tako'a 'ā ana va'ai 'i te hora nei i te hakari mo aŋa i te me'e riva-riva ki te mata o te 'Atua, ki ai ai te kōrua huru 'e te kōrua noho iŋa e tano rō 'ā ki a ia.
45006020	Hora era 'ā he tāvini a kōrua o te hara, 'ina rō atu kōrua he mana'u mo aŋa i te me'e riva-riva ki te mata o te 'Atua.
45006021	'I rā hora, ¿i rava'a rō hō e kōrua i te me'e riva-riva o te hara, me'e haka ha'amā i a kōrua 'i te hora nei 'e ma'u i a kōrua ki te mate?
45006022	A kōrua 'i te hora nei ta'e he tāvini toe o te hara, he tāvini o te 'Atua. Te me'e nei mo te kōrua riva-riva mau 'ā; pē ira he tano he oho te kōrua noho iŋa ki te mata o te 'Atua, 'e, 'i te hora hope'a, he rava'a i te ora 'āpī 'ina he hope'a ra'a va'ai e ia.
45006023	Te me'e va'ai mai e te hara he mate, he ha'ata'a mau rō 'āvai mai muri i te 'Atua. 'E te me'e va'ai mai e te 'Atua he ora 'āpī 'ina he hope'a ra'a 'i muri i a ia 'i te ai o tātou 'a Ietū Kiritō, Pū'oko Haka Tere o tātou.
45007001	E te taina, ko 'ite riva-riva 'ana a kōrua o ruŋa i te ⌊haka tere iŋa 'a Mōtē⌋ 'e, ko 'ite tako'a 'ā: 'ina e tahi pūai o te haka tere iŋa nei 'i ruŋa i te taŋata mate.
45007002	Pē nei te aura'a: te vi'e ⌊hāipo-ipo⌋ ki te taŋata e tahi he vi'e mau rō 'ai o rā taŋata 'i te hora e ora nō 'ā. 'E, mo mate o rā kenu, ta'e rā vi'e vi'e hāipo-ipo toe.
45007003	Mo noho ki te rua taŋata e ora nō 'ā tā'ana kenu, e tai'ata 'ā. 'E, mo mate, e tano nō rā vi'e mo hāipo-ipo haka 'ou ki te rua taŋata, 'e ta'e e tai'ata 'ā 'i te ai ta'e a ia he vi'e hāipo-ipo toe.
45007004	Pē ira tako'a a kōrua, e te taina ō'oku ē. 'Ina he pūai toe o te haka tere iŋa 'a Mōtē 'i ruŋa i a kōrua. I mate era a Ietū mo tātou, ko mate tako'a 'ā a tātou 'i muri. Pē ira i kore ai te pūai o rā haka tere iŋa mai ruŋa i a tātou, 'e 'i te hora nei te me'e i a tātou he pūai o te kope ora haka 'ou mai era mai te mate mo aŋa o tātou i te me'e haŋa o te 'Atua.
45007005	Hora era 'i roto i te hara 'ana a tātou, te aŋa o te haka tere iŋa 'a Mōtē he haka poreko 'i roto i a tātou rauhuru atu mana'u ta'e tano, 'e te me'e mau nō i rava'a mai rā ŋā me'e he mate.
45007006	'E hora nei, 'ina he pūai toe o te haka tere iŋa 'a Mōtē 'i ruŋa i a tātou. Ko tano 'ana ia a tātou 'i te hora nei mo aŋa i te me'e haŋa o te 'Atua, ta'e 'ō hai oho iŋa tuai ha'atura ki te haka tere iŋa 'a Mōtē, hai oho iŋa 'āpī hā'ū'ū mai e te ⌊Vārua Maitai⌋.
45007007	¿Ka kī 'ō te haka tere iŋa era 'a Mōtē me'e rake-rake? ¡Ta'e pē ira! 'Āhani 'ina he haka tere iŋa era 'a Mōtē, e ko 'ite mai he aha te me'e he hara, te aura'a, e ko 'ite mai he aha te me'e he nou-nou 'āhani i ta'e haka 'ite mai: «'Ina ko nou-nou».
45007008	Mo ta'e ai, pa'i, o te haka tere iŋa mo ha'atura, te hara he me'e mate. Te 'ati nō, he to'o mai e te huru hara ō'oku i te roŋo nei «'ina ko nou-nou», he haka poreko 'i roto i a au i te nou-nou mo te me'e rahi nō atu me'e.
45007009	'I te hora kai 'ite 'ana a au o ruŋa i te haka tere iŋa 'a Mōtē e riva-riva rō 'ana a au e noho era, ki tō'oku mana'u. 'E, i 'ite era a au o ruŋa, 'i rā hora i aŋi-aŋi iho ai e au he taŋata hara 'ō tū au era
45007010	'e e 'ava-'ava rō 'ana e noho era mai te 'Atua. Pē ira, te haka tere iŋa nei 'a Mōtē, he me'e mo ma'u i a tātou a te ara o te ora, i riro ai he me'e mo ma'u i a tātou ki te mate.
45007011	Pē nei te aura'a: ko to'o mai 'ā e te huru hara o te taŋata i te haka tere iŋa 'a Mōtē, ko ha'ariro 'ā pa he me'e 'ā'ana, mo reo-reo mai pē nei ē: mo ha'atura ō'oku ki rā haka tere iŋa, he rava'a e au i te ora 'āpī 'ina he hope'a ra'a. 'E, i hope'a ai, hai rā haka tere iŋa mau 'ā, i ha'ata'a ai i a au mai muri i te 'Atua 'i te ta'e rava'a e au mo ha'atura tahi.
45007012	Te parauti'a mau, te haka tere iŋa 'a Mōtē 'e te roŋo hā'aki o ruŋa he me'e riva-riva, tano 'e hope'a o te mo'a.
45007013	¿Te kī ia: o te me'e riva-riva nei i ma'u i a au ki te mate? ¡Ta'e pē ira! O te huru hara o tātou te ma'u i a tātou ki te mate, 'e i me'e ai hai me'e riva-riva. Hai haka tere iŋa, pa'i, 'a Mōtē e aŋi-aŋi ena i te taparahi-ta'ata o te me'e ena he hara.
45007014	A tātou e 'ite rō 'ana: te haka tere iŋa 'a Mōtē me'e riva-riva, he me'e va'ai e te Vārua o te 'Atua. 'E a au pa he taŋata 'ina ō'oku pūai 'i mu'a o te hara. E tu'u rō 'ana a au pa he 'ekaravo o te hara.
45007015	E tano rō 'ā te mahana e māere rō 'ana a au i tā'aku me'e aŋa. 'Ina, pa'i, a au he aŋa i tā'aku me'e riva-riva haŋa mo aŋa. He me'e hope'a o tō'oku ta'e haŋa tā'aku me'e aŋa.
45007016	'I te ta'e haŋa ō'oku mo aŋa i te me'e ta'e tano aŋa e au, e take'a ena pē nei ē: e pe'e rō 'ana a au ki te haka tere iŋa 'a Mōtē, 'e e 'ite rō 'ana e au me'e riva-riva.
45007017	'E ta'e ko au toe te me'e aŋa i rā me'e, he huru hara nei o roto i a au.
45007018	Ko 'ite 'ana a au 'ina he me'e riva-riva poreko mai roto i tō'oku huru hara. Ka haŋa atu, pa'i, a au mo aŋa i te me'e riva-riva, 'ina ō'oku pūai mo aŋa i rā me'e.
45007019	'Ina a au he aŋa i te me'e riva-riva haŋa e au mo aŋa. He me'e rake-rake ta'e haŋa e au mo aŋa tā'aku me'e aŋa.
45007020	Mo aŋa ia ō'oku i te me'e 'ina e au he haŋa, ta'e ko au toe ia te me'e aŋa i rā me'e, he huru hara nei o roto i a au.
45007021	Hora nei ko aŋi-aŋi 'ana e au: ka haŋa atu a au mo aŋa i te me'e riva-riva, te me'e rava'a nō mo aŋa he me'e rake-rake.
45007022	Hai māhatu a au e haŋa nei ki te ⌊haka tere iŋa o te 'Atua haka pāpa'i ki a Mōtē⌋.
45007023	Ka ai atu pē ira, 'i roto i a au te me'e haka tātake i tō'oku mana'u riva-riva: he huru hara o roto ō'oku, ma'u i a au pa he taŋata puru 'ā'ana.
45007024	¡Ko te 'ati 'ō i a au! ¿Mā 'ai au e haka e'a mai roto i te rima o te huru hara ma'u i a au ki te mate?
45007025	Mo te 'Atua mau nō e haka e'a hai Ietū Kiritō, he Pū'oko Haka Tere o tātou, 'e ki a ia a au e māuru-uru nei. Hora nei e aŋi-aŋi riva-riva rō 'ana e au: tā'aku me'e haŋa he ha'atura ki te haka tere iŋa o te 'Atua haka pāpa'i ki a Mōtē, 'e, 'i te me'e 'ina ō'oku pūai, he ha'atura nō tā'aku aŋa ki te hara.
45008001	Hora nei 'ina he ūtu'a toe mo tātou mo te nu'u 'a Ietū Kiritō, nu'u ⌊haka moe i te mana'u⌋ 'i ruŋa i a ia,
45008002	'i te me'e era te Vārua Maitai, va'ai i te ora ki te nu'u 'a Ietū Kiritō, haka tere i a tātou 'i te hora nei, ko haka e'a 'ana i a tātou mai roto i te pūai o te hara ma'u i a tātou ki te mate.
45008003	Te 'Atua ko aŋa 'ā i te me'e ta'e rava'a e te ⌊haka tere iŋa 'a Mōtē⌋ mo aŋa, 'i te pūai kore o te taŋata. Ko haka kore 'ā i te pūai o te hara mai ruŋa i te taŋata hai uŋa mai i tā'ana Poki pa he taŋata 'e pa he tūtia mo 'amo e tō'ona hakari i te ūtu'a o te tātou hara.
45008004	I aŋa ai i te me'e nei ki tano ai a tātou, te nu'u ta'e haka tere haka 'ou hai mana'u taŋata, haka tere hai Vārua Maitai, mo ha'atura ki te me'e kī 'i ruŋa i te haka tere iŋa 'a Mōtē.
45008005	Te nu'u haka tere i a rāua hai mana'u taŋata, te me'e haŋa mau nō mo aŋa he me'e ta'e tano. 'E te nu'u haka tere hai Vārua Maitai, te me'e haŋa mau nō mo aŋa he me'e o te Vārua Maitai.
45008006	Te nu'u aŋa i te me'e ta'e tano, te me'e mo rava'a he mate. 'E te nu'u aŋa i te me'e haŋa o te Vārua Maitai, te me'e mo rava'a he haumārū 'e he ora 'ina he hope'a ra'a.
45008007	Te nu'u haka tere i a rāua hai mana'u taŋata, he nu'u riri mo te 'Atua. Te nu'u nei 'ina he haŋa mo ha'atura ki te ⌊haka tere iŋa o te 'Atua haka pāpa'i ki a Mōtē⌋, 'e, tako'a, 'ina mau 'ā e ko rava'a e rāua mo ha'atura.
45008008	Te nu'u haka tere i a rāua hai mana'u taŋata e ko rava'a, ki te hora hope'a, mo haka koa i te 'Atua.
45008009	'E, a kōrua 'ina he haka tere haka 'ou hai mana'u taŋata; e haka tere ena hai Vārua Maitai 'o te ai nā 'i roto i a kōrua te Vārua o te 'Atua. Te nu'u 'ina he Vārua o te ⌊Kiritō⌋ o roto i a rāua, ta'e o te Kiritō.
45008010	'E, mo ai rō o te Kiritō 'i roto i a kōrua, he ora te kōrua vārua. Ko haka tano 'ana, pa'i, e te 'Atua i a kōrua ki tō'ona mata, ka ai atu e mate rō te kōrua hakari, he ūtu'a o te hara.
45008011	Mo ai nā 'i roto i a kōrua te Vārua o te 'Atua haka ora i a Ietū mai te mate, mā'ana tako'a e haka ora i te kōrua hakari mai te mate hai Vārua ō'ona 'i roto o kōrua.
45008012	'O ira, e te taina ē, e ai rō 'ana te tātou me'e mo aŋa, 'e rā me'e ta'e he aŋa he oho i te me'e pohe nō e te hakari.
45008013	Mo noho mo aŋa o kōrua i nā me'e, he mate kōrua 'e he ha'ata'a mau rō 'āvai mai muri i te 'Atua. 'E, mo ta'e ha'atura haka 'ou o kōrua ki te me'e pohe nō e te hakari hai hā'ū'ū o te Vārua Maitai, te me'e mo rava'a he ora 'āpī 'ina he hope'a ra'a.
45008014	Te nu'u ta'ato'a haka tere e te Vārua Maitai, he ŋā poki o te 'Atua.
45008015	Te Vārua va'ai mai e te 'Atua ta'e he vārua haka riro i a tātou he 'ekaravo ri'a-ri'a 'i te kope haka aŋa i a ia, he Vārua haka riro i a tātou he ŋā poki o te 'Atua. Hai ia e kī ena a tātou ki te 'Atua: «¡E koro ō'oku ē!».
45008016	O te Vārua mau nei 'ā te haka 'ite mai ki a tātou pē nei ē: he ŋā poki tātou o te 'Atua.
45008017	'E, 'i te me'e era he ŋā poki tātou o te 'Atua, mo tātou tako'a te hauha'a ena ka va'ai ena e te 'Atua ki a Ietū, hauha'a hōrea e te 'Atua mo tā'ana ŋā poki. Te me'e nō, e ha'aoroma'i tātou, 'i te hora nei, i te 'ati topa mai 'o te ai o tātou 'ā'ana, ki ai ai a tātou, pe mu'a ka oho ena, 'i roto i tō'ona nui-nui, te aura'a, ki ai tako'a ai i a tātou tō'ona huru riva.
45008018	Ki tō'oku mana'u, te 'ati 'amo e tātou 'i te hora nei ta'e 'ā he me'e ki te me'e hope'a o te nui-nui ka take'a ena e tātou pe mu'a ka oho ena.
45008019	'E te me'e ta'ato'a aŋa e te 'Atua ko te tiaki iŋa 'ana ki te hora mo haka take'a e ia: he ŋā poki tātou 'ā'ana,
45008020	'o te ai te me'e ta'ato'a aŋa e te 'Atua i haka ūtu'a tako'a rō 'i te hora haka ūtu'a i a ⌊'Ātamu⌋, 'e 'ina he ai haka 'ou pa he me'e haŋa e te 'Atua. 'E ta'e he me'e i haŋa e rā ŋā me'e, he me'e i haka rē e te 'Atua mo topa pē ira. 'E, ka ai atu pē ira, ko te noho iŋa 'ana te me'e kī e ia:
45008021	he haka kore i te 'ati mai ruŋa ki ai tako'a ai mo rā ŋā me'e te ora 'āpī nui-nui ena i te ŋā poki o te 'Atua.
45008022	Ko 'ite 'ana, pa'i, a tātou: 'ātā ki te hora nei te me'e ta'ato'a aŋa e te 'Atua e 'au-auē rō 'ana 'i te mamae pa he vi'e 'i te hora poreko o te poki.
45008023	'E ta'e ko rāua nō te me'e māui-ui pē ira, ko tātou tako'a, he nu'u haka moe i te mana'u 'i ruŋa i a Ietū, ka ai atu i a tātou te Vārua Maitai, he me'e ra'e i va'ai mai o te me'e mo va'ai mai e te 'Atua. 'I roto i a tātou e taŋi nei ki te hora mo haka take'a e te 'Atua: he ŋā poki mau 'ā 'ā'ana 'e he haka e'a e ia i te tātou hakari mai roto i te 'ati.
45008024	Ko te ŋā me'e nei te me'e tiaki e tātou mai te hora haka moe i te mana'u 'i ruŋa i a Ietū. 'Āhani i a tātou te ŋā me'e nei, 'ina e ko tiaki haka 'ou. ¿Ko ai, pa'i, te kope tiaki ki te me'e ko ai era 'ana?
45008025	I ai ena e tiaki 'ana a tātou ki te me'e 'ina kai topa mai 'ā, ki tiaki ki oho nō ia tātou koia ko ha'aoroma'i hai pūai.
45008026	He kore o te tātou pūai, e hā'ū'ū mai ena te Vārua Maitai. 'E, 'i te ta'e 'ite o tātou pē hē ana pure, 'ā'ana mau 'ā te ani ki te 'Atua mo tātou hai taŋi, taŋi ena 'ina he vānaŋa mo ha'aaura'a.
45008027	'E, te 'Atua, kope 'ite i te huru o te māhatu o te taŋata, ko 'ite 'ana he aha te me'e ani e te Vārua Maitai 'o te ai e ani 'ana e te Vārua Maitai ki te me'e haŋa e te 'Atua mo te taŋata haka moe i te mana'u 'i ruŋa i a Ietū.
45008028	Ko 'ite 'ana a tātou pē nei ē: te 'Atua e haka tano tahi rō 'ana i te me'e mo te riva-riva o te nu'u haŋa ki a ia, nu'u ha'ata'a e te 'Atua tano ki te me'e haŋa e ia mo rāua.
45008029	Te mana'u, pa'i, ō'ona mo rāua mai mu'a 'ā: mo ai o te māhatu pa he māhatu o tā'ana Poki, ki ai ai rā Poki he 'atariki o te me'e rahi nō atu taina.
45008030	Ki te nu'u ha'ata'a e te 'Atua mā'ana i kī rō mo haka moe i te mana'u 'i ruŋa i a ia. 'E ta'e nō ko te me'e ena, i haka tano rō i a rāua ki tō'ona mata 'e i hōrea rō pē nei ē: pe mu'a ka oho ena a rāua 'i roto i tō'ona nui-nui, te aura'a, i a rāua tako'a te huru riva ō'ona.
45008031	'Ina ia he vānaŋa toe mo kī. I ai rō nei te 'Atua 'i te tātou pā'iŋa, 'ina e tahi kope mo rē mai ki a tātou.
45008032	I ai era i va'ai nō mai i tā'ana Poki mo mate mo tātou, ¿pē hē ia ana ta'e va'ai tako'a mai i te me'e ta'ato'a?
45008033	¿Ko ai ia te kope mo tuhi i te hape o te nu'u ha'ata'a e te 'Atua? 'Ā'ana, pa'i, te haka tano i a rāua ki tō'ona mata.
45008034	¿Mā 'ai e kī i te ūtu'a mo rāua? Ko Ietū Kiritō, pa'i, te me'e i mate mo rāua koia ko ora mai te mate 'e 'ai te pā'iŋa mata'u o te 'Atua e noho ena e ani 'ana mo tātou.
45008035	I ai era pē ira, ¿he aha te me'e mo haka kore i te haŋa o Ietū Kiritō mai ruŋa i a tātou? ¿He mamae? ¿He 'ati? ¿He tōtōā e te nu'u? ¿He maruaki? ¿He oŋe o te kahu? ¿He topa o te me'e rake-rake 'o he mate 'i te rima o te rua?
45008036	Te 'ati tu'u pa he ŋā 'ati nei e topa tā'ue rō mai pēaha ki a tātou. Nā, pa'i, e hā'aki rō 'ana 'i ruŋa i te ⌊Pāpa'i Mo'a⌋ pē nei ē: «'O te ai o mātou 'ā'au, paurō te mahana he oho nō mai te aŋa o te taŋata mo tiŋa'i i a mātou; 'e, ko ha'ariro 'ā i a mātou he māmoe mo ma'u mo tiŋa'i».
45008037	Ka ai atu e topa rō mai 'ana te ŋā 'ati ta'ato'a nei, 'ina he rē mai ki a tātou; e e'a nei, pa'i, a tātou hai koa mai roto i te 'ati hai pūai o te kope haŋa rahi mai.
45008038	'E hora nei, ko aŋi-aŋi riva-riva 'ana e au pē nei ē: 'ina e tahi me'e mo haka kore i te haŋa o te 'Atua mai ruŋa i a tātou. 'Ina e ko haka kore e te mate 'e e te ora, e te merahi 'e e te tātane, e te me'e o te hora nei 'e e te me'e pe mu'a ka oho ena,
45008039	e te me'e o te kona hope'a o te ruŋa nui 'e e te me'e o te kona hope'a o te raro nui, 'e e te tētahi atu me'e aŋa e te 'Atua. 'Ina mau 'ā e tahi me'e mo haka kore mai ruŋa i a tātou i te haŋa o te 'Atua haka take'a mai hai Ietū Kiritō, he Pū'oko Haka Tere o tātou.
45009001	Pa he taŋata haka moe au i te mana'u 'i ruŋa i a Ietū Kiritō, he parauti'a tā'aku me'e nei ka kī atu ena, ta'e he reo-reo. O te ⌊Vārua Maitai⌋ te 'ata haka aŋi-aŋi mai he parauti'a mau 'ā tō'oku mana'u:
45009002	ka pō ka 'ōtea e ma'u nei a au i te māui-ui 'i roto i tō'oku māhatu
45009003	mo tō'oku taina he itaraera. 'Āhani hai va'ai ō'oku i a au mo haka ūtu'a e te 'Atua, 'e hai ha'ata'a ō'oku i a au mai te ⌊Kiritō⌋ he riva a au mo hā'ū'ū ki a rāua mo ⌊haka moe i te mana'u⌋ 'i ruŋa i a Ietū, ko me'e era 'ana e au.
45009004	A rāua, pa'i, he hakaara tako'a o Hākovo, kī tako'a ko ⌊Itaraera⌋. I ha'ata'a tako'a rō, pa'i, i a rāua e te 'Atua mo ŋā poki 'ā'ana. Ki a rāua i haka take'a ai i te 'ana-'ana o tō'ona pūai, 'e i haka 'ite ai e ha'amaitai rō. Ki a rāua tako'a i va'ai ai i te ⌊haka tere iŋa 'a Mōtē⌋, 'e pē ira 'ā i te rāve'a pē hē ana mo'a 'e ana ha'amuri ki te 'Atua, 'e i te hōrea mo rāua.
45009005	Ko rāua te hakaara o te tātou tupuna, 'e mai i a rāua i poreko ai te Kiritō. A ia, pa'i, he 'Atua o te me'e ta'ato'a 'e ki a ia ana ha'ahana-hana 'ātā ki te hope'a ra'a. ⌊'Āmene⌋.
45009006	Ka ai atu me'e rahi nō atu nu'u ⌊hūrio⌋ i ta'e haŋa ki te Kiritō, e ko tano a tātou mo kī 'ina kai haka tano te 'Atua i te hōrea kī era ki a rāua. Tā'aku kī: ta'e ta'ato'a hakaara o Itaraera, te aura'a, o Hākovo, he itaraera parauti'a.
45009007	'E ta'e ta'ato'a hakaara o 'Aparahama he ŋā poki parauti'a 'ā'ana ki te mata o te 'Atua. Ko kī era 'ana, pa'i, e ia: «Te hakaara parauti'a ō'ou mai i a Ita'ata ka e'a ena».
45009008	Pē ira 'ana te ŋā poki o te 'Atua. Ta'e ta'ato'a taŋata he ŋā poki parauti'a 'ā'ana. Te ŋā poki parauti'a mau o te 'Atua he ŋā poki poreko mai tā'ana hōrea, he nu'u haka moe i te mana'u 'i ruŋa i te me'e hōrea e ia, pa he poreko iŋa o Ita'ata he haka moe o ⌊'Aparahama⌋ i tō'ona mana'u 'i ruŋa i te hōrea kī e te 'Atua.
45009009	Pē nei, pa'i, i hōrea ai e te 'Atua ki a 'Aparahama: «Matahiti ena, 'e 'i roto i te ŋā 'āva'e nei 'ā, ka hoki mai nei au, ko poreko 'ana te poki o kōrua ko Tara».
45009010	'E ta'e hai ha'aaura'a nō nei o 'Aparahama e take'a ena pē hē te 'Atua e ha'ata'a ena i tā'ana nu'u. Te hauā poreko era 'a Rēveka mai te tātou tupuna ko Ita'ata i haka ara mai ai.
45009011	'E, 'i te hora kai poreko 'ana rā ŋā poki 'e kai aŋa 'ā i te me'e tano 'e i te me'e ta'e tano, i haka 'ite rō ai e te 'Atua ki a Rēveka pē nei ē: «Te 'atariki e tāvini rō ki te haŋupotu», he haka tano iŋa ki te me'e hā'aki 'i ruŋa i te ⌊Pāpa'i Mo'a⌋ pē nei ē: «I haŋa rahi rō a au ki a ⌊Hākovo⌋ 'e i ta'e haŋa rō a au ki a ⌊Etaū⌋». Hai me'e nei e 'ite nei e tātou e ai rō 'ana te parau o te 'Atua mo ha'ata'a i te taŋata mā'ana tano ki tā'ana me'e mana'u mo aŋa 'e 'ina he tapa atu i te me'e aŋa e rāua.
45009014	I ai ena pē ira, ¿ka kī 'ō e aŋa 'ana te 'Atua i te me'e ta'e tano? ¡Ta'e pē ira!
45009015	Te 'Atua i haka 'ite rō ki a Mōtē pē nei ē: «E hā'ū'ū rō a au i te nu'u haŋa e au mo hā'ū'ū, 'e e haka 'aroha rō a au i te nu'u haŋa e au mo haka 'aroha».
45009016	Te aura'a: ta'e hai haŋa 'o hai me'e aŋa e te taŋata e ha'ata'a ena e te 'Atua i te taŋata mā'ana, hai haŋa mau 'ā ō'ona.
45009017	'I ruŋa i te Pāpa'i Mo'a i kī ai te 'Atua ki te 'ariki o Ehipto: «I haka 'ariki ai a au i a koe mo haka take'a ō'oku 'i ruŋa i a koe i tō'oku pūai 'e mo haka take'a ki te taŋata ta'ato'a ko ai a au».
45009018	Hai me'e nei e 'ite ena e tātou: te nu'u haŋa e te 'Atua mo haka 'aroha, he haka 'aroha, 'e te nu'u haŋa mo haka hio-hio i te mana'u, he haka hio-hio e ia i te mana'u.
45009019	Mo ai pē ira, ¿he aha ia te 'Atua e riri ena 'i te hape o te taŋata? 'Ina, pa'i, e tahi kope mo huri i te me'e haŋa o te 'Atua.
45009020	'E, ¿ko ai a tātou te taŋata mo 'ui iŋa ki te 'Atua o ruŋa i te me'e haŋa 'e aŋa e ia? ¿Ka kī 'ō e tano rō mo kī e te pani aŋa hai 'ō'one ki te kope aŋa i a ia pē nei ē: «¿He aha koe i aŋa mai ai i a au pē nei?»?
45009021	Te kope aŋa me'e hai 'ō'one i a ia te parau mo aŋa i tā'ana me'e nō era 'ā'ana i haŋa, 'e mai te 'apa 'ō'one mau nō e tahi e tano nō mo aŋa e tahi pani riva-riva mo te mahana ŋoŋoro 'e i te pani haka 'ou e tahi mo te tētahi mahana.
45009022	Pē ira tako'a, i te 'Atua te parau mo aŋa i tā'ana me'e i haŋa. I haŋa rō mo haka take'a i tō'ona riri 'e i tō'ona pūai ki te taŋata. 'E, ka ai atu pē ira, i ha'aoroma'i nō hai haumārū i te nu'u haka riri i a ia, he nu'u e tano mau rō 'ā mo haka ūtu'a.
45009023	I haŋa tako'a rō mo haka take'a i te nui-nui o tō'ona riva rahi 'i ruŋa i a tātou, he nu'u e haka 'aroha rō 'ana e ia. 'E, ko haka riva-riva era 'ā e te 'Atua mo ai o tātou pe mu'a ka oho ena 'i roto i tō'ona nui-nui, te aura'a, mo ai tako'a i a tātou te huru riva ō'ona.
45009024	A tātou ta'ato'a, pa'i, he nu'u ha'ata'a mā'ana ka hūrio 'e ka ta'e hūrio.
45009025	Pa he kī iŋa 'i ruŋa i te puka pāpa'i e te perofeta era ko 'Ōtea: «Ki te nu'u era ta'e he nu'u 'ā'aku ka kī ena e au he nu'u 'ā'aku. 'E ki te kope ta'e haŋa era e au, ka kī ena: “E haŋarahi 'ā'aku ē”.
45009026	'E 'i te kona kī mau era 'ā: “Ta'e kōrua he taŋata 'ā'aku”, ka kī ena: “He ŋā poki o te 'Atua ora a kōrua”».
45009027	'E i kī rō e te perofeta era ko 'Itaia o ruŋa i te itaraera: «Ka ai atu pa he rahi o te 'one o te vaikava te hakaara o Itaraera, te aura'a, o Hākovo, nu'u ta'e rahi te nu'u ka e'a ena mai roto i te ūtu'a o te hara.
45009028	E ko roa, pa'i, te 'Atua he haka tano i tā'ana me'e ta'ato'a kī mo aŋa 'i ruŋa i te henua».
45009029	Pa he kī iŋa tako'a e 'Itaia 'i mu'a 'ā: «'Āhani i ta'e haka rē mai hai hakaara e te 'Atua, i a ia te pūai ta'ato'a, hora nei ko ŋaro tahi era 'ana a tātou pa he nu'u o ⌊Tōroma⌋ 'e o ⌊Kōmora⌋».
45009030	¿He aha ia te tātou me'e mo kī o ruŋa i te ŋā me'e ta'ato'a nei? Hai haka moe i te mana'u 'i ruŋa i a Ietū, te 'Atua i haka tano ai ki tō'ona mata i te nu'u ta'e he hūrio, nu'u ta'e kimi i te rāve'a mo tano o rāua ki tō'ona mata.
45009031	'E te nu'u hūrio u'i i te rāve'a mo tano o rāua ki te mata o te 'Atua hai ha'atura ki te haka tere iŋa 'a Mōtē, 'ina kai rava'a i rā me'e.
45009032	¿He aha i ta'e rava'a ai? He ta'e haka moe i te mana'u 'i ruŋa i te 'Atua. Te me'e aŋa he haka noho i te mana'u 'i ruŋa i te me'e aŋa e rāua mo haka koa i te 'Atua. 'O ira i tu-tuki ai ki te «mā'ea era mo tu-tuki»
45009033	mā'ea hā'aki 'i ruŋa i te Pāpa'i Mo'a: «He haka rē a au i te mā'ea e tahi 'i te kona era ko ⌊Tione⌋, mā'ea 'i ruŋa ka tu-tuki ena me'e rahi nu'u. Kope haka moe i tō'ona mana'u 'i ruŋa, ki te hora hope'a e ko mana'u ko hape 'ana 'ō a ia 'o te haka moe i te mana'u 'i ruŋa i rā mā'ea».
45010001	E te taina, te me'e hope'a 'ā'aku o te haŋa e pure nei ki te 'Atua: mo e'a o tō'oku taŋata he itaraera mai roto i te ūtu'a o te hara 'e mo rava'a i te ora 'āpī 'ina he hope'a ra'a.
45010002	Te parauti'a, e kimi rō 'ana mo tano o rāua ki te mata o te 'Atua; te 'ati nō, ta'e a roto i te ara parauti'a o te 'Atua.
45010003	Mo rāua, pa'i, ta'e he parauti'a te rāve'a va'ai e te 'Atua mo tano o te taŋata ki tō'ona mata. 'O ira e aŋa ena hai rāve'a mau 'ana o rāua, 'e 'ina he haŋa ki te rāve'a va'ai e te 'Atua.
45010004	Te haŋa: he haka tano e te 'Atua i a rāua ki tō'ona mata hai ha'atura o rāua ki te ⌊haka tere iŋa 'a Mōtē⌋. 'E te parauti'a mau, hai tu'u iŋa mai era o Ietū Kiritō i kore ai te hauha'a o te me'e ena he ha'atura ki rā haka tere iŋa mo tano o te taŋata ki te mata o te 'Atua. Hora nei taŋata nō era mo ⌊haka moe i te mana'u⌋ 'i ruŋa i a Ietū e tano rō 'ā ki te mata o te 'Atua.
45010005	E ai rō 'ana te me'e i haka pāpa'i e te 'Atua ki a Mōtē o ruŋa i te me'e he tano o te taŋata ki tō'ona mata hai ha'atura ki te haka tere iŋa 'a Mōtē e kī ena pē nei ē: «Te kope ha'atura i te me'e ta'ato'a hā'aki o ruŋa i rā haka tere iŋa, 'ātā i te me'e hope'a o te 'iti-'iti, he rava'a i te ora 'āpī 'ina he hope'a ra'a».
45010006	'E e ai tako'a rō 'ana te me'e i haka pāpa'i e te 'Atua o ruŋa i te me'e he tano o te taŋata ki tō'ona mata hai haka moe i te mana'u 'i ruŋa i te ⌊Kiritō⌋, 'e o rā me'e te haka 'ite mai: me'e ta'e aŋarahi te ai ō'ou e tano rō 'ā ki te mata o te 'Atua hai haka moe i te mana'u 'i ruŋa i te Kiritō. Pē nei i pāpa'i ai: «'Ina koe ko kī 'i roto i a koe: “Mo haka moe ō'ou i tu'u mana'u 'i ruŋa i te Kiritō, e iri 'i ra'e e tahi kope ki te raŋi mo haka topa mai o te Kiritō mo haka 'ite atu i tā'ana roŋo”.
45010007	'E 'ina tako'a koe ko kī 'i roto i a koe: “Mo haka moe ō'ou i tu'u mana'u 'i ruŋa i te Kiritō, e topa 'i ra'e e tahi kope ki raro atu era ki te kona o te nu'u mate mo haka e'a mai i te Kiritō mo haka 'ite atu i tā'ana roŋo”».
45010008	Te me'e mau nō 'ā'au mo mana'u: «Te roŋo o te 'Atua nā 'i muri i a koe mau 'ā: 'i roto i tu'u māhatu 'e 'i roto i tu'u haha». Te roŋo nei ko te me'e ena: e haka moe te mana'u 'i ruŋa i a Ietū, he me'e nei o mātou e haka 'ite e oho nei.
45010009	Mo kī ō'ou 'i mu'a i te taŋata: a Ietū he Pū'oko Haka Tere ō'ou, 'e mo mana'u ō'ou hai māhatu: te 'Atua i haka ora rō i a Ietū mai te mate, he e'a ia koe mai roto i te ūtu'a o te hara 'e he rava'a i te ora 'āpī 'ina he hope'a ra'a.
45010010	Pē nei te aura'a: hai haka moe parauti'a ō'ou i te mana'u 'i ruŋa i a Ietū, te 'Atua he haka tano i a koe ki tō'ona mata, 'e hai kī ō'ou 'i mu'a i te taŋata: a Ietū Kiritō he Pū'oko Haka Tere ō'ou, he haka e'a e te 'Atua i a koe mai te ūtu'a o te hara 'e he va'ai atu i te ora 'āpī 'ina he hope'a ra'a.
45010011	E kī rō 'ana, pa'i, 'i ruŋa i te ⌊Pāpa'i Mo'a⌋ pē nei ē: «Te kope haka moe i te mana'u 'i ruŋa i te Kiritō, ki te hora hope'a e ko mana'u ko hape 'ana 'ō 'o te haka moe i te mana'u 'i ruŋa i a ia».
45010012	Te me'e nei ta'e mo te nu'u ⌊hūrio⌋ nō, mo te nu'u ta'e he hūrio tako'a. A Ietū, pa'i, he Pū'oko Haka Tere o te ta'ato'a, 'e tō'ona riva rahi 'i ruŋa i te taŋata ta'ato'a ani ki a ia.
45010013	Pē nei, pa'i, e kī ena 'i ruŋa i te Pāpa'i Mo'a: «Ta'ato'a nu'u ani ki te 'Atua mo haka 'aroha i a rāua, he haka e'a e ia mai roto i te ūtu'a o te hara 'e he va'ai i te ora 'āpī 'ina he hope'a ra'a».
45010014	Te me'e nō, ¿pē hē ia ana ani te nu'u mo ai 'ina he haka moe i te rāua mana'u 'i ruŋa i a Ietū? 'E ¿pē hē ana haka moe i te rāua mana'u 'i ruŋa mo ai 'ina he 'ite e tahi me'e o ruŋa i a ia? 'E ¿pē hē ana 'ite o ruŋa i a ia, mo ai 'ina he taŋata haka 'ite o ruŋa?
45010015	'E ¿pē hē ana haka 'ite ana oho i te roŋo riva-riva o te 'Atua mo ai 'ina he uŋa i te kope mo haka 'ite? E hā'aki rō 'ana, pa'i, 'i ruŋa i te Pāpa'i Mo'a pē nei ē: «¡Ko te koa 'ō i te me'e he tu'u mai o te nu'u e ma'u rō 'ana i te roŋo riva-riva o te 'Atua!».
45010016	Ka ai atu pē ira, ta'e ta'ato'a taŋata e haŋa rō 'ā ki te roŋo riva-riva o te 'Atua. Pa he me'e kī e te perofeta era ko 'Itaia: «E te 'Atua, nu'u ta'e rahi te nu'u haka noho i te rāua mana'u 'i ruŋa i te me'e haka 'ite e mātou».
45010017	Te me'e nō, mo haka moe e tahi kope i tō'ona mana'u 'i ruŋa i te Kiritō, e ŋaro'a 'i ra'e i te roŋo parauti'a o ruŋa; 'e mo ŋaro'a i rā roŋo, e haka 'ite e te nu'u.
45010018	Tā'aku 'ui ia: ¿'Ina 'ō pēaha kai ŋaro'a e te nu'u hūrio i te roŋo riva-riva o te 'Atua? I ŋaro'a rō. E kī rō 'ana, pa'i, 'i ruŋa i te Pāpa'i Mo'a pē nei ē: «Te re'o o te ma'uroŋo ko tu'u 'ā ki te kona ta'ato'a, 'ātā ki te kona hope'a o te ao».
45010019	'E tā'aku 'ui haka 'ou: ¿'Ina 'ō pēaha te itaraera kai aŋi-aŋi riva-riva i te rāua me'e ŋaro'a era? I aŋi-aŋi rō. Te me'e nō, kai haŋa a rāua mo ha'atura. O ruŋa i pāpa'i ai e Mōtē i haka 'ite e te 'Atua pē nei ē: «E haka mākota rō e au i a kōrua mo te nu'u ta'e he hūrio, 'e e haka riri rō e au mo te nu'u ta'e 'ite o ruŋa i a au».
45010020	I pāpa'i tako'a rō e te perofeta era ko 'Itaia pē nei ē: «Te nu'u ta'e kimi mai, i rava'a rō i a au; 'e te nu'u ta'e 'ui o ruŋa ō'oku, ki a rāua a au i haka take'a ai i a au».
45010021	'E mo te itaraera i kī tako'a ai e te 'Atua i haka pāpa'i ki a 'Itaia: «Te aŋa nō 'ā'aku he haka toro i tō'oku rima ki te hau haka 'āriŋa 'e ta'e haka roŋo».
45011001	He 'ui haka 'ou nei: ¿Ko hārui 'ana hō te 'Atua i te itaraera hai tua'ivi? 'Ina. A au mau nei 'ā, pa'i, he itaraera, he hakaara o ⌊'Aparahama⌋ o te mata o ⌊Mēhāmina⌋.
45011002	Te parauti'a, 'ina te 'Atua kai hārui tahi i te itaraera, he nu'u ha'ata'a e ia mā'ana mai mu'a 'ā, hai tua'ivi. Ka haka topa rā te kōrua mana'u ki te me'e ena e hā'aki ena 'i ruŋa i te ⌊Pāpa'i Mo'a⌋ o ruŋa i te perofeta era ko 'Ēria. 'I tō'ona hora pure ki te 'Atua i horo ai i tā'ana ture mo tō'ona taŋata he itaraera pē nei ē:
45011003	«E te 'Atua, ko tiŋa'i ko haka kore tahi 'ana e rāua i ta'u perofeta, 'e ko haka mārere-rere tahi 'ana i tu'u fata. Ko au mau nō ta'u taŋata toe, 'e 'ī e haŋa tako'a rō 'ana rāua mo tiŋa'i i a au».
45011004	'E pē nei te 'Atua i pāhono ai: «Ko te ai iŋa 'ana e hitu ta'utini taŋata haka 'ou ha'ata'a e au mā'aku, ŋāŋata ta'e ha'amuri ki te me'e kī e te nu'u he 'atua o rāua ko Vāara».
45011005	Pē ira tako'a 'ana 'i te hora nei, e te taina ē, e toe nō 'ā te itaraera ha'ata'a e te 'Atua mā'ana hai riva rahi ō'ona.
45011006	'E, i ai ena hai riva rahi o te 'Atua i ha'ata'a ai i te itaraera mā'ana, ta'e ia hai me'e i aŋa e rāua. 'Āhani, pa'i, hai me'e i aŋa e rāua, ta'e ia he me'e 'o te riva rahi o te 'Atua.
45011007	¿He aha ia te aura'a o te me'e ta'ato'a nei? Te aura'a: te rahi ra'a o te itaraera 'ina kai rava'a i te rāua me'e kimi: he tano o rāua ki te mata o te 'Atua. O te nu'u itaraera ha'ata'a e te 'Atua mā'ana i rava'a. 'E tū rahi ra'a era o te itaraera ko haka hio-hio 'ā e te 'Atua i te rāua mana'u.
45011008	Pa he me'e kī 'i ruŋa i te Pāpa'i Mo'a: «Te 'Atua i haka hio-hio rō i te rāua mana'u; i va'ai rō i te mata ta'e take'a, 'e i te tariŋa ta'e ŋaro'a, 'e pē nei mau 'ā a rāua 'ātā ki 'aŋarīnā».
45011009	I pāpa'i tako'a rō e te 'ariki era ko ⌊Tāvita⌋ pē nei ē: «Ka riro te rāua ŋoŋoro he me'e mo 'a-'aru mo puru i a rāua, pa he kūpeŋa ika, ki rava'a ai mo haka ūtu'a hai ūtu'a tano mo rāua.
45011010	Ka pōhāhā ka oho nō te rāua mana'u, 'o aŋi-aŋi i te parauti'a, 'e ka piko-piko ka oho nō te rāua tua'ivi 'i te paŋaha'a o te 'ati 'amo e rāua».
45011011	Tā'aku 'ui ia: i hara era te ⌊hūrio⌋ 'i te ta'e ⌊haka moe i te mana'u⌋ 'i ruŋa i a Ietū, ¿he kore rō 'āvai te rāve'a mo tano o rāua ki te mata o te 'Atua? Ta'e pē ira. 'I te ta'e ha'atura o te hūrio i rava'a ai e te nu'u ta'e he hūrio mo e'a mai te ūtu'a o te hara 'e mo rava'a i te ora 'āpī 'ina he hope'a ra'a. Te me'e nei i aŋa ai e te 'Atua ki mākota ai 'e ki haŋa ai te hūrio mo rava'a tako'a e rāua i te ora 'āpī 'ina he hope'a ra'a.
45011012	I ai ena hai hara o te hūrio i ha'amaitai ai e te 'Atua i te nu'u o te ao ta'e he hūrio, ¡ka mana'u atu rā kōrua pē hē ka ai ena 'i te mahana haka moe i te mana'u 'i ruŋa i a Ietū te ta'ato'a nu'u hūrio ha'ata'a e te 'Atua mā'ana!
45011013	E ai rō 'ana tā'aku me'e mo kī atu ki a kōrua ki te nu'u ta'e he hūrio: te 'Atua ko ha'ata'a 'ā i a au pa he ⌊'āpōtoro⌋ mo haka 'ite atu ki a kōrua i tā'ana vānaŋa. 'O ira a au e aŋa riva-riva nei i te aŋa nui-nui nei,
45011014	he haŋa ō'oku mo haka mākota i tō'oku taŋata koi'ite pē ira tētahi o rāua ana haka moe i te mana'u 'i ruŋa i a Ietū mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a va'ai e te 'Atua.
45011015	Mo ai ia hai hārui o te 'Atua i te nu'u hūrio hai tua'ivi e ai ena te rāve'a mo haka riva-riva i te taŋata ta'ato'a ki a ia, ¡ka mana'u atu kōrua pē hē ka ai ena 'i te hora haka tano e te 'Atua i a rāua ki tō'ona mata! ¡Ka ai ena pa he nu'u mate ko ora haka 'ou 'ā mai te mate!
45011016	Mo ai e ha'ata'a rō 'ana mo te 'Atua te haraoa ra'e tunu mai ruŋa i te haraoa ko ŋatu 'ā, pē ira tako'a 'ā ia te haraoa ta'ato'a ŋatu era. 'E mo ai o te aka o te tumu e ha'ata'a rō 'ana mo te 'Atua, pē ira tako'a 'ana ia te maŋa ta'ato'a o rā tumu.
45011017	Te hūrio pa he tumu 'ōrivo mai ruŋa i pa'o ai i te tētahi maŋa, 'e a rā ŋā kona pa'o mau era 'ā i haka puā haka 'ou ai hai maŋa 'ōrivo o 'uta ta'e hāpa'o e te taŋata, te aura'a, ko kōrua he nu'u ta'e hūrio. Pē ira e ora ena 'i te hora nei hai tāpau 'e hai aka o rā tumu.
45011018	Ka ai atu pē ira, 'ina ko mana'u i hau rō atu koe ki te maŋa mau era o rā tumu. E haka topa te mana'u: ta'e mai i a koe mai te maŋa te aka e ora ena; a koe e ora ena hai aka o rā tumu.
45011019	E kī rō pēaha e tahi o kōrua: 'Ei, i pa'o rō i te tētahi maŋa mo haka puā i a au ki ruŋa.
45011020	He aŋi 'ā. I pa'o ai i a rāua he ta'e haka moe i te mana'u 'i ruŋa i a Ietū, 'e a koe e ra'u ena 'i ruŋa 'o te haka moe nō i tu'u mana'u 'i ruŋa i a ia. 'O ira, 'ina ko kī i hau rō atu koe ki a rāua; te me'e nō, e ri'a-ri'a koe.
45011021	Mo ai 'ina kai haka rehu e te 'Atua i te hara o te maŋa mau o rā tumu, e ko haka rehu tako'a e ia i tu'u hara.
45011022	Te 'Atua e haka take'a rō 'ana i tō'ona riva 'e i tō'ona riri. Ki te nu'u hūrio hārui i a ia hai tua'ivi i haka take'a ai i tō'ona riri, 'e ki a kōrua ki te nu'u ta'e he hūrio i haka take'a ai i tō'ona riva. Te me'e nō, e u'i e noho kōrua 'i roto i tō'ona riva rahi, 'o pa'o tako'a rō i a kōrua mai ruŋa i rā tumu.
45011023	Mo haka moe o te hūrio i te mana'u 'i ruŋa i a Ietū, he haka tupu haka 'ou e te 'Atua 'i ruŋa i rā tumu; i a ia, pa'i, te parau mo haka tupu haka 'ou.
45011024	Pē nei te aura'a: mo ai ko to'o 'ana e te 'Atua i a koe, he maŋa o te tumu o 'uta mo haka tupu 'i ruŋa i te tumu 'ōrivo riva-riva, ¿pē hē ia ana ta'e haka tupu haka 'ou e ia, 'i ruŋa i rā tumu, i te hūrio, he maŋa parauti'a mau o rā tumu?
45011025	E te taina ē, e haŋa rō 'ana a au mo haka 'ite atu i te me'e 'ina kai 'ite 'ana e te taŋata o ruŋa i te hūrio, 'o mana'u rō kōrua i hau rō atu 'ō kōrua ki a rāua. Tētahi o rāua ko hārui 'ana hai tua'ivi i te 'Atua, 'e pē rā mau 'ā ka oho ena 'ātā ka haka moe tahi rō te mana'u 'i ruŋa i a Ietū te nu'u ta'e he hūrio ha'ata'a e te 'Atua mā'ana.
45011026	Ki topa te me'e nei, ka e'a iho ena te hūrio ta'ato'a mai roto i te ūtu'a o te hara 'e ka rava'a ena i te ora 'āpī 'ina he hope'a ra'a va'ai e te 'Atua. E kī rō 'ana, pa'i, 'i ruŋa i te Pāpa'i Mo'a pē nei ē: «Te kope to'o i te taŋata mai roto i te 'ati ka oho mai ena mai te kona era ko ⌊Tione⌋ mo ha'ata'a i te itaraera mai roto i te me'e ta'e tano.
45011027	Pē ira ka haka tano ena te hōrea kī e au mo rāua: he haka kore e au i te rāua hara».
45011028	'I te ta'e haŋa o te hūrio ki te ⌊roŋo riva-riva o te 'Atua⌋ 'e 'i te ta'e haka moe i te mana'u 'i ruŋa i a Ietū, i hārui ai e te 'Atua hai tua'ivi. 'E rā me'e mo te kōrua riva-riva, mo haka 'ite atu i tā'ana roŋo ki a kōrua ki te nu'u ta'e he hūrio. Ka ai atu pē ira, ko te haŋa iŋa 'ana te 'Atua ki a rāua; i ha'ata'a rō, pa'i, e ia i te rāua tupuna, 'i mu'a 'ana, mo taŋata 'ā'ana.
45011029	Te 'Atua 'ina he hiko i tā'ana me'e va'ai, 'e 'ina he haka rehu i te nu'u ha'ata'a e ia mā'ana.
45011030	'I mu'a 'ā, 'ina a kōrua he ha'atura ki te 'Atua, 'e, hora nei 'i ruŋa i a kōrua te riva rahi ō'ona, he ta'e ha'atura o te hūrio ki a ia.
45011031	Te ta'e ha'atura o te hūrio he me'e e tahi o te 'Atua mo haka 'aroha i a kōrua, 'e mo haka 'aroha tako'a i a rāua.
45011032	Te 'Atua ia 'i te haŋa mo haka take'a i tō'ona haka 'aroha 'e i tō'ona riva rahi 'i ruŋa i te taŋata ta'ato'a, ko haka 'ite mai 'ana pē nei ē: ka hūrio 'e ka ta'e hūrio, ta'ato'a he nu'u ta'e ha'atura ki a ia.
45011033	¿Ko ai te kope mo rava'a mo hāito i te rahi o te riva o te 'Atua, i tō'ona mārama-rama 'e i tā'ana me'e 'ite? 'E ¿ko ai tako'a te kope mo rava'a mo aŋi-aŋi i tō'ona mana'u, 'e mo ha'aaura'a i tā'ana me'e aŋa?
45011034	Pa he me'e kī 'i ruŋa i te Pāpa'i Mo'a: «¿Ko ai te me'e mo 'ite i te mana'u o te 'Atua? ¿Ko ai te kope mo kī he aha tā'ana me'e mo aŋa?
45011035	¿Ko ai te kope i va'ai i tā'ana me'e mo haka hoki iŋa e ia?».
45011036	Ta'ato'a me'e o te 'Atua i aŋa, 'e hai ia e ai e oho nō ena; i aŋa ai mo ha'ahana-hana ki a ia. ¡Ki ha'ahana-hana tahi ia tātou ki te 'Atua 'ātā ki te hope'a ra'a! ⌊'Āmene⌋.
45012001	E te taina, te 'Atua e haka 'aroha rō 'ana i a tātou, 'e 'i ruŋa i a tātou tō'ona riva rahi. 'O ira 'ī a au he ani atu: e va'ai tahi kōrua i te kōrua hakari 'e i te kōrua mana'u ki te 'Atua pa he tūtia ora ha'ata'a mā'ana mo aŋa i tā'ana me'e haŋa. Te me'e nei he rāve'a tano mo ha'amuri ki te 'Atua.
45012002	'Ina kōrua ko noho haka 'ou hai mana'u ta'e tano o te taŋata. E haka rē ki te 'Atua mo huri i te kōrua mana'u, ki huri ai te kōrua noho iŋa, 'e ki 'ite ai e kōrua he aha te me'e haŋa o te 'Atua, te aura'a, he aha te me'e tano ki a ia, he aha te me'e mo koa ō'ona, 'e he aha te me'e hope'a o te riva-riva ki tō'ona mata.
45012003	Pa he taŋata uŋa au e te 'Atua hai riva rahi ō'ona mo haka 'ite atu i tā'ana roŋo, 'ī a au he kī atu: 'ina ko mana'u 'ata hau kōrua ki te roa parauti'a va'ai atu era e te 'Atua. Te tano mau: e 'ite kōrua mo haka tano i te mana'u ki te pūai o te kōrua haka moe iŋa o te mana'u 'i ruŋa i a Ietū Kiritō.
45012004	Te hakari taŋata he me'e e tahi mau nō. Ka ai atu pē ira, me'e rahi nō atu kona o te hakari, 'e rā ŋā kona me'e kē me'e kē te me'e aŋa.
45012005	Pē ira 'ā tātou, te nu'u ⌊haka moe i te mana'u⌋ 'i ruŋa i a Ietū. Ka ai atu e rahi rō 'ana a tātou, e tahi mau nō hakari, he hakari o Ietū.
45012006	Te 'Atua, pa'i, 'i tō'ona riva rahi, ko va'ai mai 'ana ki a tātou ta'ato'a huru kē huru kē te me'e mo aŋa i tā'ana aŋa. Mo ai o rā me'e va'ai mai era he vānaŋa i te me'e haka 'ite mai e te 'Atua, e haka 'ite hai pūai o te tātou haka moe iŋa i te mana'u 'i ruŋa i a ia.
45012007	'E mo ai rā me'e va'ai mai era he tāvini ki te rua, e tāvini riva-riva. 'E te kope i a ia te me'e he hāpī i te rua, e noho e hāpī.
45012008	'E te kope i a ia te me'e he haka pūai i te mana'u o te rua, e noho e haka pūai. 'E te kope i a ia te me'e he va'ai hai me'e ki te rua, e va'ai hai māhatu. 'E te kope te me'e i va'ai ki a ia he haka tere i te nūna'a taŋata haka moe i te mana'u 'i ruŋa i a Ietū, e u'i e aŋa riva-riva tā'ana aŋa, 'e te kope tā'ana me'e he hā'ū'ū ki te rua, e hā'ū'ū hai koa.
45012009	E haŋa kōrua ki te rua hai māhatu. 'Ina ko haŋa ki te me'e ta'e tano; e haka noho te mana'u 'i ruŋa i te me'e tano ki te mata o te 'Atua.
45012010	E here 'i roto i a kōrua pa he taina, 'e e mo'a pa he nu'u mana'u i hau rō atu te rua ki a rāua.
45012011	'Ina ko haka hupe-hupe; e aŋa hai māhatu ki a Ietū Kiritō, he Pū'oko Haka Tere o tātou.
45012012	E koa kōrua 'i te me'e era pe mu'a ka oho ena e ai rō 'ana te me'e riva-riva mo tātou. E ha'aoroma'i te 'ati ta'ato'a hai pūai. 'E 'ina ko haka rē, ki te hora hope'a, te me'e ena he pure ki te 'Atua.
45012013	E hā'ū'ū kōrua ki te nu'u ha'ata'a e te 'Atua mā'ana ai o te 'ati. E hāpa'o riva-riva te nu'u tu'u atu ki te kōrua hare.
45012014	E ani ki te 'Atua mo ha'amaitai i te nu'u tōtōā atu i a kōrua; 'ina ko ani mo haka ūtu'a i a rāua.
45012015	E koa kōrua ananake ko te nu'u koa, 'e e taŋi ananake ko te nu'u taŋi.
45012016	'Ina ko tātake 'i roto i a kōrua. 'Ina ko mana'u i hau rō atu ki te rua, 'o mana'u e ai rō 'ana te nu'u mo ta'e piri e kōrua 'e te aŋa mo ta'e aŋa e kōrua. 'Ina ko mana'u ko 'ite tahi 'ana i te me'e ta'ato'a.
45012017	'Ina ko haka hoki hai me'e ta'e tano ki te kope aŋa atu i te me'e ta'e tano. E noho riva-riva kōrua, 'o ai te vānaŋa mo tuhi atu i te kōrua hape.
45012018	E aŋa te me'e nō era i ai i a kōrua mo noho riva-riva 'i roto i te haumārū ananake ko te ta'ato'a nō taŋata.
45012019	E te taina, 'ina ko kimi i te rāve'a mo haka ūtu'a i te nu'u aŋa atu i te me'e ta'e tano; e haka rē mo te 'Atua a rāua e haka ūtu'a. E kī rō 'ana, pa'i, 'i ruŋa i te ⌊Pāpa'i Mo'a⌋ pē nei ē: «Mā'aku mau nō e haka ūtu'a i te taŋata, 'e mā'aku e haka 'auhau i te rāua me'e ta'e tano aŋa, he kī iŋa nei o te 'Atua».
45012020	E kī tako'a rō 'ana: «Mo maruaki o te nu'u ta'e haŋa atu, e va'ai hai kai; 'e mo pohe ki te vai, e va'ai. Pē ira he ha'amā a rāua».
45012021	'Ina ko ha'ati'a mo rē atu o te me'e ta'e tano. E aŋa te me'e riva-riva, ki rē ai kōrua ki te me'e ta'e tano.
45013001	E ha'atura kōrua ta'ato'a ki te nu'u ko rāua te pū'oko haka tere henua. Ta'e i ai tahaŋa nō i a rāua te aŋa era; o te 'Atua i haŋa 'e i ha'ati'a mo topa pē ira.
45013002	Te nu'u ta'e ha'atura ki te rāua pū'oko haka tere henua e ta'e ha'atura 'ana ki te me'e haŋa e te 'Atua. He haka ūtu'a te nu'u era.
45013003	Te nu'u aŋa i te me'e tano 'ina he ri'a-ri'a 'i te nu'u pū'oko haka tere henua. He nu'u aŋa i te me'e ta'e tano te nu'u ri'a-ri'a. ¿E haŋa rō 'ana koe mo ta'e ri'a-ri'a 'i te nu'u pū'oko haka tere henua? 'Ina ia ko aŋa i te me'e ta'e tano. Pē ira he tano koe ki te rāua mata.
45013004	A rāua he tāvini o te 'Atua mo tu'u riva-riva. 'E, mo aŋa ō'ou i te me'e ta'e tano, e ri'a-ri'a; i a rāua, pa'i, te parau mo haka ūtu'a i te nu'u aŋa i te me'e ta'e tano.
45013005	'O ira, e ha'atura ki te nu'u pū'oko haka tere henua, ta'e nō 'ō he ri'a-ri'a 'o haka ūtu'a atu, 'o te ai he me'e kī mau atu 'ā e tu'u mana'u riva-riva mo aŋa.
45013006	'O ira tako'a a kōrua e 'auhau ena i te moni haka 'auhau atu e te nu'u pū'oko haka tere henua. A rāua, pa'i, e haka tere ena i te henua e aŋa 'ana ki te 'Atua.
45013007	E 'auhau te me'e ta'ato'a ena mo 'auhau ki te nu'u ki a rāua ana 'auhau koia ko mo'a i a rāua. Te ŋā me'e nei he me'e mau 'ā mo aŋa e tātou.
45013008	E hāpa'o 'o ai tu'u tārahu. Te tārahu mau nō mo ai ō'ou he haŋa ki te rua; te kope haŋa ki te rua e haka tano 'ana i te me'e ta'ato'a kī 'i ruŋa i te ⌊haka tere iŋa 'a Mōtē⌋.
45013009	E kī rō 'ana, pa'i, 'i ruŋa: «'Ina ko tai'ata, 'ina ko tiŋa'i ko haka mate i te rua, 'ina ko toke 'e 'ina ko pohe ki te me'e o te rua». Te roŋo ta'ato'a nei 'e te tētahi atu roŋo e tano tahi nō mo ha'atura ō'ou ki te roŋo mau nō nei: «E haŋa ki te rua pa he haŋa iŋa ena 'ā ō'ou ki a koe mau 'ā».
45013010	Te kope haŋa ki te rua e ko aŋa i te me'e ta'e tano ki rā kope. Te me'e ta'ato'a kī, pa'i, o ruŋa i te roŋo o te 'Atua e tano tahi ena hai haŋa ki te rua.
45013011	E 'ite rō 'ana a kōrua pē hē te noho iŋa o te hora nei. 'O ira, e aŋa e oho nō kōrua i te me'e tano ki te mata o te 'Atua. E veveri kōrua. Hora nei 'ata hāhine te mahana mo tu'u mai o Ietū mo haka e'a i a tātou mai te 'ati o te ao nei ki te mahana haka moe o tātou i te mana'u 'i ruŋa i a ia.
45013012	Te noho iŋa ta'e tano o te hora nei pa he pō ko hāhine 'ana he ma'urima e te 'ōtea. 'O ira, 'ina ko aŋa haka 'ou tātou i te me'e ta'e tano aŋa 'i te pō. Ki aŋa tātou i te me'e tano, he me'e aŋa 'i te 'ōtea, ki ai ai mo tātou pa he kahu uru e te va'ehau 'i te hora o te tama'i.
45013013	E noho tātou pa he nu'u ha'ere 'i roto i te mā'eha. E haka rē te me'e ta'e tano aŋa 'i te pō pa he ŋoŋoro ta'e hāito i te me'e aŋa, pa he ta'ero 'ava, pa he tai'ata 'e he tētahi haka 'ou atu me'e tu'u pē ira, pa he tātake 'e pa he pohe ki te me'e o te rua.
45013014	Te me'e mau nō mo aŋa e kōrua he haka rē ki a Ietū Kiritō mo haka tere i a kōrua, mo tano o te kōrua noho iŋa pa he noho iŋa mau 'ana ō'ona, 'o tano rō te kōrua noho iŋa ki te me'e pohe nō o te hakari.
45014001	E to'o hai māhatu ki roto i a kōrua te nu'u 'ina he pūai rahi te rāua haka moe iŋa i te mana'u 'i ruŋa i a Ietū. E u'i 'o haka tātake e kōrua.
45014002	He ha'aaura'a nei e tahi: e ai rō 'ana te nu'u mana'u 'ina he 'ati mo kai ta'ato'a me'e ena mo kai. 'E e ai tako'a rō 'ana te nu'u mana'u 'ina ko kai i te kiko, he ta'e aŋi-aŋi riva-riva o ruŋa i te me'e o te 'Atua.
45014003	Te nu'u kai i te me'e ta'ato'a 'ina ko ta'e haka au mo te nu'u e ai rō 'ana te rāua me'e ta'e kai. 'E te nu'u nei 'ina ko ta'e haka au mo te nu'u kai i te me'e ta'ato'a; pē tū haŋa iŋa 'ana, pa'i, te 'Atua ki a rāua ta'ato'a.
45014004	¿Ko ai ia koe mo tuhi iŋa i te hape o te tāvini o te rua? Mā Ietū mau nō, he Pū'oko Haka Tere ō'ona e kī hoki e tano rō 'ana 'o 'ina he tano tā'ana me'e aŋa. 'E rā tāvini e aŋa rō i te me'e tano; i a Ietū, pa'i, te pūai mo hā'ū'ū ki a ia mo aŋa pē ira.
45014005	He ha'aaura'a haka 'ou nei e tahi: e ai rō 'ana te nu'u mana'u e ai rō 'ana te mahana 'ata hau rō atu i te hauha'a ki te tētahi mahana mo ha'amuri ki te 'Atua, 'e e ai rō 'ana te nu'u mana'u: ta'ato'a mahana pē tū hauha'a tahi 'ā. Te me'e nō, e 'ite riva-riva e te ta'ato'a he aha mau te rāua me'e mana'u.
45014006	Te kope ha'amuri ki te 'Atua 'i te mahana mana'u e ia he mahana 'ata hauha'a mo ha'amuri, mō'ona he rāve'a e tahi mo mo'a i te 'Atua. 'E te kope kai i te ta'ato'a me'e ai mo kai 'i te mana'u 'ina e tahi kai ta'e ha'ati'a e te 'Atua mo kai, mō'ona he rāve'a tako'a mo mo'a i te 'Atua, 'e he māuru-uru o ruŋa. Te kope e ai rō 'ana tā'ana me'e ta'e kai, te ta'e kai era ō'ona i rā me'e he rāve'a e tahi mo ha'amuri ki te 'Atua, 'e he māuru-uru tako'a o ruŋa.
45014007	Ta'e mo koa o tātou nō a tātou, te nu'u ⌊haka moe i te mana'u⌋ 'i ruŋa i a Ietū, e ora nei 'o e mate ena.
45014008	A tātou e ora nei 'o e mate ena mo te 'Atua. Te aura'a: ka mate 'o ka ora, ko te ai iŋa 'ana a tātou 'ā'ana.
45014009	Mo ira a Ietū i mate ai 'e i ora haka 'ou ai: mo Pū'oko Haka Tere o tātou ta'ato'a, ka ai atu nu'u mate 'o nu'u ora.
45014010	¿He aha ia koe e kī ena e hape rō 'ā tu'u taina? 'E ¿he aha koe e haka ta'e au ena ki a ia? Ta'ato'a nō tātou ka māroa ena 'i mu'a o te 'Atua, 'e he kī mai he aha te tātou me'e tano 'e ta'e tano i aŋa.
45014011	E haka 'ite rō 'ana, pa'i, 'i ruŋa i te ⌊Pāpa'i Mo'a⌋ te kī iŋa o te 'Atua pē nei ē: «He hōrea atu au hai 'īŋoa ō'oku: te nu'u ta'ato'a o te ao e tū-turi tahi rō 'i mu'a i a au 'e e kī rō ko au mau 'ā te 'Atua».
45014012	Pē ira, e tahi e tahi o tātou ka kī ena i tā'ana me'e i aŋa ki te 'Atua.
45014013	'O ira, 'ina ko kī haka 'ou e hape rō 'ā te rua. Te me'e nō, e u'i kōrua 'o haka 'aka-'aka i te mana'u o te kōrua taina o ruŋa i a Ietū, 'o uŋa i a rāua ki roto i te hara hai me'e aŋa e kōrua.
45014014	Ko 'ite riva-riva 'ana a au, pa he taŋata haka moe i te mana'u 'i ruŋa i a Ietū, ta'ato'a me'e ai mo kai e ha'ati'a rō 'ana e te 'Atua mo kai. Ka ai atu pē ira, mo mana'u e tahi kope e ai rō 'ana te me'e ta'e ha'ati'a mo kai, mō'ona ia he me'e ta'e ha'ati'a mau 'ā.
45014015	Te kī: mo ta'e au rō o te mana'u o tu'u taina hai me'e kai e koe, ta'e ia koe hai haŋa e haka tere ena. ¡'Ina ko ai hai me'e kai e koe tu'u taina ana ta'e haka moe haka 'ou i tō'ona mana'u 'i ruŋa i a Ietū mate era mō'ona!
45014016	'E, tako'a, mo kī o te nu'u i te vānaŋa ta'e tano mo te nu'u haka moe i te mana'u 'i ruŋa i a Ietū hai aŋa ō'ou e tahi me'e, ka ai atu rā me'e he me'e ta'e 'ati mo te 'Atua, 'ina ia koe ko aŋa.
45014017	Ta'e, pa'i, o ruŋa o te kai 'e o ruŋa i te me'e mo unu te haka tere iŋa o te 'Atua; o ruŋa i te me'e he tano o te taŋata 'e o te rāua noho iŋa ki tō'ona mata hai koa 'e hai haumārū o te ⌊Vārua Maitai⌋.
45014018	Te nu'u tāvini pē nei ki te ⌊Kiritō⌋ he koa te 'Atua, 'e ki te mata o te taŋata e tano rō 'ā.
45014019	'O ira, ki u'i ki aŋa i te rāve'a ta'ato'a ai mo hā'ū'ū i a tātou mo 'ata 'ite o ruŋa i te me'e o te 'Atua, 'e mo ai o te haumārū 'i roto i a tātou ta'ato'a o te nu'u haka moe i te mana'u 'i ruŋa i a Ietū.
45014020	'Ina ko ai o ruŋa i te kai ana haka mira-mira koe i te aŋa o te 'Atua 'i roto i te māhatu o tu'u taina. Te parauti'a mau, 'ina he kai ta'e ha'ati'a e te 'Atua mo kai. Te me'e ta'e tano nō: hai kai ō'ou i te me'e mana'u e tu'u taina he me'e ta'e ha'ati'a e te 'Atua, he 'aka-'aka tō'ona mana'u 'i ruŋa i a Ietū.
45014021	I hau rō atu i te tano mo ta'e aŋa ō'ou i te me'e mana'u e te rua he me'e ta'e ha'ati'a e te 'Atua, pa he kai i te kiko 'e pa he unu i te 'ava, 'o hara tu'u taina.
45014022	'E te me'e mana'u e koe o ruŋa i te me'e ha'ati'a 'e ta'e ha'ati'a e te 'Atua ko koe 'e ko ia mau nō te me'e mo 'ite. ¡Ko te koa 'ō i te kope aŋa i te me'e mana'u e ia he me'e tano, 'e 'i roto i te māhatu 'ina he me'e kī ko hape 'ana 'ō a ia!
45014023	'E te kope ta'e aŋi-aŋi riva-riva hoki e tano rō 'ana 'o e ta'e tano rō 'ana te kai ō'ona e tahi me'e, ka kai era, e hara 'ana, he ta'e ma'u 'i roto i a ia he parauti'a mau 'ā he me'e tano ki te 'Atua. Ta'ato'a nō me'e, pa'i, mo aŋa e tāua 'ina kai 'ite riva-riva hia 'ā hoki he me'e tano ki te mata o te 'Atua 'o 'ina, e hara 'ana.
45015001	A tātou, te nu'u 'ite riva-riva i te me'e o ruŋa i te 'Atua, e ha'aoroma'i te ta'e aŋa o te tātou taina i te me'e mana'u e rāua he me'e ta'e ha'ati'a e te 'Atua. 'Ina ko aŋa i te me'e mo koa o tātou nō.
45015002	Ki aŋa tahi tātou i te me'e hai haŋa mo haka koa 'e mo hā'ū'ū i te taina, 'e mo 'ata 'ite o tātou ta'ato'a o ruŋa i te me'e o te 'Atua.
45015003	A Ietū, pa'i, 'ina kai aŋa i te me'e mo tō'ona koa mau nō. 'I ruŋa i a ia i haka tano ai te me'e kī 'i ruŋa i te ⌊Pāpa'i Mo'a⌋ pē nei ē: «Te vānaŋa ta'e tano kī era mō'ou, 'i ruŋa i a au i topa mai ai».
45015004	Te me'e ta'ato'a pāpa'i 'i mu'a 'ā 'i ruŋa i te Pāpa'i Mo'a i pāpa'i ai mo 'ite o tātou i te ha'aoroma'i i te 'ati topa mai, 'e mo haka pūai i te mana'u mo aŋi-aŋi riva-riva pē nei ē: e ko ta'e aŋa e te 'Atua i te me'e ta'ato'a hōrea mai e ia.
45015005	O te 'Atua, va'ai i te 'ite mo ha'aoroma'i i te 'ati 'e i te pūai mo haka hio-hio i te tātou mana'u, te hā'ū'ū atu i a kōrua mo noho 'i roto i te haumārū, pa he nu'u te rāua noho iŋa pē Ietū Kiritō 'ā,
45015006	mo ha'ahana-hana tahi o kōrua i te 'Atua, he Matu'a o te tātou Pū'oko Haka Tere ko Ietū Kiritō hai mana'u mau nō e tahi.
45015007	'O ira, 'i roto i a kōrua, e haŋa e tahi ki te rua pa he taina, pa he haŋa iŋa o Ietū ki a kōrua, ki ha'ahana-hana tahi ai te taŋata ki te 'Atua.
45015008	'Ina ko rehu i a kōrua: a Ietū i oho mai ai mo tāvini ki te ⌊hūrio⌋, mo tano o te hōrea va'ai era ki te mātou tupuna 'i mu'a 'ā, 'e mo haka take'a: te 'Atua e haka tano rō 'ana i tā'ana hōrea.
45015009	I oho tako'a mai ai mo ha'ahana-hana o te nu'u ta'e he hūrio ki te 'Atua 'o tō'ona riva rahi, pa he me'e kī 'i ruŋa i te Pāpa'i Mo'a: «'I mu'a o te taŋata ta'ato'a o te ao ka ha'ahana-hana atu ena a au ki a koe, 'e he hīmene atu i te hīmene mō'ou».
45015010	'I te kona haka 'ou e tahi o ruŋa i te Pāpa'i Mo'a e kī ena: «¡Ka koa tahi kōrua, e te nu'u ta'e hūrio ē, ananake ko te hūrio, he nu'u ha'ata'a e te 'Atua mā'ana!».
45015011	'E 'i te kona haka 'ou e tahi e kī ena: «E te hau ta'ato'a o te ao ē, ¡e ha'ahana-hana ki te 'Atua!».
45015012	I pāpa'i tako'a rō e te perofeta era ko 'Itaia: «Mai te hakaara o te taŋata ko Hētē ka e'a mai ena te kope mo haka tere i te nu'u ta'e he hūrio, 'e 'i ruŋa ka ŋatu ena i te rāua haŋu».
45015013	Mo te 'Atua haka aŋi-aŋi mai e haka tano rō 'ana i tā'ana hōrea e 'ata haka koa 'e e 'ata haka haumārū atu i a kōrua i te nu'u ⌊haka moe i te mana'u⌋ 'i ruŋa i a ia, 'e mā'ana tako'a e 'ata haka aŋi-aŋi atu, hai pūai o te ⌊Vārua Maitai⌋, e ko ta'e aŋa a ia i tā'ana me'e hōrea.
45015014	E te taina ō'oku ē, e 'ite riva-riva rō 'ana a au: te kōrua noho iŋa noho iŋa tano ki te mata o te 'Atua, ko 'ite riva-riva 'ana kōrua o ruŋa i te hāpī parauti'a 'ā'ana, 'e e tano rō 'ana mo hā'ū'ū 'i roto i a kōrua 'ā mo haka tika o ruŋa i te me'e haŋa o te 'Atua.
45015015	Ka ai atu pē ira, 'i ruŋa i te parau nei, ko pāpa'i ko haka 'ite atu 'ana a au o ruŋa i te tētahi me'e, 'o rehu i a kōrua. I pāpa'i atu ai 'o te ai te 'Atua hai riva rahi ō'ona ko haka 'āpōtoro 'ā i a au
45015016	mo tāvini ki a Ietū Kiritō mo te riva-riva o te nu'u ta'ato'a ta'e he hūrio. Tā'aku aŋa pa he aŋa 'ā o te ⌊oromatu'a⌋: he haka 'ite ki te nu'u ta'e he hūrio i te ⌊roŋo riva-riva o te 'Atua⌋, ki haka moe ai a rāua i te mana'u 'i ruŋa i a Ietū. Pē ira ka ai ena a rāua pa he me'e mo va'ai ki te 'Atua mo tō'ona koa haka ma'itaki e te Vārua Maitai.
45015017	'E, 'i te ai ō'oku 'a Ietū Kiritō, e tano nō a au mo koa o ruŋa i tā'aku aŋa mo te 'Atua.
45015018	Ka ai atu pē ira, tā'aku me'e nō mo 'a'amu atu he me'e i aŋa e te ⌊Kiritō⌋ mo ha'atura o te nu'u ta'e he hūrio ki te 'Atua hai me'e kī 'e aŋa e au,
45015019	'e, tako'a, hai mana aŋa e au hai pūai va'ai mai e te Vārua o te 'Atua. Pē ira i haka mao riva-riva ai a au i te aŋa va'ai mai he haka 'ite he oho i te roŋo riva-riva o ruŋa i te Kiritō mai Hērutarema ki te kona ta'ato'a, 'ātā ka tu'u rō ki Iriria.
45015020	'I tō'oku ara, tā'aku me'e aŋa he haka 'ite i te roŋo riva-riva o te 'Atua a te kona kai 'ite 'ā o ruŋa o Ietū Kiritō, 'o aŋa 'o oho a te kona ko ha'amata era 'ā te aŋa e te rua.
45015021	Hai aŋa nei 'ā'aku i haka tano ai te vānaŋa kī 'i ruŋa i te Pāpa'i Mo'a pē nei ē: «Te nu'u ta'e 'ite o ruŋa i a ia ko rāua te nu'u ka 'ite ena ko ai a ia; te nu'u ta'e ŋaro'a o ruŋa i a ia ko rāua te nu'u ka aŋi-aŋi ena i tā'ana roŋo».
45015022	I rahi rō tō'oku mahana i mana'u mo oho atu mo u'i i a kōrua, 'e, 'i te rahi o tā'aku aŋa, e ta'e rava'a nei a au mo oho atu.
45015023	'E, hora nei, 'i te oti o tā'aku aŋa 'i te ŋā kona nei, 'e 'i te rahi o tō'oku matahiti haŋa mo oho atu ki a kōrua 'i Roma,
45015024	ko mana'u 'ana a au mo hipa atu 'i tō'oku ara ka oho nei ki Paniora. Ki tu'u atu a au 'e ki koa tātou, ka ai atu mahana ta'e rahi, he oho haka 'ou a au 'i tō'oku ara hai hā'ū'ū o kōrua.
45015025	'Ī a au he oho 'i te hora nei ki Hērutarema, he ma'u i te me'e mo hā'ū'ū o te ŋā taina era o ira.
45015026	Ko haka taka-taka 'ana, pa'i, e te taina o Mātērōnia 'e o Ākāia i te moni mo haka ma'u mo te taina veve o Hērutarema.
45015027	Te me'e nei i aŋa ai hai mana'u o rāua, ka ai atu he me'e mau 'ana mo aŋa e rāua. Pa he haka 'ite iŋa era 'ā e te hūrio o ruŋa i te rāua hauha'a, he roŋo riva-riva o te 'Atua, ki te nu'u ta'e he hūrio, pē ira tako'a 'ana te nu'u ta'e hūrio ana hā'ū'ū 'i te hora nei hai hauha'a o rāua o te ao nei mo te hūrio haka moe i te mana'u 'i ruŋa i a Ietū.
45015028	Ki va'ai ki oti a au i tū me'e va'ai mai era e rā nu'u, he oho au ki Paniora 'e, 'i tō'oku ara ki ira, ka hipa atu ena a au ki a kōrua 'i Roma.
45015029	'E, ko 'ite riva-riva 'ana a au pē nei ē: ki tu'u atu a au, ka 'ata ha'amaitai mai ena e te Kiritō i a tātou ta'ato'a.
45015030	E te taina, 'i te ai o tātou ta'ato'a 'a Ietū Kiritō, he Pū'oko Haka Tere o tātou, 'e 'i te ai o te haŋa 'i roto i a tātou va'ai mai e te Vārua Maitai, he ani atu a au: e pure kōrua ki te 'Atua mō'oku.
45015031	E ani kōrua ki a ia mo hāpa'o i a au 'o tōtōā mai e te nu'u ta'e haka moe i te mana'u 'i ruŋa i a Ietū o Hūrea, 'e e ani tako'a mo koa o te ŋā taina era o Hērutarema 'o tū me'e era mo ma'u e au.
45015032	Pē ira, ki oti te aŋa nei, he oho atu a au ki a kōrua, ana haŋa te 'Atua, hai koa, mo haka ora 'e mo haka pūai haka 'ou i te tātou mana'u.
45015033	Ka noho riva-riva kōrua, 'e mo te 'Atua, kope va'ai i te haumārū, e hokorua atu i a kōrua ta'ato'a. ⌊'Āmene⌋.
45016001	Nā he oho atu te vi'e e tahi te 'īŋoa ko Peve, he vi'e hā'ū'ū i te nūna'a taŋata ⌊haka moe i te mana'u⌋ 'i ruŋa i a Ietū o te kona era ko Tenekerea.
45016002	Ki tu'u atu, e u'i kōrua e haka naho-naho i a ia 'o te ai tako'a ō'ona 'a Ietū, he me'e mau 'ā, pa'i, mo aŋa e tātou e te taina haka moe i te mana'u 'i ruŋa i a Ietū. 'E mo hape o te me'e, e hā'ū'ū kōrua. I rahi rō, pa'i, te nu'u i hā'ū'ū e ia, 'ātā i hā'ū'ū tako'a rō mai i a au.
45016003	E 'aroha atu kōrua ki a Pirika 'e ki a 'Ākira; a rāua he hokorua ō'oku 'i te aŋa va'ai mai e Ietū Kiritō.
45016004	Te nu'u ena i va'ai rō i a rāua ki roto i te 'ati mo ora ō'oku. E māuru-uru rō 'ā a au i a rāua, 'e pē ira tako'a te nūna'a taina ta'ato'a ta'e he hūrio haka moe i te mana'u 'i ruŋa i a Ietū.
45016005	E 'aroha tako'a ki te nūna'a taŋata haka moe i te mana'u 'i ruŋa i a Ietū taka-taka 'i te hare o Pirika ararua ko 'Ākira. E 'aroha atu kōrua ki tō'oku repahoa ko 'Epeneto, he kope ra'e i haka moe i tō'ona mana'u 'i ruŋa i te ⌊Kiritō⌋ o 'Ātia ta'ato'a.
45016006	E 'aroha atu ki a ⌊Māria⌋, va'ai i a ia ki te aŋa mo hā'ū'ū atu ki a kōrua.
45016007	E 'aroha ki a Anatoroniko 'e ki a Hūnia, he ⌊hūrio⌋ tako'a pē au 'ā, 'e he hokorua era ō'oku 'i roto i te hare ma'u'aurī. He ⌊'āpōtoro⌋ mo'a rahi a rāua, 'e 'i ra'e ki a au i haka moe ai i te rāua mana'u 'i ruŋa i a Ietū.
45016008	E 'aroha ki a Amapiriato, he repahoa ō'oku 'i te haka moe iŋa i te mana'u 'i ruŋa i a Ietū.
45016009	E 'aroha ki a 'Urupano, he hokorua aŋa o tātou ki te Kiritō, 'e ki tō'oku repahoa haŋa rahi ko 'Ētaki.
45016010	E 'aroha ki a Āpere, he kope ko haka take'a mai 'ana i te pūai o tō'ona haka moe iŋa i te mana'u 'i ruŋa i a Ietū, 'e, tako'a, ki te hua'ai o Aritovuro.
45016011	E 'aroha ki a Erotione, hūrio tako'a pē au, 'e ki te nu'u o te hua'ai o Naratito haka moe i te mana'u 'i ruŋa i a Ietū.
45016012	E 'aroha ki a Tiripena 'e ki a Tiripota, he ŋā vi'e aŋa i te aŋa o te tātou Pū'oko Haka Tere ko Ietū Kiritō, 'e pē ira tako'a 'ana ki a Peretire, taina haŋa rahi o tātou, va'ai i a ia ki te aŋa mā Ietū.
45016013	E 'aroha atu ki a Rufo, kope haka kē 'i tō'ona aŋa iŋa ki a Ietū, 'e pē ira tako'a 'ana ki tō'ona matu'a vahine. A ia pa he matu'a tako'a ō'oku.
45016014	E 'aroha atu ki a Atinikirito, ki a Perekono, ki a 'Ēreme, ki a Patarova, ki a 'Ērema, 'e ki te taina ta'ato'a o muri i a rāua.
45016015	E 'aroha tako'a kōrua ki a Firoroko, ki a Hūrita, ki a Nēreo 'e ki tō'ona taina vahine, ki a 'Ōrimpa 'e ki te taina ta'ato'a haka moe i te mana'u 'i ruŋa i a Ietū o muri i a rāua.
45016016	E 'aroha 'i roto i a kōrua 'ā hai haŋa. Te nūna'a taŋata ta'ato'a haka moe i te mana'u 'i ruŋa i a Ietū o te kona tu'u ō'oku i 'aroha rō mai mo kōrua.
45016017	E te taina, e u'i e haka tapa mai muri i te nu'u haka huri i te mana'u hai hāpī ta'e parauti'a, 'o ta'e ai e tahi mau nō kōrua mana'u o ruŋa i te hāpī parauti'a haka 'ite atu era, 'o haka tapa kōrua mai te ara parauti'a o te 'Atua.
45016018	A rāua, pa'i, ta'e he tāvini o te tātou Pū'oko Haka Tere he Kiritō; he tāvini o te me'e pohe 'e haŋa nō o rāua. Hai vānaŋa koro'iti 'e reka e reo-reo ena ki te nu'u māhatu rehe-rehe ta'e mana'u e aŋa rō 'ō e te rua i te me'e ta'e tano ki a rāua.
45016019	Ko 'ite 'ana te taina ta'ato'a e ha'atura rō 'ana a kōrua ki te 'Atua, 'e e koa rō 'ana a au 'o te ai o kōrua pē ira. Te me'e nō, e haka tere kōrua i a kōrua 'ā hai mana'u 'Atua, ki aŋa ki oho nō ai kōrua i te me'e riva-riva, ta'e i te me'e ta'e tano.
45016020	Pē ira e ko roa he to'o mai e te 'Atua, va'ai i te haumārū, he haka hēpi'i i a Rukifero 'i raro i te kōrua va'e. Ka ai 'i ruŋa i a kōrua te riva rahi o Ietū, he Pū'oko Haka Tere o tātou.
45016021	'Ī e 'aroha atu ena a Timoteo, hokorua aŋa ō'oku, pē ira tako'a 'ana tō'oku hau a Rūtio, a Hātō, 'e a Tōtipataro.
45016022	He 'aroha tako'a atu ki a kōrua hai 'īŋoa o te tātou Pū'oko Haka Tere te kope pāpa'i i te parau nei 'ā'aku ko Teretio.
45016023	'E 'ī a Kāio e 'aroha atu ena mo kōrua. E noho nei a au 'i tō'ona hare, he kona haka rē e ia mo taka-taka o te nūna'a taŋata haka moe i te mana'u 'i ruŋa i a Ietū. 'E 'ī e 'aroha tako'a atu ena a Erato, he kope hāpa'o moni o te kona nei, 'e te tātou taina ko Kuarato. [
45016024	Ka ai 'i ruŋa i a kōrua ta'ato'a te riva rahi o te tātou Pū'oko Haka Tere ko Ietū Kiritō. ⌊'Āmene⌋.]
45016025	Ki ha'ahana-hana tahi tātou ki te 'Atua. I a ia te pūai mo haka hio-hio i te kōrua mana'u 'i ruŋa i a ia hai roŋo haka 'ite e au o ruŋa i a Ietū Kiritō, he parauti'a ta'e haka 'ite 'i mu'a 'ā o ruŋa i te me'e mana'u e ia mo aŋa
45016026	'e, hora nei, ko haka 'ite 'ana 'i ruŋa i te me'e pāpa'i e te perofeta. Nei parauti'a ko haka 'ite 'ana ki te taŋata o te henua ta'ato'a mo haka moe o rāua i te mana'u 'i ruŋa i a Ietū 'e mo ha'atura ki a ia. O te 'Atua, 'ina ō'ona ha'amata 'e 'ina ō'ona hope'a, i kī mo aŋa pē ira.
45016027	¡'Ātā ki te hope'a ra'a ki ha'ahana-hana tahi tātou hai Ietū Kiritō ki te 'Atua, ko ia mau nō te 'Atua, 'e i a ia mau nō te mārama-rama parauti'a! 'Āmene.
46001001	A au, a Pauro, ha'ata'a mo ⌊'āpōtoro⌋ 'a Ietū Kiritō hai haŋa o te 'Atua, he 'aroha atu māua ko te taina nei ko Tōtene ki a kōrua ki te nūna'a taŋata ⌊haka moe i te mana'u⌋ 'i ruŋa i a Ietū o Kōrinto, ha'ata'a e ia mo nu'u 'ā'ana 'ina e tahi hara ananake ko te nu'u o te kona ta'ato'a haka moe i te mana'u 'i ruŋa i a Ietū, Pū'oko Haka Tere o tātou o te nu'u ta'ato'a ha'ata'a e te 'Atua mā'ana.
46001003	Ka ai 'i ruŋa i a kōrua te riva rahi 'e te haumārū o te 'Atua he Matu'a, 'e o te tātou Pū'oko Haka Tere ko Ietū Kiritō.
46001004	He māuru-uru nō tā'aku aŋa ki te 'Atua mo kōrua 'i te riva rahi va'ai atu e ia hai Ietū Kiritō.
46001005	Hai ia, pa'i, te 'Atua i ha'amaitai ai i a kōrua mo aŋi-aŋi riva-riva e kōrua i tā'ana vānaŋa 'e mo 'ite mo hāpī i te nu'u,
46001006	'i te me'e era e ma'u hio-hio rō 'ana kōrua 'i roto i te māhatu i te ⌊roŋo riva-riva o ruŋa i a Ietū Kiritō⌋.
46001007	'O ira, e tiaki nō ena kōrua ki te mahana o te hoki iŋa haka 'ou mai o te tātou Pū'oko Haka Tere ko Ietū Kiritō, e ko hape mai i a kōrua e tahi me'e o te me'e ta'ato'a va'ai e te 'Atua ki tā'ana nu'u mo aŋa i tā'ana aŋa.
46001008	Mo te 'Atua e haka pūai i te kōrua haka moe iŋa i te mana'u 'i ruŋa i a Ietū 'ātā ki te hope'a, 'o ai te hape mo tuhi iŋa atu 'i te hora o tō'ona hoki iŋa mai.
46001009	'E te 'Atua e ko ta'e haka tano i tā'ana me'e kī. 'Ā'ana, pa'i, i ha'ata'a i a kōrua mo nu'u o tā'ana Poki ko Ietū Kiritō, Pū'oko Haka Tere o tātou.
46001010	E te taina, hai 'īŋoa o te tātou Pū'oko Haka Tere ko Ietū Kiritō he ani atu a au mo ai o kōrua ta'ato'a e tahi mau nō mana'u, 'e 'ina ko haka topa kē-kē. E noho kōrua ta'ato'a 'i roto i te haumārū, e tahi mau nō mana'u 'e e tahi mau nō me'e haŋa mo aŋa.
46001011	E kī atu ena a au i te me'e nei, e te taina ē, he 'ite ō'oku, mai te hua'ai o Kōroe, e tātake rō 'ana kōrua 'i roto i a kōrua 'ā.
46001012	E ai rō 'ā te nu'u o kōrua kī: «A au 'a Pauro»; 'e tētahi te kī: «A au 'a 'Āporo»; tētahi atu: «A au 'a Tefa»; 'e tētahi haka 'ou atu te kī: «A au o te ⌊Kiritō⌋».
46001013	¿Ka kī 'ō e topa-topa rō 'ana a Ietū? ¿I veo rō 'ō a Pauro 'i ruŋa i te tātaurō mo te riva-riva o kōrua? ¿I ⌊papatito⌋ rō 'ō kōrua hai 'īŋoa ō'ona?
46001014	¡He māuru-uru a au ki te 'Atua 'i te me'e era 'ina e tahi o roto i a kōrua i papatito e au, ko Kīripo mau nō ararua ko Kāio!
46001015	Pē ira 'ina e tahi kope mo kī i papatito ai a ia hai 'īŋoa ō'oku.
46001016	¡'Ā! I papatito tako'a rō a au i te hua'ai 'a Etefana, 'e ko rehu atu 'ana i a au hoki i papatito rō a au i te tētahi nu'u.
46001017	Te Kiritō 'ina kai uŋa mai i a au mo papatito i te taŋata; mo haka 'ite i te parau 'āpī riva-riva o ruŋa i a ia i uŋa mai ai, 'e ta'e 'ō hai vānaŋa nehe-nehe mo haka take'a i tō'oku mārama-rama, pa he me'e aŋa e te taŋata o te ao, 'o ta'e hauha'a te mate o Ietū 'i ruŋa i te tātaurō.
46001018	Te roŋo o te mate o Ietū 'i ruŋa i te tātaurō he me'e ma'a-ma'a nō atu e tahi mo te nu'u 'i ruŋa i a rāua ka topa ena te ūtu'a o te 'Atua. 'E mo tātou mo te nu'u e'a mai roto i te ūtu'a o te hara he pūai o te 'Atua.
46001019	Pa he me'e hā'aki 'i ruŋa i te ⌊Pāpa'i Mo'a⌋: «E haka take'a rō e au 'ina e tahi hauha'a te mana'u mārama-rama o te taŋata. 'E te nu'u mana'u e 'ite rahi rō 'ana a rāua he haka mira-mira e au i te mana'u».
46001020	¿'I hē i hope'a ai te nu'u mārama-rama, te ⌊ma'ori o te haka tere hūrio⌋ 'e te kope haka kē mo vānaŋa i te me'e o te ao nei? Ko haka 'ite mai 'ā e te 'Atua: mō'ona 'ina e tahi hauha'a te mārama-rama o te taŋata.
46001021	Te 'Atua, pa'i, 'i tō'ona mārama-rama 'Atua i kī ai: te taŋata e ko riva mo 'ite ko ai a ia hai mārama-rama taŋata mau nō. 'E, 'i tō'ona riva rahi, i mana'u ai mo haka e'a i te taŋata mai roto i te ūtu'a o te hara 'e mo va'ai i te ora 'āpī 'ina he hope'a ra'a hai haka moe o rāua i te mana'u 'i ruŋa i tā'ana roŋo o ruŋa i a Ietū Kiritō, roŋo haka 'ite e mātou, ka ai atu he me'e ma'a-ma'a nō atu e tahi mo te nu'u ta'e haka moe i te mana'u 'i ruŋa i a Ietū.
46001022	Te ⌊hūrio⌋, mo haka moe iho i te rāua mana'u 'i ruŋa i rā roŋo, e take'a 'i ra'e i te mana, 'e te ⌊kirieko⌋, e vānaŋa e te taŋata hai mārama-rama.
46001023	'E a mātou 'ina he aŋa i te ŋā me'e era. Te mātou me'e aŋa he haka 'ite he oho o ruŋa i te Kiritō veo era 'i ruŋa i te tātaurō. Te me'e nei he parau'ino e tahi mo te hūrio, 'e mo te kirieko he me'e ma'a-ma'a nō atu e tahi.
46001024	'E mo te nu'u ha'ata'a e te 'Atua mā'ana, ka hūrio 'e ka ta'e hūrio, he haka take'a iŋa o te 'Atua i tō'ona pūai 'e i tō'ona mārama-rama.
46001025	Te me'e aŋa e te 'Atua tu'u pa he me'e ma'a-ma'a e tahi mo te taŋata, he me'e 'ata hau rō atu 'i te mārama-rama ki te mana'u mārama-rama ta'ato'a o te taŋata. 'E te me'e o te 'Atua tu'u pa he me'e ta'e pūai, he me'e 'ata hau rō atu i te pūai ki te pūai ta'ato'a o te taŋata.
46001026	E te taina, 'ina ko rehu pē hē te taŋata e mana'u era o ruŋa i a kōrua 'i te hora ha'ata'a e te 'Atua i a kōrua mā'ana. Ki te rāua kī: nu'u ta'e rahi te nu'u mārama-rama, te nu'u tōro'a ra-rahi 'e te nu'u te rāua hua'ai nu'u hōnui o roto i a kōrua.
46001027	I ha'ata'a ai e te 'Atua i te taŋata mā'ana hai nu'u ta'e hāpī 'e ta'e mārama-rama rahi, ki te mana'u taŋata, mo haka ha'amā i te nu'u hāpī rahi. I ha'ata'a tako'a rō i te nu'u ta'e pūai, ki te kī o te taŋata, mo haka ha'amā i te nu'u pūai.
46001028	Te nu'u ta'e haka au 'e ta'e haŋa e te taŋata, te aura'a, te nu'u 'ina e tahi hauha'a, ki te rāua kī, ko te nu'u nei te nu'u i ha'ata'a e te 'Atua mā'ana, mo haka take'a: te nu'u e hauha'a rō 'ā ki te mata o te taŋata, ki te mata o te 'Atua ta'e pē ira.
46001029	'O ira, 'ina e tahi kope mo haka paka i a ia 'i mu'a i te 'Atua.
46001030	Hai ia, pa'i, e ai nei tātou 'a Ietū Kiritō. 'E hai Ietū Kiritō e haka tere nei a tātou hai mana'u 'Atua 'e e tano nei ki tō'ona mata. Hai ia tako'a e ai nei tātou he nu'u ha'ata'a mā'ana 'ina e tahi hara 'e he nu'u e'a mai roto i te pūai o te hara.
46001031	E kī rō 'ana, pa'i, 'i ruŋa i te Pāpa'i Mo'a: «Te kope haŋa mo haka paka i a ia, te tano mau: e haka paka i te 'Atua, Pū'oko Haka Tere o tātou, 'o te me'e aŋa e ia».
46002001	E te taina, hora oho vānaŋa atu era ō'oku o ruŋa i te me'e mana'u e te 'Atua mo aŋa ta'e haka 'ite mai era e ia 'i mu'a 'ā, ta'e hai vānaŋa nehe-nehe mo haka take'a atu 'ō i tō'oku mārama-rama a au i haka 'ite atu ai.
46002002	E noho atu era a au 'i muri i a kōrua te me'e mau nō 'ā'aku i mana'u he hāpī atu o ruŋa i a Ietū Kiritō 'e o ruŋa i tō'ona mate iŋa 'i ruŋa i te tātaurō.
46002003	I māroa atu ai a au 'i mu'a o kōrua 'ina e tahi ō'oku pūai e ŋaro'a era e au 'e e rurū rō 'ā 'i te ri'a-ri'a, 'o ta'e haka tano au i te me'e haŋa o te 'Atua.
46002004	E vānaŋa atu era a au o ruŋa i te roŋo o te 'Atua, ta'e hai vānaŋa mārama-rama e haka 'ite atu era; o te ⌊Vārua Maitai⌋ te haka 'ite atu he parauti'a rā vānaŋa era 'ā'aku,
46002005	'o ai hai mārama-rama o te taŋata te haka moe iŋa ena o kōrua i te mana'u 'i ruŋa i a Ietū 'e ta'e 'ō hai pūai o te 'Atua.
46002006	Te parauti'a, 'i roto i te nu'u e hio-hio rō 'ā te rāua haka moe iŋa i te mana'u 'i ruŋa i a Ietū e hāpī nei a mātou hai vānaŋa mārama-rama, 'e rā mārama-rama ta'e he mārama-rama o te taŋata 'o he mārama-rama o te nu'u pū'oko haka tere o te ao nei. Te pūai, pa'i, o te rāua mārama-rama pe te ŋaro pe te oho nō.
46002007	Te me'e nei o mātou e vānaŋa nei: o ruŋa i te mārama-rama o te 'Atua ta'e 'ite e te taŋata: he me'e i mana'u e ia mo aŋa mo te tātou riva-riva pe mu'a ka oho ena ta'e haka 'ite mai e ia 'i mu'a 'ā. Te me'e nei i mana'u ai mai te hora era kai aŋa 'ā i te ao.
46002008	Rā me'e mana'u era e te 'Atua mo aŋa 'ina kai aŋi-aŋi e te nu'u pū'oko haka tere o te ao nei. 'Āhani, pa'i, a rāua i aŋi-aŋi, e ko veo 'i ruŋa i te tātaurō i te tātou Pū'oko Haka Tere, kope i a ia te parau o te me'e ta'ato'a.
46002009	E kī rō 'ana, pa'i, 'i ruŋa i te ⌊Pāpa'i Mo'a⌋: «Te 'Atua ko haka riva-riva 'ā mo te nu'u haŋa ki a ia i te me'e 'ina he kope ra'e i take'a, i ŋaro'a 'e korohaŋa i mana'u».
46002010	Rā me'e ta'e haka 'ite mai era 'i mu'a 'ā ko haka aŋi-aŋi mai 'ā e te 'Atua hai Vārua Maitai 'i te hora nei; a ia, pa'i, e 'ite rō 'ā i te me'e ta'ato'a, 'ātā i te mana'u hope'a o te 'Atua.
46002011	¿Ko ai te kope 'ite i te mana'u o te taŋata mo ta'e ai ko rā taŋata mau 'ā? Pē ira tako'a te mana'u o te 'Atua, he Vārua Maitai mau nō te me'e 'ite.
46002012	'Ina i a tātou i te nu'u ⌊haka moe i te mana'u⌋ 'i ruŋa i a Ietū, te mana'u iŋa ena o te taŋata o te ao. Te me'e i a tātou he Vārua Maitai va'ai mai e te 'Atua, mo aŋi-aŋi he aha te me'e ta'ato'a va'ai mai e ia 'i tō'ona riva rahi.
46002013	'O ira, hora ena o mātou e hāpī ena o ruŋa i te 'Atua, e vānaŋa nei hai vānaŋa haka 'ite mai e te Vārua Maitai, ta'e hai vānaŋa mārama-rama hāpī mai e te taŋata. Pē ira e ha'aaura'a nei i te me'e o te 'Atua hai vānaŋa va'ai mai e te Vārua Maitai.
46002014	Te kope ta'e haka moe i te mana'u 'i ruŋa i a Ietū 'e kore o te Vārua Maitai o roto i a ia 'ina he to'o mō'ona i te hāpī haka 'ite e te Vārua Maitai; te hāpī nei he me'e ma'a-ma'a e tahi mō'ona. 'E 'ina e ko aŋi-aŋi, 'i te me'e era o te Vārua Maitai mau nō te haka aŋi-aŋi i te aura'a parauti'a o rā hāpī.
46002015	Te kope 'i roto i a ia te Vārua Maitai e aŋi-aŋi rō 'ana i te me'e ta'ato'a haka 'ite e te Vārua Maitai. 'E te kope 'ina he Vārua Maitai o roto i a ia, 'ina he aŋi-aŋi i te mana'u o te nu'u e ai rō 'ā 'i roto i a rāua te Vārua Maitai.
46002016	E kī rō 'ana, pa'i, 'i ruŋa i te Pāpa'i Mo'a: «¿Ko ai te kope 'ite i te mana'u o te 'Atua? ¿Ko ai te kope mo hāpī i a ia?». 'E, he mana'u o te ⌊Kiritō⌋ te me'e i a tātou.
46003001	E te taina, hora era 'ā ō'oku 'i muri i a kōrua, kai tano a au mo hāpī atu i a kōrua pa he hāpī iŋa ō'oku i te nu'u haka tere e te ⌊Vārua Maitai⌋ pa'ari 'i te me'e o te 'Atua. I hāpī atu ai pa he nu'u ta'e haka moe rahi i te mana'u 'i ruŋa i a Ietū, ma'u oho i te mana'u o te ao nei, pa he ŋā poki 'i te me'e o te ⌊Kiritō⌋.
46003002	'E, pa he ŋā poki 'omo-'omo ū hai ū e va'ai ena 'e ta'e hai kai paŋaha'a, pē ira tā'aku me'e hāpī atu era, he hāpī ta'e aŋarahi mo aŋi-aŋi e kōrua. Kai tano riva-riva 'ana, pa'i, a kōrua mo aŋi-aŋi i te hōhonu o te hāpī o te 'Atua, 'e 'ātā ki te hora nei, ko te ai iŋa 'ā pē ira.
46003003	Ko te mana'u iŋa 'ana kōrua pa he taŋata o te ao ta'e ⌊haka moe i te mana'u⌋ 'i ruŋa i a Ietū. Hai mākota 'e hai tātake e take'a ena ko te mana'u iŋa 'ana kōrua hai mana'u taŋata, 'e o rā mana'u te haka tere i a kōrua.
46003004	Hora ena o te kope e tahi e kī ena: «'A Pauro a au» 'e o te rua te kī: «'A 'Āporo a au», e haka tere 'ana hai mana'u taŋata mau nō.
46003005	Ka haka topa rā te kōrua mana'u. ¿Ko ai a Pauro 'e ko ai a 'Āporo? He tāvini nō o te 'Atua, 'e mai i a rāua a kōrua e haka moe ena i te mana'u 'i ruŋa i a Ietū. Te me'e aŋa nō o māua he me'e kī mai e te 'Atua.
46003006	A au pa he kope pī i te karu 'e a 'Āporo pa he kope pī-pī vai, 'e o te 'Atua te haka tupu 'e te haka nui-nui.
46003007	'O ira, ta'e ki te ŋā kope era o rāua i pī 'e pī-pī hai vai ana ha'ahana-hana, ki te 'Atua, kope era 'ā'ana i haka tupu 'e i haka nui-nui i rā me'e 'oka era.
46003008	Te kope pī i te karu 'e te kope pī-pī hai vai ko tū tōro'a 'ā, 'e mo te 'Atua e 'auhau i te rāua aŋa.
46003009	He tāvini nō māua o te 'Atua, 'e a kōrua pa he 'āua 'oka kai 'i ira a māua e aŋa ena, 'e, tako'a, pa he hare aŋa e te 'Atua mō'ona.
46003010	Hai riva rahi o te 'Atua, 'ā'aku i ha'amata i hāpī atu ki a kōrua i te parau 'āpī riva-riva o ruŋa i a Ietū Kiritō; 'e, tako'a, i hā'ū'ū i te nu'u ra'e o kōrua mo haka moe i te rāua mana'u 'i ruŋa i a Ietū, pa he kope 'ā'ana i aŋa i te mekerā 'i ruŋa ka haka tu'u era te hakari o te hare. 'E, hora nei, o te tētahi te hāpī te oho atu o ruŋa i a Ietū mo haka hio-hio o kōrua 'i te ara o te 'Atua, pa he nu'u o rāua te haka tu'u i te hakari o te hare 'i ruŋa i te mekerā. Te me'e nō, e u'i e aŋa riva-riva te hare.
46003011	Te hare aŋa e te 'Atua e tahi mau nō mekerā 'i ruŋa e haka tu'u ena te hare, ko Ietū Kiritō, 'e 'ina e tahi kope mo mono i te mekerā nei.
46003012	'I ruŋa i te mekerā nei te hare ana haka tu'u hai me'e hio-hio pa he piru, pa he parata, pa he mā'ea hope'a ena o te nehe-nehe 'e o te hauha'a, 'e ta'e 'ō hai me'e e vera nō pa he miro, pa he mauku, 'e pa he 'ohe.
46003013	Te huru o te aŋa o te ta'ato'a ka take'a riva-riva ena 'i te mahana o te ture hope'a, mahana ka u'i era e Ietū hai ahi hoki i aŋa riva-riva rō 'o 'ina.
46003014	Mo ta'e vera o rā me'e aŋa era, he va'ai e te 'Atua hai me'e mo koa.
46003015	'E mo vera, e ko va'ai; 'e, ka ai atu pē ira, ko te e'a iŋa 'ana rā kope mai roto i te ūtu'a o te hara 'e ko te rava'a iŋa 'ana i te ora 'āpī 'ina he hope'a ra'a, pa he taŋata rava'a tere mai roto i te hare e vera rō 'ā 'ina he me'e ma'u 'i te rima.
46003016	¿'Ina hō kōrua he 'ite: pa he ⌊Kona Ha'amuri 'Atua⌋ 'ā a kōrua, 'i te me'e era 'i roto i a kōrua e noho ena te Vārua Maitai?
46003017	Te kope tōtōā i te Kona Ha'amuri 'Atua, te aura'a, te kope haka tumu i te ture mo ha'ata'a o kōrua, he haka ūtu'a e te 'Atua. Te Kona Ha'amuri 'Atua, pa'i, me'e mo'a, 'e rā Kona ko kōrua.
46003018	E u'i 'o reo-reo ki a kōrua 'ā hai mana'u ena pē nei ē: nu'u mārama-rama kōrua ki te mata o te taŋata o te ao nei. I hau rō atu 'i te tano mo riro o kōrua pa he nu'u ta'e mārama-rama, ki riro iho ai kōrua mo te 'Atua he nu'u mārama-rama mau 'ā.
46003019	Te mana'u mārama-rama o te taŋata o te ao nei he me'e ma'a-ma'a nō atu e tahi mo te 'Atua. Pa he me'e kī 'i ruŋa i te ⌊Pāpa'i Mo'a⌋: «Te nu'u mana'u he nu'u mārama-rama a rāua e haka 'ite rō 'ā e te 'Atua ta'e pē ira hai ta'e ha'ati'a mo tano o te rāua me'e mana'u mo aŋa».
46003020	E kī tako'a rō 'ana: «Te 'Atua ko 'ite 'ā: te mana'u o te nu'u mana'u pē nei ē: nu'u mārama-rama a rāua, he me'e ma'a-ma'a nō atu e tahi».
46003021	'O ira 'ina e tahi o kōrua mo te'o-te'o 'a 'ai i hāpī. Te me'e ta'ato'a, pa'i, o kōrua 'e mo te kōrua riva-riva:
46003022	a Pauro, a 'Āporo, a Tefa, te ao, te ora, te mate, te hora nei, pe mu'a ka oho ena; ta'ato'a me'e o kōrua,
46003023	'e a kōrua 'a Ietū Kiritō, 'e a Ietū o te 'Atua.
46004001	E mana'u kōrua i a mātou i te nu'u haka 'ite i te ⌊roŋo riva-riva o te 'Atua⌋ pa he tāvini nō o te ⌊Kiritō⌋ uŋa mo haka 'ite i te me'e mana'u e te 'Atua mo aŋa ta'e haka 'ite mai 'i mu'a 'ā.
46004002	Ko 'ite 'ana e kōrua: te taŋata ki a ia e va'ai ena i te aŋa e haka tano tahi i te me'e kī mo aŋa.
46004003	'E a au, 'ina he tapa atu i te vānaŋa kī e kōrua 'e e te tētahi nu'u hoki ko tano 'ā 'o kai tano tā'aku me'e aŋa. 'Ātā a au mau nei 'ā 'ina he kī i te tano 'e i te ta'e tano o tā'aku me'e aŋa.
46004004	'E, ka ai atu 'ina he mana'u ō'oku he tuhi mai ko aŋa 'ana a au i te me'e ta'e tano, te ha'aaura'a o te me'e era ta'e 'ō pē nei ē: 'ina mau 'ana pēaha ō'oku hape. Te kope mau nō, pa'i, mo kī i te tano 'e i te ta'e tano o tā'aku me'e aŋa he Pū'oko Haka Tere o tātou ko Ietū Kiritō.
46004005	'O ira, e haka kore te kōrua kī i te tano 'e i te ta'e tano o te me'e aŋa e te rua. Ki tiaki tātou ki te hoki iŋa mai o te Kiritō. Mā'ana e haka 'ite mai i te mana'u o te taŋata ta'e 'ite e te rua 'e he haka aŋi-aŋi mai he aha i mana'u ai pē ira. 'I rā hora e ture rō 'e e ha'ahana-hana rō e te 'Atua i te ta'ato'a tano ki te rāua me'e i aŋa.
46004006	E te taina, mo te kōrua riva-riva i vānaŋa i ha'aaura'a atu ai au o ruŋa i a māua ko 'Āporo mo 'ite o kōrua mo haka tere nō i a kōrua hai me'e hā'aki 'i ruŋa i te ⌊Pāpa'i Mo'a⌋, 'o haka paka kōrua i te kope e tahi 'e 'o ta'e haka au i te rua.
46004007	¿'A 'ai koe i kī i hau rō atu koe ki te rua? 'Ina e tahi me'e ena 'ā'au i ta'e ai o te 'Atua i va'ai atu. 'E 'i te ai pē ira, ¿he aha ia koe e te'o-te'o ena 'e e haka tu'u ena pa he me'e ena ē: te me'e i a koe hai koe mau 'ā e ai ena?
46004008	Te huru, e mana'u ena kōrua 'ina he me'e toe mo 'ite o ruŋa i te 'Atua 'e i a kōrua te me'e ta'ato'a va'ai e te ⌊Vārua Maitai⌋ mo aŋa i tā'ana aŋa. Te huru tako'a, e mana'u ena kōrua a kōrua he 'ariki 'e 'ina e tahi me'e haŋa toe mo va'ai atu e mātou. ¡Pē hiva 'ana 'ō he parauti'a he 'ariki a kōrua mo haka tere o tātou ananake!
46004009	E tu'u tako'a rō 'ana pe he me'e ena ē: te 'Atua ko haka rē 'ana i a mātou i te 'āpōtoro, pa he me'e hope'a, haka ūtu'a mo mate 'i roto i te koro nui-nui e tahi mo māta'i-ta'i o te merahi 'e o te taŋata ta'ato'a.
46004010	E mana'u ena te nu'u o te ao nei he ma'a-ma'a a mātou 'o te aŋa ki te Kiritō, 'e a kōrua e mana'u ena: 'o te ai a kōrua o te Kiritō he nu'u mārama-rama. Ki te mana'u tako'a o te nu'u o te ao nei he nu'u ta'e pūai a mātou, 'e a kōrua e mana'u ena he nu'u pūai kōrua. Te nu'u o te ao e ta'e haka au rō 'ana i a mātou, 'e ki a kōrua e mo'a atu ena.
46004011	'Ātā ki 'aŋarīnā e ŋaro'a rō 'ana e mātou te maruaki 'e te pohe ki te vai. E kore rō 'ana te mātou kahu mo uru, e tōtōā rō mai 'ana e te nu'u, e kore rō 'ā te mātou kona mo noho
46004012	'e e rohi-rohi rō 'ana 'i te aŋa iŋa. E taro-taro mai ena e te nu'u, hai ha'amaitai e haka hoki nei e mātou; 'e e tute mai ena mo tōtōā, he ha'aoroma'i e mātou.
46004013	E reo-reo ena o ruŋa i a mātou, hai vānaŋa riva-riva e mātou e pāhono ena. 'E 'ātā ki 'aŋarīnā, e ha'ariro ena i a mātou e te nu'u pa he iŋo-iŋo 'e pa he me'e hope'a o te ta'e hauha'a.
46004014	Te me'e nei e au e pāpa'i atu ena ta'e mo haka ha'amā i a kōrua, mo haka tī-tika i te kōrua mana'u, pa he ŋā poki haŋa rahi 'ā'aku.
46004015	Ka rahi atu te nu'u hāpa'o 'e hāpī i a kōrua pa he ⌊kiritiano⌋, e tahi mau nō kope pa he matu'a tane o kōrua ko au. 'Ā'aku, pa'i, i haka 'ite ra'e atu i te ⌊roŋo riva-riva o ruŋa i a Ietū Kiritō⌋, 'e i kī atu mo ⌊haka moe i te mana'u⌋ 'i ruŋa i a ia mo ai o kōrua 'ā'ana.
46004016	'O ira 'ī a au he ani atu: e haka tano te kōrua mana'u 'e te kōrua noho iŋa pē au.
46004017	Mo te ŋā me'e nei i uŋa atu ena au i a Timoteo mo hā'ū'ū atu i a kōrua. A ia pa he poki haŋa rahi 'ā'aku ta'e haka rē ki te hora hope'a i te aŋa o te 'Atua. Mā'ana e haka mana'u atu i tō'oku haka tere iŋa pa he kope haka moe i te mana'u 'i ruŋa i a Ietū Kiritō. Tō'oku haka tere iŋa, pa'i, e tano rō 'ā ki tā'aku me'e mau nei 'ā e hāpī e oho nei ki te nūna'a taŋata haka moe i te rāua mana'u 'i ruŋa i a Ietū o te kona ta'ato'a vari ō'oku.
46004018	Ko 'ite 'ana a au: tētahi o roto i a kōrua nā e haka paka 'ana i a rāua 'i te me'e era e mana'u ena e ko hoki atu au e ko u'i i a kōrua.
46004019	'E, mo haŋa o te 'Atua, e ko roa hia he tu'u atu a au. 'I rā hora ka u'i nei a au: e pūai rō 'ana a rāua 'o he haka kē nō mo vānaŋa te rāua me'e.
46004020	Te haka tere iŋa o te 'Atua 'i roto i te tātou māhatu e 'ite ena ta'e hai vānaŋa, hai pūai mau era 'ā ō'ona haka huri i te tātou mana'u 'e i te tātou noho iŋa mo aŋa i tā'ana me'e haŋa.
46004021	¿He aha ia te kōrua me'e haŋa: he oho atu ō'oku haka ūtu'a i a kōrua, 'o he oho atu he u'i i a kōrua hai koa 'e hai haŋa?
46005001	E te taina, ko ŋaro'a 'ana a au i te vānaŋa: te kope e tahi o roto i a kōrua ko noho 'ā ki te vi'e o tō'ona matu'a tane. Te me'e tu'u pē nei me'e ta'e tano, 'e he hara taparahi-ta'ata 'ina kai take'a 'ā korohaŋa 'i roto i te nu'u kai 'ite ko ai te 'Atua parauti'a mau.
46005002	Ka ai atu pē ira, ko te te'o-te'o iŋa 'ā a kōrua pē nei ē: ko 'ite riva-riva 'ana a kōrua i te me'e o te 'Atua. Te tano mau: e māui-ui te kōrua māhatu 'i te me'e tu'u pē nā. Te taŋata aŋa i te me'e tu'u pē nei e haka e'a mai roto i a kōrua.
46005003	'E, ka ai atu ta'e a au 'i te hora nei 'i muri i a kōrua, he haka 'ite atu a au i tō'oku mana'u pa he me'e ena ē: nā a au 'i muri i a kōrua. Te kope aŋa i te me'e tu'u pē nā e ai rō 'ana te ūtu'a tano mō'ona.
46005004	Hora ena o kōrua ka taka-taka tahi ena mo haka e'a i a ia, a au tako'a 'i muri i a kōrua, 'e pē ira tako'a 'ana te pūai o Ietū Kiritō Pū'oko Haka Tere o tātou. 'I rā hora, hai 'īŋoa ō'ona,
46005005	he haka rē kōrua i te taŋata ena ki te rima o Rukifero mo haka 'amo hai 'ati, ki huri haka 'ou ai i te mana'u ki te 'Atua 'e, 'i te mahana era o te hoki iŋa mai o te ⌊Kiritō⌋, he e'a tō'ona vārua mai roto i te ūtu'a o te hara 'e he rava'a i te ora 'āpī 'ina he hope'a ra'a 'o te huri haka 'ou o tō'ona mana'u ki te 'Atua.
46005006	E ko tano kōrua mo te'o-te'o. E kī rō 'ana, pa'i: «E tahi 'apa 'iti-'iti o te revaura he ahu tahi te haraoa». Pē ira tako'a 'ana hai taŋata mau nō e tahi e hara nō me'e rahi nō atu nu'u.
46005007	Te me'e haŋa he to'o mai roto i a kōrua i te revaura ena, ki ai ai a kōrua he nūna'a taŋata 'ina e tahi kope hara o roto, pa he haraoa aŋa iho ta'e hoa hai revaura. A kōrua, pa'i, he haraoa kai 'i te ⌊Pakate⌋ 'ina he hoa hai revaura, he nu'u 'ina e tahi hara 'o te ⌊haka moe i te mana'u⌋ 'i ruŋa i a Ietū. E mana'u: a Ietū he māmoe o te Pakate tūtia mo haka e'a i a tātou mai roto i te hara.
46005008	'O ira, e ai te tātou noho iŋa, paurō te mahana, pa he haraoa 'ina kai 'āno'i hai revaura, noho iŋa 'ina e tahi me'e ta'e tano aŋa, pa he me'e aŋa o mu'a 'ā, 'e noho iŋa ha'atura parauti'a ki te 'Atua hai māhatu ma'itaki.
46005009	'I ruŋa i tā'aku me'e pāpa'i ra'e atu era i hā'aki atu ai a au: 'ina kōrua ko ai he repahoa o te nu'u moe i te vi'e 'o i te taŋata ta'e he kenu 'ā'ana.
46005010	Te kī nei 'ā'aku: ta'e ka haka tapa mau 'ā a kōrua mai te nu'u ta'ato'a o te ao nei moe i te vi'e 'o i te taŋata ta'e he kenu 'ā'ana, 'e mai muri i te nu'u nou-nou, toke-toke 'e ha'amuri ki te 'ītoro. Mo rava'a, pa'i, e kōrua mo aŋa i te me'e nei, e ta'e ai mau nō kōrua 'i te ao nei.
46005011	Tā'aku kī: nu'u nō era mo kī atu he taina rāua o kōrua 'i te haka moe iŋa i te mana'u 'i ruŋa i a Ietū, 'e te rāua me'e aŋa he moe i te vi'e 'o i te taŋata ta'e he vi'e 'o he kenu 'ā'ana, he nou-nou, he ha'amuri ki te 'ītoro, he vānaŋa ta'e tano mo te rua, he rava ta'ero, 'o he toke, 'ina kōrua ko ai he repahoa o rāua, 'e 'ina ko kai 'i muri.
46005012	Ta'e he me'e o tātou te kī i te me'e tano 'e i te me'e ta'e tano o te nu'u ta'e haka moe i te rāua mana'u 'i ruŋa i a Ietū; mo te 'Atua a rāua e kī. Ki te nu'u haka moe i te mana'u 'i ruŋa i a Ietū a tātou ana ture. 'O ira, e haka e'a mai roto i a kōrua te kope hara.
46006001	Mo ai o te taina e ai rō 'ana tā'ana ture mo te rua taina, 'ina ko ma'u i rā taina ki mu'a o te nu'u pū'oko haka tere o te hare ture o te ao nei. Te me'e mau mo aŋa he ani ki te tētahi taina ha'ata'a e te 'Atua mā'ana mo hā'ū'ū i a ia.
46006002	¿Kai 'ite 'ana 'ō kōrua: pe mu'a ka oho ena, mo tātou mo te nu'u ha'ata'a e te 'Atua e ture i te nu'u o te ao nei? 'E, mo ai pē ira, ¿e ko rava'a mau 'ō e kōrua 'i te hora nei mo haka riva-riva i te ture 'iti-'iti e tahi?
46006003	¿Kai 'ite tako'a 'ana 'ō kōrua: pe mu'a ka oho ena 'ātā ki te merahi ka ture ena e tātou? ¿Pē hē ia ana ta'e tano i a tātou mo ture i te me'e 'iti-'iti o te ao nei?
46006004	Mo ai tā'ue o te kōrua ture, e ko tano mo ma'u o kōrua i te kōrua taina ki mu'a o te nu'u ta'e haka moe i te mana'u 'i ruŋa i a Ietū mo haka kore o te ture.
46006005	Te vānaŋa nei e kī atu ena mo ha'amā o kōrua. E tu'u rō 'ana, pa'i, pa he me'e ena ē: 'ina he kope mārama-rama o roto i a kōrua mo haka kore i te kōrua ture.
46006006	'E ko te horo ko te oho iŋa 'ana kōrua i a kōrua 'ā ki te pū'oko haka tere o te hare ture ta'e haka moe i te mana'u 'i ruŋa i a Ietū.
46006007	Te ai te oho nō o te ture 'i roto i a kōrua e take'a ena ko rē atu 'ana ki a kōrua te mana'u ta'e tano. Te me'e mau o kōrua mo aŋa he ha'aoroma'i i te kope aŋa atu i te me'e ta'e tano 'e toke atu i a kōrua.
46006008	'E te me'e aŋa oho nō e kōrua he me'e ta'e tano 'e he toke, 'ātā i te me'e o te kōrua taina.
46006009	¿Kai 'ite 'ana hō kōrua: te nu'u aŋa i te me'e ta'e tano ki te mata o te 'Atua e ko o'o ki roto i te nūna'a taŋata haka tere e ia? 'Ina kōrua ko reo-reo ki a kōrua 'ā. 'Ina, pa'i, o roto i te nūna'a taŋata haka tere e te 'Atua te nu'u moe i te vi'e i te taŋata ta'e he vi'e 'o ta'e he kenu 'ā'ana, 'ina he nu'u ha'amuri ki te 'ītoro, he nu'u tai'ata, he ŋāŋata ha'ariro i a rāua pa he vi'e, he hiku, he toke-toke, he nu'u nou-nou, he nu'u rava ta'ero, he nu'u vānaŋa ta'e tano mo te rua, 'e he nu'u toke i te rua hai reo-reo.
46006011	Tētahi o kōrua i aŋa rō i te ŋā me'e nei 'i mu'a 'ā. 'E, hora nei, 'i te ai o te tātou Pū'oko Haka Tere ko Ietū Kiritō hai haka moe i te mana'u 'i ruŋa i a ia, te 'Atua ko haka kore 'ana i te kōrua hara, ko ha'ata'a 'ana i a kōrua mā'ana, 'e ko haka riro 'ana he nu'u tano ki tō'ona mata 'i te ai o te ⌊Vārua Maitai⌋ 'i roto i a kōrua.
46006012	Mo kī o te kope e tahi o roto i a kōrua pē nei ē: «A mātou, te nu'u haka moe i te mana'u 'i ruŋa i a Ietū, 'ina e tahi me'e ta'e ha'ati'a i a mātou mo aŋa i te me'e nō era o mātou i haŋa 'o te ai ta'e hai haka tano ki te ⌊haka tere iŋa 'a Mōtē⌋ e tano nei mātou ki te mata o te 'Atua», he aŋi mau 'ana tā'ana me'e kī. Ka ai atu pē ira, ta'e ta'ato'a me'e mo aŋa e tātou he me'e mo te tātou riva-riva. A au mau nei 'ā, ka ai atu 'ina he me'e ta'e ha'ati'a i a au mo aŋa i tā'aku me'e haŋa, 'ina a au he aŋa e tahi me'e mo ai ka hope'a era he haka tere mai i a au e rā me'e.
46006013	'E mo kī o te rua kope pē nei ē: «Te 'Atua i aŋa ai i te tātou kōpū mo te kai 'e te kai mo te kōpū», he aŋi tako'a 'ā tā'ana vānaŋa, ka ai atu pe mu'a ka oho ena e ko ai haka 'ou pē ira. Te me'e nō, 'ina kōrua ko mana'u: pē ira tako'a 'ana te hakari. Te 'Atua, pa'i, kai aŋa i te hakari mo moe i te vi'e 'o i te taŋata ta'e he kenu ta'e he vi'e; i aŋa ai e te 'Atua mo tāvini ki te tātou Pū'oko Haka Tere ko Ietū Kiritō, 'e tā'ana me'e haŋa he hāpa'o o tātou i te hakari.
46006014	'E pe mu'a ka oho ena, he haka ora e te 'Atua i a tātou mai te mate hai pūai ō'ona, pa he haka ora iŋa era e ia i a Ietū, Pū'oko Haka Tere o tātou.
46006015	A kōrua ko 'ite 'ana: te kōrua hakari he ŋā kona ena o te hakari o Ietū. Iā. ¿E to'o mau rō ia a kōrua i te kona e tahi o te hakari o te ⌊Kiritō⌋ 'e he haka riro he kona o te hakari o te vi'e tai'o? ¡'Ina!
46006016	Hora ena o te taŋata e piri ena ki te tai'o, he riro ararua e tahi mau nō hakari, pa he me'e kī 'i ruŋa i te ⌊Pāpa'i Mo'a⌋: «Ararua he riro e tahi mau nō hakari».
46006017	'Ina ko rehu, te kope o te Kiritō e tahi mau nō vārua ararua.
46006018	'O ira, e hāpa'o kōrua e te hara he moe i te vi'e i te kenu ta'e o kōrua. Te kope moe i te vi'e i te kenu ta'e 'ā'ana e hara 'ana ki tō'ona hakari 'e ki tō'ona vārua. 'E 'ina he rua hara hope'a o te taparahi-ta'ata tōtōā i te taŋata pa he hara nei.
46006019	'Ina ko rehu, te tātou hakari pa he Kona Ha'amuri o te Vārua Maitai va'ai mai e te 'Atua, 'e 'i roto e noho ena a ia. A tātou ta'e o tātou 'ā, o te 'Atua.
46006020	Ko 'auhau 'ana, pa'i, e ia i a tātou mā'ana 'i te hora mate era o Ietū 'i ruŋa i te tātaurō. 'O ira, te me'e ta'ato'a aŋa e tātou hai hakari e take'a e mo'a rō 'ana tātou i te 'Atua.
46007001	Hora nei he pāhono atu au i te me'e pāpa'i 'ui mai era e kōrua. I hau rō atu i te tano mo ta'e ⌊hāipo-ipo⌋.
46007002	Te 'ati nō, 'o hara i te hara he moe i te vi'e i te kenu ta'e o kōrua, e ai te kōrua vi'e 'e te kōrua kenu.
46007003	Te nu'u hāipo-ipo e moe i te rāua kenu 'o i te rāua vi'e. E ko tano mo ta'e moe e te kenu i tā'ana vi'e 'e e te vi'e i tā'ana kenu.
46007004	Te hakari o te vi'e hāipo-ipo ta'e ō'ona nō, o tā'ana kenu tako'a, 'e te hakari o te kenu o tā'ana vi'e.
46007005	'O ira, 'ina e tahi o rāua mo kī ki te rua 'ina he haŋa mo piri tane, mo ta'e ai 'i ra'e i ha'a'au ai ararua mo ta'e piri 'i te tētahi mahana mo pure ki te 'Atua. Ki oti rā ŋā mahana he piri haka 'ou, 'o ta'e rava'a rō mo haka noho i te hakari 'e he haka hara e Rukifero.
46007006	Ta'e e kī atu 'ā ka tapu kōrua. Tā'aku kī: mo haŋa o kōrua mo tapu e tano nō mo aŋa pē ira.
46007007	'Āhani 'ō kōrua pē au 'ā tako'a: 'ina he vi'e. 'E, ka ai atu pē ira, e 'ite rō 'ana a au: te 'Atua i aŋa ai i te taŋata ta'e pē tū huru tahi 'ā: tētahi i aŋa ai mo hāipo-ipo 'e tētahi mo ta'e hāipo-ipo.
46007008	He kī atu a au ki te nu'u taure'a-re'a 'e ki te nu'u hove: i hau rō atu i te tano mo ta'e hāipo-ipo o kōrua pē au.
46007009	'E, mo ta'e rava'a mo haka noho i te me'e pohe e te hakari, e hāipo-ipo. I hau rō atu, pa'i, i te tano mo hāipo-ipo ki te noho pa he taure'a-re'a pohe nō te aŋa ki te vi'e 'o ki te taŋata.
46007010	Ki te nu'u hāipo-ipo he kī atu a au i te roŋo nei o te tātou Pū'oko Haka Tere: 'ina he vi'e hāipo-ipo ko ha'ata'a mai tā'ana kenu.
46007011	'E, mo ha'ata'a, 'ina ko hāipo-ipo haka 'ou ki te rua taŋata, 'o, mo haŋa ō'ona, he hoki ki tā'ana kenu. Pē ira tako'a 'ana te kenu, 'ina ko ha'ata'a mai tā'ana vi'e.
46007012	'E ki te tētahi nu'u he kī atu a au, pa he me'e 'ā'aku, ta'e pa he vānaŋa o te tātou Pū'oko Haka Tere ko Ietū Kiritō: mo ai e tahi taina o roto i a kōrua tā'ana vi'e 'ina he haka moe i tō'ona mana'u 'i ruŋa i a Ietū, 'e ko te haŋa iŋa 'ana rā vi'e mo noho mo oho nō ararua, 'ina rā taina ko ha'ata'a mai rā vi'e.
46007013	'E mo ai he vi'e ko hāipo-ipo 'ā ki te taŋata 'ina he haka moe i tō'ona mana'u 'i ruŋa i a Ietū, 'e ko te haŋa iŋa 'ana rā taŋata mo noho mo oho nō ararua, 'ina rā vi'e ko ha'ata'a mai rā taŋata.
46007014	Te taŋata ta'e haka moe i tō'ona mana'u 'i ruŋa i a Ietū hāipo-ipo ki te vi'e e haka moe rō 'ā i te mana'u 'i ruŋa i a Ietū, he hāpa'o tako'a e te 'Atua 'o te ai ko hāipo-ipo 'ā ki rā vi'e; 'e te vi'e ta'e haka moe i tō'ona mana'u 'i ruŋa i a Ietū he hāpa'o tako'a e te 'Atua 'o te ai ko hāipo-ipo 'ana ki te taŋata e haka moe rō 'ana i te mana'u 'i ruŋa i a Ietū. 'E he hāpa'o tako'a e te 'Atua i te rāua ŋā poki pa he ŋā poki 'ā'ana 'o te ai e tahi o rā ŋā matu'a o te 'Atua.
46007015	Te taŋata 'e te vi'e ta'e ⌊haka moe i te mana'u⌋ 'i ruŋa i a Ietū ta'e haŋa mo noho mo oho nō ararua ko tā'ana vi'e 'o ko tā'ana kenu haka moe i te mana'u 'i ruŋa i a Ietū, e haka rē mo oho. Mo topa o te me'e nei ki a kōrua 'ina he 'ati. Te me'e haŋa, pa'i, o te 'Atua, he haumārū 'i roto i a kōrua.
46007016	Ka ai atu pē ira, te tano mau: 'ina ko ha'ata'a mai te vi'e mai te kenu, koi'ite hai rā vi'e 'o hai rā kenu haka moe era i te mana'u 'i ruŋa i a Ietū he e'a mai roto i te ūtu'a o te hara 'e he rava'a i te ora 'āpī 'ina he hope'a ra'a.
46007017	Huru kē huru kē te tātou noho iŋa i va'ai mai ai e te tātou Pū'oko Haka Tere ko Ietū Kiritō: kē mo taure'a-re'a, kē mo hāipo-ipo, kē mo 'ekaravo, mo ta'e 'ekaravo, mo ⌊hūrio⌋ 'e mo ta'e hūrio. 'E tā'ana me'e haŋa: he noho he oho ta'ato'a o tātou pa he hora kī mai era e ia 'i roto i te tātou māhatu mo haka moe i te mana'u 'i ruŋa i a Ietū. Ko te me'e nei te me'e hāpī e au 'i roto i te nūna'a ta'ato'a o te taŋata haka moe i te mana'u 'i ruŋa i a Ietū.
46007018	Pē nei te aura'a: te kope ko hore 'ā te kiri o te kinoŋa 'i te hora kī e te 'Atua mo haka moe i tō'ona mana'u 'i ruŋa i a Ietū, 'ina ko kimi i te rāve'a mo na'a i rā me'e. 'E te kope kai hore te kiri o te kinoŋa 'i te hora kī e te 'Atua mo haka moe i tō'ona mana'u 'i ruŋa i a Ietū, 'ina te kope nei ko u'i mo hore i te kiri o tō'ona kinoŋa.
46007019	Te me'e hauha'a, pa'i, mo te 'Atua, ta'e he hore 'o he ta'e hore o te kiri o te kinoŋa; he ha'atura ki tā'ana roŋo te me'e hauha'a.
46007020	'O ira, e noho e oho a tātou ta'ato'a pa he hora kī mai era e te 'Atua 'i roto i te tātou māhatu mo haka moe i te mana'u 'i ruŋa i a Ietū.
46007021	Mo ai ō'ou he 'ekaravo 'i te hora haka moe i tu'u mana'u 'i ruŋa i a Ietū, nōatu. 'E, mo ai tā'ue o te rāve'a mo e'a ō'ou mai te rima o te taŋata haka aŋa atu, e e'a.
46007022	Te kope, pa'i, he 'ekaravo 'i te hora haka moe i te mana'u 'i ruŋa i a Ietū, hora nei, ko e'a 'ana mai te pūai o te hara mo tāvini tako'a ki a Ietū, Pū'oko Haka Tere o tātou. 'E te kope ta'e he 'ekaravo 'i te hora haka moe i te mana'u 'i ruŋa i a Ietū, hora nei pa he 'ekaravo o te ⌊Kiritō⌋.
46007023	Te 'Atua, pa'i, hai mate iŋa era o tā'ana Poki ko Ietū Kiritō 'i ruŋa i te tātaurō i 'auhau ai i a tātou mā'ana. 'O ira, 'ina ko ha'ati'a mo haka riro i a kōrua e te taŋata he 'ekaravo o rāua.
46007024	E te taina, e noho e oho nō kōrua 'i mu'a o te 'Atua pa he hora kī mau atu era 'ā e ia 'i roto i te kōrua māhatu mo haka moe i te mana'u 'i ruŋa i a Ietū.
46007025	'E, te nu'u ta'e hāipo-ipo, 'ina e tahi 'ā'aku roŋo mo haka 'ite ki a rāua va'ai mai e Ietū, Pū'oko Haka Tere o tātou. 'E, ka ai atu pē ira, a au pa he taŋata aŋa i tā'ana me'e kī hai riva rahi o te 'Atua, he kī atu au i tō'oku mana'u.
46007026	Mō'oku, 'i te ta'e au o te noho iŋa o te hora nei, i hau rō atu i te riva mo ta'e hāipo-ipo o kōrua.
46007027	Te kope ai o tā'ana vi'e, 'ina ko ha'ata'a mai muri i a ia. 'E mo ta'e ai o tā'ana vi'e, 'ina ko hāipo-ipo.
46007028	'E, mo hāipo-ipo, ta'e e hara 'ā; 'e mo hāipo-ipo te vi'e taure'a-re'a e tahi, ta'e tako'a e hara 'ā. Te me'e nō, mo hāipo-ipo he 'ati taŋata te rāua me'e ka 'amo era, he me'e ta'e haŋa 'ā'aku mo topa atu ki a kōrua.
46007029	E te taina, tā'aku me'e haŋa mo kī atu: hora ta'e rahi te hora toe o tātou mo aŋa ki te 'Atua. 'O ira, te nu'u hāipo-ipo e haka topa te hora mo aŋa ki te 'Atua, ka ai atu he nu'u hāipo-ipo a rāua.
46007030	Pē ira tako'a 'ana te nu'u 'amo i te 'ati, te nu'u koa 'i te rāua noho iŋa, te nu'u ha'aputu i te tao'a mo rāua,
46007031	'e te nu'u aŋa oho mo rava'a moni 'i te ao nei. Ta'e hai ŋā me'e ta'ato'a nei o te ao ana ta'e topa te kōrua hora mo aŋa ki te 'Atua. Te ŋā me'e ta'ato'a nei, pa'i, e ŋaro tahi rō koia ko te ao.
46007032	Te me'e haŋa 'ā'aku: 'ina ko ai te me'e o te ao nei mo mana'u rahi o kōrua. Te taŋata taure'a-re'a, 'i te ai hoko tahi nō, 'ina e tahi me'e ta'e ha'ati'a i a ia mo aŋa ki te tātou Pū'oko Haka Tere, 'e, tako'a, mo haka koa.
46007033	'E, te taŋata hāipo-ipo, te me'e mana'u rahi he me'e o te ao nei, 'e pē hē a ia ana haka koa i tā'ana vi'e.
46007034	Tō'ona mana'u ta'e e tahi mau nō he aŋa ki te 'Atua. Te vi'e taure'a-re'a, 'i te ai tako'a ō'ona hoko tahi nō, te me'e mana'u mau nō he va'ai i tō'ona hakari 'e i tō'ona vārua mo aŋa ki te 'Atua. 'E te vi'e hāipo-ipo, he me'e o te ao te me'e mana'u rahi 'e pē hē a ia ana haka koa i tā'ana kenu.
46007035	Ta'e a au e kī atu 'ā 'ina kōrua ko hāipo-ipo. E kī atu ena a au i te me'e nei mo hā'ū'ū atu mo aŋa o kōrua i te me'e tī-tika 'e mo tano o kōrua mo tāvini ki te tātou Pū'oko Haka Tere hai mana'u mau nō e tahi.
46007036	Nā 'i roto i a kōrua te ŋāŋata 'ina he aŋi-aŋi he aha te rāua me'e tano mo aŋa, 'i te me'e era ko ha'amo'a-mo'a era 'ā i a rāua e te rāua matu'a e ŋā poki nō 'ana. Mo mana'u e tahi o te ŋā nu'u nei: te me'e tano 'ā'ana mo aŋa he hāipo-ipo ki te vi'e haka ha'amo'a-mo'a era ki a ia, 'o aŋa a ia i te me'e ta'e tano ki rā vi'e, 'e rā vi'e ia ko tano 'ā tō'ona matahiti mo hāipo-ipo, e hāipo-ipo; ta'e e hara 'ana.
46007037	'E mo 'ite e tahi o te nu'u nei mo haka noho i te me'e pohe o te hakari, 'e he mana'u: tā'ana me'e tano mo aŋa he ta'e hāipo-ipo 'o te ai 'ina a ia kai haŋa, 'e mo te vi'e haka ha'amo'a-mo'a era ki a ia ta'e he 'ati te ta'e hāipo-ipo o rāua, e tano nō 'ā mo ta'e hāipo-ipo.
46007038	Tā'aku kī: te taŋata mana'u mo hāipo-ipo ki tā'ana vi'e haka ha'amo'a-mo'a, e aŋa 'ā i te me'e riva-riva, 'e te kope mana'u mo ta'e hāipo-ipo, 'ata hau te riva-riva.
46007039	Te vi'e hāipo-ipo o tā'ana kenu 'i te hora e ora nō 'ā. 'E, mo mate o rā kenu, e tano nō rā vi'e mo hāipo-ipo haka 'ou. Te me'e nō, e hāipo-ipo ki te taŋata haka moe tako'a i tō'ona mana'u 'i ruŋa i a Ietū.
46007040	Ka ai atu pē ira, ki tō'oku mana'u, i hau rō atu a ia 'i te koa mo ta'e hāipo-ipo. E mana'u rō 'ana a au: te me'e nei he me'e i haka mana'u mai e te ⌊Vārua Maitai⌋.
46008001	'Ī a au he vānaŋa atu o ruŋa i te 'ui era o kōrua o te kai tūtia ki te 'ītoro. Ta'ato'a o tātou e 'ite rō 'ā 'ina e tahi pūai o te 'ītoro 'i ruŋa i a tātou. Ka ai atu pē ira, ka haka topa te mana'u: mo haka tere o tātou hai 'ite, he mana'u tātou i hau rō atu tātou ki te rua. 'E, mo haka tere hai haŋa, he aŋa tātou i me'e riva-riva mo te rua.
46008002	Te kope mana'u e 'ite rahi rō 'ana a ia o ruŋa i te me'e e tahi 'ina kai aŋi-aŋi riva-riva i rā me'e pa he me'e haŋa e te 'Atua mo aŋi-aŋi e ia.
46008003	'E te kope kī e te 'Atua 'ā'ana, he kope haŋa rahi ki a ia.
46008004	'E te me'e ena he kai i te kai tūtia ki te 'ītoro, e 'ite rō 'ana e tātou: te 'ītoro ta'e he 'atua parauti'a, 'e e 'ite tako'a rō 'ana: e tahi mau nō 'Atua.
46008005	Ki te kī o te nu'u ta'e 'ite ko ai te 'Atua parauti'a mau me'e rahi nō atu 'atua 'e pū'oko haka tere 'i te raŋi 'e 'i ruŋa i te henua.
46008006	'E, a tātou, te nu'u ⌊haka moe i te mana'u⌋ 'i ruŋa i a Ietū, e 'ite riva-riva rō 'ana: e tahi mau nō 'Atua, he Matu'a, 'ā'ana i aŋa i te me'e ta'ato'a, 'e mā'ana a tātou e ai nei. 'E e tahi mau nō tātou Pū'oko Haka Tere ko Ietū Kiritō, hai ia te me'e ta'ato'a i ai ai, 'e 'ātā a tātou mau nei 'ā.
46008007	Te 'ati nō, tētahi o tātou kai aŋi-aŋi riva-riva 'ana 'ina he pūai o te 'ītoro o ruŋa i a tātou, 'i te me'e era 'i mu'a 'ā e ha'amuri rō 'ana e rāua. 'E hora nei, mo kai i te kai tūtia ki te 'ītoro, he mana'u ko hara 'ana a rāua.
46008008	'E a tātou ko 'ite 'ā: ta'e hai kai 'o hai ta'e kai i te me'e e tahi e tano nei a tātou ki te mata o te 'Atua; mo kai, 'ina he 'ati; 'e mo ta'e kai, pē ira tako'a 'ana.
46008009	'Ina ko ai hai 'ite o kōrua 'ina e tahi me'e ta'e ha'ati'a e te 'Atua mo kai, he viri tu'u taina ta'e aŋi-aŋi riva-riva i te me'e o te 'Atua ki roto i te hara.
46008010	Pē nei te aura'a: mo ai o te taina ta'e aŋi-aŋi riva-riva i te me'e o te 'Atua he take'a i a koe e kai 'ana i te kai tūtia ki te 'ītoro, ¿e ko ta'e pohe mau hō rā taina mo kai tako'a tā'ana?
46008011	Pē ira, hai 'ite era ō'ou tu'u taina ka ta'e haka moe haka 'ou era i tō'ona mana'u 'i ruŋa i a Ietū mate tako'a era mō'ona.
46008012	Mo aŋa o tātou i te me'e ta'e tano tu'u pē nei ki te tātou taina, e hara 'ā tātou ki a Ietū.
46008013	'O ira, mo ai tā'ue hai kai ō'oku i te kiko ana ta'e haka moe haka 'ou tō'oku taina i tō'ona mana'u 'i ruŋa i a Ietū, 'ina ia a au e ko kai haka 'ou.
46009001	Ta'e a au he 'ekaravo o te mana'u taŋata. A au he 'āpōtoro. Ko take'a 'ana, pa'i, e au i a Ietū, Pū'oko Haka Tere o tātou, 'e hai aŋa nei i haka moe ai kōrua i te mana'u 'i ruŋa i a Ietū.
46009002	Ka ai atu a au ta'e he 'āpōtoro mo te tētahi, mo kōrua 'ē-ē. Hai kōrua, pa'i, e take'a ena he parauti'a mau 'ā he 'āpōtoro a au.
46009003	He vānaŋa nei 'ā'aku mo te nu'u kī i te tano 'o i te ta'e tano o tā'aku aŋa pa he 'āpōtoro:
46009004	Te 'āpōtoro e tano rō 'ā mo no-no'i hai me'e mo kai 'e hai me'e mo unu,
46009005	'e mo ma'u 'i muri i a rāua i te rāua vi'e ⌊kiritiano⌋, pa he me'e aŋa e Tefa, e te ŋā taina era o Ietū 'e e te tētahi 'āpōtoro.
46009006	¿Pē nei hō te kī o kōrua: ko māua ko Verenāvē mau nō te me'e mo ta'e hā'ū'ū mai e te nūna'a taŋata ⌊haka moe i te mana'u⌋ 'i ruŋa i a Ietū?
46009007	¿Ko ai hō te kope aŋa pa he va'ehau 'auhau i a ia 'ā? ¿Ko ai te kope 'oka vino ta'e kai i tā'ana vino 'oka? 'E ¿ko ai te kope hāpa'o vato-vato ta'e unu i te ū o tā'ana vato-vato ana tatau?
46009008	'Ina kōrua ko mana'u: te me'e nei he me'e taŋata mau nō; e kī tako'a rō 'ana, pa'i, e ⌊te haka tere iŋa era 'a Mōtē⌋.
46009009	E pāpa'i rō 'ana 'i ruŋa i rā puka pē nei ē: «'Ina ko here te ŋutu o te 'uei tiŋi-tiŋi tariko». Ta'e te 'Atua i kī ai i te me'e nei e mana'u 'ā 'i ruŋa i te 'uei;
46009010	i mana'u ai mo tātou. Te haka tere iŋa era 'a Mōtē, pa'i, i pāpa'i ai mo te tātou riva-riva. Te aura'a: te kope 'ārote i te henua 'e te kope tiŋi-tiŋi i te karu tariko e aŋa 'ā i te rāua aŋa koia ko mana'u e ai tako'a rō to rāua o rā kai 'oka era.
46009011	A mātou ko 'oka 'ana i te me'e o te ⌊Vārua Maitai⌋ 'i roto i te kōrua māhatu. 'E ki te kōrua kī, ¿e ko tano a mātou mo no-no'i atu e tahi me'e ki a kōrua?
46009012	Mo ai e tano rō 'ā mo hā'ū'ū o kōrua ki te tētahi, 'ata hau rō atu ia i te tano mo hā'ū'ū mai ki a mātou. 'E, ka ai atu pē ira, 'ina 'ā a mātou kai no-no'i atu 'ā e tahi me'e. Te me'e aŋa e mātou he ha'aoroma'i i te ta'ato'a nō 'ati 'o ta'e haŋa te nu'u mo haka roŋo i te roŋo riva-riva o ruŋa i te ⌊Kiritō⌋.
46009013	A kōrua e 'ite rō 'ana: te nu'u aŋa mo te ⌊Kona Ha'amuri 'Atua⌋ mai ira e rava'a era i te me'e mo rāua mo kai. Te aura'a: te kope aŋa 'i te kona tūtia 'animare e kai era hai kiko o rā tūtia.
46009014	Pē ira te kope haka 'ite o ruŋa i te ⌊roŋo riva-riva o te 'Atua⌋. 'Ā'ana mau 'ā, pa'i, i kī: hai rā me'e ana rava'a mo kai.
46009015	'E, ka ai atu e tano rō 'ana a au mo no-no'i atu, 'ina e tahi ō'oku mahana i no-no'i atu ki a kōrua, 'e ta'e a au e pāpa'i atu ena mo va'ai mai o kōrua e tahi me'e. Mo va'ai mai o kōrua hai tara, e ko tano haka 'ou a au mo kī pē nei ē: e haka 'ite nei a au i te roŋo o te 'Atua ta'e e 'auhau mai, 'e i hau rō atu i te tano mō'oku mo mate 'i te maruaki ki te ta'e kī haka 'ou pē ira.
46009016	Ta'e he me'e mo te'o-te'o e haka 'ite e oho nei o ruŋa i te roŋo o te 'Atua; he me'e mau 'ā mo aŋa e au. 'E, ¡ko te 'aroha mo ta'e aŋa ō'oku pē ira!
46009017	'Āhani hai mana'u mau 'ā ō'oku e aŋa nei, he tano ia mo 'auhau mai. 'E, mo ai he me'e mau 'ā 'ā'aku mo aŋa, e ha'atura 'ana ia a au ki te me'e kī mai e te 'Atua.
46009018	'E i ai era pē nei, te 'auhau mō'oku he koa o te haka 'ite o te oho i te roŋo riva-riva o te 'Atua ta'e e 'auhau mai, te aura'a, 'ina e tahi 'ā'aku me'e no-no'i atu, ka ai atu e tano rō 'ana a au mo aŋa pē ira.
46009019	A au ka ta'e 'ekaravo o te kope e tahi, ko haka 'ekaravo 'ana au i a au ki te ta'ato'a mo 'ata rahi o te taŋata haka moe i te mana'u 'i ruŋa i a Ietū.
46009020	E noho nei a au 'i roto i te ⌊hūrio⌋, he haka tere a au i a au pa he hūrio, ki rava'a ai mo haka huri i te rāua mana'u ki ruŋa i a Ietū; te aura'a: mo hāpī ō'oku i te nu'u ma'u i te haka tere iŋa 'a Mōtē, e haka tere tako'a a au i a au pē rāua, ka ai atu e 'ite rō 'ana a au: ta'e hai haka tano ki te haka tere iŋa era o rāua e tano nei a au ki te mata o te 'Atua.
46009021	'E mo ai ō'oku 'i roto i te nu'u ta'e he hūrio ta'e ma'u i te haka tere iŋa 'a Mōtē, he haka tere tako'a a au i a au pē rāua, ki rava'a ai i te rāve'a mo haka huri i te mana'u ki ruŋa i a Ietū. Ka ai atu pē ira, ta'e a au e ta'e ha'atura 'ā ki te roŋo o te 'Atua; e haka tano e oho 'ana i te roŋo o te Kiritō.
46009022	'E 'i te hora ō'oku 'i roto i te nu'u kai hio-hio 'ā te rāua haka moe iŋa i te mana'u 'i ruŋa i a Ietū, he haka tere tako'a a au i a au pē rāua, mo haka hio-hio i te rāua mana'u 'i ruŋa i a Ietū. Te roa: e haka tere nei a au i a au pa he ta'ato'a nō, he rāve'a e tahi mo haka e'a i te tētahi o rāua mai roto i te ūtu'a o te hara 'e mo rava'a i te ora 'āpī 'ina he hope'a ra'a va'ai e te 'Atua.
46009023	E aŋa nei a au i te me'e ta'ato'a nei mo rahi mo oho o te nu'u haka moe i te rāua mana'u 'i ruŋa i te ⌊roŋo riva-riva o ruŋa i a Ietū⌋, 'e mo ai i a au 'e i te tētahi nu'u te me'e hōrea mai era e te 'Atua.
46009024	Ko 'ite 'ana a kōrua: 'i te 'ā'ati tahuti, ta'ato'a e tahuti ena, 'e ki te kope mau nō e tahi e topa ena te me'e va'ai 'o te tu'u ra'e. Pē ira kōrua ana me'e 'i te ara o te 'Atua: e haka 'uhu e oho mo aŋa i te me'e haŋa o te 'Atua, pa he kope haka 'uhu mo rē i te 'ā'ati, ki topa atu ai ki a kōrua te me'e va'ai e ia.
46009025	Te nu'u 'ā'ati e hāpa'o rō 'ana i a rāua mo te hora o te 'ā'ati. E aŋa ena pē ira mo rē i te hei, 'e rā hei e hope'a era he mae-mae. 'E, a tātou e aŋa nei mo rava'a i te me'e te hauha'a e ko kore ki te hora hope'a.
46009026	'O ira a au e aŋa nei i tā'aku aŋa pa he kope 'ā'ati te me'e mana'u mau nō he tu'u ki te kona haka mao o te 'ā'ati, 'e, tako'a, pa he kope moto 'ina he haka māu'a i tō'ona rima ana ava ki te rua.
46009027	'Ina a au he ha'ati'a mo haka tere mai i a au e tō'oku hakari; 'ā'aku te haka tere 'o viri a au ki roto i te me'e ta'e tano pohe e tō'oku hakari 'e 'o ta'e rava'a e au, e te kope hāpī i te rua, i te me'e va'ai e te 'Atua.
46010001	E te taina, 'ina ko rehu te me'e topa era ki te tātou tupuna: ta'ato'a o te nu'u nei i haka tika rō e te 'Atua hai raŋi e tahi, ta'ato'a i haka e'a rō ki te rua pā'iŋa o te vai era ko Vaikava Mea-mea.
46010002	Hai ŋā me'e nei i tu'u ai pa he me'e: ko ⌊papatito⌋ tahi 'ana a rāua pa he nu'u hāpī 'a ⌊Mōtē⌋.
46010003	'E ta'ato'a i va'ai rō e te 'Atua hai me'e mo kai
46010004	'e i haka unu rō hai vai haka e'a mai roto i te mā'ea. Te mā'ea nei ko Ietū hokorua i a rāua 'i te ara.
46010005	'E, ka ai atu pē ira, 'ina he 'Atua kai koa mo te rahi ra'a o te nu'u nei 'i te me'e era he hara nō te aŋa o rāua. 'O ira i mā-mate ai 'i te kona 'one ta'e noho taŋata.
46010006	Te me'e topa era ki a rāua e to'o pa he hāpī mo tātou, 'o haŋa ki te me'e ta'e tano, pa he haŋa iŋa era o rāua.
46010007	'Ina ko ha'amuri kōrua ki te 'ītoro, pa he me'e i aŋa e rāua. E kī rō 'ana, pa'i, 'i ruŋa i te ⌊Pāpa'i Mo'a⌋: «He noho ananake, he kai 'e he unu, 'e i oti era he e'a ki ruŋa, he ha'amuri hai 'ori ki te 'ītoro».
46010008	'Ina tātou ko moe i te vi'e i te taŋata ta'e he vi'e 'o he kenu hāipo-ipo, pa he me'e aŋa e te tētahi o te nu'u era. 'I te aŋa o rāua i te me'e nei i mā-mate ai e piti 'ahuru mā toru ta'utini taŋata 'i te mahana mau nō e tahi.
46010009	'E 'ina tātou ko haka 'atu i te ⌊Kiritō⌋, 'ina ko u'i 'ātā ki hē tō'ona roa mo ha'aoroma'i i te tātou hara, pa he me'e aŋa e te tētahi o te nu'u era. He aŋa i te me'e nei i mā-mate ai i ŋau e te kōreha veneno.
46010010	'Ina tako'a ko hēŋu'i-ŋu'i mo te 'Atua, pa he me'e aŋa e te tētahi o te nu'u era. He aŋa o te nu'u era i te me'e era i tiŋa'i ai e te merahi o te mate.
46010011	Te me'e ta'ato'a topa era ki te tupuna e to'o pa he hāpī mo tātou. 'E te ŋā me'e nei ko pāpa'i 'ana 'i ruŋa i te Pāpa'i Mo'a mo 'ite o te nu'u noho o te hora nei hāhine ki te pa'o iŋa o te ao: te 'Atua e haka ūtu'a rō i te nu'u aŋa i te me'e tu'u pē nei.
46010012	'O ira, te kope mana'u e haka moe riva-riva rō 'ana a ia i te mana'u 'i ruŋa i a Ietū e u'i 'o hara.
46010013	E mana'u tātou: te me'e haka 'atu i a tātou mo hara ko te me'e ena 'ā e haka 'atu ena i te ta'ato'a nō taŋata mo hara. 'Ina ko rehu 'i te hora o te haka 'atu: te 'Atua 'ina e ko ta'e haka tano i tā'ana me'e kī. Ko kī 'ana, pa'i: 'ina e ia e ko ha'ati'a mo haka 'atu mai i a tātou hai me'e e ko rava'a e tātou mo ha'aoroma'i, 'e, tako'a, e va'ai rō mai e ia i te rāve'a mo e'a o tātou 'ina kai hara mai rā me'e era mo haka 'atu mai.
46010014	'O ira, e tō'oku taina haŋa rahi ē, e u'i kōrua 'o ha'amuri ki te 'ītoro.
46010015	A kōrua he nu'u 'ite mo haka topa riva-riva i te mana'u; mo kōrua mau 'ā e u'i hoki e tano rō 'ā 'o e ta'e tano rō 'ā tā'aku vānaŋa pāpa'i atu ena.
46010016	Hora ena o tātou o te nu'u ⌊haka moe i te mana'u⌋ 'i ruŋa i a Ietū e piri ena mo haka mana'u o ruŋa i tō'ona mate, e ai rō 'ana te tātou me'e unu, 'e mo rā me'e e māuru-uru nei tātou ki te 'Atua. He tāpa'o ko ma'itaki 'ana tātou 'i te toto o te Kiritō. 'E te haraoa mo-more kai e tātou he tāpa'o pē nei ē: mo tātou tako'a te me'e riva-riva rava'a hai mate era o te Kiritō.
46010017	Mai te haraoa mau nō e tahi e kai ena tātou ta'ato'a, he tāpa'o pē nei ē: a tātou, te nu'u ta'ato'a 'a Ietū, he hakari mau nō e tahi.
46010018	Te itaraera kai i te 'animare tūtia ki te 'Atua, e ha'amuri 'ana ki te 'Atua.
46010019	Mo ai pē ira, ¿ko tū me'e 'ana hō mo te nu'u kai i te kai tūtia ki te 'ītoro? 'Ina. Te 'ītoro, pa'i, 'e te kai tūtia ki a ia 'ina e tahi ō'ona hauha'a.
46010020	Te 'ati nō, hora ena e tūtia ena ki te 'ītoro, e tūtia 'ana ki te tātane, ta'e ki te 'Atua, 'e 'ina a au kai haŋa mo ai e tahi me'e o kōrua o te tātane.
46010021	E ko tano, pa'i, a au mo unu 'e mo kai i te me'e haka mana'u i te mate o te tātou Pū'oko Haka Tere ko Ietū Kiritō 'e, 'i ruŋa 'ā, mo unu 'e mo kai i te me'e tūtia ki te tātane.
46010022	¿E haŋa 'ana hō tātou mo haka mākota i te tātou Pū'oko Haka Tere? 'Ina ko rehu: i hau rō atu a ia i te pūai ki a tātou.
46010023	He parauti'a te vānaŋa ena e kī ena: «'Ina he me'e ta'e ha'ati'a i te taŋata mo aŋa i tā'ana me'e haŋa». Ka ai atu pē ira, ta'e ta'ato'a me'e he me'e riva-riva mo te taŋata, 'e ta'e ta'ato'a me'e he me'e haka hio-hio i te mana'u 'i ruŋa i a Ietū.
46010024	'Ina koe ko mana'u ki te me'e mo te riva-riva mau nō ō'ou; e mana'u ki te me'e mo te riva-riva o te tētahi.
46010025	E kai kōrua i te me'e ta'ato'a nō ho'o o roto i te hare ho'o kiko 'ina ko 'ui hoki ko tūtia 'ā 'o 'ina kai tūtia ki te 'ītoro,
46010026	'i te me'e era te henua 'e te me'e ta'ato'a o ruŋa o te 'Atua.
46010027	Mo kī atu o te kope e tahi ta'e haka moe i te mana'u 'i ruŋa i a Ietū mo oho ō'ou ki tō'ona hare mo kai 'e he oho koe, e kai i te me'e nō era ka va'ai atu era, 'ina ko 'ui hoki he kai tūtia ki te 'ītoro 'o he kai ta'e tūtia.
46010028	'E, mo kī atu e te kope e tahi o ira: «Te kiko nei ko tūtia 'ā ki te 'ītoro», mo te riva-riva o te kope era, 'ina koe ko kai, koi'ite mō'ona 'e mo te tētahi nu'u o ira te kai i rā kiko he hara.
46010029	E kī atu ena a au i te me'e nei ta'e o ruŋa i te mana'u o kōrua kī atu he aha te me'e tano 'o ta'e tano mo aŋa, o ruŋa i te mana'u o tētahi a au e kī atu ena. E kī rō pēaha te kope e tahi: «¿He aha a au ana ta'e aŋa i te me'e e ha'ati'a rō 'ana mo aŋa 'o te ai nō mo te rua he hara, 'i te ta'e aŋi-aŋi riva-riva i te me'e o te 'Atua?».
46010030	'E e kī tako'a rō pēaha: «Mo māuru-uru a au i te kai ki te 'Atua, ¿he aha ia te nu'u ana tuhi mai i tō'oku hape 'o te kai ō'oku i te me'e ko māuru-uru era 'ā e au ki te 'Atua?».
46010031	E te taina, te tano mau: te me'e ta'ato'a ena o kōrua mo aŋa, 'ātā mo kai 'e mo unu, e aŋa tahi mo koa o te 'Atua 'e mo 'ata mo'a o te taŋata i a ia.
46010032	'Ina kōrua ko aŋa i te me'e mo haka riri i te rua, ka ai he ⌊hūrio⌋, he ta'e hūrio 'o he nu'u haka moe i te mana'u 'i ruŋa i a Ietū.
46010033	E me'e kōrua pē au. Te me'e aŋa, pa'i, 'ā'aku he u'i i te rāve'a mo haka koa i te ta'ato'a. 'Ina a au he u'i i te me'e mo tō'oku riva-riva nō, mo te riva-riva tako'a o te rua a au e u'i nei, mo e'a o rāua mai roto i te ūtu'a o te hara 'e mo rava'a i te ora 'āpī 'ina he hope'a ra'a va'ai e te 'Atua.
46011001	E te taina, e haka tere kōrua pē au, pa he haka tere iŋa nei ō'oku i a au pa he ⌊Kiritō⌋.
46011002	E koa rō 'ana a au 'o te rava mana'u mai o kōrua ki a au 'e, tako'a, 'o te ma'u 'o te oho nō o kōrua i te hāpī haka 'ite atu era e au.
46011003	E haŋa rō 'ana a au mo aŋi-aŋi riva-riva e kōrua i te me'e nei: te Kiritō he pū'oko haka tere o te ŋāŋata, te ŋāŋata he pū'oko haka tere o te ŋā vi'e, 'e te 'Atua he pū'oko haka tere o te Kiritō.
46011004	Mo pu'a o te taŋata i tō'ona pū'oko 'i te hora pure 'o 'i te hora haka 'ite i te roŋo va'ai ki a ia e te 'Atua, e ta'e mo'a 'ana i te Kiritō.
46011005	'E te vi'e, mo ta'e pu'a i tō'ona pū'oko 'i te hora pure 'o 'i te hora haka 'ite i te roŋo va'ai ki a ia e te 'Atua, e haka ha'amā 'ā i tā'ana kenu pa he me'e: ko varu māreŋo 'ana i te pū'oko.
46011006	Mo ta'e pu'a o te vi'e i tō'ona pū'oko, i hau 'i te tano mo varu māreŋo i a ia. 'E mo mana'u o te vi'e he me'e ha'amā e tahi te varu i te pū'oko 'o te varu māreŋo i a ia, e pu'a ia te pū'oko.
46011007	Te taŋata 'ina ko pu'a i te rāua pū'oko. 'I ruŋa i a ia e take'a ena te pūai 'e te nui-nui o te 'Atua. 'E te me'e take'a mai te vi'e he pūai 'e he hōnui o te taŋata.
46011008	Te taŋata ta'e mai te vi'e i aŋa ai; he vi'e te me'e i aŋa mai te taŋata.
46011009	'E te taŋata ta'e mo hokorua o te vi'e i aŋa ai; he vi'e te me'e i aŋa mo hokorua o te taŋata.
46011010	'O ira te vi'e e pu'a i tō'ona pū'oko hai kahu pa he tāpa'o mo take'a 'ātā e te merahi e ha'atura rō 'ā ki te kenu.
46011011	'I te haka tere iŋa o tātou o te nu'u ⌊haka moe i te mana'u⌋ 'i ruŋa i a Ietū, te taŋata 'e te vi'e e ai ena mo hā'ū'ū ki a rāua, te vi'e ki te taŋata 'e te taŋata ki te vi'e.
46011012	He parauti'a te me'e ena: te vi'e ra'e i aŋa ai mai te taŋata, 'e he parauti'a tako'a, te taŋata e poreko ena mai roto i te vi'e. 'E te me'e ta'ato'a mai te 'Atua e ai ena.
46011013	E te taina, mo haka topa riva-riva i te mana'u he 'ite e kōrua pē nei ē: e ko tano te ŋā vi'e mo pure ki te 'Atua 'ina he pu'a i te rāua pū'oko.
46011014	Ka mana'u kōrua: ki te tātou haka tere iŋa te haka roa-roa o te taŋata i tō'ona rau'oho pa he vi'e he me'e ha'amā e tahi.
46011015	'E mo te vi'e he me'e nehe-nehe e tahi te rau'oho ro-roa va'ai ki a ia e te 'Atua pa he me'e mo 'api o tō'ona pū'oko.
46011016	Mo mana'u o te kope e tahi e hape rō 'ana tā'aku me'e vānaŋa atu ena, he kī atu a au: he me'e nei te me'e hāpī e mātou e te ⌊'āpōtoro⌋, 'e he me'e ma'u e te nu'u haka moe i te mana'u 'i ruŋa i a Ietū 'i te kona ta'ato'a.
46011017	Te me'e nei 'ā'aku ka pāpa'i atu ena ta'e mo koa o kōrua. I 'ite ai a au e taka-taka ena kōrua mo ha'amuri ki te 'Atua, he me'e rake-rake te me'e ai, ta'e he me'e riva-riva.
46011018	Te me'e 'ā'aku i ŋaro'a: e taka-taka ena a kōrua, he tātake nō te aŋa 'e he haka topa-topa kē-kē, 'e ki tō'oku mana'u e ai rō 'ā te parauti'a o te vānaŋa nei.
46011019	¡E topa-topa kē-kē mau 'ā pēaha kōrua ki take'a ai ko ai te kope tano ki te mata o te 'Atua!
46011020	E taka-taka ena, pa'i, kōrua mo kai i te kai haka mana'u i te mate o te tātou Pū'oko Haka Tere, e hope'a ena ta'e toe mo mana'u ki a ia,
46011021	'i te me'e era 'i te hora o te kai, e ai rō 'ā te nu'u kai ra'e, 'ina he tiaki ki te tētahi nu'u. Pē ira e ai ena te nu'u oho mai te kona taka-taka o kōrua e maruaki rō 'ā, 'e tētahi e ta'ero rō 'ana.
46011022	¿Ka kī 'ō 'ina kōrua hare mo kai 'e mo unu 'i ira? ¿He aha kōrua e ta'e mo'a ena i te nūna'a taŋata haka moe i te mana'u 'i ruŋa i a Ietū? ¿He aha e haka ha'amā ena i te nu'u 'ina rāua me'e? ¿He aha tā'aku me'e mo kī atu? ¿Ko koa 'ana a au? 'Ina a au kai koa.
46011023	E te taina, te me'e nei 'ā'aku ka kī atu ena mai te tātou Pū'oko Haka Tere mau 'ā i 'ite mai ai, 'e i haka 'ite rō atu e au ki a kōrua: A Ietū, te tātou Pū'oko Haka Tere, 'i te pō ho'o mau era 'ā i a ia, i to'o ai i te haraoa e tahi ki tō'ona rima,
46011024	'e, ki oti te māuru-uru ki te 'Atua, he mo-more he kī: «Te me'e nei he hakari ō'oku ka mate ena mo te riva-riva o kōrua. E aŋa i te me'e nei pa he me'e mo mana'u ki a au».
46011025	'E pē ira tako'a 'ana, i oti era te kai, he to'o i te hapaina vino ki tō'ona rima 'e he kī: «Te me'e nei he toto ō'oku ka pariŋi ena mo kōrua, he tāpa'o o te ⌊haka tere iŋa 'āpī o te 'Atua ananake ko te taŋata⌋. E aŋa i te me'e nei pa he me'e mo mana'u ki a au». Pē ira i kī ai e Ietū.
46011026	'O ira, e te taina ē, 'ina ko rehu: ta'ato'a hora kai o kōrua i te haraoa 'e unu i te vino pa he me'e mo mana'u ki a ia, e haka 'ite e oho 'ā, 'ātā ki te hoki iŋa mai o te tātou Pū'oko Haka Tere, o ruŋa i tō'ona mate iŋa mo tātou.
46011027	Kope nō era mo kai i te haraoa 'e mo unu i te vino haka mana'u i te mate o te tātou Pū'oko Haka Tere 'e 'ina he mo'a 'e 'ina he mana'u i te ha'aaura'a parauti'a o rā me'e, e hara 'ana ki te hakari 'e ki te toto mau era 'ā o te tātou Pū'oko Haka Tere.
46011028	'O ira, 'i ra'e ki te kai 'e ki te unu i rā me'e, e haka topa te mana'u hoki e tano mau rō 'ana tu'u māhatu ki te 'Atua.
46011029	'E mo kai 'e mo unu tahaŋa nō 'ina kai mana'u hia, e kimi 'ana koe i to'u ūtu'a.
46011030	'O te aŋa i te me'e nei me'e rahi o kōrua ko māui-ui 'ā, ko rehe-rehe 'ana te hakari 'e tētahi ko mā-mate 'ā.
46011031	Mo haka topa riva-riva i te tātou mana'u 'i ra'e ki te kai i rā kai, e ko haka ūtu'a mai e te 'Atua.
46011032	'E mo haka ūtu'a mai, he me'e mo aŋi-aŋi e tātou, 'o haka ūtu'a rō i a tātou 'i muri i te nu'u o te ao ta'e haka moe i te mana'u 'i ruŋa i a ia.
46011033	'O ira, e te taina ō'oku ē, hora taka-taka o kōrua mo kai mo mana'u ki a Ietū, e tiaki ki te tētahi nu'u.
46011034	'E mo maruaki o te kope e tahi o roto i a kōrua, ka kai rō 'ai 'i tō'ona hare, 'o haka ūtu'a i a kōrua e te 'Atua, he ta'e tano o te kōrua haka tere iŋa 'i te hora haka taka-taka mo mana'u i te mate o te tātou Pū'oko Haka Tere. 'E te tētahi me'e 'ui mai era e kōrua, ki tu'u atu a au ana haka 'ite atu.
46012001	E te taina, e haŋa rō 'ana a au mo aŋi-aŋi riva-riva e kōrua o ruŋa i te me'e va'ai mai e te Vārua Maitai ki a tātou, ki te nu'u ⌊haka moe i te mana'u⌋ 'i ruŋa i a Ietū, mo aŋa i te aŋa o te 'Atua.
46012002	A kōrua ko 'ite riva-riva 'ana: hora era kai haka moe 'ana i te mana'u 'i ruŋa i a Ietū, e haka rē nō 'ana a kōrua i a kōrua mo ha'amuri ki te 'ītoro, ki te me'e re'o kore.
46012003	'O ira e haŋa 'ana a au mo 'ite o kōrua: 'ina e tahi kope haka tere e te Vārua Maitai tohu i a Ietū, 'e 'ina e tahi kope ta'e o te Vārua Maitai te haka tere kī: a Ietū he Pū'oko Haka Tere ō'ona.
46012004	'I roto i a tātou i te nūna'a taŋata haka moe i te mana'u 'i ruŋa i a Ietū e ai rō 'ā huru kē huru kē te me'e va'ai mai mo aŋa i te aŋa o te 'Atua. Ka ai atu pē ira, o te kope mau nō e tahi te va'ai mai, o te Vārua Maitai.
46012005	E ai tako'a rō 'ā rauhuru rāve'a mo tāvini. Ka ai atu pē ira, ki te kope mau nō e tahi e tāvini ena, ki a Ietū Kiritō, he Pū'oko Haka Tere o tātou.
46012006	'E, huru kē huru kē te me'e aŋa e tātou hai pūai o te 'Atua. Ka ai atu pē ira, o te kope mau nō e tahi te va'ai mai i rā pūai, o te 'Atua.
46012007	Hai me'e va'ai mai mo aŋa i te aŋa o te 'Atua e take'a ena: o te Vārua Maitai te haka tere i a tātou. 'E nei ŋā me'e i va'ai mai ai ki a tātou e tahi e tahi mo te riva-riva o te nu'u ta'ato'a haka moe i te mana'u 'i ruŋa i a Ietū.
46012008	O te Vārua Maitai te va'ai ki te tētahi taŋata i te pūai mo vānaŋa i te vānaŋa mārama-rama; 'e o te Vārua Maitai tako'a 'ā te va'ai ki te rua i te pūai mo haka 'ite i te me'e hōhonu o te 'Atua haka 'ite e ia mau 'ā ki rā taŋata.
46012009	O te Vārua Maitai te va'ai ki te tētahi taŋata i te pūai mo 'ata haka moe i tō'ona mana'u 'i ruŋa i a Ietū, 'e ki te tētahi haka 'ou atu i te pūai mo haka ora i te māui-ui.
46012010	E ai rō 'ā te nu'u i a rāua te pūai va'ai e te Vārua Maitai mo aŋa i te mana, 'e te nu'u i a rāua te pūai mo vānaŋa i te me'e haka 'ite e te 'Atua. Ki te tētahi nu'u i va'ai ai e te 'Atua i te pūai mo 'ite hoki te me'e vānaŋa e te rua he roŋo mau 'ā o te 'Atua 'o he me'e o te tātane. 'E ki te tētahi haka 'ou nu'u i va'ai ai i te pūai mo vānaŋa hai 'arero kē ta'e 'ite e rāua, 'e ki te tētahi haka 'ou atu te pūai mo haka 'ite i te aura'a o te vānaŋa kī hai rā 'arero.
46012011	O te Vārua Maitai mau 'ā e tahi mau nō te va'ai i te ŋā me'e ta'ato'a nei, 'e 'ā'ana te va'ai ki te kope nō era 'ā'ana i haŋa.
46012012	Te hakari, ka ai atu e rahi rō 'ā te kona, he me'e mau nō e tahi. Pē ira tako'a te Kiritō koia ko te nu'u ta'ato'a haka moe i te mana'u 'i ruŋa i a ia he me'e e tahi mau nō.
46012013	Ta'ato'a o tātou ko ⌊papatito⌋ tahi 'ana hai tū Vārua 'ā mo riro he hakari mau nō e tahi, ka ⌊hūrio⌋, ka ta'e hūrio, ka 'ekaravo, 'e ka ta'e 'ekaravo. 'E ki te ta'ato'a o tātou ko va'ai mai 'ana i tū Vārua Maitai 'ā.
46012014	Te hakari me'e rahi nō atu kona, ta'e e tahi mau nō.
46012015	Mo kī o te va'e pē nei ē: «'I te ta'e ai ō'oku he rima, ta'e ia a au he kona o te hakari», ta'e 'o te kī pē ira ana ta'e ai o te hakari.
46012016	'E mo kī o te tariŋa pē nei ē: «'I te ta'e ai ō'oku he mata, ta'e a au o te hakari», ta'e 'o te kī tako'a pē ira ana ta'e ai o te hakari.
46012017	'Āhani te hakari ta'ato'a he mata, e ko ŋaro'a e tātou te vānaŋa. 'E 'āhani i ai he tariŋa, e ko ŋaro'a e tātou te hau'a.
46012018	Te 'Atua me'e rahi nō atu kona o te hakari i aŋa ai 'e i haka rē ai i rā ŋā kona 'i te kona mana'u e ia e tano rō 'ā.
46012019	'Āhani e tahi mau nō kona o te hakari, ta'e ia he hakari.
46012020	Ka ai atu me'e rahi kona o te hakari, te hakari he me'e e tahi mau nō.
46012021	Te mata e ko tano mo kī ki te rima: «¿Mo aha koe 'ā'aku?», 'e mo kī tako'a pē ira e te pū'oko ki te va'e.
46012022	Te parauti'a, te ŋā kona ena o te hakari e tu'u rō 'ana pa he kona rehe-rehe, ta'e hauha'a, he kona hope'a o te hauha'a mo te hakari.
46012023	Te kona o te hakari mana'u e tātou e ko tano mo take'a, he 'api riva-riva hai kahu;
46012024	'e te kona 'ina he 'ati mo take'a, 'ina he hāpa'o pē ira. Te 'Atua ko popo 'ana i te kona ta'ato'a o te hakari 'i te rāua kona 'e ko va'ai mai 'ana ki a tātou i te haŋa mo mo'a 'e mo hāpa'o riva-riva i te kona mana'u e tātou 'ina e tahi hauha'a.
46012025	I aŋa ai pē ira mo aŋa tahi o rā ŋā kona pa he me'e mau nō e tahi 'e mo hāpa'o i a rāua.
46012026	E 'ati ena e tahi kona o te hakari, ta'ato'a nō kona o te hakari e ma'u ena i rā 'ati, 'e e mo'a ena, ta'ato'a nō e koa ena.
46012027	Te me'e nei 'ā'aku e haŋa nei mo haka aŋi-aŋi atu: te nūna'a taŋata haka moe i te mana'u 'i ruŋa i a Ietū he hakari o te ⌊Kiritō⌋, 'e e tahi e tahi o te nu'u nei he kona o rā hakari koia ko tā'ana aŋa.
46012028	'E te me'e haŋa o te 'Atua mo te hakari nei: he nu'u mo ⌊'āpōtoro⌋, te ra'e; he nu'u mo vānaŋa i te me'e haka 'ite e ia, te rua; 'e te toru he ma'ori hāpī; tako'a he nu'u mo aŋa i te mana, he nu'u mo haka ora i te māui-ui, he nu'u mo hā'ū'ū ki te rua, he nu'u mo haka tika i te taŋata 'i te aŋa, 'e he nu'u mo vānaŋa i te 'arero kē ta'e 'ite e rāua.
46012029	'E ta'e ta'ato'a o te nu'u haka moe i te mana'u 'i ruŋa i a Ietū he 'āpōtoro, 'e he nu'u vānaŋa i te me'e haka 'ite e te 'Atua. Ta'e ta'ato'a he ma'ori hāpī 'e he nu'u aŋa i te mana.
46012030	Ta'e ta'ato'a e ai rō 'ā te pūai mo haka ora i te māui-ui. 'E, tako'a, ta'e ta'ato'a e vānaŋa rō 'ā i te 'arero kē ta'e 'ite e rāua, 'e ta'e ta'ato'a e 'ite rō 'ana mo ha'aaura'a i te vānaŋa kī hai rā 'arero.
46012031	'O ira, e haŋa tātou mo ai i a tātou te me'e hope'a o te hauha'a o te me'e va'ai e te Vārua Maitai mo aŋa i te aŋa o te 'Atua. 'E, hora nei, 'ī a au he haka 'ite atu i te me'e 'ata hau rō atu i te hauha'a ki tū ŋā me'e ta'ato'a ena.
46013001	Mo vānaŋa ō'oku rauhuru 'arero o te ao nei, 'e 'ātā i te 'arero vānaŋa e te merahi, 'e 'ina o roto i a au te haŋa mo te rua, te me'e nō era 'ā'aku mo kī he pōŋeha nō atu e tahi pa he pahu e tiŋi-tiŋi 'ā.
46013002	'E mo vānaŋa ō'oku ki te nu'u i te me'e haka 'ite mai e te 'Atua, 'e mo aŋi-aŋi ō'oku i te me'e ta'ato'a, 'ātā i te me'e mana'u e te 'Atua mo aŋa ta'e haka 'ite mai 'i mu'a 'ā, 'e mo riva ō'oku mo haka tapa i te ma'uŋa mai tō'ona kona 'i te pūai o tō'oku haka moe iŋa i te mana'u 'i ruŋa i a Ietū, 'e 'ina o roto i a au te me'e he haŋa ki te rua, 'ina ia e tahi ō'oku hauha'a.
46013003	'E mo tuha'a ō'oku ki te nu'u veve i te me'e ta'ato'a 'ā'aku, 'e 'ātā he va'ai a au i tō'oku hakari mo tutu 'i roto i te ahi, 'e 'ina a au he haŋa ki te rua, 'ina ia e tahi hauha'a o rā me'e.
46013004	Te kope haka tere i a ia hai haŋa parauti'a e 'ite rō 'ā i te ha'aoroma'i. A ia he taŋata riva, ta'e fi'i'i, ta'e te'o-te'o, ta'e mana'u i hau rō atu a ia ki te rua,
46013005	ta'e 'ite i te parau'ino; 'ina he 'ōhumu, 'ina he riri 'e 'ina he ma'u i te riri mo te rua
46013006	'e, tako'a, 'ina he koa o ruŋa i te me'e ta'e tano. E koa ena 'i te me'e tano 'e 'i te me'e parauti'a.
46013007	Te kope haka tere i a ia hai haŋa e 'ite rō 'ā mo 'amo i te 'ati, e haka moe e oho rō 'ā i te mana'u 'i ruŋa i a Ietū, 'ina he haka tapa i tō'ona mana'u mai ruŋa i te 'Atua ki te hora hope'a 'e e 'ite rō 'ā mo ha'aoroma'i i te me'e ta'e tano aŋa e te rua ki a ia.
46013008	Te ŋā me'e ena he vānaŋa i te me'e haka 'ite e te 'Atua, he vānaŋa i te 'arero ta'e 'ite, 'e he 'ite o ruŋa i te me'e hōhonu o te 'Atua, e tano rō te mahana he ŋaro, 'e te me'e ena he haŋa e ko ŋaro ki te hora hope'a.
46013009	Ka ai atu 'i te hora nei e va'ai rō mai 'ana e te ⌊Vārua Maitai⌋ i te pūai mo vānaŋa i te me'e haka 'ite mai e te 'Atua, 'e i te pūai mo 'ite o ruŋa i te 'Atua, ko te toe iŋa 'ana te me'e mo 'ite e tātou o ruŋa i a ia.
46013010	'E, ki tu'u mai te kope ena 'ina ō'ona hape, he 'ite tahi e tātou, 'e he kore te ŋā me'e nei.
46013011	Hora era ō'oku e ŋā poki nō 'ā, e vānaŋa era, e mana'u era 'e e haka topa era i te mana'u pa he ŋā poki 'ana; 'e hora nei ko pa'ari 'ā, ko haka rē atu 'ā e au i rā ŋā me'e.
46013012	Te me'e 'ite o tātou 'i te hora nei o ruŋa i te 'Atua pa he me'e 'ehu-'ehu e tahi 'i roto i te hi'o; 'e, ka tano ena te mahana, he take'a riva-riva mai. Hora nei e ai rō 'ā te me'e ta'e aŋi-aŋi e au o ruŋa i a ia; 'e, e tano rō te mahana, he māhani a au i a ia, pa he māhani iŋa mai ō'ona i a au.
46013013	E toru me'e 'ina e ko kore ki te hora hope'a: he haka moe iŋa i te mana'u 'i ruŋa i te 'Atua, he ŋatu o te haŋu 'i ruŋa i tā'ana me'e hōrea mai era, 'e he haŋa ki te rua. 'E te me'e hope'a o te hauha'a o te ŋā me'e nei e toru he haŋa ki te rua.
46014001	'O ira, te me'e ra'e mo ai i a kōrua he haŋa ki te rua; 'e, tako'a, e haŋa ki te me'e va'ai e te ⌊Vārua Maitai⌋ mo aŋa i te aŋa o te 'Atua. 'E, o te ŋā me'e va'ai ena e te Vārua Maitai, te me'e 'ata hauha'a he vānaŋa i te me'e haka 'ite e te 'Atua hai 'arero aŋi-aŋi e te nu'u.
46014002	Te kope ki a ia te me'e i va'ai ai he vānaŋa hai 'arero kē ta'e 'ite e ia ta'e ki te taŋata e vānaŋa ena; e vānaŋa 'ā ki te 'Atua, 'e 'ina he nu'u he aŋi-aŋi i tā'ana me'e kī.
46014003	'E te kope ki a ia i va'ai ai i te me'e he vānaŋa i te me'e haka 'ite e te 'Atua e vānaŋa 'ana ki te nu'u mo haka pūai i te rāua haka moe iŋa i te mana'u 'i ruŋa i a Ietū, mo haka haŋu 'e mo haka koa i a rāua.
46014004	Te kope vānaŋa i te 'arero kē ta'e 'ite e ia mō'ona mau nō te riva-riva, 'e te kope vānaŋa i te me'e haka 'ite e te 'Atua, mo te nūna'a ta'ato'a o te taŋata ⌊haka moe i te mana'u⌋ 'i ruŋa i a Ietū te riva-riva.
46014005	Mo vānaŋa o kōrua ta'ato'a i te 'arero kē ta'e 'ite e kōrua, he koa a au. Te me'e nō, mo te riva-riva o te ta'ato'a, i hau rō atu 'i te tano te vānaŋa o kōrua i te me'e haka 'ite e te 'Atua hai 'arero mo aŋi-aŋi e te nu'u ki te vānaŋa i te 'arero kē ta'e 'ite e kōrua, mo kore o te kope mo ha'aaura'a i rā vānaŋa. 'O ira 'ata hau rō atu tō'oku koa mo vānaŋa o kōrua i te me'e haka 'ite atu e te 'Atua.
46014006	E te taina: 'ina, pa'i, e tahi hauha'a mo oho atu ō'oku mo u'i i a kōrua 'e he vānaŋa atu hai 'arero kē ta'e 'ite e au 'e ta'e aŋi-aŋi e kōrua. I hau rō atu, pa'i, i te tano mo vānaŋa atu i te me'e haka aŋi-aŋi mai e te 'Atua, i te parauti'a ō'ona, i te vānaŋa haka 'ite mai e ia, 'e i te hāpī mo te kōrua riva-riva hai 'arero aŋi-aŋi e kōrua.
46014007	Pē ira tako'a te me'e haka taŋi e te taŋata pa he puhi 'e pa he arpa: mo ta'e tano o te rei iŋa, e ko aŋi-aŋi e te nu'u i te peho ka haka taŋi era.
46014008	'E mo ta'e puhi riva-riva i te koneta 'i te hora o te tama'i, 'ina e tahi va'ehau mo haka rito i a ia mo te tama'i.
46014009	Pē ira tako'a a kōrua: mo ta'e vānaŋa hai 'arero 'ite e te taŋata, ¿pē hē ia ana aŋi-aŋi i te kōrua me'e kī? ¡E vānaŋa 'ana ia a kōrua ki te tokerau!
46014010	Te parauti'a, me'e rahi 'arero e vānaŋa ena 'i te ao, 'e e ai rō 'ā te nu'u aŋi-aŋi i rā ŋā 'arero.
46014011	Mo ta'e aŋi-aŋi e au i te 'arero vānaŋa e te kope e tahi, he tu'u a au pa he taŋata o te rua henua mo rā kope 'e a ia tako'a mō'oku.
46014012	E tano rō 'ā, e te taina ē, te haŋa mo ai i a kōrua te me'e va'ai e te Vārua Maitai mo aŋa i te aŋa o te 'Atua. Te me'e nō, e ani ki a ia mo va'ai atu hai ŋā me'e ena mo hā'ū'ū ki te nu'u ta'ato'a haka moe i te mana'u 'i ruŋa i a Ietū mo pūai o te rāua mana'u 'i ruŋa i a ia.
46014013	Te kope ki a ia te me'e i va'ai ai he vānaŋa i te 'arero kē ta'e 'ite e ia e ani ki te 'Atua mo va'ai i te pūai mo ha'aaura'a i tā'ana vānaŋa era.
46014014	Mo pure ō'oku hai 'arero kē ta'e 'ite e au, e pure 'ana a au i te me'e i haka pure mai e te Vārua Maitai, ta'e 'ō hai me'e i mana'u e au.
46014015	¿He aha ia te tātou me'e mo aŋa? He pure hai pūai o te Vārua Maitai, 'e he pure tako'a mo aŋi-aŋi e te ta'ato'a. He hīmene hai pūai o te Vārua Maitai, 'e he hīmene tako'a hai hīmene mo aŋi-aŋi e te ta'ato'a.
46014016	Mo ha'ahana-hana ō'ou ki te 'Atua hai 'arero va'ai atu e te Vārua Maitai, 'e he ŋaro'a e te kope e tahi, e ko riva te kope era mo hokorua atu 'i ta'a pure 'i te me'e era 'ina he aŋi-aŋi i ta'u vānaŋa.
46014017	Ka ai atu e riva rō 'ā ta'a pure mo māuru-uru ki te 'Atua, mo te rua 'ina e tahi hauha'a.
46014018	E māuru-uru rō 'ana a au ki te 'Atua 'o te ai 'ata rahi tō'oku vānaŋa 'i te 'arero kē ta'e 'ite e au ki a kōrua ta'ato'a.
46014019	Ka ai atu pē ira, 'i roto i te nu'u haka moe i te mana'u 'i ruŋa i a Ietū, i hau rō atu tō'oku haŋa mo kī e rima vānaŋa aŋi-aŋi e te nu'u mo hāpī i a rāua ki te kī e ho'e 'ahuru ta'utini vānaŋa hai 'arero kē.
46014020	E te taina, ka haka rē te mana'u ŋā poki o ruŋa i te ŋā me'e nei. Mo haŋa o kōrua mo mana'u pa he ŋā poki, e mana'u ia pa he ŋā poki poreko iho mo te me'e ta'e tano.
46014021	E kī rō 'ā e te 'Atua 'i ruŋa i te ⌊Pāpa'i Mo'a⌋: «E vānaŋa rō a au ki te nu'u o te henua nei a roto i te haha o te nu'u o te rua henua 'e hai 'arero kē, 'e, ka ai atu pē ira, 'ina e ko haka roŋo mai».
46014022	Te vānaŋa hai 'arero kē ta'e 'ite he me'e mo haka take'a ki te nu'u ta'e haka moe i te mana'u 'i ruŋa i a Ietū i te pūai o te 'Atua. 'E te vānaŋa i te me'e haka 'ite e te 'Atua hai 'arero aŋi-aŋi e te taŋata he me'e mo te riva-riva o te nu'u haka moe i te mana'u 'i ruŋa i a Ietū, ta'e mo te nu'u ta'e haka moe i te mana'u 'i ruŋa i a ia.
46014023	Pē nei te aura'a: mo ai ko taka-taka 'ā a kōrua mo ha'amuri i te 'Atua, 'e he tu'u atu ki roto i a kōrua te nu'u ta'e haka moe i te mana'u 'i ruŋa i Ietū 'e te nu'u ta'e aŋi-aŋi o ruŋa i te ŋā me'e nei, 'e he ŋaro'a i a kōrua ta'ato'a e vānaŋa 'ā 'i te 'arero huru kē huru kē, he mana'u ko ma'a-ma'a tahi 'ana kōrua.
46014024	'E mo vānaŋa tahi o kōrua i te vānaŋa haka 'ite atu e te 'Atua hai 'arero aŋi-aŋi e te taŋata 'e he tu'u atu ki muri i a kōrua te nu'u ta'e haka moe i te mana'u 'i ruŋa i Ietū 'e te nu'u ta'e aŋi-aŋi o ruŋa i te ŋā me'e nei, ka ŋaro'a era i te kōrua vānaŋa, he haka topa riva-riva i te mana'u: a rāua he nu'u hara 'e e ai rō 'ā te ūtu'a mo rāua mo ta'e huri o te mana'u ki te 'Atua,
46014025	'e, tako'a, te me'e ta'ato'a ta'e tano o roto i te rāua māhatu ta'e 'ite e te nu'u e 'ite tahi rō 'ā e te 'Atua. 'I rā hora he ⌊huri te mana'u ki te 'Atua⌋, he tū-turi 'e he ha'amuri ki a ia koia ko aŋi-aŋi: he parauti'a mau 'ā te 'Atua 'i roto i a kōrua.
46014026	Tā'aku kī, e te taina ē: 'i te hora taka-taka o kōrua mo ha'amuri ki te 'Atua, e tano nō te tētahi nu'u mo hīmene i te hīmene ha'ahana-hana, 'e te tētahi atu mo hāpī 'o mo haka 'ite i te me'e haka aŋi-aŋi e te 'Atua, 'o mo vānaŋa hai 'arero kē ta'e 'ite e ia, 'o mo kī i te ha'aaura'a o rā vānaŋa. Te me'e ta'ato'a nei e aŋa mo te riva-riva o te nūna'a ta'ato'a o te taŋata haka moe i te mana'u 'i ruŋa i a Ietū.
46014027	Hora era mo vānaŋa i te 'arero kē ta'e 'ite, hoko rua 'o hoko toru mau nō ana vānaŋa 'e e tahi e tahi, 'e e ai tako'a te kope mo ha'aaura'a i rā vānaŋa.
46014028	'E mo kore o te kope mo ha'aaura'a, 'ina ko vānaŋa hai 'arero kē ta'e 'ite 'i mu'a o te nūna'a taŋata ta'ato'a haka moe i te mana'u 'i ruŋa i a Ietū. Hoko tahi nō ana vānaŋa i rā vānaŋa 'e mo te 'Atua nō.
46014029	Pē ira tako'a 'ana, mo ai o te nu'u vānaŋa i te me'e haka 'ite e te 'Atua, hoko rua 'o hoko toru ana vānaŋa, 'e mo te tētahi e u'i hoki rā vānaŋa o te 'Atua mau 'ā.
46014030	'E mo haka 'ite e te 'Atua e tahi me'e ki te kope e noho rō 'ā 'i rā kona, te kope vānaŋa he mou mo vānaŋa o rā rua kope era.
46014031	Mo aŋa o kōrua pē ira, ta'ato'a nō ka ai era te hora mo vānaŋa i te me'e haka aŋi-aŋi e te 'Atua, he 'ite te ta'ato'a 'e he 'ata pūai te mana'u 'i ruŋa i a Ietū.
46014032	Te kope vānaŋa i te me'e haka 'ite e te 'Atua e 'ite mo tiaki ki tō'ona hora, 'o vānaŋa hoko rua 'i tū hora 'ā.
46014033	Te 'Atua, pa'i, ta'e he 'Atua o te me'e mira-mira; tā'ana me'e haŋa he me'e tī-tika 'e he haumārū. 'I te hora taka-taka mo ha'amuri ki te 'Atua, 'ina ko ha'ati'a i te ŋā vi'e mo vānaŋa. Pē ira te haka tere iŋa o te nūna'a taŋata ta'ato'a haka moe i te mana'u 'i ruŋa i a Ietū. Te ŋā vi'e e ha'atura ki te rāua kenu, pa he me'e hā'aki 'i ruŋa i te ⌊haka tere iŋa 'a Mōtē⌋.
46014035	Mo haŋa mo 'ite e tahi me'e, 'i te hare ana 'ui ki te kenu; 'ina, pa'i, he ŋā vi'e e ko tano mo vānaŋa 'i te hora e taka-taka rō 'ana mo ha'amuri ki te 'Atua.
46014036	Te vānaŋa o te 'Atua ta'e mai i a kōrua i 'ite ra'e ai, 'e ta'e ko kōrua mau nō te me'e i 'ite o ruŋa.
46014037	Mo mana'u o te kope e tahi e vānaŋa 'ana a ia i te me'e haka 'ite e te 'Atua, 'e he kope haka tere a ia e te Vārua Maitai, e 'ite pē nei ē: tā'aku me'e nei e pāpa'i atu ena he roŋo o te tātou Pū'oko Haka Tere ko Ietū Kiritō.
46014038	'E mo ta'e mo'a i te roŋo nei, 'ina tako'a ia kōrua ko haka roŋo ki tā'ana me'e haka 'ite atu.
46014039	E te taina ō'oku ē, e haŋa kōrua ki te me'e he vānaŋa i te me'e haka 'ite atu e te 'Atua va'ai e te Vārua Maitai mo aŋa i te aŋa o te 'Atua. 'E 'ina ko ta'e ha'ati'a i te nu'u mo vānaŋa hai 'arero kē ta'e 'ite e rāua haka vānaŋa e te Vārua Maitai.
46014040	Te me'e haŋa mau nō: te ŋā me'e nei ana aŋa a roto i te haumārū 'e a roto i te tī-tika.
46015001	Hora nei, e te taina ē, e haŋa rō 'ana a au mo mana'u o kōrua ki te ⌊roŋo riva-riva o te 'Atua⌋ haka 'ite atu e au, ma'u hio-hio e kōrua 'i roto i te kōrua māhatu.
46015002	Hai roŋo nei i e'a ai kōrua mai roto i te ūtu'a o te hara 'e i rava'a ai i te ora 'āpī 'ina he hope'a ra'a va'ai e te 'Atua, ana ma'u hio-hio kōrua pa he me'e haka 'ite atu era e au. Mo ta'e ai pē ira, 'ina e tahi hauha'a o te haka moe iŋa ena o kōrua i te mana'u 'i ruŋa i a Ietū.
46015003	Te roŋo ra'e i hāpī atu e au he me'e haka 'ite mai: a Ietū Kiritō i mate ai mo te tātou hara, pe he me'e hā'aki 'i ruŋa i te ⌊Pāpa'i Mo'a⌋;
46015004	he tanu 'e, 'i te toru mahana, he ora haka 'ou mai te mate, pe he me'e hā'aki tako'a 'i ruŋa i te Pāpa'i Mo'a;
46015005	'e i haka take'a rō i a ia ki a Pētero 'e ki oti ki te ho'e 'ahuru mā piti ⌊'āpōtoro⌋.
46015006	I haka take'a tako'a rō i a ia ki te nu'u 'ata rahi ki te pae hānere e taka-taka rō 'ā, he nu'u ⌊haka moe i te mana'u⌋ 'i ruŋa i a ia. Te rahi ra'a o rā ŋā nu'u ko te ora iŋa 'ana 'ātā ki te hora nei 'e tētahi ko mā-mate 'ā.
46015007	He haka take'a i a ia ki a ⌊Tanatiako⌋, 'e ki oti he haka take'a haka 'ou ki te nu'u 'āpōtoro ta'ato'a.
46015008	I hope'a i haka take'a mai ai ki a au, ka ai atu ko rahi atu 'ā te 'āva'e a tu'a o te haka take'a i a ia ki te tētahi atu 'āpōtoro, 'e i haka moe era a au i tō'oku mana'u 'i ruŋa i a ia, i tu'u rō pa he nono e tahi, pa he poki haka poreko kai tano 'ā te 'āva'e.
46015009	E kī atu ena a au i te me'e nei 'o te ai he kope hope'a o te ta'e hōnui a au o roto i te 'āpōtoro, 'ātā e ko tano mo raŋi mai he 'āpōtoro 'i te tute ō'oku i te nūna'a taŋata haka moe i te mana'u 'i ruŋa i a Ietū mo tōtōā.
46015010	'E, hai riva rahi o te 'Atua e tu'u nei a au pē nei, 'e 'ina kai ta'e hauha'a rā riva rahi era ō'ona. Te parauti'a, 'ata hau tō'oku aŋa ki te tētahi 'āpōtoro, ka ai atu, ta'e ko au mau 'ā rā me'e, he 'Atua, 'i tō'ona riva rahi, e hā'ū'ū mai era.
46015011	Ta'e he me'e hauha'a te kope haka 'ite atu, ka ai atu ko au 'o he tētahi 'āpōtoro. Te me'e hauha'a ko rā roŋo mau era 'ā o ruŋa i a Ietū, he me'e haka 'ite oho e mātou ta'ato'a, 'e he me'e o ruŋa kōrua e haka moe ena i te mana'u.
46015012	'E mo ai te me'e hāpī o mātou pē nei ē: ko ora 'ā a Ietū Kiritō mai te mate, ¿he aha ia tētahi o kōrua e kī ena: te nu'u mate e ko ora haka 'ou?
46015013	Mo ai 'ina he ora haka 'ou te nu'u mate, 'ina tako'a ia te ⌊Kiritō⌋ kai ora haka 'ou mai.
46015014	'E mo ai 'ina he Kiritō kai ora mai, te me'e haka 'ite e mātou 'ina e tahi hauha'a, 'ina tako'a e tahi hauha'a o te haka moe iŋa o te kōrua mana'u 'i ruŋa i a ia,
46015015	'e he riro mātou he mata'ite reo-reo o te 'Atua. Ko kī 'ana, pa'i, a mātou ko haka ora 'ana e ia i a Ietū mai te mate. 'E mo ai 'ina te nu'u mate he ora haka 'ou, ta'e tako'a ia he parauti'a ko haka ora 'ana e te 'Atua i te Kiritō.
46015016	Mo ai 'ina he nu'u he ora haka 'ou mai te mate, 'ina tako'a ia te Kiritō kai ora mai.
46015017	'E mo ai 'ina he Kiritō kai ora mai, te haka moe iŋa ena o te kōrua mana'u 'i ruŋa i a ia 'ina e tahi hauha'a, te kōrua hara ko te ai iŋa 'ana,
46015018	'e te nu'u mate haka moe i te mana'u 'i ruŋa i te Kiritō e ko e'a mai roto i te ūtu'a o te hara 'e e ko rava'a i te ora 'āpī 'ina he hope'a ra'a va'ai e te 'Atua.
46015019	'E mo ai mo te ao nō nei e ŋatu ena te tātou haŋu 'i ruŋa i te Kiritō, he haka 'aroha mau nō ia te me'e mo tātou.
46015020	'E te parauti'a, te Kiritō ko ora 'ā mai te mate. A ia he ra'e o te me'e mo kato, te aura'a, he kope ra'e mo ora mai te mate.
46015021	Pa he ai iŋa o te mate hai taŋata mau nō e tahi, pē ira tako'a 'ana hai taŋata mau nō e tahi ka ai ena te ora iŋa mai te mate.
46015022	Te aura'a: hai ⌊'Ātamu⌋ te taŋata ta'ato'a e mate ena, 'e hai Ietū Kiritō ka ora ena mai te mate,
46015023	'e ta'ato'a 'i tō'ona hora: 'i ra'e te Kiritō, 'e ki hoki mai a ia, he nu'u 'ā'ana.
46015024	Ki oti he tu'u mai te hora hope'a o te ao nei, hora ka haka tere ena e te Kiritō 'e ka haka kore ena i te pūai o te me'e ta'ato'a ta'e take'a ta'e haŋa ki a ia haka tere i te ao nei, 'ātā ka haka hēpi'i tahi rō i a rāua 'i raro i tō'ona va'e. 'Ai era ka va'ai iho i te ao nei ki te 'Atua Matu'a mo haka tere e ia.
46015026	'E te me'e hope'a ka haka kore ena he mate.
46015027	E hā'aki rō 'ana, pa'i, 'i ruŋa i te Pāpa'i Mo'a: te 'Atua ko haka rē 'ana i te me'e ta'ato'a mo te Kiritō e haka tere. 'E ko 'ite 'ā e tātou: te me'e ta'e haka tere mau nō e ia he 'Atua; 'ā'ana, pa'i, i va'ai i te parau mo haka tere i te me'e ta'ato'a.
46015028	'E ki haka tere a Ietū Kiritō, te Poki, i te me'e ta'ato'a, 'i rā hora, mā'ana mau 'ā e haka rē i a ia mo te 'Atua e haka tere, he kope 'ā'ana i va'ai ki a ia i te parau mo haka tere. Pē ira te 'Atua ka haka tere iho ena i te me'e ta'ato'a.
46015029	Ki mana'u haka 'ou rā tātou i te ora iŋa o te nu'u mai te mate. Mo ai ta'e he parauti'a, ¿he aha ia te nu'u e haka ⌊papatito⌋ ena i a rāua mo te rāua nu'u mate? Mo ai, pa'i, 'ina he ora te nu'u mai te mate, 'ina e ko aŋa i te me'e era.
46015030	'E a mātou mau nei 'ā, ¿he aha e ha'aoroma'i e oho nei, paurō te mahana, i te 'ati mo ta'e ai he ora haka 'ou te taŋata mai te mate?
46015031	E te taina, paurō te mahana e oho nei a au mo mate 'i te rima o te nu'u ta'e haŋa ki te 'Atua. Te me'e nei he parauti'a pa he parauti'a mau ena 'ā o te koa 'i roto i a au 'o te ai o kōrua 'a Ietū Kiritō, Pū'oko Haka Tere o tātou.
46015032	'E mo ai he parauti'a 'ina he nu'u he ora haka 'ou mai te mate, ¿e ai rō hō te mana'u o te ao nei tano mo haka moto i a au ki te nu'u o Ēfeto tu'u pa he 'animare taehae pa he me'e aŋa e au? Mo ta'e ora ia o te nu'u mai te mate, i hau 'i te riva mo aŋa o tātou pa he me'e kī e te nu'u: «¡Ki kai, ki unu; āpō, he mate 'e he oti mau rō 'ai!».
46015033	'Ina kōrua ko haka rē mo reo-reo atu e te rua. Pa he vānaŋa kī e te kope e tahi: «Te hokorua aŋa i te me'e ta'e tano he haka riro i a koe pē ia tako'a».
46015034	E haka topa riva-riva haka 'ou te mana'u, 'e 'ina ko hara. Te tētahi, pa'i, o kōrua 'ina he 'ite i te hāpī parauti'a o te 'Atua. E kī atu ena a au i te me'e nei mo ha'amā o kōrua.
46015035	E 'ui rō pēaha te kope e tahi: «¿Pē hē te taŋata ka ora haka 'ou ena mai te mate? 'E ¿pē hē te huru o tō'ona hakari ka ai era?».
46015036	Te kope 'ui tā'ue pē ira 'ina kai haka topa i te mana'u. E mana'u kōrua he aha te me'e topa ki te karu e 'oka ena: e ko tupu mo ta'e kōpiro 'e mo ta'e ŋa'aha 'i ra'e te haho.
46015037	Te karu, ka ai atu he karu tariko 'o he tētahi atu karu, e ai rō 'ā tō'ona huru, 'e te me'e tupu mai roto i te karu ta'e he huru karu toe.
46015038	Te huru o te tumu e tupu ena o te 'Atua te va'ai, 'e huru kē huru kē e tupu ena mai te rauhuru o te karu.
46015039	Pē ira tako'a 'ā te huru o te tētahi me'e aŋa e te 'Atua. Ta'e ta'ato'a pē tū huru tahi 'ā; e ai rō 'ā te huru o te taŋata, o te 'animare, o te manu 'e o te ika.
46015040	Me'e rahi nō atu huru o te me'e i aŋa e te 'Atua 'i te raŋi 'e 'i ruŋa i te henua, 'e te nehe-nehe o te ŋā me'e nei, ta'e pē tū huru tahi 'ana. Te nehe-nehe o te me'e o ruŋa i te raŋi ta'e pa he nehe-nehe o te me'e o ruŋa i te henua.
46015041	Te mā'eha iŋa o te ra'ā ta'e pa he mā'eha iŋa o te māhina 'e o te hetu'u. 'E te pura-pura iŋa o te hetu'u ta'e pē tū huru tahi 'ā.
46015042	Pē ira tako'a 'ana te hakari o tātou o te hora nei ta'e pa he hakari ka ora ena mai te mate 'o te ai te hakari nei he mate 'e he piro. 'E te hakari ora mai te mate 'ina e ko mate ki te hora hope'a.
46015043	Te hakari mate o te hora nei he me'e rake-rake 'e 'ina e tahi pūai. 'E te hakari ora mai te mate me'e nehe-nehe 'e pūai.
46015044	Te hakari mate o te hora nei, he hakari tano mo noho 'i te ao nei. 'E te hakari ora mai te mate he hakari tano mo noho 'i te raŋi. 'E mo ai o te hakari tano mo te ao nei, he ai tako'a ia te hakari tano mo te raŋi.
46015045	Pē nei e hā'aki ena 'i ruŋa i te Pāpa'i Mo'a: «Ki te taŋata ra'e era ko 'Ātamu i va'ai ai e te 'Atua i te ora ki tō'ona hakari mo noho 'i te ao nei»; 'e ki a 'Ātamu hope'a ena, ko Ietū Kiritō, i va'ai ai i te parau mo va'ai i te ora 'āpī 'ina he hope'a ra'a mo noho 'i te raŋi.
46015046	Te ora 'āpī mo noho 'i te raŋi ta'e he me'e ra'e. Te me'e ra'e he ora mo noho 'i te ao nei, 'e ki oti te ora 'āpī mo noho 'i te raŋi.
46015047	Te taŋata ra'e era ko 'Ātamu hai 'ō'one i aŋa ai, 'i te me'e era o te ao nei a ia. 'E te rua 'Ātamu ko Ietū Kiritō, 'e a ia o te raŋi.
46015048	Te hakari o te taŋata o te ao nei pa he hakari o te taŋata aŋa era hai 'ō'one. 'E te hakari o te nu'u ka noho ena 'i te raŋi pa he hakari o te taŋata era o te raŋi.
46015049	'E pa he tu'u iŋa nei o tātou pa he taŋata aŋa era hai 'ō'one, pē ira tako'a 'ana ka tu'u ena a tātou pa he kope era o te raŋi.
46015050	Te kī, e te taina ē: te hakari mate nei o tātou e ko tano 'i te ao haka tere e te 'Atua, he kona ta'e ai o te mate.
46015051	'E, 'ī a au he vānaŋa atu o ruŋa i te me'e mana'u e te 'Atua mo aŋa ta'e haka 'ite mai e ia 'i mu'a 'ā: e ko mate ta'ato'a tātou te nu'u haka moe i te mana'u 'i ruŋa i a Ietū; nā e tu'u rō te mahana te hakari mate nei o tātou he riro he hakari ta'e mate.
46015052	Te me'e nei ka topa ena 'i te hora o te puhi iŋa hope'a o te koneta, 'e te hōrou pa he mine iŋa ena 'ā o te mata. He puhi te koneta, te nu'u mate he ora tahi mai, 'e 'ina e ko mate haka 'ou. 'E a tātou te nu'u ora o rā hora, he mono te hakari,
46015053	'i te me'e era te hakari mate nei o tātou o te hora nei e riro rō he hakari 'ina e ko mate ki te hora hope'a.
46015054	Ki topa te me'e nei, he tano te me'e hā'aki 'i ruŋa i te Pāpa'i Mo'a pē nei ē: «E ko ai haka 'ou te mate, ko haka kore 'ana e te 'Atua».
46015055	'O ira e tano nō tātou mo kī: «E te Mate, ¿e rē mau rō mai koe? ¿E ai mau nō 'ā tu'u pūai 'i ruŋa i a mātou?».
46015056	Te pūai o te mate mai te hara e ai ena, 'e te hara e pūai ena he ta'e ha'atura ki te roŋo o te 'Atua.
46015057	E te taina, ¡ki māuru-uru tātou ki te 'Atua 'o te va'ai mai i te pūai mo rē ki te hara 'e ki te mate hai me'e aŋa era e Ietū Kiritō, he Pū'oko Haka Tere o tātou!
46015058	Te me'e haŋa ia, e te taina haŋa rahi ō'oku ē: he haka hio-hio he oho te kōrua mana'u 'i ruŋa i a Ietū, 'o haka tapa kōrua mai te hāpī parauti'a o te 'Atua. 'E, ka aŋa ka oho nō i te aŋa haŋa o te 'Atua mo aŋa e kōrua. E 'ite rō 'ana, pa'i, e kōrua: te aŋa ki a ia e ko ta'e hauha'a.
46016001	Te haka taka-taka i te moni mo te nu'u ha'ata'a e te 'Atua mā'ana o Hērutarema, e aŋa pa he me'e haka 'ite e au ki te nūna'a ta'ato'a ⌊haka moe i te mana'u⌋ 'i ruŋa i a Ietū o te ŋā kona ta'ato'a era o Karatia.
46016002	'I te mahana tāpati ta'ato'a, e ha'ata'a 'i te kōrua hare e tahi 'apa o te tara ai o kōrua 'e 'ai ka hāpa'o rō, ki tu'u atu a au, ko ha'ata'a era 'ā, 'o haka taka-taka iho kōrua 'i rā hora.
46016003	'E, ki tu'u atu a au, he haka ma'u i rā moni ki Hērutarema hai nu'u nō era o kōrua i haŋa. Ki a rāua ka va'ai nei e au i te parau 'i ruŋa e hā'aki rō 'ā ko ai a rāua 'e ki te aha 'i Hērutarema.
46016004	'E mo u'i ō'oku e tano nō a au mo oho 'i muri, he oho tahi a mātou.
46016005	'I tō'oku ara ki a kōrua 'i Kōrinto 'i ra'e a au ka vari nei ki Mātērōnia, 'e ki oti ka tu'u iho atu ena a au ki a kōrua.
46016006	E rahi 'iti rō pēaha tō'oku noho atu 'i muri i a kōrua, korohaŋa 'āva'e ta'ato'a era o te toŋa. Pē ira, ki oho haka 'ou a au 'i tō'oku ara ki te rua kona, e tano rō pēaha kōrua mo hā'ū'ū mai hai me'e mo tō'oku ara.
46016007	'Ina a au e ko haŋa mo hipa 'iti-'iti nō atu mo u'i i a kōrua; e haŋa rō 'ana mo roa 'iti o tō'oku noho iŋa atu, ana haŋa te 'Atua.
46016008	'Ī a au 'i Ēfeto 'e ka noho nei a au 'ātā ki oti te ⌊ŋoŋoro o te Peneketote⌋,
46016009	'o te ai e rahi rō 'ana te nu'u o nei haŋa mo haka 'ite ō'oku ki a rāua i te ⌊roŋo riva-riva o te 'Atua⌋, ka ai atu e rahi tako'a rō 'ana te nu'u ta'e haŋa mai.
46016010	'E mo tu'u atu o Timoteo, e u'i e haka naho-naho; a ia e aŋa tako'a rō 'ana pē au 'i te aŋa o te tātou Pū'oko Haka Tere.
46016011	'Ina kōrua ko u'i ta'e au ki a ia; e hā'ū'ū i tō'ona ara mo oho mai mo u'i i a au. 'Ī a au e tiaki atu ena ki a ia 'e ki te ŋā taina hokorua ena i a ia.
46016012	'E te tātou taina a 'Āporo, i kī rō e au mo oho atu 'i muri i te taina oho atu u'i i a kōrua, 'e, mo te hora nei, 'ina e ko tano mo oho atu. Ki tano tō'ona hora ka oho atu ena.
46016013	E u'i kōrua e hāpa'o 'e e haka hio-hio i te kōrua mana'u 'i ruŋa i a Ietū. E kiahio kōrua, 'ina ko ha'amā 'i te haka moe iŋa i te mana'u 'i ruŋa i a ia.
46016014	'E te me'e ta'ato'a o kōrua mo aŋa, e aŋa hai haŋa.
46016015	E te taina, ko 'ite 'ana a kōrua: te hua'ai o Etefana he nu'u ra'e o te kona era o Ākāia i haka moe i te mana'u 'i ruŋa i a Ietū, 'e 'i te hora nei te me'e rava aŋa o rāua he hā'ū'ū ki te taina haka moe i te mana'u 'i ruŋa i a Ietū.
46016016	He ani atu a au mo haka rē i a kōrua mo te nu'u era 'e mo te nu'u tu'u pē rāua hā'ū'ū 'i te aŋa o te 'Atua e haka tere atu.
46016017	Me'e huru kē te rahi o tō'oku koa i tu'u mai ai a Etefana, a Forotunato, 'e a Akaiko mai i a kōrua ena. 'I te kore, pa'i, o kōrua,
46016018	o rāua te haka koa 'e te 'ata haka pūai mai i a au, pa he me'e ka aŋa atu ena ki a kōrua ki hoki haka 'ou atu. Te nu'u pē nei e mo'a.
46016019	Te nūna'a taŋata ta'ato'a haka moe i te mana'u 'i ruŋa i a Ietū o te ŋā kona nei o 'Ātia ko 'aroha mai 'ā mo kōrua. A 'Ākira 'e a Pirika, 'e te nu'u taina taka-taka i te rāua hare ko 'aroha tako'a mai 'ā mo kōrua hai 'īŋoa o te tātou Pū'oko Haka Tere,
46016020	'e pē ira 'ā te taina ta'ato'a o muri i a au. 'E 'i roto i a kōrua tako'a e 'aroha hai haŋa.
46016021	A au, a Pauro, e pāpa'i atu ena i te 'aroha nei hai rima mau nei 'ā ō'oku.
46016022	Mo ta'e haŋa o te kope e tahi ki te tātou Pū'oko Haka Tere ko Ietū Kiritō, mo te 'Atua e haka ūtu'a. ¡E te mātou Pū'oko Haka Tere ē, ka hōrou koe ka hoki mai!
46016023	E te taina, ka ai 'i ruŋa i a kōrua ta'ato'a te riva rahi o te tātou Pū'oko Haka Tere.
46016024	E haŋa rahi rō atu 'ana a au ki a kōrua 'o te ai 'a Ietū Kiritō tātou ta'ato'a.
47001001	A au a Pauro, ⌊'āpōtoro⌋ 'a Ietū Kiritō hai haŋa o te 'Atua, 'e te tātou taina nei ko Timoteo he 'aroha atu ki a kōrua ki te nūna'a taŋata ⌊haka moe i te mana'u⌋ 'i ruŋa i a Ietū o Kōrinto, 'e ki te tētahi atu taina o te ŋā kona ta'ato'a ena o Ākāia.
47001002	Ka ai 'i ruŋa i a kōrua te riva rahi 'e te haumārū o te 'Atua, Matu'a o tātou, 'e o Ietū Kiritō, Pū'oko Haka Tere o tātou.
47001003	Ki ha'ahana-hana tātou ki te 'Atua, Matu'a o te tātou Pū'oko Haka Tere ko Ietū Kiritō. A ia he Matu'a haka 'aroha i a tātou, 'e he 'Atua haka koa 'e haka pūai mai.
47001004	'I roto i te tātou 'ati ta'ato'a he haka koa 'e he haka pūai nō mai te aŋa e ia, mo 'ite tako'a o tātou mo haka koa 'e mo haka pūai i te nu'u e ai rō 'ana te rāua 'ati hai hā'ū'ū va'ai mau mai era 'ā e ia.
47001005	Pa he rahi ena 'ā, pa'i, o te 'ati 'amo e tātou 'o te ai o tātou o te ⌊Kiritō⌋, pē ira tako'a 'ā te rahi o te haka koa 'e o te haka pūai mai e te 'Atua 'o te ai o tātou o te Kiritō.
47001006	Hora ena o mātou o te 'āpōtoro e 'amo ena i te 'ati, he me'e mo te kōrua riva-riva, 'e, tako'a, mo rava'a e kōrua i te ora 'āpī 'ina he hope'a ra'a. 'E, hora ena o te 'Atua e haka koa e haka pūai mai ena i a mātou, he me'e mo kōrua tako'a. Pē ira mātou e 'ite nei mo haka koa 'e mo haka pūai atu i a kōrua, mo ha'aoroma'i o kōrua hai pūai i te 'ati 'amo e tātou 'o te ai o tātou o te Kiritō.
47001007	'E, ko 'ite riva-riva 'ana e mātou: pa he 'amo iŋa tako'a ena 'ā o kōrua i te 'ati, ka haka koa 'e ka haka pūai tako'a atu ena i a kōrua e te 'Atua.
47001008	E te taina, e haŋa rō 'ā a mātou mo 'ite o kōrua i te rahi o te 'ati topa mai ki a mātou 'i 'Ātia. He 'ati taparahi-ta'ata e tahi, 'ati ena mo ta'e ha'aoroma'i, 'e 'ātā i mana'u rō e mātou he mā-mate a mātou.
47001009	I tu'u mau rō pa he me'e ena ē: he mā-mate mau 'ā a mātou 'i ira. I topa mai ai te me'e nei mo 'ite o mātou: 'i ruŋa i te 'Atua mau nō, kope haka ora i te taŋata mai te mate, ana haka moe mātou i te mana'u, 'e ta'e 'ō 'i ruŋa i a mātou mau 'ā.
47001010	'E te 'Atua i haka e'a rō i a mātou mai rā 'ati, 'e ko 'ite 'ā e mātou pē ira ka aŋa ka oho ena. 'Ē-ē, ko 'ite riva-riva 'ana e mātou pē ira ka aŋa ka oho mai ena.
47001011	Te me'e haŋa he hā'ū'ū he pure mai o kōrua mo te mātou aŋa. 'E mo rahi o te nu'u pure mo mātou, he rahi tako'a ia te nu'u māuru-uru ki te 'Atua o tō'ona ha'amaitai mai i a mātou.
47001012	E te taina, e koa nei a mātou 'i te me'e era e haka 'ite rō mai 'ana e te mātou māhatu pē nei ē: te noho iŋa o mātou 'i roto i a kōrua 'e 'i roto i te taŋata ta'ato'a hai mo'a 'e hai parauti'a o te 'Atua. A mātou e haka tere nei hai haka moe i te mana'u 'i ruŋa i te riva rahi o te 'Atua, 'e ta'e 'ō hai mārama-rama o te taŋata.
47001013	'E te me'e pāpa'i atu e mātou ta'e he me'e mo ta'e aŋi-aŋi e kōrua ana tai'o, he me'e mo aŋi-aŋi. Te me'e haŋa he aŋi-aŋi riva-riva e kōrua
47001014	i te mātou māhatu 'e i te mātou me'e aŋa, ki koa ai kōrua mo mātou, 'e pē ira tako'a 'ana a mātou mo kōrua 'i te hora o te hoki iŋa mai o te tātou Pū'oko Haka Tere ko Ietū.
47001015	'E he 'ite ō'oku e koa rō 'ana a kōrua mo mātou, i topa mai ai te mana'u mo hipa atu mo u'i i a kōrua 'i tō'oku ara ki Mātērōnia 'e, tako'a, 'i tō'oku hoki iŋa mai; pē ira e rua tātou koa iŋa. 'E 'i tō'oku hoki iŋa mai tako'a, e tano nō kōrua mo hā'ū'ū mai hai rāve'a mo tō'oku ara ki Hūrea, ana haŋa kōrua.
47001017	'I te ta'e oho atu ō'oku, kai haŋa a au mo mana'u o kōrua pē nei ē: a au he taŋata huri tahaŋa o te mana'u, 'o he taŋata kī, pa he nu'u o te ao nei, «'ē-ē», 'e te parauti'a o te rāua mana'u «'ina».
47001018	Te 'Atua he kope aŋa i tā'ana me'e kī 'e he mata'ite pē nei ē: a mātou tako'a. Mo kī atu o mātou «'ē-ē», 'ē-ē mau 'ā; 'e mo kī atu «'ina», 'ina mau 'ā.
47001019	A Ietū Kiritō, Poki era o te 'Atua, haka 'ite atu era e au, e Tira 'e e Timoteo, kope ta'e kī «'ē-ē» mo 'ina, 'e «'ina» mo 'ē-ē. A ia he 'ē-ē mau 'ā o te 'Atua;
47001020	hai ia, pa'i, e haka tano tahi ena e te 'Atua i tā'ana me'e hōrea. 'O ira, 'i te hora ha'ahana-hana o tātou ki te 'Atua e kī nei: «⌊'Āmene⌋».
47001021	'Ā'ana, pa'i, te haka pūai i te tātou haka moe iŋa i te mana'u 'i ruŋa i te Kiritō, 'e te ha'ata'a i a tātou mā'ana.
47001022	Te 'Atua ko va'ai mai 'ana i te ⌊Vārua Maitai⌋ pa he tāpa'o haka 'ite mai: a tātou 'ā'ana. 'E, 'i te ai o te Vārua Maitai 'i roto i a tātou, e 'ite nei: te me'e ta'ato'a hōrea mai era e te 'Atua e haka tano tahi rō.
47001023	He 'Atua te me'e i 'ite, e te taina ē, pē nei ē: a au i ta'e tu'u atu ai mo u'i i a kōrua 'o ture atu a au o ruŋa i te me'e ta'e tano aŋa e kōrua 'o mamae te kōrua māhatu 'i tā'aku vānaŋa.
47001024	Ta'e, pa'i, i a mātou te kī pē hē kōrua ana ma'u i te kōrua haka moe iŋa i te mana'u 'i ruŋa i a Ietū. Te me'e i a mātou he hā'ū'ū atu mo 'ata koa o kōrua. E 'ite rō 'ana, pa'i, mātou e pūai rō 'ana te kōrua haka moe iŋa i te mana'u.
47002001	'O ira a au i ta'e oho atu ai mo u'i i a kōrua 'o ture atu a au 'e he mamae te kōrua māhatu, pa he me'e topa era 'i te hora tu'u ra'e atu era ō'oku.
47002002	'E mo mamae o te kōrua māhatu i a au, ¿pē hē ia a au ana tiaki mo haka koa mai i a au e te nu'u haka mamae era e au i te māhatu?
47002003	Te me'e pāpa'i atu era e au 'i ruŋa i te parau ra'e era i pāpa'i atu ai 'o tu'u atu a au 'e he māui-ui tō'oku māhatu 'i te take'a i a kōrua, nu'u i a rāua a au ana koa, e aŋa 'ana i te me'e ta'e tano. Ko 'ite 'ana, pa'i, e kōrua: mo koa o kōrua he koa tako'a a au.
47002004	'E, hora pāpa'i atu era ō'oku i rā parau, i mana'u rahi rō atu a au ki a kōrua 'e i rahi rō te mamae o tō'oku māhatu, 'ātā i taŋi rō a au. Ka ai atu pē ira, ta'e i pāpa'i atu ai mo haka māui-ui i te kōrua māhatu; mo haka 'ite atu i te rahi o tō'oku haŋa mo kōrua.
47002005	Hora nei e haŋa 'ana a au mo pāpa'i atu o ruŋa i te kope o roto o kōrua aŋa era i te me'e ta'e tano. Te kope nei ko ⌊huri 'ana te mana'u ki te 'Atua⌋ 'e ko haka rē 'ana i te me'e ta'e tano aŋa era e ia. 'E, ka ai atu i māui-ui rō tō'oku māhatu 'e te kōrua māhatu tako'a 'i rā me'e, te me'e o tātou mo aŋa 'i te hora nei he haka rehu i te me'e ta'e tano aŋa era e ia 'e he hā'ū'ū i a ia, 'o rahi rō te māui-ui 'amo 'i roto i tō'ona māhatu 'e 'o haka tapa rō mai te ara o te 'Atua. Ko tano ko oti 'ana, pa'i, te ūtu'a va'ai era e te rahi ra'a o kōrua ki a ia.
47002008	'O ira, he ani atu a au mo haka 'ite o kōrua ki a ia i te rahi o te kōrua haŋa mō'ona.
47002009	'I ruŋa i tā'aku parau ra'e era i pāpa'i atu ai a au o ruŋa i rā kope 'e o ruŋa i te kōrua me'e mo aŋa ki a ia, mo u'i hoki e ha'atura rō mai kōrua.
47002010	Te me'e haŋa 'i te hora nei he haka rehu e kōrua i te me'e ta'e tano aŋa era e rā kope. Rā me'e ko haka rehu 'ana e au, 'e ko 'ite 'ana e te ⌊Kiritō⌋: hai māhatu a au i haka rehu ai. I aŋa ai a au pē ira mo te kōrua riva-riva,
47002011	'o rē a Rukifero; ko 'ite 'ana, pa'i, e tātou he aha tā'ana me'e haŋa.
47002012	I tu'u era a au ki Toroare, me'e rahi te 'ōpani i mātaki mai e te tātou Pū'oko Haka Tere mo haka 'ite ō'oku 'i ira i te roŋo riva-riva o te Kiritō.
47002013	'E, 'i te ta'e take'a e au i te tātou taina era ko Tito, kai riva-riva a au mo noho 'i ira. He haka rē ia a au i te nu'u taina o ira 'e he e'a he oho rō 'ai a au ki Mātērōnia.
47002014	He māuru-uru a au ki te 'Atua. 'Ā'ana, pa'i, te va'ai mai i te pūai mo rē ki te me'e ta'ato'a 'o te ai o mātou o te Kiritō. 'E 'ā'ana tako'a te hā'ū'ū mai mo haka 'ite i te ⌊roŋo riva-riva o ruŋa i a Ietū⌋, roŋo pa he mano'i 'eo tu'u ki te kona ta'ato'a.
47002015	Hora ena o mātou e haka 'ite e oho ena i te roŋo riva-riva o ruŋa i a Ietū a mātou pa he 'eo incienso tūtia e te Kiritō haka koa i te 'Atua, 'e tu'u ki te nu'u e'a mai roto i te ūtu'a o te hara, 'e ki te nu'u ta'e e'a.
47002016	Te 'eo nei, mo te nu'u ta'e e'a mai roto i te ūtu'a o te hara, pa he hau'a o te mate; 'e mo te nu'u e'a mai roto i te ūtu'a o te hara, pa he 'eo va'ai ki a rāua i te ora. Te aŋa nei, aŋa nui-nui. ¿E ai rō hō te kope tano mo te aŋa nei?
47002017	'Ina a mātou he haka 'ite i te ⌊roŋo riva-riva o te 'Atua⌋ mo rava'a moni, pa he me'e aŋa e te tētahi. Te mātou me'e aŋa he vānaŋa hai parauti'a, pa he tāvini o te 'Atua 'o te ai o mātou o te Kiritō, 'e he 'Atua te mātou mata'ite.
47003001	Ta'e te mātou vānaŋa nei e haka paka atu 'ana i a mātou. Ta'e, pa'i, mo mātou e va'ai atu i te parau vānaŋa riva-riva o ruŋa i a mātou, pe he tētahi atu nu'u, 'o mo ani atu ki a kōrua mo pāpa'i mai i te parau pē ira o ruŋa i a mātou mo 'ite e te nu'u pē nei ē: te me'e aŋa e mātou he me'e tī-tika.
47003002	Ko kōrua, pa'i, te mātou parau haka 'ite ko ai a mātou pāpa'i 'i roto i te māhatu, te aura'a: hai u'i i te kōrua noho iŋa tano, e 'ite ena e te taŋata ta'ato'a: te me'e aŋa e mātou me'e riva-riva.
47003003	A kōrua he parau pāpa'i e te ⌊Kiritō⌋ hai mātou, parau ta'e hai 'ārahu i pāpa'i ai, hai ⌊Vārua Maitai⌋ o te 'Atua, 'e ta'e 'i ruŋa i te mā'ea pa he roŋo pāpa'i e ⌊Mōtē⌋; i pāpa'i ai 'i roto i te māhatu o te taŋata.
47003004	E tano nei mo kī pē ira he 'ite o mātou: o te 'Atua te hā'ū'ū mai hai Ietū Kiritō.
47003005	E ko tano mātou mo kī: hai mārama-rama mau 'ā o mātou e aŋa nei; ko 'ite riva-riva 'ana, pa'i, e mātou: o te 'Atua te va'ai mai i te mārama-rama mo aŋa i nei aŋa.
47003006	Hai hā'ū'ū mau nō ō'ona e tano nei mātou mo haka 'ite o ruŋa i te haka tere iŋa 'āpī ō'ona ananake ko te taŋata, 'e te oho iŋa nei ta'e hai ha'atura ki te ⌊haka tere iŋa 'a Mōtē⌋ ana tano ki tō'ona mata, hai ai o te Vārua Maitai 'i roto i te māhatu. Te me'e mo rava'a hai ha'atura ki te haka tere iŋa 'a Mōtē he mate, 'e te me'e va'ai e te Vārua Maitai he ora 'āpī 'ina he hope'a ra'a.
47003007	Hai pūai nui-nui te 'Atua i haka 'ite mai ai i te haka tere iŋa tuai ō'ona ananake ko tātou ko te taŋata i pāpa'i 'i ruŋa i te mā'ea pararaha. Te aura'a: hora turu mai era o Mōtē mai ruŋa i te ma'uŋa e ma'u rō 'ana i nei mā'ea, e 'ana-'ana rō 'ā tō'ona 'āriŋa 'i te pūai o te 'Atua ki te roa 'ina he itaraera he tano mo u'i a ruŋa, ka ai atu 'ai e ŋaro e oho era te pūai o rā 'ana-'ana. Mo ai ia hai pūai nui-nui pē ira i haka 'ite mai ai e te 'Atua i rā haka tere iŋa tuai era ō'ona, he me'e mo ma'u i a tātou ki te mate,
47003008	¿e ko ai hō hai pūai 'ata hau rō atu 'i te nui-nui te haka 'ite iŋa mai o te haka tere iŋa 'āpī ō'ona ananake ko tātou ko te taŋata va'ai mai i te Vārua Maitai?
47003009	Mo ai he me'e pūai 'e nui-nui te haka tere iŋa tuai o te 'Atua ananake ko te taŋata ma'u mai i te ūtu'a, ¿e ko ai hō te ⌊haka tere iŋa 'āpī o te 'Atua ananake ko te taŋata⌋ haka tano i te taŋata ki te mata o te 'Atua he me'e 'ata hau rō atu 'i te pūai 'e 'i te nui-nui?
47003010	Hora nei 'ina e tahi pūai 'e nui-nui toe o te me'e ra'e era; ko mono 'ana hai haka tere iŋa 'āpī 'ata nui-nui 'e 'ata pūai ki rā me'e.
47003011	Mo ai ia he me'e pūai 'e nui-nui te haka tere iŋa ra'e era, haka tere iŋa era mo ŋaro, 'ata hau rō atu ia te pūai 'e te nui-nui o te haka tere iŋa 'āpī nei, he me'e e ko ŋaro ki te hora hope'a.
47003012	'E, 'o te 'ite o mātou e ko ŋaro te haka tere iŋa 'āpī nei, 'ina e tahi mātou me'e na'a e haka 'ite e oho nei o ruŋa.
47003013	A mātou ta'e pē Mōtē, puru i tō'ona 'āriŋa hai kahu 'o take'a e te itaraera te ŋaro iŋa o te 'ana-'ana mai ruŋa.
47003014	'E te itaraera, 'ātā ki te hora nei, 'ina he haŋa mo aŋi-aŋi pē nei ē: te haka tere iŋa tuai o te 'Atua ananake ko te taŋata he me'e mo ŋaro. E tai'o ena i rā haka tere iŋa, e tu'u rō 'ā pa he me'e ena ē: e ai rō 'ā te me'e puru i te rāua mana'u 'o aŋi-aŋi i te parauti'a. 'E te me'e mau nō mo kume i te me'e puru i te rāua mana'u 'o aŋi-aŋi he ⌊haka moe i te mana'u⌋ 'i ruŋa i a Ietū.
47003015	'Ātā ki 'aŋarīnā, e tai'o ena i te puka pāpa'i e Mōtē, e ai rō 'ā te me'e puru i te rāua mana'u 'o aŋi-aŋi.
47003016	Ka ai atu pē ira, 'i te hora haka moe o te kope e tahi i tō'ona mana'u 'i ruŋa i te tātou Pū'oko Haka Tere ko Ietū Kiritō, he kume e te 'Atua i te me'e puru i tō'ona mana'u.
47003017	Te tātou Pū'oko Haka Tere e haka tika ena i te tātou māhatu hai Vārua Maitai. 'E te kope haka tika e te Vārua Maitai ko e'a 'ā mai te pūai o te hara 'e ko e'a tako'a 'ā mai te mana'u pē nei ē: hai ha'atura ki te haka tere iŋa 'a Mōtē he tano ki te mata o te 'Atua.
47003018	Hora nei a tātou ta'ato'a, te nu'u haka moe i te mana'u 'i ruŋa i a Ietū, kume o te me'e puru o te 'āriŋa, e haka take'a ena i te pūai 'e i te nui-nui o te tātou Pū'oko Haka Tere, pa he 'ata 'i roto i te hi'o, 'e a ia hai Vārua Maitai e aŋa e oho ena 'i roto i te tātou māhatu mo haka riro mo oho i te tātou huru pa he huru riva mau 'ā ō'ona.
47004001	Te 'Atua i va'ai mai ai i te aŋa nei, he riva rahi ō'ona. 'O ira a mātou e ta'e hōriŋa nei.
47004002	A mātou e hārui rō 'ana hai tua'ivi i te me'e ta'e tano ta'ato'a aŋa e te taŋata e na'a rō 'ana 'o ha'amā, 'e, tako'a, 'ina a mātou he reo-reo 'e he huri i te vānaŋa o te 'Atua. Te 'Atua ko 'ite 'ana he parauti'a mau nō te me'e haka 'ite e mātou o ruŋa i a ia, 'e ta'ato'a taŋata mana'u riva-riva e 'ite tako'a rō 'ā: te mātou me'e kī he parauti'a.
47004003	'E mo ai o te me'e puru i te mana'u 'o aŋi-aŋi i te aura'a parauti'a o te roŋo riva-riva haka 'ite e mātou, mo te nu'u ta'e e'a mau nō mai roto i te ūtu'a o te hara ka ai ena.
47004004	Te nu'u nei, 'i te ta'e haka moe i te rāua i te mana'u 'i ruŋa i a Ietū, ko haka pōhāhā 'ā i te rāua mana'u e Rukifero, 'atua o te ao nei, 'o aŋi-aŋi, 'o take'a i te mā'eha o te mōrī o te roŋo riva-riva o ruŋa i te pūai 'e i te nui-nui o te ⌊Kiritō⌋, 'āriŋa ora o te 'Atua.
47004005	'Ina a mātou he haka 'ite he oho o ruŋa i a mātou. E haka 'ite nei o ruŋa i a Ietū Kiritō, he Pū'oko Haka Tere o te ta'ato'a. Te me'e mau nō haka 'ite e mātou o ruŋa i a mātou: he tāvini mātou o te ta'ato'a 'i te haŋa o mātou ki a Ietū.
47004006	O te 'Atua kī era pē nei ē: «Ka ai te mōrī 'i roto i te pōhāhā», te haka mā'eha i te mātou mana'u mo haka mā'eha tako'a e mātou i te mana'u o te tētahi nu'u hai haka 'ite i te pūai 'e i te nui-nui o te 'Atua take'a 'i ruŋa i a Ietū Kiritō.
47004007	Te aŋa va'ai mai nei e te 'Atua, he haka 'ite i te ⌊roŋo riva-riva o ruŋa i a Ietū⌋, he me'e hope'a o te hauha'a. 'E a mātou, te nu'u i a rāua nei hauha'a, pa he pani aŋa hai 'ō'one. Pē ira te 'Atua i aŋa ai mo 'ite e te ta'ato'a: te pūai nui-nui nei i a mātou o te 'Atua, ta'e 'ō o mātou mau 'ā.
47004008	He topa nō mai te 'ati, 'e 'ina a mātou he haka tapa i te mātou mana'u mai ruŋa i te 'Atua; e ai rō 'ā te mahana e tu'u rō 'ā pa he me'e ena ē: 'ina he rāve'a toe mo e'a mai roto i te 'ati, 'e ko te haka moe iŋa 'ana te mātou mana'u 'i ruŋa i te 'Atua mo hā'ū'ū mai.
47004009	He tute nō mai te aŋa i a mātou mo tōtōā e te nu'u ta'e haŋa mai, 'e 'ina te 'Atua he haka rē i a mātou; e tiŋa'i rō mai 'ā e te nu'u ki te pi'i-pi'i, 'e e e'a haka 'ou nō 'ā a mātou ki ruŋa.
47004010	'I te kona ta'ato'a tu'u o mātou, he take'a nō te aŋa e te nu'u pē nei ē: e oho rō 'ana a mātou mo mate 'i te rima o te nu'u ta'e haŋa mai, pa he me'e topa ki a Ietū. 'E, hai hā'ū'ū mai ō'ona 'o mate a mātou, e take'a tako'a ena: e ora nō 'ā a Ietū.
47004012	A mātou e oho mau rō 'ā mo mate 'o te haka 'ite i te roŋo riva-riva o ruŋa i a Ietū, 'e a kōrua, hai nei me'e mau 'ā, e rava'a ena i te ora 'āpī 'ina he hope'a ra'a.
47004013	A mātou pa he kope kī 'i ruŋa i te ⌊Pāpa'i Mo'a⌋ pē nei ē: «E haka moe rō 'ana a au i tō'oku mana'u 'i ruŋa i te 'Atua, 'o ira a au e vānaŋa nei o ruŋa i a ia». 'E, pa he oho iŋa era 'ā o rā kope, a mātou tako'a, 'i te haka moe iŋa i te mana'u 'i ruŋa i te Kiritō, e haka 'ite e oho nei o ruŋa i a ia.
47004014	E 'ite rō 'ana, pa'i, a mātou: te 'Atua haka ora era i a Ietū mai te mate, pe mu'a ka oho ena he haka ora tako'a i a mātou, 'e pē ira 'ana i a kōrua, 'o te ai o tātou 'ā'ana. 'E ananake tātou ka ma'u ena e te 'Atua ki muri i a ia.
47004015	Te ha'aoroma'i o mātou i te 'ati ta'ato'a he me'e mo te riva-riva o kōrua, 'e mo 'ata rahi mo oho o te nu'u ⌊haka moe i te mana'u⌋ 'i ruŋa i a Ietū, he 'ite o ruŋa i te riva rahi o te 'Atua. Pē ira ka rahi ka oho ena te nu'u māuru-uru 'e ha'ahana-hana ki te 'Atua.
47004016	'O ira a mātou e ta'e hōriŋa nei 'i te mātou aŋa. Te mātou hakari, pe te rehe-rehe pe te oho nō, 'e, ka ai atu pē ira, te mātou haka moe iŋa i te mana'u 'i ruŋa i a Ietū pe te pūai pe te oho nō te mahana te mahana.
47004017	E haka topa nei i te mana'u o ruŋa i te me'e ka ai ena mo tātou pe mu'a ka oho ena: he noho iŋa riva-riva 'ina he hope'a ra'a 'i te raŋi, te 'ati 'amo e mātou 'i te ao nei 'ina e mātou he tapa atu; e tu'u rō 'ana, pa'i, pa he me'e ta'e paŋaha'a 'e e ko roa he ŋaro.
47004018	'O ira, te me'e mana'u o mātou ta'e he me'e o te ao nei, pa he 'ati topa mai. Te mātou mana'u e haka noho nei 'i ruŋa i te me'e o te raŋi. Te me'e take'a, pa'i, o te ao nei e ko roa he ŋaro, 'e te me'e ta'e take'a va'ai mai e te 'Atua e ko ŋaro ki te hora hope'a.
47005001	Te hakari pa he hare 'ā, 'e e 'ite rō 'ā e tātou, hora era mo marere, te aura'a, hora era mo mate, e ai rō 'ā te hare 'āpī e tahi 'i te raŋi aŋa e te 'Atua mo tātou, he hakari e ko mate ki te hora hope'a.
47005002	E noho nei tātou hai hakari nei he 'u-'ū nō te aŋa 'i te 'ati 'amo e tātou. Te me'e haŋa he tu'u hōrou mai te hora mo kamiare o te hakari nei ki te hakari 'āpī o te raŋi.
47005003	Ka ai atu he mate te hakari nei 'e he e'a te tātou vārua mai roto, e ko noho te vārua 'ina ō'ona hakari.
47005004	'Ē-ē, e noho nei tātou hai hakari nei he 'u-'ū nō te aŋa 'i te 'ati 'amo e tātou. Ka ai atu pē ira, ta'e he mate te tātou me'e haŋa mo kore o te hakari, te me'e haŋa he mono o te hakari nei ki te hakari e ko mate ki te hora hope'a.
47005005	I haka tano ai i a tātou e te 'Atua mo rā me'e mau 'ā, 'e ko va'ai mai 'ā i te ⌊Vārua Maitai⌋ pa he tāpa'o: he haka tano tahi e ia i tā'ana me'e hōrea mai era.
47005006	'O ira a mātou e ta'e 'aka-'aka nei te mana'u 'i ruŋa i te 'Atua. 'E, ko 'ite 'ana e mātou: e noho e oho nō nei mātou 'i roto i te hakari nei, ko te roa-roa iŋa 'ana mātou mai te kona era 'i ira te tātou Pū'oko Haka Tere.
47005007	E haka tere nei a mātou 'i te ao nei hai ⌊haka moe i te mana'u⌋ 'i ruŋa i a ia 'e 'i ruŋa i tā'ana me'e hōrea mai era, ka ai atu 'ina he take'a mai.
47005008	'E 'ina he 'aka-'aka te mātou mana'u 'i ruŋa i a ia. Ka ai atu pē ira, te me'e haŋa mau o mātou he noho o mātou 'i te kona era 'i ira te tātou Pū'oko Haka Tere.
47005009	'O ira, te me'e haŋa o mātou he aŋa i te me'e haŋa e te 'Atua, ka ai atu 'i te ao nei 'o ta'e 'i te ao nei.
47005010	A tātou ta'ato'a, pa'i, hoko tahi hoko tahi ka māroa ena 'i mu'a o te ⌊Kiritō⌋, mo kī mai e ia i te tano 'e i te ta'e tano o te tātou me'e aŋa, 'e mo va'ai mai e ia i te me'e tano ki te huru o te me'e i aŋa 'i te hora e noho nō 'ā hai hakari nei, ka ai atu he me'e riva-riva 'o he me'e ta'e tano te me'e i aŋa.
47005011	He mo'a o mātou i te Kiritō 'e he haŋa mo ha'atura ki a ia, e kimi nei a mātou i te rāve'a ta'ato'a mo aŋi-aŋi e te nu'u i te roŋo parauti'a o te 'Atua, mo haka moe o rāua i te mana'u 'i ruŋa i a Ietū. Te 'Atua e 'ite rō 'ana e aŋa nei a mātou i te me'e nei hai māhatu ma'itaki, 'e a mātou e haŋa rō 'ā mo 'ite tako'a e kōrua.
47005012	Ta'e e haka paka haka 'ou atu 'ā a mātou. E va'ai atu 'ana i te rāve'a mo koa o kōrua mo mātou, ki ai ai te kōrua vānaŋa mo pāhono ki te nu'u u'i i te tōro'a mau nō o te taŋata 'e ta'e 'ō i te me'e o roto i te māhatu.
47005013	Mo kī o te nu'u e ma'a-ma'a rō 'ā a mātou, 'ina kōrua ko tapa atu; te me'e ta'ato'a aŋa o mātou mo te 'Atua. 'E mo kī o te nu'u e haka topa riva-riva rō 'ā a mātou i te mana'u, ko 'ite 'ana e kōrua e aŋa nei mātou mo te kōrua riva-riva.
47005014	Te me'e haka tere, pa'i, i a mātou he haŋa o te Kiritō mo tātou mo te taŋata mai te hora aŋi-aŋi: he kope mau nō e tahi te me'e i mate mo te ta'ato'a 'e e tu'u rō 'ā pa he me'e ena ē: ta'ato'a nō i mate ai.
47005015	Te Kiritō i mate ai mo te ta'ato'a, ki aŋa ai e tātou e te nu'u ora i tā'ana me'e haŋa, 'e ta'e 'ō i te tātou me'e haŋa. A ia, pa'i, i mate ai 'e i ora haka 'ou mai ai mo tātou.
47005016	'O ira a mātou e ta'e u'i haka 'ou ena i te taŋata hoki a rāua he nu'u hōnui 'o he nu'u ta'e hōnui, pa he mana'u iŋa o te taŋata o te ao nei. Pē ira mātou e u'i era i te Kiritō 'i mu'a 'ā, 'e, hora nei, 'ina he u'i haka 'ou pē ira.
47005017	Kope nō era o te Kiritō 'i te haka moe i te mana'u 'i ruŋa i a ia, he kope 'āpī e tahi; te mana'u 'e te noho iŋa ra'e ō'ona ko ŋaro 'ā, 'e ko ha'amata 'ana tō'ona noho iŋa 'āpī.
47005018	Te me'e ta'ato'a nei he aŋa o te 'Atua haka riva-riva i a tātou ki a ia hai Ietū Kiritō, 'e va'ai mai i te aŋa he haka 'ite pē hē te taŋata ana riva-riva ki a ia.
47005019	Hai mate era, pa'i, o Ietū Kiritō 'i ruŋa i te tātaurō i aŋa ai e te 'Atua i te rāve'a mo haka riva-riva i te taŋata ki a ia 'e mo ta'e tapa atu i te rāua hara. 'E ki a mātou i va'ai mai ai i te aŋa he haka 'ite he oho i te roŋo nei.
47005020	He nu'u vānaŋa mātou hai 'īŋoa o te Kiritō, 'e hai mātou te 'Atua e vānaŋa atu ena ki a kōrua. 'O ira, hai 'īŋoa o te Kiritō he ani atu mātou: e haka moe kōrua i te mana'u 'i ruŋa i te roŋo parauti'a o ruŋa i te Kiritō mo riva-riva o kōrua ki te 'Atua.
47005021	Te Kiritō 'ina e tahi me'e ta'e tano i aŋa, 'e, ka ai atu pē ira, te 'Atua i haka ūtu'a rō i a ia mo te tātou hara, ki tano ai mo kī: a tātou, te nu'u haka moe i te mana'u 'i ruŋa i a Ietū, he nu'u tano ki tō'ona mata.
47006001	Hora nei, pa he nu'u hokorua mātou 'i te aŋa o te 'Atua, he ani atu: 'ina kōrua ko haka māu'a i te riva rahi o te 'Atua va'ai atu era e ia.
47006002	I kī rō, pa'i, e ia 'i ruŋa i te ⌊Pāpa'i Mo'a⌋: «'I te hora mo haka take'a i tō'oku riva rahi, i haka roŋo atu ai au i te kōrua pure; 'i te mahana mo haka e'a i te taŋata mai roto i te ūtu'a o te hara, i hā'ū'ū atu ai au». E te taina, ko te hora nei rā hora, he mahana mo e'a mai roto i te ūtu'a o te hara.
47006003	A mātou e hāpa'o rō 'ā i te mātou me'e aŋa, 'o aŋa i te me'e ta'e tano haka 'aka-'aka i te mana'u o te taŋata 'o ⌊haka moe i te mana'u⌋ 'i ruŋa i a Ietū, 'e 'o tuhi tā'ue mai i te ta'e tano o te mātou aŋa.
47006004	Hai me'e ta'ato'a aŋa e mātou e take'a ena he tāvini parauti'a mātou o te 'Atua. E ha'aoroma'i rō 'ana, pa'i, mātou hai haumārū i te 'ati, i te me'e kore,
47006005	i te tiŋa'i, i te puru 'i roto i te hare ma'u'aurī, i te haka tumu i te ture, i te aŋa paŋaha'a, i te ta'e ha'uru 'e i te maruaki.
47006006	E take'a tako'a ena he tāvini mātou o te 'Atua hai noho iŋa ta'e hara o mātou, hai 'ite i te parauti'a o ruŋa i a ia, hai riva o mātou, hai ha'aoroma'i o mātou i te rua, hai ai o te ⌊Vārua Maitai⌋ 'i roto i a mātou, hai haŋa parauti'a ki te rua,
47006007	hai hāpī i te roŋo parauti'a, 'e hai pūai o te 'Atua 'i roto i a mātou. Te noho iŋa tano nei o mātou ki te mata o 'Atua, 'i te hora ta'ato'a, pa he me'e e rua ma'u e te va'ehau 'i te rima 'i te hora o te tama'i, e tahi o rā me'e mo moto 'e te rua mo puru i a ia 'o pū.
47006008	E ai rō 'ā te nu'u haka nui-nui i a mātou, 'e te nu'u parau'ino mai. E ai rō 'ā te nu'u vānaŋa riva-riva 'e te nu'u vānaŋa rake-rake o ruŋa i a mātou. A rāua he kī nō mai te aŋa i te mātou reo-reo, ka ai atu he parauti'a te mātou me'e kī.
47006009	E u'i mai ena i a mātou pa he nu'u ta'e māhani e rāua, ka ai atu e 'ite riva-riva rō 'ā ko ai a mātou. He oho nō te aŋa o mātou mo mate i a rāua, 'e ko te ora iŋa 'ana. He tōtōā nō mai te aŋa, 'e, ka ai atu pē ira, 'ina a mātou he mate.
47006010	E tu'u rō 'ā a mātou pa he nu'u e mamae rō 'ā te māhatu, 'e, ka ai atu pē ira, ko te koa iŋa 'ā. E u'i mai ena i a mātou pa he nu'u veve, 'e, ka ai atu pē ira, e rahi rō 'ā te nu'u haka 'ono e mātou. E tu'u rō 'ā pa he me'e ena ē: 'ina e tahi mātou me'e, 'e te parauti'a e ai tahi rō 'ā.
47006011	E te taina o Kōrinto ē, ta'ato'a me'e mana'u e mātou ko haka 'ite tahi atu 'ana. Ko va'ai tahi atu 'ā a mātou i te mātou māhatu.
47006012	Mo ai o te hihi-hihi 'i roto o tātou, ta'e 'o te kore o te mātou haŋa ki a kōrua, he kore o te haŋa o kōrua mo mātou.
47006013	He ani atu ia a au, pa he ani iŋa o te matu'a ki tā'ana ŋā poki: e haŋa mai kōrua, pa he haŋa iŋa atu ena o mātou.
47006014	E te taina, ko 'ite 'ana e tātou ta'ato'a e ko tano mo here 'i ruŋa i tū iuko 'ā e tahi hoi 'e e tahi 'uei. Pē ira 'ā e ko tano mo ⌊hāipo-ipo⌋ 'o mo ha'a'au i te aŋa e tahi mo aŋa te kope haka moe i te mana'u 'i ruŋa i a Ietū ararua ko te kope 'ina he haka moe i te mana'u 'i ruŋa i a Ietū. ¿Pē hē, pa'i, ana tano te me'e riva-riva ki te me'e rake-rake? 'E ¿pē hē te mā'eha ana hokorua i te pō'uri?
47006015	¿Hoki e ha'a'au mau rō te ⌊Kiritō⌋ ararua ko Rukifero? ¿Hoki e ha'a'au mau rō te nu'u haka moe i te mana'u 'i ruŋa i a Ietū 'e te nu'u ta'e haka moe i te mana'u 'i ruŋa i a ia?
47006016	'E te 'ītoro, ¿e tano mau rō 'i te kona ha'amuri 'Atua? E kī atu ena a au i te me'e nei 'o te ai a tātou pa he kona ha'amuri 'Atua. 'I ruŋa i te Pāpa'i Mo'a e kī ena, pa'i, e te 'Atua: «Ka noho nei a au 'i roto i a rāua, a au mo 'Atua o rāua, 'e a rāua mo taŋata 'ā'aku».
47006017	'E 'i te rua kona o te Pāpa'i Mo'a e kī tako'a ena: «E e'a kōrua mai roto i te nu'u aŋa i te me'e ta'e tano 'e 'ina ko noho haka 'ou 'i muri; 'ina kōrua ko aŋa i te me'e ta'e tano pē rāua. Pē ira he to'o a au i a kōrua mā'aku,
47006018	'e he riro au he Matu'a mo kōrua, 'e a kōrua mo ŋā poki 'ā'aku. Pē ira te 'Atua, i a ia te pūai ta'ato'a, i kī ai».
47007001	E te taina haŋa rahi ō'oku ē, te ŋā me'e nei he hōrea o te 'Atua mo tātou. 'O ira, e haka tapa tātou mai te me'e haka 'ō'one hai hara i te hakari 'e i te vārua. 'E, 'i te mo'a o tātou i a ia, e u'i mo tano o te tātou noho iŋa ki tō'ona mata ki te roa 'ina e tahi hara.
47007002	¡E mātaki mai te kōrua māhatu! 'Ina, pa'i, a mātou kai aŋa atu e tahi me'e ta'e tano, kai aŋa atu e tahi me'e mo haka tapa e tahi o kōrua mai te ara parauti'a o te 'Atua, 'e kai reo-reo atu mātou mo rava'a moni.
47007003	Ta'e he riri mo kōrua e kī atu ena i te ŋā me'e nei. 'I mu'a 'ā, pa'i, i kī rō atu au e ma'u rō 'ana a au i a kōrua 'i roto i tō'oku māhatu; ka ora 'o ka mate a au, e ko kore kōrua mai roto.
47007004	E koa rō 'ana a au mo kōrua, 'e e vānaŋa atu ena ta'e hai ri'a-ri'a. Ka ai atu e 'amo rō 'ana a mātou i te 'ati, ko te pūai iŋa 'ana tō'oku mana'u 'e ko te koa iŋa 'ana a au.
47007005	I tu'u era a mātou ki Mātērōnia, 'ina a mātou he rava'a mo haka ora 'i te haka tātake nō mai e te nu'u ta'e haŋa mai, 'e 'i te ŋaro'a i te ri'a-ri'a 'i roto i a mātou.
47007006	'E, o te 'Atua, haka pūai i te nu'u 'ina he haŋu toe, i haka pūai mai i a mātou hai tu'u iŋa mai o Tito.
47007007	'E ta'e nō hai tu'u iŋa mai era ō'ona, tako'a hai 'ite mai e koa rō 'ana 'i a kōrua. Ko 'a'amu mai 'ana e ia i te rahi o te kōrua haŋa mo take'a i a mātou, 'e ko 'a'amu tako'a mai 'ana i te māui-ui e ma'u ena 'i roto i te kōrua māhatu he mana'u rahi mai o kōrua ki a au. He 'ata koa rō atu 'ai a au 'i te ŋā me'e ta'ato'a nei.
47007008	I 'ite era e au i māui-ui rō te kōrua māhatu 'i te parau pāpa'i atu era e au, tē rā ia au ka mana'u: ko te 'aroha 'ō i haka ma'u atu ai. 'E hora nei, ka ai atu 'i rā parau i māui-ui ai te kōrua māhatu, ko kore 'ana te haka 'aroha era ō'oku mo kōrua 'o te ai kai māu'a a au i pāpa'i atu ai.
47007009	'E, ko koa 'ana a au, ta'e 'ō 'o te māui-ui o te kōrua māhatu, 'o te ai hai rā māui-ui i hārui haka 'ou ai te kōrua mana'u ki te 'Atua. Te me'e ŋaro'a era e kōrua he me'e haŋa o te 'Atua mo tā'ana nu'u. 'I te ai pē ira, 'ina ia a mātou kai aŋa atu i te me'e ta'e tano ki a kōrua hai rā me'e pāpa'i atu era e au.
47007010	Ko rā māui-ui te māui-ui māhatu haŋa o te 'Atua, he me'e haka hārui i te mana'u o te taŋata ki a ia, ma'u i a rāua mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a. 'E te māui-ui māhatu pē ira ta'e he 'ati. Te māui-ui māhatu o te taŋata ta'e haŋa ki te 'Atua, ta'e haka hārui i te mana'u o te taŋata ki ruŋa i te 'Atua, he me'e ma'u i te taŋata ki te mate, te aura'a, he ha'ata'a mau rō 'āvai mai muri i te 'Atua.
47007011	Ka u'i rā he aha he aha te me'e riva-riva poreko mai te me'e ŋaro'a era e kōrua: ko haŋa 'ana kōrua mo haka tī-tika i te me'e hape o roto i te nūna'a taŋata ⌊haka moe i te mana'u⌋ 'i ruŋa i a Ietū o Kōrinto, ko riri 'ana kōrua mo te me'e ta'e tano aŋa era e rā kope, 'e ko ri'a-ri'a 'ana 'o haka ūtu'a atu i a kōrua e te 'Atua ananake ko rā kope. Ko haŋa tako'a 'ana a kōrua mo oho atu ō'oku mo u'i i a kōrua, ko 'ata ha'atura 'ana a kōrua i tā'aku me'e kī atu era 'e ko haka ūtu'a 'ā i rā kope. Hai ŋā me'e nei e take'a ena: 'ina e tahi hape o kōrua o rā me'e topa era.
47007012	Hora pāpa'i atu era ō'oku i rā parau, tō'oku mana'u ta'e 'i ruŋa i te kope hara era, 'o 'i ruŋa i te kope māui-ui era o te māhatu 'i rā hara. Ko 'ite 'ana e te 'Atua: tō'oku mana'u i pāpa'i atu ai mo aŋi-aŋi e kōrua i te rahi o te haŋa o kōrua mo mātou.
47007013	He 'ite o mātou ko haka tano tahi 'ana e kōrua i te me'e pāpa'i atu era i 'ata haŋu ai a mātou. Ka ai atu pē ira, 'ata hau rō atu te mātou koa 'i te take'a i a Tito e koa rō 'ā mo kōrua. Hai me'e aŋa era e kōrua i 'ata haka haŋu ai i a ia.
47007014	Ko haka paka era 'ana e au ki a Tito: a kōrua nu'u ha'atura, 'e 'ina kai hape rā vānaŋa era 'ā'aku. Ko take'a 'ā, pa'i, e Tito, he parauti'a, pa he me'e ta'ato'a kī atu e mātou ki a kōrua.
47007015	E topa nei te mana'u o Tito ki te mo'a 'e ki te ha'atura iŋa era o kōrua ki a ia, he 'ata rahi rō atu 'ai tō'ona haŋa mo kōrua.
47007016	¡'E hora nei, ko 'ata koa 'ana a au he 'ite ō'oku: a kōrua nu'u haka tano i te kōrua me'e kī!
47008001	E te taina, e haŋa rō 'ā a mātou mo 'a'amu atu he aha te me'e riva-riva i poreko 'i roto i te nūna'a taŋata ⌊haka moe i te mana'u⌋ 'i ruŋa i a Ietū o te kona era ko Mātērōnia 'o te to'o mo rāua i te riva rahi o te 'Atua.
47008002	Ka ai atu i topa rō te 'ati taparahi-ta'ata ki te nu'u nei, ko te koa iŋa 'ana, 'e, ka ai atu he nu'u veve, 'i te rāua riva, pa he 'ono e va'ai era i te moni.
47008003	He mata'ite a au e va'ai era hai māhatu e haka tano ki te me'e ai o rāua, 'e 'ātā 'ata rahi rō atu. Te nu'u nei, hai mana'u mau 'ā o rāua,
47008004	i haka koni mai ai mo ha'ati'a o mātou i a rāua mo hā'ū'ū tako'a hai tara mo te nu'u haka moe i te mana'u 'i ruŋa i a Ietū o Hērutarema.
47008005	'E ta'e he moni nō te me'e i va'ai mai e te nu'u nei, pa he me'e mana'u era e mātou. 'I ra'e i va'ai ai i a rāua mo tāvini ki te 'Atua, 'e ki oti ki a mātou, pa he me'e haŋa o te 'Atua.
47008006	'I te nehe-nehe o rā me'e aŋa era e te taina o Mātērōnia, 'ī mātou ko ani 'ā ki a Tito mo oho atu ō'ona mo haka mao i te aŋa ha'amata era e ia 'i mu'a 'ā he haka taka-taka, mai i a kōrua, i te moni mo te taina o Hērutarema.
47008007	A kōrua he nu'u haka kē 'i te me'e ta'ato'a: 'i te haka moe i te mana'u 'i ruŋa i a Ietū, 'i te 'ite mo vānaŋa, 'i te 'ite i te hāpī parauti'a o te 'Atua, 'i te haŋa mo hā'ū'ū, 'e 'i te haŋa mo te rua, he me'e i 'ite e kōrua mai i a mātou. Pē ira tako'a 'ana kōrua ana haka kē 'i te aŋa riva nei: he ha'aputu i te moni 'i roto i a kōrua mo te taina veve o Hērutarema.
47008008	Ta'e a au e kī atu ena i te me'e nei pa he me'e mo ha'atura mau 'ā e kōrua. Mo riva o kōrua mo ha'atura, ko tano 'ā. Tō'oku haŋa mau mo u'i hoki he parauti'a mau 'ana te kōrua haŋa mo te rua, pa he me'e i take'a e au 'i te taina o Mātērōnia.
47008009	Ko 'ite 'ana, pa'i, kōrua: te tātou Pū'oko Haka Tere ko Ietū Kiritō, ka ai atu he 'ono 'i te raŋi, 'i tō'ona riva rahi, i haka veve nō i a ia mo te kōrua riva-riva, ki 'ono ai kōrua 'i te me'e o te 'Atua hai rā haka veve iŋa era ō'ona.
47008010	Mo te kōrua riva-riva he haka 'ite atu a au i tō'oku mana'u o ruŋa i tū me'e ha'amata aŋa era e kōrua hai koa 'i tū matahiti oti ena, he haka taka-taka i te moni mo te nu'u veve o Hērutarema.
47008011	Te me'e haŋa: he haka mao i rā aŋa hai me'e tara o kōrua hai koa take'a mau era 'ā e au i a kōrua 'i mu'a 'ā hora mana'u era mo aŋa i rā me'e.
47008012	Mo ai 'i roto i te kōrua māhatu te haŋa parauti'a mo va'ai, 'e te me'e va'ai e kōrua e tano rō 'ā ki te me'e ai o kōrua, he koa te 'Atua. 'Ina, pa'i, a ia he no-no'i mai 'ata rahi te me'e ki te me'e ai o tātou mo va'ai.
47008013	Ta'e a au e kī atu ena mo va'ai tahi i te me'e ai o kōrua, 'o kore te kōrua me'e hai hā'ū'ū ki te rua. Te me'e haŋa he haka tano-tano mo te ta'ato'a.
47008014	'I te hora nei e ai rō 'ā i a kōrua te me'e 'ina i te nu'u o Hērutarema. Pe mu'a ka oho ena, pēaha, he ai i a rāua te me'e e hape rō 'ā i a kōrua, 'e mo hā'ū'ū o te taina 'i roto i a rāua, e ko hape te me'e.
47008015	Mo aŋa o kōrua pē ira, he topa pa he me'e kī 'i ruŋa i te ⌊Pāpa'i Mo'a⌋ o ruŋa i te itaraera, hora va'ai era e te 'Atua i te ⌊mānā⌋ mai te raŋi: «Te kope ha'aputu rahi, 'e te kope ta'e ha'aputu rahi, ko tū mākona iŋa 'ana ararua».
47008016	Māuru-uru ki te 'Atua 'o te haka poreko 'i roto i te mana'u o Tito te haŋa mo hā'ū'ū atu ki a kōrua pē au.
47008017	I kī era e mātou mo oho atu mo u'i i a kōrua, 'ina kai pāto'i mai. Te parauti'a, ko koa atu 'ā 'i te haŋa mo oho atu mo u'i 'e mo hā'ū'ū atu i a kōrua.
47008018	'I muri i a Tito i uŋa atu ai a au i te taina e tahi. E vānaŋa riva-riva rō 'ā o ruŋa i a ia te taina ta'ato'a o Mātērōnia, he tano o tā'ana aŋa he haka 'ite i te ⌊roŋo riva-riva o te 'Atua⌋.
47008019	Te kope nei o te ŋā taina mau nei 'ā i ha'ata'a mo hokorua tako'a mai 'i te mātou ara ki Hērutarema ma'u i te moni mo te taina veve o ira. Te me'e nei he rāve'a e tahi mo ha'ahana-hana o te taŋata ki te 'Atua 'e mo take'a i te haŋa o mātou mo hā'ū'ū.
47008020	I uŋa atu ai mātou i te kope nei 'i muri i a Tito 'o ai tā'ue te vānaŋa mo kī i te hape o te haka tere iŋa o mātou i te moni ena.
47008021	Te me'e haŋa o mātou he aŋa riva-riva i te aŋa nei ki te mata o te 'Atua, 'e pē ira tako'a 'ana ki te mata o te taŋata.
47008022	'I muri i a kuā Tito i uŋa tako'a atu ai a au i te taina haka 'ou e tahi. Te kope nei hai rauhuru atu me'e aŋa e take'a ena i te rahi o tō'ona haŋa mo hā'ū'ū 'i te aŋa o te 'Atua. 'E hora nei, ko 'ata haŋa 'ana a ia mo hā'ū'ū 'o te 'ite e ko ta'e va'ai kōrua hai māhatu mo te taina veve o Hērutarema.
47008023	'E o ruŋa i a Tito he kī atu a au: a ia he hokorua ō'oku 'e e aŋa nei a māua mo te kōrua riva-riva. 'E te ŋā taina haka 'ou ena e rua o muri he nu'u mo'a 'e ha'atura ki te ⌊Kiritō⌋ uŋa atu e te nu'u haka moe i te mana'u 'i ruŋa i a Ietū o te ŋā kona nei.
47008024	E kuā taina, e hāpa'o kōrua i a rāua hai haŋa, ki take'a ai e tū ŋā nu'u uŋa atu ena i a rāua, he parauti'a mau 'ā te mātou me'e kī o ruŋa i a kōrua.
47009001	'E o ruŋa i te me'e he ha'aputu i te moni mo te taina veve o Hērutarema, ¡¿mo aha atu 'ā a au ana pāpa'i haka 'ou atu?!
47009002	Ko 'ite riva-riva 'ana, pa'i, e au e haŋa rō 'ana a kōrua mo hā'ū'ū. 'E tā'aku aŋa he 'a'amu nō hai koa ki te nu'u o Mātērōnia pē nei ē: mai tū matahiti oti era 'ā, a kōrua, te nu'u o Ākāia, e haŋa rō 'ana mo hā'ū'ū. 'E te rahi ra'a o te nu'u o ira ko haŋa tako'a 'ā mo hā'ū'ū i te aŋa nei, he 'ite i te rahi o te haŋa o kōrua mo hā'ū'ū.
47009003	'E, kai ai atu pē ira, he uŋa atu a au i te ŋā taina nei mo hā'ū'ū atu, 'o ta'e tano tā'aku vānaŋa kī era o ruŋa i a kōrua. Te me'e haŋa: ka tu'u atu ena a au, ko taka-taka 'ā te moni i a kōrua,
47009004	'o oho tā'ue atu te nu'u o Mātērōnia 'i muri i a au he take'a kai taka-taka 'ā i a kōrua, 'e he ha'amā a au. 'E, ¡¿mo aha atu 'ā ana kī atu pē hē kōrua ka ha'amā tako'a ena?! E 'a'amu rō 'ana, pa'i, mātou: a kōrua e haka tano tahi rō 'ana i te kōrua me'e kī.
47009005	'O ira a au i mana'u ai mo vānaŋa ki te ŋā taina nei mo oho atu mo u'i i a kōrua 'i ra'e ki a au, mo hā'ū'ū atu mo haka mao i rā me'e kī era e kōrua. Pē ira ka tu'u atu ena a mātou, he take'a e te taina ta'ato'a i va'ai ai a kōrua hai māhatu, ta'e 'ō 'o te ai ko kī atu 'ā.
47009006	E mana'u kōrua ki te vānaŋa nei: «Te kope ta'e 'oka rahi, me'e ta'e rahi te me'e ka kato era; 'e te kope 'oka rahi, me'e rahi ka kato era».
47009007	Ta'ato'a o kōrua ana va'ai i te me'e mana'u 'i roto i te māhatu hai haŋa, 'e ta'e 'ō 'o te ai ko kī atu 'ā e te rua. Te 'Atua, pa'i, e haŋa rō 'ā ki te kope va'ai i te me'e hai koa.
47009008	'E i a ia te pūai mo ha'amaitai hai rauhuru nō atu me'e 'o hape e tahi me'e o kōrua, 'e, 'i te rahi, he topa 'ātā mo hā'ū'ū ki te tētahi.
47009009	E kī rō 'ana, pa'i, 'i ruŋa i te ⌊Pāpa'i Mo'a⌋ mo te kope riva: «E rahi rō 'ā te va'ai iŋa ki te nu'u veve, 'e tō'ona riva era e ko rehu ki te hora hope'a».
47009010	O te 'Atua te va'ai i te karu ki te nu'u 'oka, 'e i te kai ki te taŋata. 'Ā'ana tako'a te va'ai 'e te haka rahi i te me'e ai o kōrua, mo 'ata rahi o te kōrua hā'ū'ū ki te rua.
47009011	Pē ira ka ai ena rauhuru nō atu kōrua hauha'a 'e he tano mo hā'ū'ū ki te rua hai māhatu. Te moni haka taka-taka ena e kōrua ka ma'u ena e mātou he rāve'a haka 'ou e tahi mo māuru-uru o te tātou ŋā taina era o Hērutarema ki te 'Atua.
47009012	Te ma'u i te hā'ū'ū nei ki te ŋā taina era o ira ta'e nō e ma'u 'ā i te me'e hape o rāua, e aŋa tako'a 'ā i te me'e mo 'ata māuru-uru o rāua ki te 'Atua.
47009013	Hai hā'ū'ū ena o kōrua he ha'ahana-hana te taina o Hērutarema ki te 'Atua 'i te 'ite e ma'u 'e e ha'atura rō 'ana kōrua ki te ⌊roŋo riva-riva o te 'Atua⌋ o ruŋa i a Ietū Kiritō, 'e 'i te rahi o te kōrua hā'ū'ū iŋa ki a rāua 'e ki te taŋata ta'ato'a.
47009014	'E 'ātā he pure hai māhatu mo kōrua 'i te take'a i te riva rahi o te 'Atua 'i ruŋa i a kōrua.
47009015	¡Ki māuru-uru tahi tātou ki te 'Atua 'o te va'ai mai i te hauha'a hope'a o te nui-nui, hauha'a 'ina he vānaŋa mo ha'aaura'a, he Poki ena 'ā'ana!
47010001	E te taina, nā 'i roto i a kōrua te nu'u e ha'a'ino rō 'ā i a au pē nei ē: 'i te hora ō'oku 'i muri i a kōrua, 'ina a au he kī atu ki te kōrua 'āriŋa i te kōrua hape, 'e, 'i te hora mo pāpa'i atu, he ture nō atu tā'aku aŋa. 'O ira, a au, a Pauro, he ani atu hai haŋa 'e hai riva rahi o te ⌊Kiritō⌋:
47010002	Ka u'i ka haka tī-tika rō 'ai te ŋā nu'u ena, nu'u mana'u: a mātou e haka tere nei hai mana'u taŋata mau nō, 'o tu'u atu au, he ture atu ki a kōrua ananake ko nā ŋā nu'u.
47010003	Ka ai atu a mātou he taŋata noho 'i te ao nei, ta'e pa he taŋata o te ao nei e moto nei.
47010004	'E te mātou me'e ma'u mo moto ta'e he me'e o te ao nei, he pūai o te 'Atua mo rē ki te mana'u ta'ato'a poreko mai i a Rukifero ta'e haka rē i te taŋata mo haka hāhine ki te 'Atua. Hai pūai nei o te 'Atua e rē nei mātou ki te mana'u o te nu'u ta'e haŋa mai,
47010005	'e pē ira tako'a 'ā ki te mana'u o te nu'u te'o-te'o ta'e ha'ati'a i a rāua mo māhani ki te 'Atua. Pē ira e hā'ū'ū nei a mātou ki te nu'u mo huri ki te 'Atua 'e mo mana'u o rāua pa he me'e haŋa o te Kiritō.
47010006	'E ki take'a ia e mātou i te rahi ra'a o kōrua e ha'atura parauti'a mau rō 'ā ki te me'e ta'ato'a haŋa o te Kiritō, 'i rā hora he u'i mātou he haka ūtu'a i te nu'u o roto i a kōrua ta'e ha'atura ki a ia.
47010007	E haka topa te kōrua mana'u o ruŋa i te me'e ko 'ite riva-riva 'ā e kōrua o ruŋa i a mātou. Nā, pa'i, 'i roto i a kōrua te nu'u kī: a rāua he tāvini parauti'a o te Kiritō. E 'ite e te nu'u era: a mātou tako'a he tāvini o te Kiritō.
47010008	'E mo ai tā'ue i rahi rō tō'oku te'o-te'o iŋa atu: i a au te parau mo haka tere i a kōrua a te ara parauti'a o te 'Atua, e ko ha'amā a au. O te tātou Pū'oko Haka Tere, pa'i, i va'ai mai mo haka pūai atu i te kōrua haka moe iŋa i te mana'u 'i ruŋa i a ia, ta'e 'ō mo haka tapa i te kōrua mana'u mai ruŋa.
47010009	'Ina kōrua ko mana'u e haŋa 'ana 'ō a au mo haka ri'a-ri'a i a kōrua hai parau pāpa'i atu e au.
47010010	'Ī a au e kī atu ena: nā 'i roto i a kōrua te nu'u kī: pūai ri'a-ri'a tā'aku vānaŋa 'i te hora pāpa'i atu, 'e, 'i te hora 'i mu'a i a kōrua, e tu'u rō 'ā pa he kope ta'e pūai 'e ta'e 'ite mo tātara.
47010011	Te nu'u kī i te vānaŋa nei e 'ite: pa he pūai ena 'ā o te mātou huru 'i ruŋa i te parau pāpa'i atu ena, pē ira te mātou pūai ka take'a ena e rāua ka tu'u atu ena a mātou, ka haka tano tahi ena i te mātou me'e kī.
47010012	Ta'e mātou o roto o te nu'u te'o-te'o. Te nu'u nei, 'i te hora u'i hoki e tano rō 'ā te rāua aŋa mo te 'Atua, e hāito ena hai me'e aŋa 'e mana'u e rāua mau 'ā, ta'e 'ō hai mana'u o te 'Atua. ¡Te oho iŋa nei he me'e ma'a-ma'a e tahi!
47010013	A mātou, ta'e pa he nu'u nei. 'I te hora vānaŋa o mātou o ruŋa i te mātou aŋa mo te 'Atua, e hāito rō 'ana te mātou me'e kī ki te me'e ha'ati'a nō mai e te 'Atua. 'E o te 'Atua te kī mai 'ātā ki kona hē ana tu'u te mātou aŋa, 'e 'ā'ana te ha'ati'a mai i a mātou mo tu'u atu 'ātā ki a kōrua ena 'i Kōrinto.
47010014	'O ira 'ina a mātou he e'a mai te me'e ha'ati'a mai e te 'Atua 'i te hora kī atu: i a mātou te parau mo haka tere i a kōrua a te ara o te 'Atua. 'Āhani mātou i ta'e ai 'i roto i a kōrua 'i mu'a 'ā, ko e'a era 'ā ia a mātou mai rā roa ha'ati'a mai era e te 'Atua. 'E te parauti'a, ko mātou te nu'u ra'e i haka 'ite atu i te ⌊roŋo riva-riva o ruŋa i a Ietū Kiritō⌋.
47010015	'E 'ina tako'a a mātou he te'o-te'o 'i te aŋa o te rua, 'o e'a a mātou mai rā roa. Te mātou me'e haŋa he pūai he oho te kōrua haka moe iŋa i te mana'u 'i ruŋa i a Ietū, mo 'ata rahi mo oho te mātou aŋa 'i roto i a kōrua.
47010016	E haŋa tako'a rō 'ā a mātou mo oho mo haka 'ite i te ⌊roŋo riva-riva o te 'Atua⌋ 'i te kona 'ata roa mai te kona ena 'i ira a kōrua, hai kona 'ina he kope ra'e i hāpī, 'o te'o-te'o a mātou 'i te aŋa o te rua.
47010017	E kī rō 'ā, pa'i, 'i ruŋa i te ⌊Pāpa'i Mo'a⌋: «Te kope haŋa mo haka paka i tā'ana me'e aŋa, te tano mau: e haka paka i te me'e aŋa e te tātou Pū'oko Haka Tere».
47010018	Te kope koa o te 'Atua ta'e he kope te'o-te'o kī pē nei ē: a ia e aŋa riva-riva rō 'ā mo te 'Atua; he kope o ruŋa e kī ena e te 'Atua: «E koa rō 'ana a au mō'ona».
47011001	¡Pē hiva 'ā a kōrua ana ha'aoroma'i mai i te vānaŋa tu'u pa he me'e ma'a-ma'a ka kī atu ena! E u'i e ha'aoroma'i mai.
47011002	'Ina kōrua ko rehu: e haŋa rō atu 'ana a au ki a kōrua pa he haŋa iŋa ena 'ā o te 'Atua ki tō'ona taŋata. A kōrua ko haka ha'amo'a-mo'a era 'ana e au mo hāipo-ipo ki te kenu mau nō e tahi, he ⌊Kiritō⌋, 'e ko haŋa 'ana a au mo ma'u i a kōrua ki mu'a i a ia pa he vi'e 'ina kai noho 'ā ki te taŋata 'e hāpa'o i a ia mo tā'ana kenu mau nō.
47011003	'E, e ri'a-ri'a rō 'ā a au 'o kore te kōrua haŋa parauti'a ki te Kiritō, pa he me'e topa ki a ⌊Eva⌋ 'i te hora haka roŋo ki te reo-reo o tū kōreha era ko Rukifero.
47011004	'E, nā kōrua e haka roŋo 'ā hai koa ki te nu'u vānaŋa atu o ruŋa i te Ietū kē ki te Ietū haka 'ite atu era e mātou. E haka roŋo tako'a 'ana hai koa ki te roŋo kē ta'e hāpī atu e mātou, 'e ki te vārua kē ta'e ki te ⌊Vārua Maitai⌋ noho 'i roto i a kōrua.
47011005	'Ina a au he ŋaro'a pē nei ē: kope ta'e hōnui a au 'i muri i tū ŋā 'āpōtoro reo-reo tu'u atu ena ki a kōrua mana'u ena pē nei ē: 'ata hau rō atu 'ō a rāua 'i te hōnui ki a au.
47011006	He aŋi 'ana, pēaha, kope ta'e haka kē a au mo vānaŋa. Ka ai atu pē ira, e 'ite rō 'ana a au i te hāpī parauti'a o ruŋa i te 'Atua, 'e ko haka take'a ko oho atu 'ā hai me'e ta'ato'a aŋa e mātou.
47011007	'I te hora haka 'ite atu ō'oku i te ⌊roŋo riva-riva o te 'Atua⌋, 'ina a au he kī atu mo 'auhau mai; i aŋa a au mo rava'a o tā'aku rāve'a. Ki te kōrua mana'u, ¿he kope ta'e hōnui au 'o te me'e ō'oku pē ira? I aŋa ai a au pē ira mo te kōrua riva-riva. ¿Ka kī 'ō te me'e nei he hara e tahi?
47011008	Te parauti'a, i tano ai a au mo aŋa atu ki a kōrua ta'e e 'auhau mai 'i te me'e era i haka ma'u rō mai e te tētahi taina o te tētahi atu kona hai me'e tara mō'oku.
47011009	'E, 'i rā hora era ō'oku 'i muri i a kōrua, e hape era tā'aku me'e, 'ina a au he no-no'i atu. O te taina tu'u mai mai Mātērōnia i hā'ū'ū mai. A au, pa'i, e u'i rō 'ana 'o riro a au he me'e paŋaha'a e tahi mo kōrua, 'e pē ira a au e aŋa e oho nei 'i te kona ta'ato'a o Ākāia. 'O ira, 'ina e tahi kope o rā ŋā kona mo kī i tō'oku reo-reo ana te'o-te'o a au o ruŋa i te ta'e no-no'i i te moni mo haka 'ite i te roŋo riva-riva o te 'Atua. 'E tā'aku vānaŋa nei e kī atu ena pa he parauti'a ena 'ā o tā'aku vānaŋa ta'ato'a kī atu o ruŋa i te Kiritō.
47011011	Te ta'e no-no'i atu ō'oku mo hā'ū'ū mai, ¿e ta'e haŋa atu 'ana a au ki a kōrua? ¡He 'Atua te me'e i 'ite e haŋa rō atu 'ana a au!
47011012	'E, e ko haka kore a au i tō'oku haka tere iŋa nei he ta'e no-no'i atu hai moni, 'o te'o-te'o tū nu'u tu'u atu ena ki a kōrua pē nei ē: e aŋa rō 'ana a rāua pa he aŋa iŋa nei 'ā o mātou.
47011013	A rāua he 'āpōtoro reo-reo e haka tu'u rō 'ana i a rāua pa he 'āpōtoro o te Kiritō.
47011014	Te me'e nei ta'e he me'e mo māere; a Rukifero mau 'ā e haka tu'u rō 'ana i a ia pa he merahi 'ana-'ana o te 'Atua.
47011015	'E mo aŋa o Rukifero i te me'e tu'u pē ira, ta'e ia he me'e mo māere te haka tu'u o te nu'u aŋa ki a ia pa he nu'u tano aŋa ki te 'Atua. Te me'e ka topa ena ki te nu'u pē nei he ūtu'a tano ki te rāua me'e aŋa.
47011016	'Ī a au he kī haka 'ou atu: 'ina kōrua ko mana'u e ma'a-ma'a rō 'ana a au. 'E mo ai pē ira e mana'u ena, ka haka rē mai ia mo vānaŋa atu ō'oku pa he ma'a-ma'a, ki tano tako'a ai au mo te'o-te'o 'iti-'iti atu o ruŋa i a au mau 'ā,
47011017	ka ai atu te te'o-te'o nei he me'e ma'a-ma'a e tahi 'e ta'e 'ō he me'e mo koa o te 'Atua.
47011018	Nu'u ri'a-ri'a, pa'i, te nu'u, hai mana'u taŋata, e te'o-te'o ena o ruŋa i a rāua 'e o ruŋa i te rāua me'e aŋa. ¿He aha ia a au ana ta'e te'o-te'o tako'a atu?
47011019	¡A kōrua e mana'u ena he nu'u mārama-rama kōrua, 'e te aŋa he ha'aoroma'i hai haŋa i te nu'u ma'a-ma'a!
47011020	Mo tu'u atu, pa'i, o te nu'u ha'ariro i a kōrua he 'ekaravo o rāua, te nu'u to'o i te kōrua me'e, te nu'u reo-reo atu, te nu'u ta'e haka au atu, 'e te nu'u vā-vā atu he ha'aoroma'i e kōrua.
47011021	¡Ko te ha'amā 'ō 'i te pūai kore o mātou mo me'e tako'a atu pē rāua! 'E, 'i te me'e era 'ina a rāua he ri'a-ri'a mo te'o-te'o, 'ina tako'a ia a au e ko ri'a-ri'a, ka ai atu pa he kope ma'a-ma'a a au e vānaŋa atu ena.
47011022	¿He ⌊'evereo⌋ a rāua? Pē ira tako'a 'ana a au. ¿He itaraera a rāua? Pē ira 'ana a au. ¿He hakaara a rāua o ⌊'Aparahama⌋? Pē ira tako'a 'ana a au.
47011023	¿He tāvini a rāua o te Kiritō? 'Ata hau rō atu tō'oku tāvini iŋa ki te Kiritō ki a rāua, ka ai atu 'i tō'oku kī i te me'e nei, e vānaŋa 'ana a au pa he ma'a-ma'a. 'Ata rahi rō atu tō'oku aŋa mō'ona ki a rāua, 'ata rahi rō atu tō'oku puru iŋa 'i roto i te hare ma'u'aurī 'o te aŋa ki te Kiritō ki a rāua, 'ata rahi rō atu te tiŋa'i iŋa mai i a au, 'e i rahi rō te mahana i oho rō a au mo mate.
47011024	E rima tiŋa'i iŋa mai e te ⌊hūrio⌋ e toru 'ahuru mā iva 'uaka ki te tua'ivi.
47011025	E toru pu'a-pu'a iŋa mai hai miro, 'e e tahi tama'i iŋa mai hai mā'ea. E toru oho iŋa ō'oku 'i ruŋa i te pahī i emu ai te pahī. E tahi pō, e tahi 'ōtea i noho ai a au 'i roto i te vaikava.
47011026	'I tō'oku ara ta'ato'a i piri rō mai me'e rahi nō atu 'ati: he rio ko 'ata rahi 'ā e te vai, he toke-toke, he haŋa o tō'oku taŋata he hūrio 'e o te nu'u o te rua henua mo tōtōā mai. I piri mai ai te 'ati nei 'i te kona noho taŋata, 'i 'uta, 'i roto i te vaikava, 'e 'i muri i te nu'u kī e haka moe rō 'ana a rāua i te mana'u 'i ruŋa i a Ietū 'e, te parauti'a, ta'e pē ira.
47011027	'I rā ŋā ara tako'a i rahi rō tā'aku aŋa 'e i rohi-rohi rō a au; i rahi rō te mahana 'ina a au kai ha'uru; 'i tō'ona mahana i maruaki rō 'e i pohe rō ki te vai. I ai rō te mahana 'ina a au kai kai, 'e kē mahana i take'o rō 'i te kahu kore mo pu'a.
47011028	'E ta'e nō 'ō he ŋā me'e nei te me'e i topa mai ki a au; tako'a paurō te mahana he mana'u nō tā'aku aŋa ki te nu'u ta'ato'a ⌊haka moe i te mana'u⌋ 'i ruŋa i a Ietū,
47011029	'o viri tā'ue e tahi o rāua ki roto 'i te hara 'o te ta'e pūai o tō'ona haka moe iŋa i te mana'u 'i ruŋa i a Ietū 'e 'o te haka hara i a ia e te kope e tahi. Ka me'e era, he riri ia a au mo rā kope era 'ā'ana i haka hara.
47011030	Me'e ta'e haŋa 'ā'aku he te'o-te'o o ruŋa i a au; 'e mo te'o-te'o atu, he te'o-te'o atu ia a au 'i tō'oku ta'e pūai.
47011031	Te 'Atua, Matu'a o te tātou Pū'oko Haka Tere ko Ietū, kope ki a ia ana ha'ahana-hana 'ātā ki te hora hope'a, ko 'ite 'ā e kī atu 'ana a au i te parauti'a.
47011032	¡'Ā! 'I te hora era ō'oku 'i Rāmako, te suerekao aŋa ki te 'ariki ko 'Āreta i haka 'auario rō i te 'ōpani o ira mo 'a-'aru i a au.
47011033	Ka ai atu pē ira, i ai rō te nu'u i haka topa i a au ki haho o Rāmako 'i roto i te kānato. Pē ira a au i tere ai mai te rima o rā suerekao.
47012001	'Ina e tahi me'e mo rava'a e te kope e tahi mo te'o-te'o o ruŋa i a ia mau 'ā. 'E, ka ai atu pē ira, 'ī a au he vānaŋa atu o ruŋa i te me'e haka take'a 'e haka 'ite mai e te tātou Pū'oko Haka Tere.
47012002	Ka ho'e 'ahuru mā maha matahiti a tu'a i ma'u ai e te ⌊Kiritō⌋ i a au, kope ⌊haka moe i te mana'u⌋ 'i ruŋa i a ia, ki te raŋi. Kai 'ite riva-riva mai hoki hai hakari mau 'ā 'o i to'o vārua nō; he 'Atua te me'e i 'ite.
47012003	Te me'e nō 'ā'aku i 'ite: ko tu'u 'ana a au ki te raŋi (ka ai hai hakari 'o hai vārua, he 'Atua mau nō te me'e i 'ite). 'I ira i ŋaro'a ai e au i te me'e 'ina he vānaŋa o te ao nei mo ha'aaura'a atu, 'e 'ina tako'a he ha'ati'a e te 'Atua mo haka 'ite ki te taŋata.
47012005	E tano nō a au mo haka paka atu 'o te topa mai o te me'e nei ki a au; ka ai atu pē ira, 'ina nō a au he haŋa mo haka paka atu. 'E, mo haka paka atu, he haka paka atu ia a au i a au pē hē te 'Atua e haka take'a ena i tō'ona pūai 'i ruŋa i te kope ta'e pūai pē au.
47012006	'E, ka haŋa atu a au mo haka paka atu o ruŋa i rā me'e, e ko riro he me'e ma'a-ma'a e tahi 'i te me'e era e kī atu 'ana a au i te parauti'a. 'E 'ina a au he aŋa pē ira, 'o mana'u tā'ue rō e te nu'u: te me'e haka nui-nui i a au he to'o iŋa o te Kiritō i a au ki te raŋi, 'e ta'e 'ō he noho iŋa tano 'e he hāpī iŋa parauti'a ō'oku, he me'e take'a 'e ŋaro'a e rāua.
47012007	'E, 'o mana'u au i hau rō atu a au ki te rua 'o te haka take'a mai 'e 'o te haka 'ite mai e te 'Atua i te me'e hope'a o te nui-nui 'i ruŋa i te raŋi, he ha'ati'a e te 'Atua i a Rukifero mo tōtōā mai i a au hai māui-ui.
47012008	E toru ō'oku ani iŋa ki tō'oku Pū'oko Haka Tere mo to'o i te 'ati nei mai ruŋa i a au.
47012009	'E pē nei i kī mai ai: «'Ina. Ko ha'ati'a 'ana, pa'i, e au mo māui-ui ō'ou, mo aŋi-aŋi e koe pē nei ē: hai riva rahi nei ō'oku 'ina a'u me'e haŋa toe mo ha'aoroma'i i te 'ati ta'ato'a piri atu, 'e mo aŋi-aŋi tako'a ō'ou: te pūai ō'oku e 'ata take'a ena 'i te hora hā'ū'ū ō'oku ki te nu'u pūai kore». Pē ira a Ietū i kī mai ai. 'O ira e koa rō 'ana a au 'e e te'o-te'o rō 'ana o tō'oku ta'e pūai, mo 'ite e te nu'u pē nei ē: hai pūai mau nō o te Kiritō a au e tāvini nei ki a ia.
47012010	'Ē-ē, e koa rō 'ana a au 'o tō'oku ta'e pūai, 'o te vā-vā mai, 'o te kore o tā'aku me'e, 'o te tute mai mo tōtōā 'e 'o te 'ati ta'ato'a topa mai 'i ruŋa i a au 'i te ai ō'oku 'a Ietū Kiritō; 'i te hora ta'e pūai ō'oku, pa'i, 'i rā hora mau 'ā e 'ata pūai ena a au hai pūai ō'ona.
47012011	He hape o kōrua i vānaŋa ma'a-ma'a atu ai a au o ruŋa i a au; mo kōrua, pa'i, e vānaŋa riva-riva o ruŋa i a au. Ta'e te ŋā ⌊'āpōtoro⌋ reo-reo ena 'ata hau ki a au, ka ai atu ta'e a au he kope hōnui.
47012012	Te me'e tāpa'o i te taŋata pa he 'āpōtoro parauti'a, pa he aŋa i te mana 'e he tētahi atu me'e mo māere e te taŋata aŋa hai pūai o te 'Atua, i aŋa tahi rō a au 'i roto i a kōrua hai ha'aoroma'i.
47012013	Te me'e mau nō 'ā'aku i ta'e aŋa 'i roto i a kōrua, aŋa e au 'i roto i te tētahi nūna'a taŋata haka moe i te mana'u 'i ruŋa i a Ietū, he ta'e no-no'i atu e tahi me'e, 'o ai a au pa he me'e paŋaha'a e tahi o kōrua mo 'amo. 'E mo ta'e au atu o rā me'e, ¡ka haka rehu atu!
47012014	Hora nei ko rito 'ana a au mo oho atu i tō'oku toru ara u'i i a kōrua, 'e, ki tu'u atu a au, e ko haŋa a au mo riro he me'e paŋaha'a e tahi mo kōrua. Ta'e he me'e o kōrua tā'aku me'e haŋa, ko kōrua mau 'ā. He matu'a, pa'i, te me'e mo ha'aputu i te moni mo tā'ana poki, ta'e 'ō he poki mo te matu'a.
47012015	'E hai koa a au ka haka pau tahi atu ena i tā'aku me'e mo kōrua, 'e 'ātā i a au mau nei 'ā mo te kōrua riva-riva. Mo 'ata haŋa atu ia ō'oku ki a kōrua, ¿he rehe he oho hō te kōrua haŋa iŋa mai?
47012016	Ko 'ite riva-riva 'ana a kōrua pē nei ē: 'i te hora era ō'oku 'i muri i a kōrua 'ina a au kai ai pa he me'e paŋaha'a e tahi mo kōrua mo 'amo. Ka ai atu pē ira, tētahi o kōrua nā e ha'a'ino rō 'ā pē nei ē: hai mārama-rama 'e hai reo-reo a au i toke ai i a kōrua.
47012017	¿Ka kī 'ō i haka toke rō mai a au i te kōrua me'e mā'aku hai nu'u uŋa atu e au?
47012018	Ki a Tito a au i uŋa atu ai mo oho atu mo u'i i a kōrua, 'e 'i muri i a ia e tahi taina haka 'ou. ¿Ka kī 'ō i to'o rō a Tito i te kōrua moni hai reo-reo? 'Ina. A māua, pa'i, pē tū haka tere iŋa 'ā 'e e tahi mau nō māua mana'u.
47012019	E mana'u ena pēaha a kōrua: te tumu o te me'e ta'ato'a pāpa'i atu ena e au e kimi 'ā i te mātou ora 'o te reo-reo ta'ato'a tuhi mai e tū ŋā 'āpōtoro reo-reo era, 'e ta'e, pa'i, pē ira. Te tumu mau o te me'e ta'ato'a nei, e te taina haŋa rahi ē, mo haka pūai i te kōrua haka moe iŋa i te mana'u 'i ruŋa i a Ietū. E vānaŋa atu ena, pa'i, a mātou hai parauti'a 'i mu'a o te 'Atua, 'e pa he nu'u o te Kiritō.
47012020	E ri'a-ri'a rō 'ana a au, ka oho atu ena a au u'i i a kōrua, te kōrua noho iŋa ta'e pa he me'e haŋa 'ā'aku. 'E, mo ai pē ira, ta'e ia toe tō'oku huru pa he me'e haŋa e kōrua. Tō'oku ri'a-ri'a 'o ai te tātake 'i roto i a kōrua, te mākota, te riri, te 'ino, te ha'a'ino, te vānaŋa ta'e tano mo te tētahi, te mana'u i hau rō atu ki te rua, 'e te hihi-hihi o te kōrua noho iŋa.
47012021	E ri'a-ri'a tako'a rō 'ana a au 'o ha'amā a au i a kōrua 'i mu'a i te 'Atua 'i tō'oku ara oho u'i atu i a kōrua, 'e he taŋi a au 'i te rahi o kōrua mai mu'a 'ā e hara e oho mai ena 'ina he haka rē i te me'e ta'e tano pa he moe i te vi'e 'e i te taŋata ta'e he kenu 'e he vi'e 'ā'ana, 'e he tētahi atu me'e ta'e tano pohe e te hakari.
47013001	He toru ara nei ō'oku ka oho atu ena u'i i a kōrua. 'Ina ko rehu: mo ai tā'ue o te tātake 'i roto i a kōrua i te taina mo haka tī-tika ka tu'u atu ena a au, e ai e rua 'o e toru mata'ite, pa he me'e kī 'i ruŋa i te ⌊Pāpa'i Mo'a⌋.
47013002	'I tō'oku rua oho iŋa atu era, i kī rō au ki te nu'u o roto i a kōrua noho 'i roto i te hara 'e ki te ta'ato'a pē nei ē: e u'i e e'a mai roto i te me'e ta'e tano 'o haka ūtu'a. 'E hora nei, 'i ra'e ki tō'oku tu'u iŋa haka 'ou atu, he haka 'ite atu a au: ka tu'u atu ena a au, 'ina a au e ko ta'e haka ūtu'a i te nu'u ko te noho iŋa 'ana 'i roto i te hara.
47013003	Pē ira ka 'ite ena e kōrua: hai parau mau 'ā o te ⌊Kiritō⌋ a au e vānaŋa atu ena. A ia, pa'i, kope ta'e haka rehe-rehe i a ia 'i te hora haka tī-tika i a kōrua; kope haka take'a i tō'ona pūai 'i roto i a kōrua.
47013004	Ka ai atu i tu'u rō a ia pa he kope 'ina e tahi pūai hora veo era 'i ruŋa i te tātaurō, hora nei, hai pūai o te 'Atua Matu'a e ora ena. Pē ira 'ana a mātou. E tu'u rō 'ana pa he nu'u pūai kore, 'e, 'i te ai o mātou o te 'Atua, hai pūai ō'ona mātou e ora nei mo tāvini atu ki a kōrua.
47013005	E u'i kōrua hoki e haka moe parauti'a mau rō 'ana kōrua i te mana'u 'i ruŋa i a Ietū. Mo ŋaro'a e kōrua nā a Ietū Kiritō 'i roto i a kōrua, e haka moe parauti'a rō 'ā ia kōrua i te mana'u 'i ruŋa i a ia 'e, tako'a, e tano rō 'ana kōrua ki te mata o te 'Atua.
47013006	'E, pē hiva 'ā, ana aŋi-aŋi kōrua: a mātou e tano rō 'ā ki te mata o te 'Atua, 'e he ⌊'āpōtoro⌋ parauti'a 'ā'ana.
47013007	E ani rō 'ana a mātou ki te 'Atua 'o aŋa a kōrua i te me'e ta'e tano. Te tumu o mātou e ani nei mo aŋa o kōrua i te me'e riva-riva ta'e 'ō pē nei ē: mo take'a e te nu'u e tano rō 'ana 'ō te mātou aŋa pa he 'āpōtoro. E ani nei mo aŋa o kōrua i te me'e riva-riva ka ai atu mo te nu'u ta'e a mātou he 'āpōtoro parauti'a o te Kiritō.
47013008	Mo ha'atura o kōrua ki te me'e parauti'a, 'ina e tahi mātou me'e mo ture atu pa he 'āpōtoro. Te me'e mau nō mo aŋa he hā'ū'ū atu.
47013009	He koa a mātou mo pūai o kōrua 'i te ara parauti'a o te 'Atua ka ai atu e ai rō 'ana te nu'u mana'u 'ina mātou pūai pa he 'āpōtoro. 'E he pure he oho a mātou mo kōrua mo tu'u ki te roa ena 'ina e tahi hape.
47013010	E pāpa'i atu ena a au i te parau nei 'i ra'e ki tō'oku oho iŋa atu, 'o ai, hora ena ō'oku ka tu'u atu ena, he haka ūtu'a atu au i a kōrua hai parau va'ai mai e te tātou Pū'oko Haka Tere, parau va'ai mai mo haka pūai i te nu'u haka moe i te mana'u 'i ruŋa i a ia, ta'e 'ō mo ha'ata'a i a rāua mai muri i a ia.
47013011	Mo haka mao atu, e kuā taina ē, e koa kōrua 'e e noho 'ina e tahi hape. E haka haŋu kōrua i a kōrua 'ā, e ai kōrua e tahi mau nō mana'u 'e e noho 'i roto i te haumārū. Pē ira te 'Atua, va'ai i te haŋa 'e i te haumārū, ka ha'amaitai ena i a kōrua.
47013012	E 'aroha kōrua ki a kōrua 'ā hai haŋa. Te taina ta'ato'a ⌊haka moe i te mana'u⌋ 'i ruŋa i a Ietū 'ī e 'aroha atu ena.
47013013	Ka ai 'i ruŋa i a kōrua te haŋa o te 'Atua 'e te riva rahi o te tātou Pū'oko Haka Tere ko Ietū Kiritō 'i te hora ta'ato'a. 'E ka hokorua ka oho nō atu i a kōrua ta'ato'a e te ⌊Vārua Maitai⌋.
48001001	A au, a Pauro, ha'ata'a mo te aŋa he 'āpōtoro, tōro'a ta'e o te taŋata i va'ai mai, 'a Ietū Kiritō, 'e o te 'Atua Matu'a haka ora i a ia mai te mate,
48001002	he 'aroha atu mātou ananake ko te taina ta'ato'a o nei ki a kōrua ki te nu'u ta'ato'a ⌊haka moe i te mana'u⌋ 'i ruŋa i a Ietū o Karatia.
48001003	Ka ai 'i ruŋa i a kōrua te riva rahi 'e te haumārū o te 'Atua Matu'a 'e o Ietū Kiritō, he Pū'oko Haka Tere o tātou.
48001004	A Ietū i va'ai ai i a ia mo mate mo haka kore e te 'Atua i te tātou hara 'e mo haka e'a i a tātou mai roto i te noho iŋa ta'e tano o te ao, 'i te me'e era ko haŋa 'ā e te 'Atua, Matu'a o tātou.
48001005	¡Ki ha'ahana-hana tātou ki a ia 'ātā ki te hope'a ra'a! ⌊'Āmene⌋.
48001006	Ko māere riva-riva 'ana a au 'i te hōrou o kōrua mo hārui hai tua'ivi i te 'Atua 'e i tā'ana hāpī parauti'a. O te 'Atua, pa'i, i ha'ata'a i a kōrua mā'ana hai riva rahi mau nō o te ⌊Kiritō⌋, mo e'a o kōrua mai roto i te ūtu'a o te hara 'e mo rava'a i te ora 'āpī 'ina he hope'a ra'a. 'E nā kōrua e haka roŋo mai ena ki te hāpī kē mana'u e kōrua he ⌊roŋo riva-riva o te 'Atua⌋.
48001007	'E te parauti'a, 'ina he rua roŋo riva-riva o te 'Atua. Te me'e nō, e ai rō 'ana te nu'u nā e haka mira-mira 'ana i te kōrua mana'u. E haŋa 'ā mo haka poteko i te ⌊roŋo riva-riva o ruŋa i a Ietū⌋.
48001008	'Ī a au he kī atu: ka ai atu ko mātou mau nei 'ā 'o he merahi e tahi o te raŋi hāpī atu i te rua me'e, ta'e he roŋo riva-riva hāpī atu era e mātou 'i mu'a 'ā, ka topa 'i ruŋa te ūtu'a o te 'Atua.
48001009	Ko kī atu era 'ā e mātou i te me'e nei 'e 'ī e au he kī haka 'ou atu: mo ai o te kope haka 'ite atu i te rua roŋo, ta'e he roŋo riva-riva hāpī atu era e mātou, ka topa 'i ruŋa i a ia te ūtu'a o te 'Atua.
48001010	Ki te kōrua mana'u, ¿e aŋa nei a au mo koa o te taŋata 'o mo koa o te 'Atua? 'Āhani mo koa o te taŋata, ta'e ia a au he tāvini o te Kiritō.
48001011	E 'ite kōrua, e te taina ē: te roŋo riva-riva o te 'Atua haka 'ite e au ta'e he me'e poreko mai te mana'u taŋata.
48001012	'E ta'e o te taŋata i hāpī mai; a Ietū Kiritō mau 'ā i haka 'ite mai.
48001013	Ko ŋaro'a 'ana e kōrua o ruŋa i tā'aku me'e aŋa 'i mu'a 'ā, pē hē a au e tute era mo tōtōā i te nu'u haka moe i te mana'u 'i ruŋa i a Ietū hora era ō'oku e ma'u nō 'ana i te haka tere iŋa hūrio. Te mana'u ō'oku 'i rā hora mo haka kore i a rāua.
48001014	'I rā noho iŋa, i hau rō atu a au 'i te haka kē ki te tētahi nu'u o tō'oku taŋa mo ma'u i te hāpī haka rē mai e te mātou tupuna.
48001015	'E, ka ai atu i tute rō a au mo tōtōā i te nu'u haka moe i te mana'u 'i ruŋa i a Ietū, te 'Atua, kai poreko hia 'ana a au, i ha'ata'a rō ai i a au mā'ana 'e, hai riva rahi ō'ona, i haka 'ite mai ai ko ai a Ietū, mo haka moe ō'oku i te mana'u 'i ruŋa i a ia. Te haŋa ō'ona: mo haka 'ite mo oho ō'oku i te roŋo riva-riva o ruŋa i a Ietū ki te nu'u ta'e he hūrio. Hora topa mai era o te me'e nei, 'ina a au kai oho kai kimi e tahi kope mo haka 'ite mai o ruŋa i te roŋo o te 'Atua,
48001017	'e 'ina tako'a a au kai oho ki Hērutarema kai 'ui ki te nu'u era ko rāua te 'āpōtoro ra'e ki a au. Te me'e ra'e 'ā'aku i aŋa, he oho a au ki te henua era ko Aravia, 'e i tano era tō'oku hora 'i ira, he e'a a au he hoki ki Rāmako.
48001018	Ka toru matahiti mai te hora haka moe ō'oku i te mana'u 'i ruŋa i a Ietū i oho iho ai a au ki Hērutarema mo māhani ki a Pētero, 'e e ho'e 'ahuru mā pae mahana i noho ai a au 'i muri i a ia.
48001019	'Ina he rua 'āpōtoro i take'a e au; te kope haka 'ou nō 'ā'aku i māhani ko Tanatiako, taina o Ietū.
48001020	'E 'ī a au he kī atu 'i mu'a i te 'Atua: te me'e ta'ato'a nei e au e pāpa'i atu ena he parauti'a.
48001021	Mai ira a au i oho ai ki te ŋā kona era o Tīria 'e o Tiritia.
48001022	Te taina haka moe i te mana'u 'i ruŋa i a Ietū o Hūrea kai take'a hia 'ana i a au.
48001023	Te me'e nō o rāua i ŋaro'a o ruŋa i a au: «Te kope tute era i a tātou mo tōtōā hora nei e haka 'ite e oho 'ā i te roŋo riva-riva o te 'Atua, roŋo haŋa era e ia mo haka kore 'i mu'a 'ā».
48001024	'E 'i te parau 'āpī era o ruŋa i a au, i ha'ahana-hana ai rā nu'u ki te 'Atua.
48002001	E ho'e 'ahuru mā maha matahiti mai te hora tu'u ra'e era ō'oku ki Hērutarema i hoki haka 'ou ai a au ki ira ararua māua ko Verenāvē. 'I muri i a māua i ma'u tako'a ai i a Tito.
48002002	I oho ai a au 'o te ai ko kī mai 'ana e te 'Atua mo oho ō'oku. 'I ira i haka 'ite ai a au ki te nu'u mau nō era ko rāua te pū'oko haka tere o te taina o Hērutarema o ruŋa i tā'aku roŋo hāpī ki te nu'u ta'e he hūrio, mo aŋi-aŋi riva-riva e rāua: te me'e hāpī 'ā'aku he parauti'a, 'o ta'e hauha'a rō tā'aku aŋa ka hope'a ena.
48002003	He koa rō atu 'ai, 'e 'ina kai kī mai mo hore i te kiri o te kinoŋa o tō'oku hokorua ⌊kirieko⌋ nei ko Tito.
48002004	Ka ai atu pē ira, i ai rō 'i ira te nu'u haka tu'u i a rāua pa he nu'u ⌊haka moe i te mana'u⌋ 'i ruŋa i a Ietū, te haŋa mo u'i hoki ko te ma'u iŋa 'ana a mātou i te ⌊haka tere iŋa 'a Mōtē⌋ 'e, mo ta'e ai pē ira, mo haka 'amo haka 'ou mai i rā haka tere iŋa. 'E te parauti'a, 'ina he pūai toe o te haka tere iŋa 'a Mōtē 'i ruŋa i a tātou 'o te ai o tātou 'a Ietū Kiritō.
48002005	'Ina a mātou kai haka roŋo ki te rāua mana'u, 'o ta'e ma'u haka 'ou kōrua i te roŋo parauti'a o ruŋa i a Ietū hāpī atu era e mātou.
48002006	Te nu'u era ko rāua te pū'oko haka tere o ira kai take'a e tahi hape o tā'aku me'e hāpī. ('E 'ina a au he tapa atu hoki a rāua he nu'u ra-rahi. Te 'Atua, pa'i, 'i te hora e u'i ena i te tano 'e i te ta'e tano o te me'e aŋa e te taŋata, 'ina he tapa atu hoki he taŋata ra-rahi 'o he taŋata ta'e ra-rahi; mō'ona pē tū huru tahi 'ā te taŋata).
48002007	Te me'e o rāua i aŋi-aŋi: o te 'Atua mau 'ā i va'ai mai i te aŋa he haka 'ite he oho i te ⌊roŋo riva-riva o ruŋa i a Ietū⌋ ki te nu'u ta'e he hūrio, pa he va'ai iŋa era 'ā ki a Pētero mo haka 'ite mo oho i te roŋo nei ki te hūrio.
48002008	O te 'Atua uŋa era i a Pētero pa he ⌊'āpōtoro⌋ ki te ⌊hūrio⌋, i uŋa tako'a i a au pa he 'āpōtoro ki te nu'u ta'e he hūrio.
48002009	I aŋi-aŋi era e ⌊Tanatiako⌋, e Pētero 'e e ⌊Iovani⌋, pū'oko haka tere o te nu'u haka moe i te mana'u 'i ruŋa i a Ietū o Hērutarema pē nei ē: o te 'Atua mau 'ana i va'ai mai, hai riva rahi ō'ona, i te aŋa nei ki a au, he va'ai mai ia e kuā Pētero i te rāua rima mo haka take'a mai ki a māua ko Verenāvē: a māua he hokorua tako'a o rāua 'i te aŋa o te 'Atua, 'e e tano rō 'ana ki a rāua mo oho o māua mo aŋa 'i roto o te nu'u ta'e he hūrio, 'e ko rāua mo haka 'ite mo oho ki te nu'u hūrio.
48002010	Te me'e mo ta'e rehu nō i a māua i kī mai ai: mo hā'ū'ū ki te nu'u veve o Hērutarema, he me'e ko mana'u era 'ana e au mo aŋa.
48002011	'I Antiokia a au i tu'u atu ai a Pētero, 'e ki tō'ona 'āriŋa mau 'ā e au i kī ai i te hape o tā'ana me'e i aŋa.
48002012	Te ŋā mahana ra'e era ō'ona 'i ira e kai era ananake ko te nu'u taina ta'e he hūrio. 'E, i tu'u atu era te taina hūrio e ma'u nō 'ā 'i te haka tere iŋa 'a Mōtē uŋa atu e Tanatiako, he ha'amata he haka topa kē i a ia; 'ina kai haŋa haka 'ou mo kai 'i muri i tū nu'u era, 'i te ri'a-ri'a 'o ture e tū nu'u hūrio era 'o te aŋa i te me'e 'ina he tano ki te haka tere iŋa hūrio.
48002013	'E tētahi atu taina hūrio o Antiokia i pe'e tako'a rō ki tū me'e aŋa era e Pētero, 'e 'ātā ki a Verenāvē.
48002014	'O ira, i take'a era e au 'ina he tano tā'ana me'e aŋa ki te parauti'a o te roŋo riva-riva o ruŋa i a Ietū, he kī e au ki a Pētero 'i mu'a o te taina ta'ato'a: «Mo ai e tano rō 'ā mō'ou, e te hūrio ē, mo noho pa he taŋata ta'e he hūrio, ¿e tano rō 'ana ia mo kī o tātou ki te nu'u ta'e he hūrio mo haka tere i a rāua pa he hūrio?».
48002015	A mātou i poreko ai he hūrio, ta'e 'ō pē nei ē: «he nu'u hara ta'e 'ite ko ai te 'Atua parauti'a», pa he me'e mana'u e mātou 'i mu'a 'ā o ruŋa i te nu'u ta'e he hūrio.
48002016	Ka ai atu pē ira, e 'ite rō 'ana e tātou 'ina e tahi kope mo tano ki te mata o te 'Atua hai ha'atura ki te haka tere iŋa 'a Mōtē. Hai haka moe mau nō i te mana'u 'i ruŋa i a Ietū ana tano te taŋata ki te mata o te 'Atua. 'O ira a mātou, te hūrio, e haka moe ena i te mana'u 'i ruŋa i a Ietū, mo tano o mātou ki te mata o te 'Atua hai me'e nei 'e ta'e 'ō hai ha'atura ki te haka tere iŋa 'a Mōtē. 'Ina, pa'i, e tahi taŋata mo tano ki a ia hai ha'atura ki rā haka tere iŋa.
48002017	Te me'e nō, 'i te kimi iŋa o mātou mo tano ki te mata o te 'Atua hai haka moe i te mana'u 'i ruŋa i a Ietū e kī ena e te tētahi nu'u hūrio pē nei ē: he nu'u hara a mātou 'o te ta'e ha'atura tahi i te haka tere iŋa 'a Mōtē. ¿Te kī hō, a Ietū te uŋa i te taŋata ki roto i te hara? Ta'e pē ira.
48002018	Te parauti'a, e hara 'ana a au mo hoki haka 'ou ō'oku ki te haka tere iŋa 'a Mōtē mo tano ki te mata o te 'Atua.
48002019	I aŋi-aŋi era e au e ko rava'a mo tano ki te mata o te 'Atua hai ha'atura ki te haka tere iŋa 'a Mōtē, kai haka haŋu haka 'ou ia a au a ruŋa i rā haka tere iŋa. 'E hora nei, mo te 'Atua mau nō a au e ora nei. I haka moe era a au i tō'oku mana'u 'i ruŋa i a Ietū, i tu'u rō pa he me'e ena ē: ko mate tako'a 'ana a au 'i muri i a ia 'o te ai i mate ai a ia mō'oku.
48002020	'E hora nei, ta'e ko au toe te me'e e ora atu ena, ko Ietū Kiritō te me'e e ora nei 'i roto i a au 'e e haka tere nei i a au 'i te ao nei. Te me'e nei e ai ena hai haka moe ō'oku i te mana'u 'i ruŋa i te Poki o te 'Atua haŋa mai ki a au 'e va'ai i a ia ki te mate mō'oku.
48002021	Kai ta'e haka hauha'a a au i te riva rahi o te 'Atua pa he nu'u era. Mo ai rō, pa'i, hai ha'atura ki te haka tere iŋa 'a Mōtē e tano ena te taŋata ki te mata o te 'Atua, i mate tahaŋa nō ia a Ietū.
48003001	E te taina pū'oko hio-hio o Karatia ē, ¿'a 'ai kōrua i haka ma'a-ma'a atu? 'I roto i te hāpī iŋa atu era o mātou i haka 'ite riva-riva atu ai ki a kōrua he aha te me'e i rava'a e Ietū mo tātou hora mate era ō'ona 'i ruŋa i te tātaurō.
48003002	Iā. 'Ī a au he 'ui atu: ¿Te Vārua Maitai o roto i a kōrua hai ha'atura ki te ⌊haka tere iŋa 'a Mōtē⌋ 'o hai haka moe i te mana'u 'i ruŋa i a Ietū? ¿Ta'e 'ō hai haka moe i te mana'u 'i ruŋa i a Ietū?
48003003	'E, mo ai pē ira, ¿ko te ta'e aŋi-aŋi iŋa 'ana e kōrua? 'Ina ko rehu: hai pūai o te Vārua Maitai i ha'amata ai kōrua a te ara o te 'Atua. 'E hora nei, ¿e haŋa 'ana a kōrua mo tu'u ki te roa hope'a o rā ara, te aura'a, ki te roa haŋa e te 'Atua mo kōrua, hai pūai mau nō o te taŋata?
48003004	¿Ka kī 'ō te me'e riva-riva ta'ato'a topa atu era ki a kōrua mai te hora haka moe i te mana'u 'i ruŋa i a Ietū, 'ina e tahi hauha'a mo kōrua? ¡Pē hiva 'ā ana ta'e ai pē ira!
48003005	Ka haka topa rā te kōrua mana'u he aha te 'Atua e va'ai atu ena i te Vārua Maitai 'e e aŋa ena i te mana 'i roto i a kōrua. 'O te haka moe o kōrua i te mana'u 'i ruŋa i a Ietū 'e 'i ruŋa i tā'ana roŋo, ta'e 'ō 'o te ha'atura ki te haka tere iŋa 'a Mōtē.
48003006	Ka haka topa rā te kōrua mana'u ki a ⌊'Aparahama⌋: i haka moe rō i te mana'u 'i ruŋa i te me'e kī e te 'Atua, 'e hai nei me'e i kī ai e te 'Atua e tano rō 'ana ki tō'ona mata.
48003007	'O ira, e 'ite kōrua: te hakaara parauti'a o 'Aparahama he nu'u haka moe i te rāua mana'u 'i ruŋa i te 'Atua.
48003008	Ko mana'u era 'ana, pa'i, e te 'Atua, 'e ko haka 'ite era 'ā e ia 'i ruŋa i te ⌊Pāpa'i Mo'a⌋ pē nei ē: mo haka moe o te nu'u ta'e he hūrio i te rāua mana'u 'i ruŋa i a ia, e kī tako'a rō e te 'Atua mo rāua: he nu'u tano ki tō'ona mata. Te parau 'āpī nei i haka 'ite rō ki a 'Aparahama 'i te hora kī era pē nei ē: «Hai koe ka ha'amaitai nei e au i te taŋata ta'ato'a o te ao».
48003009	Pē ira te nu'u ta'ato'a haka moe i te mana'u 'i ruŋa i a Ietū, he ha'amaitai tako'a e te 'Atua pa he ha'amaitai iŋa era 'ā i a 'Aparahama.
48003010	Te nu'u mana'u: hai ha'atura ki te haka tere iŋa 'a Mōtē he tano a rāua ki te mata o te 'Atua ko ai era 'ā te ūtu'a mo rāua. E kī rō 'ana, pa'i, 'i ruŋa i te Pāpa'i Mo'a: «Te kope ta'e ha'atura ki te roŋo ta'ato'a o te haka tere iŋa 'a Mōtē, he haka ūtu'a e te 'Atua 'ātā ki te hope'a ra'a».
48003011	Hai me'e nei e 'ite ena 'ina e tahi taŋata mo tano ki te mata o te 'Atua hai ha'atura ki te haka tere iŋa 'a Mōtē, 'i te me'e era e hā'aki rō 'ana 'i ruŋa i te Pāpa'i Mo'a pē nei ē: «Te kope kī e te 'Atua e tano rō 'ana ki tō'ona mata 'o te haka moe i te mana'u 'i ruŋa i a ia, he rava'a i te ora 'āpī 'ina he hope'a ra'a».
48003012	'E, mo rava'a tā'ue e te kope e tahi mo ha'atura tahi i rā roŋo, i a ia tako'a ia te ora 'āpī 'ina he hope'a ra'a, ka ai atu 'ina he haka moe i te mana'u 'i ruŋa i te 'Atua. Nā, pa'i, e kī rō 'ana 'i ruŋa i te Pāpa'i Mo'a: «Te kope ha'atura ki te haka tere iŋa ta'ato'a 'a Mōtē he rava'a i te ora 'āpī 'ina he hope'a ra'a».
48003013	Te me'e nō, ko 'ite 'ā e tātou ta'ato'a, 'ina e tahi kope mo rava'a i rā me'e. 'O ira ko tano riva-riva 'ā mo ai 'i ruŋa i a tātou i te taŋata te ūtu'a kī e te 'Atua. 'E a Ietū i haka kore i te ūtu'a mai ruŋa i a tātou hai 'amo e ia i rā ūtu'a hora mate era 'i ruŋa i te tātaurō. E hā'aki rō 'ana, pa'i, 'i ruŋa i te Pāpa'i Mo'a: «Te ūtu'a o te 'Atua 'i ruŋa i te kope mate 'i ruŋa i te tātaurō».
48003014	Te me'e nei i topa ai mo rava'a tako'a e te nu'u ta'e he hūrio, hai Ietū Kiritō, i te ha'amaitai hōrea e te 'Atua ki a 'Aparahama, 'e mo ai 'i roto i a tātou ta'ato'a, hai haka moe i te mana'u 'i ruŋa i a Ietū, te Vārua Maitai hōrea mai e te 'Atua.
48003015	E te taina, 'ī a au he ha'aaura'a atu hai haka tere iŋa taŋata: te kope e rua ha'a'au e tahi me'e, 'e he tāpura hai 'īŋoa o rāua 'i ruŋa i te parau, 'ina he rua taŋata mo haka kore 'e mo pāpa'i haka 'ou e tahi me'e 'i ruŋa.
48003016	Pē ira tako'a te hōrea nei o te 'Atua, hōrea kī e te 'Atua ki a 'Aparahama 'e ki tō'ona hakaara. 'E te vānaŋa kī era e te 'Atua ki a 'Aparahama «he hakaara», ta'e mo te hakaara ta'ato'a o 'Aparahama, mo te hakaara mau nō era ō'ona ko Ietū.
48003017	Iā. Tā'aku kī: te hōrea kī era e te 'Atua ki a 'Aparahama 'ina e ko tano mo haka kore 'e mo ta'e haka hauha'a e te haka tere iŋa 'a Mōtē. Te hōrea aŋa era, pa'i, e te 'Atua ki a 'Aparahama, ko kī era 'ana ka maha hānere ka toru 'ahuru matahiti ki te haka tere iŋa era 'a Mōtē.
48003018	Te 'Atua e ko ta'e haka tano i tā'ana me'e hōrea. 'O ira, 'āhani hai ha'atura nō o tātou ki te haka tere iŋa 'a Mōtē ana va'ai mai e te 'Atua i te me'e hōrea mai, e ko ai ia he me'e ko hōrea mai era 'ā e ia. Pē ira tako'a 'ana te me'e hōrea era e te 'Atua ki a 'Aparahama. 'Āhani 'o te aŋa o 'Aparahama e tahi me'e i va'ai ai e te 'Atua i rā me'e, e ko ai ia he me'e ko hōrea era 'ana e ia. 'E te parauti'a, te 'Atua i va'ai ai i rā me'e ki a 'Aparahama 'o te ai mau nō ko hōrea era 'ana e ia.
48003019	¿Mo aha ia te haka tere iŋa 'a Mōtē? Te haka tere iŋa 'a Mōtē i va'ai mai ai e te 'Atua mo aŋi-aŋi e tātou ta'ato'a e hara rō 'ana a tātou. Te mana'u o te 'Atua: hai rā haka tere iŋa ana haka tika ana oho a tātou 'ātā ki te tu'u iŋa mai o tū hakaara era ko Ietū Kiritō, he kope 'i ruŋa i a ia te hōrea kī era e te 'Atua ki a 'Aparahama. E ko hape tātou mo kī i hau rō atu 'i te hauha'a te me'e hōrea e te 'Atua ki te haka tere iŋa 'a Mōtē. Te haka tere iŋa nei hai merahi i uŋa mai ai, 'e a Mōtē i haka 'ite ki te taŋata.
48003020	'E te hōrea va'ai era e te 'Atua ki a 'Aparahama 'ina kai uŋa mai hai rua kope, 'ā'ana mau 'ā i kī ki a 'Aparahama.
48003021	¿Te kī hō, te haka tere iŋa 'a Mōtē e ta'e haka hauha'a rō 'ā 'i te hōrea o te 'Atua? Ta'e pē ira. Mo te me'e kē, mo te me'e kē i va'ai mai ai i te ŋā me'e nei. 'E, mo ai ko va'ai mai 'ā e te 'Atua i te haka tere iŋa 'a Mōtē mo rava'a e tātou i te ora 'āpī 'ina he hope'a ra'a, he tano ia a tātou ki tō'ona mata 'o te ha'atura ki rā haka tere iŋa.
48003022	Te me'e nō, pē nei e kī ena 'i ruŋa i te Pāpa'i Mo'a: te taŋata ta'ato'a o te hara te haka tere, 'e te rāve'a nō mo rava'a i te me'e hōrea e te 'Atua, he ora 'āpī 'ina he hope'a ra'a, e haka moe i te mana'u 'i ruŋa i a Ietū.
48003023	Hora era 'ina kai tu'u mai 'ā te rāve'a he haka moe i te mana'u 'i ruŋa i a Ietū mo tano te taŋata ki te mata o te 'Atua, e tu'u rō 'ā a tātou pa he nu'u puru 'auario e te haka tere iŋa 'a Mōtē, tiaki ki te hora va'ai i te rāve'a he haka moe i te mana'u 'i ruŋa i a Ietū.
48003024	Mo tātou te haka tere iŋa 'a Mōtē pa he kope hāpa'o ŋā poki, haka tika i te tātou ara 'ātā ki te tu'u iŋa mai o Ietū Kiritō, ki ai ai hora era ō'ona ka tu'u mai ena he tano a tātou ki te mata o te 'Atua hai haka moe i te mana'u 'i ruŋa i a ia.
48003025	'E, hora nei, ko tu'u mai 'ā rā rāve'a era he haka moe i te mana'u 'i ruŋa i a Ietū mo tano o tātou ki te mata o te 'Atua, 'e 'ina toe tātou he hāpa'o 'e he haka tika e te haka tere iŋa 'a Mōtē.
48003026	Hai haka moe mau nō i te mana'u 'i ruŋa i a Ietū e ŋā poki nei tātou o te 'Atua.
48003027	'E e tu'u rō 'ā pa he me'e ena ē: a tātou ta'ato'a, te nu'u haka moe i te mana'u 'i ruŋa i a Ietū ⌊papatito⌋ i a rāua mo take'a e te nu'u 'a Ietū a rāua, ko uru tahi 'ana i te ⌊Kiritō⌋, pa he uru iŋa ena 'ā o te taŋata i te kahu.
48003028	'E 'i te hora nei, ki te mata o te 'Atua, ta'e he me'e te ai ō'ou he ⌊hūrio⌋ 'o he ⌊kirieko⌋, he 'ekaravo 'o ta'e he 'ekaravo, he vi'e 'o he taŋata. 'O te ai o tātou 'a Ietū Kiritō, a tātou ta'ato'a e tahi mau nō.
48003029	'E, 'i te ai o tātou 'ā'ana, he hakaara tātou o 'Aparahama, 'e mo tātou tako'a ia te me'e hōrea e te 'Atua ki a ia.
48004001	Pē nei te ha'aaura'a: Te poki ki a ia ka haka rē era te hauha'a ta'ato'a o tō'ona matu'a, 'i te hora e ŋā poki nō 'ana, pa he 'ekaravo haka 'ou nō atu e tahi o te hare 'i te me'e era o te rua te haka tere i a ia, ka ai atu ō'ona rā hauha'a.
48004002	Te aura'a: e ai rō 'ana te nu'u hāpa'o i a ia 'e i tā'ana me'e ta'ato'a 'ātā ka tano rō te matahiti kī e tō'ona matu'a.
48004003	Te me'e nei pa he oho iŋa era 'ā o tātou 'i mu'a 'ā: 'i te hora era kai aŋi-aŋi 'ā i te hāpī parauti'a o te 'Atua, 'e kai haka moe 'ā i te mana'u 'i ruŋa i a Ietū, o te hāpī ta'e hauha'a o te ao nei te haka tere mai i a tātou.
48004004	'E, i tano era te hora, he uŋa mai e te 'Atua i tā'ana Poki 'e he haka poreko mai roto i te vi'e ha'atura ki te ⌊haka tere iŋa 'a Mōtē⌋,
48004005	mo haka e'a i a tātou mai roto i rā haka tere iŋa, 'e mo haka riro i a tātou i te nu'u ⌊haka moe i te mana'u⌋ 'i ruŋa i tā'ana Poki he ŋā poki parauti'a 'ā'ana.
48004006	'E, ko 'ite 'ana a tātou he ŋā poki parauti'a tātou o te 'Atua 'o te ai ko uŋa mai 'ā i te ⌊Vārua Maitai⌋ o tā'ana Poki ki roto i te tātou māhatu; 'e hai ia e tano nei a tātou mo kī ki te 'Atua 'i te hora e pure nei tātou: «E koro ō'oku ē».
48004007	Hora nei ia ta'e he 'ekaravo toe kōrua o te me'e haka tere i te ao nei. He ŋā poki kōrua o te 'Atua; 'e, 'i te ai o kōrua he ŋā poki 'ā'ana, mo kōrua tako'a ia te me'e ta'ato'a hōrea e ia mo va'ai ki tā'ana ŋā poki.
48004008	'I mu'a 'ā, hora era kai haka moe 'ana kōrua i te mana'u 'i ruŋa i te 'Atua parauti'a, he 'ekaravo kōrua o te me'e kī e kōrua he 'atua.
48004009	'E hora nei, he hora ko to'o 'ana a kōrua i te 'Atua parauti'a mo 'Atua o kōrua, 'o, te tī-tika mau, he hora ko to'o 'ana i a kōrua pa he ŋā poki 'ā'ana, ¿he aha ia kōrua e haka rē ena mo haka tere haka 'ou atu e te ŋā me'e ena 'ina rāua pūai 'e mo haka riro haka 'ou atu i a kōrua he 'ekaravo o rāua?
48004010	¿E mana'u ena 'ō kōrua: hai aŋa o kōrua i te ŋoŋoro mo te 'Atua 'i te tētahi mahana, 'i te tētahi 'āva'e 'e 'i te tētahi matahiti, he tano kōrua ki tō'ona mata?
48004011	¿Ka kī 'ō tū aŋa ta'ato'a era 'ā'aku 'i roto i a kōrua ko māu'a tahi 'ā?
48004012	'E te taina, he ani atu a au mo riro o kōrua pē au 'ā, kope ta'e mana'u pē nei ē: mo tano ki te mata o te 'Atua e ma'u tako'a 'ō i te haka tere iŋa 'a Mōtē. A au, pa'i, i riro rō pē kōrua, nu'u ta'e ma'u i rā haka tere iŋa. 'I te hora era ō'oku 'i muri i a kōrua, 'ina kōrua kai tōtōā mai.
48004013	E mana'u kōrua: 'i tō'oku māui-ui a au i tu'u atu ai ki a kōrua ena 'e i hāpī atu ai i te ⌊roŋo riva-riva o te 'Atua⌋.
48004014	'E, ka ai atu māui-ui ta'e au tō'oku, kai ta'e haka au mai kōrua. Te me'e o kōrua i aŋa he to'o he hāpa'o i a au 'i roto i a kōrua pa he me'e ena ē: e to'o 'ā i te merahi o te 'Atua 'o i a Ietū Kiritō mau 'ā.
48004015	¿Ka kī 'ō ko ŋaro 'ana tū koa era o tātou o mu'a 'ā? E riva nō a au mo kī: a kōrua, 'i mu'a 'ā, 'āhani he me'e e rava'a rō mo aŋa, 'ātā e kume nō mai i te kōrua mata mo va'ai mai mō'oku.
48004016	'E hora nei, ¿ko ai 'ana a au he kope ta'e haŋa o kōrua 'o te kī nō atu i te parauti'a?
48004017	Te nu'u hāpī atu i te me'e ta'e he parauti'a e tu'u rō 'ā pa he me'e ena ē: e u'i 'ā i te kōrua riva-riva. 'E te parauti'a mau, te mana'u o rāua mo kōrua mana'u ta'e riva-riva. Te haŋa he haka topa kē i a kōrua mai i a mātou mo haka roŋo ki a rāua mau nō.
48004018	Ka haka roŋo mai, e te taina ē. Te me'e ena he u'i i te riva-riva o te rua me'e tano ana ai hai mana'u riva-riva 'e paurō te mahana, ta'e nō 'ō e ai atu a au 'i roto i a kōrua.
48004019	E te ŋā poki haŋa rahi 'ā'aku ē, pa he māui-ui ŋaro'a e te vi'e a'u i te poki te māui-ui ŋaro'a e au mo kōrua 'ātā ka ai rō te kōrua huru ta'ato'a pē Ietū Kiritō 'ā.
48004020	'Āhani 'ō a au nā 'i muri i a kōrua mo vānaŋa koro'iti mo oho atu. Te parauti'a, kai 'ite a au he aha tā'aku me'e mo mana'u o ruŋa i a kōrua.
48004021	Ka kī mai rā kōrua, e te nu'u haŋa mo ma'u i te haka tere iŋa 'a Mōtē ē, ¿kai ŋaro'a 'ana 'ō e kōrua te me'e hā'aki 'i ruŋa i rā haka tere iŋa?
48004022	Pē nei e kī ena: e rua poki 'a ⌊'Aparahama⌋, e tahi mai roto i te vi'e 'ekaravo, 'e te rua, mai roto i tā'ana vi'e mau era 'ā.
48004023	Te poki poreko era mai roto i te vi'e 'ekaravo hai mana'u taŋata nō i poreko ai. 'E te poki poreko era mai tā'ana vi'e e haka tano 'ana i te hōrea aŋa e te 'Atua ki a 'Aparahama.
48004024	E ai rō 'ana te ha'aaura'a o te me'e nei: te ŋā vi'e nei e rua e haka take'a mai 'ā e rua rāve'a o te ⌊haka tere iŋa o te 'Atua ananake ko te taŋata⌋. Te rāve'a ra'e he roŋo va'ai era e te 'Atua ki a Mōtē 'i ruŋa i te ma'uŋa era ko ⌊Tinaī⌋, 'e te tāpa'o o rā haka tere iŋa ko 'Ākara, matu'a vahine o te poki ka poreko era he 'ekaravo tako'a.
48004025	Te vi'e nei ko 'Ākara pa he tāpa'o o te ma'uŋa era ko Tinaī 'i te henua era ko Aravia, he kona 'i ira i poreko ai te haka tere iŋa 'a Mōtē. 'E he tāpa'o tako'a o Hērutarema o te hora nei, he kona ko te ma'u ko te oho iŋa 'ā e te taŋata i te haka tere iŋa 'a Mōtē pa he nu'u 'ekaravo o rā haka tere iŋa.
48004026	'E a ⌊Tara⌋, pa he tāpa'o o te rua haka tere iŋa o te 'Atua ananake ko te taŋata 'e o Hērutarema o te raŋi. A Tara ta'e he 'ekaravo, 'e a tātou, pa he hakaara o Tara, ta'e he 'ekaravo tako'a.
48004027	E hā'aki rō 'ana, pa'i, 'i ruŋa i te ⌊Pāpa'i Mo'a⌋ pē nei ē: «Ka koa, e te vi'e pa'a ē, a koe ena 'ina e tahi poki; ka 'eha koe, e te vi'e ta'e 'ite i te me'e he mamae mo a'u i te poki ē. Te vi'e hoa era e tā'ana kenu, pa'i, 'ata rahi rō atu te poki ka ai era ki te vi'e 'ina kai hoa».
48004028	A Ita'ata, poki era 'a 'Aparahama, i poreko ai 'o te haka moe o 'Aparahama i tō'ona mana'u 'i ruŋa i te me'e hōrea e te 'Atua ki a ia. Pē ira 'ana a tātou, e te taina ē. He haka moe o tātou i te mana'u 'i ruŋa i tā'ana me'e hōrea mai e ai nei a tātou he ŋā poki o te 'Atua.
48004029	Te poki poreko era 'a 'Aparahama hai mana'u taŋata he ta'e haka au nō te aŋa i te poki poreko era hai hā'ū'ū o te Vārua Maitai. 'E pē ira 'ā 'i te hora nei: te nu'u mana'u e ha'atura ki te haka tere iŋa 'a Mōtē mo tano ki te mata o te 'Atua he ta'e haka au nō mai te aŋa i a tātou i te nu'u ko 'ite 'ana: mo tano ki te mata o te 'Atua e haka moe i te mana'u 'i ruŋa i a Ietū.
48004030	'E, ¿pē hē e kī ena 'i ruŋa i te Pāpa'i Mo'a? Pē nei e kī ena: «Ka haka oho te vi'e 'ekaravo ena koia ko tā'ana poki. E ko tano, pa'i, mo ai tako'a mo te poki o te vi'e 'ekaravo te me'e mo te poki poreko mai te vi'e ta'e he 'ekaravo».
48004031	Pē ira, e te taina ē, ta'e a tātou he poki o te vi'e 'ekaravo era, a tātou o te rua vi'e era.
48005001	A Ietū Kiritō i haka e'a i a tātou mai te me'e ena he 'amo i te haka tere iŋa 'a Mōtē mo tano ki te mata o te 'Atua. 'O ira, e u'i kōrua 'o haka 'amo haka 'ou rō atu i te haka tere iŋa era, 'o 'ekaravo haka 'ou kōrua o rā haka tere iŋa.
48005002	Haka roŋo mai. 'Ī a au, a Pauro, he kī atu: mo hore o te kiri o te kinoŋa hai mana'u: pē ira he tano kōrua ki te mata o te 'Atua, te me'e aŋa era ia e Ietū e ko hā'ū'ū atu.
48005003	'E 'ī a au he kī haka 'ou atu: te kope hore i te kiri o te kinoŋa e ha'atura ia ki te roŋo ta'ato'a o ruŋa i te haka tere iŋa 'a Mōtē.
48005004	A kōrua, te nu'u haŋa mo tano ki te mata o te 'Atua hai ha'atura ki rā haka tere iŋa, ko haka tapa 'ana mai muri i a Ietū, 'e ko hārui 'ana hai tua'ivi i te riva rahi o te 'Atua.
48005005	'E a tātou, te nu'u 'a Ietū Kiritō, hai ⌊Vārua Maitai⌋ e 'ite nei: te 'Atua e kī rō: he nu'u tano a tātou ki tō'ona mata 'o te ⌊haka moe i te mana'u⌋ 'i ruŋa i a Ietū.
48005006	'E, 'i te ai o tātou 'a Ietū Kiritō, te 'Atua e ta'e tapa haka 'ou ena hoki ko hore 'ā te kiri o te hua 'o 'ina kai hore. Te me'e hauha'a mau he haka moe i te mana'u 'i ruŋa i a Ietū, he me'e e take'a ena hai haŋa ki te rua.
48005007	'I mu'a 'ā, a te ara parauti'a a kōrua e oho era. 'E hora nei, ¿'a 'ai te haka noho i a kōrua 'o ma'u 'o oho i te hāpī parauti'a o te 'Atua?
48005008	Te haka tapa o kōrua mai te ara nei ta'e he me'e o te 'Atua. 'Ā'ana mau 'ā, pa'i, i kī atu mo oho o kōrua a nei ara.
48005009	'O ira, e u'i kōrua e te hāpī ta'e parauti'a, 'o riro pa he me'e kī e te nu'u: «hai 'apa 'iti-'iti e tahi o te revaura he ahu tahi te haraoa mata».
48005010	'E, 'i te ai o kōrua 'a Ietū Kiritō tako'a, ko 'ite riva-riva 'ana e au he ma'u kōrua i te hāpī haka 'ite atu era e au 'e ta'e 'ō i te hāpī kē. 'E te 'Atua he haka ūtu'a i te kope haka huri i te kōrua mana'u, nōatu ko ai rā kope.
48005011	E te taina, nā e ai rō 'ā te nu'u kī o ruŋa i a au pē nei ē: e hāpī 'ana a au ki te nu'u ta'e he hūrio: mo tano o rāua ki te mata o te 'Atua, 'āmui ki te haka moe i te mana'u 'i ruŋa i a Ietū, e hore i te kiri o te kinoŋa. Mo ai o te vānaŋa nei he parauti'a, ¿he aha ia te nu'u ra-rahi o te ⌊hūrio⌋ e tute mai ena i a au mo tōtōā? Mo ai, pa'i, pē ira mau 'ā a au e hāpī nei, 'ina ia rāua ko riri 'o te hāpī ō'oku o ruŋa i te mate era o Ietū 'i ruŋa i te tātaurō.
48005012	'E mo ai he me'e nui-nui e tahi mo te nu'u haka mira-mira atu i te kōrua mana'u te hore i te kiri o te kinoŋa, ¡ka pātehe ia i a rāua 'ā!
48005013	E te taina, o te 'Atua i haka e'a i a tātou mai te me'e he 'amo i te haka tere iŋa 'a Mōtē mo tano o tātou ki tō'ona mata. Te parauti'a nei 'ina ko ai mo tātou he 'ōtohe mo aŋa i te me'e ta'e tano pohe nō e te hakari. Te me'e o tātou mo aŋa he haŋa 'e he hā'ū'ū ki te rua hai māhatu.
48005014	Mo ha'atura o tātou ki te roŋo mau nō nei e tahi: «E haŋa ki te rua pa he haŋa iŋa mau ena 'ā ō'ou ki a koe», ko ha'atura tahi 'ana ia a tātou ki te roŋo ta'ato'a o te 'Atua haka pāpa'i ki a Mōtē.
48005015	'E, mo moto 'e mo tātake 'i roto i a kōrua, e u'i 'o kore rō te kōrua haŋa pa he taina 'e 'o haka tapa rō te kōrua mana'u mai ruŋa i a Ietū.
48005016	'O ira, 'ī a au he kī atu: e haka rē mo haka tere atu i a kōrua e te Vārua Maitai, 'o aŋa i te me'e ta'e tano pohe nō e te hakari.
48005017	Te me'e ta'e tano pohe e te hakari me'e ta'e haŋa o te Vārua Maitai. 'E te me'e haŋa 'ā'ana mo aŋa e tātou ta'e he me'e ta'e tano pohe e te hakari. Te ŋā me'e nei ararua e tātake rō 'ā 'i roto i a tātou. 'O ira a tātou e ta'e rava'a ena mo aŋa i te me'e haŋa mau era mo aŋa.
48005018	Ka ai atu pē ira, mo haka rē o tātou mo haka tere mai e te Vārua Maitai, 'ina he pūai toe o te haka tere iŋa 'a Mōtē 'i ruŋa i a tātou.
48005019	Te me'e aŋa e te nu'u haka tere i a rāua hai mana'u ki te me'e pohe nō e te hakari ko te me'e nei: he moe o te vi'e 'e o te taŋata i te kope ta'e he kenu 'o he vi'e 'ā'ana 'e tētahi haka 'ou atu me'e ta'e tano tu'u pē ira, 'e he aŋa i te me'e hano-hano ta'e tano ki te hakari.
48005020	He ha'amuri ki te 'ītoro, he aŋa i te tahu-tahu, he ma'u i te riri 'i roto i te māhatu, he haka tumu i te ture, 'e he mākota 'i te rua. E ko roa he riri, te me'e haŋa mau nō he me'e mana'u o rāua, te aŋa he haka tātake mo haka topa kē i te taŋata, 'e he mana'u he me'e mau nō era o rāua te me'e tano.
48005021	He fi'i'i, he rava ta'ero, he rava kai, 'e tētahi haka 'ou atu me'e tu'u pē ira. 'E 'ī a au he kī haka 'ou atu i te me'e kī atu era e au 'i mu'a 'ā: te nu'u pē nei 'ina e ko o'o ki roto i te nūna'a taŋata haka tere e te 'Atua.
48005022	'E te me'e poreko 'i roto i te nu'u haka tere e te Vārua Maitai ko te ŋā me'e nei: he haŋa, he koa, he haumārū, he 'ite mo ha'aoroma'i, he huru riva, he māhatu 'aroha, he haka tano iŋa i te me'e kī,
48005023	he ta'e mana'u i hau rō atu ki te rua, 'e he 'ite mo hāito i te me'e kī 'e i te me'e aŋa. Te nu'u pē nei, e ko aŋa e tahi me'e hape ki te haka tere iŋa o te 'Atua.
48005024	A tātou, te nu'u 'a Ietū Kiritō, ko veo 'ana i te huru hara ta'ato'a era o tātou o mu'a 'ā 'i ruŋa i te tātaurō, te aura'a, ko hārui 'ana a tātou hai tua'ivi ki rā ŋā me'e.
48005025	'E, 'i te me'e era te tātou noho iŋa 'āpī nei o te Vārua Maitai i va'ai mai, ki ha'ati'a ia mā'ana e haka tika mai.
48005026	'I roto i a tātou, 'ina ko mana'u i hau rō atu tātou ki te rua, 'ina ko haka tātake i te kope e tahi ki te rua 'e 'ina ko mākota.
48006001	E te taina, mo take'a e kōrua e tahi taina ⌊haka moe i te mana'u⌋ 'i ruŋa i a Ietū e hara 'ā, e hā'ū'ū e kōrua e te nu'u ko te haka tere iŋa 'ā e te ⌊Vārua Maitai⌋, mo hoki haka 'ou ō'ona a te ara tī-tika. 'E ana hā'ū'ū, hai haŋa 'e hai haumārū. E u'i 'o haka hara rō atu i a kōrua.
48006002	E hā'ū'ū tako'a kōrua i te rua mo 'amo i tō'ona 'ati; pē ira he haka tano kōrua i te me'e kī mai e te ⌊Kiritō⌋ mo aŋa.
48006003	Mo mana'u o te kope e tahi 'ina a ia e ko tano mo hā'ū'ū i te rua 'i te me'e era 'ata hau rō atu a ia ki rā kope, he me'e ta'e he parauti'a, e reo-reo 'ana ki a ia mau 'ā.
48006004	Mo tātou mau 'ā, hoko tahi hoko tahi, e u'i hoki e riva-riva rō 'ā te tātou haka tere iŋa, 'e, mo ai pē ira, e koa tātou. 'Ina e tahi o tātou mo mana'u e haka tano 'ō te tātou haka tere iŋa ki te haka tere haŋa o te rua ana koa iho o tātou.
48006005	Ta'ato'a nō, pa'i, ko 'ite 'ana he aha te me'e tano 'e te me'e ta'e tano ki te mata o te 'Atua.
48006006	Te kope hāpī i te vānaŋa o te 'Atua, e hā'ū'ū hai me'e ai 'ā'ana ki te ma'ori hāpī i a ia.
48006007	E u'i kōrua 'o mana'u rō pē nei ē: e rava'a rō e kōrua mo reo-reo ki te 'Atua. E kī atu ena a au i te me'e nei 'o te ai te me'e 'oka e te taŋata ko rā me'e mau 'ā te me'e ka kato era.
48006008	Te kope 'oka, pa'i, i te me'e pohe nō e te hakari, te me'e mo rava'a he ūtu'a o te hara he mate; 'e te kope 'oka i te me'e haŋa e te Vārua Maitai, he ora 'āpī 'ina he hope'a ra'a.
48006009	'O ira, 'ina ko rohi-rohi mo hā'ū'ū ki te rua. Mo ta'e rohi-rohi, 'i te hora tano he ha'amaitai a tātou e te 'Atua.
48006010	Mo ai i a tātou te rāve'a mo hā'ū'ū, he hā'ū'ū tātou, 'e he nu'u taina haka moe i te mana'u 'i ruŋa i a Ietū te me'e ra'e o tātou mo hā'ū'ū.
48006011	¡Ka u'i rā te nu-nui o tā'aku ti'ara'a! Hai rima mau nei 'ā ō'oku i pāpa'i ai i te vānaŋa nei.
48006012	Te nu'u kī atu mo hore i te kiri o te kinoŋa, e kī atu ena pē ira mo tano o rāua ki te mata o te nu'u ra-rahi o te ⌊hūrio⌋, 'o tute i a rāua mo tōtōā 'o te hāpī pē nei ē: hai haka moe nō i te mana'u 'i ruŋa i a Ietū 'e 'i ruŋa i te me'e rava'a e ia hai mate iŋa era ō'ona 'i ruŋa i te tātaurō he e'a te taŋata mai roto i te ūtu'a o te hara 'e he rava'a i te ora 'āpī 'ina he hope'a ra'a.
48006013	Te parauti'a, 'ina e tahi nu'u ha'atura ki te roŋo ta'ato'a o te ⌊haka tere iŋa 'a Mōtē⌋, 'ātā te nu'u hore i te kiri o te kinoŋa. E haŋa ena a rāua mo hore o kōrua i te kiri o te kinoŋa mo te'o-te'o pē nei ē: ko rava'a 'ana 'ō e rāua mo ma'u e kōrua i te tāpa'o ena 'i ruŋa i te kōrua hakari.
48006014	Tā'aku me'e mau nō mo te'o-te'o he me'e aŋa era e Ietū Kiritō, Pū'oko Haka Tere o tātou. Hai mate iŋa era ō'ona 'i ruŋa i te tātaurō i ta'e ai haka 'ou ai a au he 'ekaravo o te me'e o te ao nei, 'e 'ina he pūai toe o te ŋā me'e nei mo haka tere mai i a au.
48006015	'E, ki te mata o te 'Atua, 'ina e tahi hauha'a o te me'e he hore 'o he ta'e hore o te kiri o te kinoŋa. Te me'e hauha'a mō'ona he haka 'āpī atu i a koe e te Vārua Maitai.
48006016	Ka ai te haumārū 'e te riva rahi o te 'Atua 'i ruŋa i te nu'u ta'ato'a haka tere i a rāua hai me'e kī atu ena e au; a rāua he itaraera parauti'a o te 'Atua, te aura'a, he nu'u ha'ata'a e te 'Atua mā'ana.
48006017	Mo haka hope'a atu: e ko haŋa a au mo ta'e haka au haka 'ou mai o te kope e tahi o ruŋa i tā'aku me'e hāpī. 'I ruŋa i tō'oku hakari, pa'i, a au e ma'u nei i te more tuai, he tāpa'o: ki a Ietū a au e tāvini nei.
48006018	E te taina, ka ai 'i ruŋa i a kōrua ta'ato'a te riva rahi o te tātou Pū'oko Haka Tere ko Ietū Kiritō. ⌊'Āmene⌋.
49001001	A au, a Pauro, ⌊'āpōtoro⌋ 'a Ietū Kiritō hai haŋa o te 'Atua, he 'aroha atu ki a kōrua ki te taŋata ha'ata'a e ia mā'ana o Ēfeto, nu'u 'a Ietū Kiritō 'o te ⌊haka moe i te mana'u⌋ 'i ruŋa i a ia.
49001002	Ka ai 'i ruŋa i a kōrua te riva rahi 'e te haumārū o te 'Atua Matu'a 'e o Ietū Kiritō, he Pū'oko Haka Tere o tātou.
49001003	Ki ha'ahana-hana tātou ki te 'Atua, he Matu'a o te tātou Pū'oko Haka Tere ko Ietū Kiritō, 'i te me'e era ko ha'amaitai mai 'ana i a tātou hai va'ai mai i te me'e riva-riva ai 'i ruŋa i te raŋi mo hā'ū'ū mai 'i te tātou ha'ere iŋa a tō'ona ara 'o te ai o tātou 'a Ietū Kiritō.
49001004	'I mu'a 'ā, hora era kai aŋa 'ana i te ao, i ha'ata'a rō ai te 'Atua i a tātou i te nu'u 'a Ietū Kiritō mo nu'u 'ā'ana 'ina e tahi hape 'i mu'a i a ia. He haŋa mai o te 'Atua ki a tātou
49001005	i mana'u ai mo haka riro i a tātou he ŋā poki 'ā'ana hai me'e aŋa e Ietū Kiritō. Te me'e nei i aŋa ai e te 'Atua he riva rahi ō'ona 'e 'i te ai ko haŋa 'ana e ia.
49001006	'O ira, ki ha'ahana-hana ki te 'Atua 'i tō'ona riva rahi haka take'a mai 'o te ai o tātou 'a Ietū Kiritō, he Poki haŋa rahi 'ā'ana.
49001007	Hai toto tehe era o Ietū 'i ruŋa i te tātaurō te 'Atua ko haka rehu 'ana i te tātou hara, 'e ko haka kore 'ana i te ūtu'a mai ruŋa i a tātou 'o te ai o tātou 'a Ietū Kiritō. I aŋa ai i te me'e nei e te 'Atua he riva rahi ō'ona 'ina he hāito 'i ruŋa i a tātou. 'E 'ā'ana tako'a i va'ai mai i te mārama-rama mo aŋi-aŋi e tātou i te parauti'a o ruŋa i a ia.
49001009	Ko haka 'ite mai 'ana, pa'i, i tā'ana me'e mana'u era mo aŋa ta'e haka 'ite era e ia 'i mu'a 'ā. 'E, 'i tō'ona riva rahi, i mana'u ai mo aŋa i te me'e nei hai Ietū Kiritō
49001010	'i te mahana kī e ia. Rā me'e mana'u era e te 'Atua mo aŋa he haka riro i a Ietū Kiritō he Pū'oko Haka Tere o te me'e ta'ato'a o te raŋi 'e o te ao.
49001011	I ha'ata'a ai i a tātou, 'i mu'a 'ā, e te 'Atua mo nu'u 'ā'ana hai Ietū Kiritō, he me'e i mana'u e ia mo aŋa. Te 'Atua, pa'i, e haka tano tahi rō 'ana i tā'ana me'e haŋa 'e i tā'ana me'e mana'u.
49001012	I aŋa ai i te me'e nei mo ha'ahana-hana te taŋata ki te 'Atua 'i te nui-nui o tō'ona pūai hai mātou hai ⌊hūrio⌋, nu'u haka moe ra'e i te mana'u 'i ruŋa i a Ietū.
49001013	'E a kōrua, te nu'u ta'e he hūrio, i ŋaro'a era i te parauti'a, he ⌊roŋo riva-riva o te 'Atua⌋ o ruŋa i te rāve'a pē hē ana e'a mai roto i te ūtu'a o te hara 'e ana rava'a i te ora 'āpī 'ina he hope'a ra'a, he haka moe rō 'ai kōrua i te mana'u 'i ruŋa i a Ietū, 'e he tāpa'o rō atu 'ai e te 'Atua i a kōrua pa he nu'u 'ā'ana hai va'ai atu i te ⌊Vārua Maitai⌋, pa he me'e hōrea e ia.
49001014	'E, 'o te ai o te Vārua Maitai 'i roto i a tātou, e 'ite nei: te 'Atua e haka oti rō i tā'ana me'e ha'amata aŋa era: he haka e'a i a tātou mai roto i te hara, 'e pe mu'a ka oho ena he va'ai mai i te me'e ta'ato'a hōrea mo tā'ana nu'u, ki ha'ahana-hana tahi ai a tātou i te nui-nui o tō'ona pūai.
49001015	Mai te hora 'ite ō'oku e haka moe rō 'ana kōrua i te mana'u 'i ruŋa i a Ietū 'e e haŋa rō 'ana ki te nu'u ha'ata'a e te 'Atua mā'ana,
49001016	tā'aku aŋa he māuru-uru nō ki a ia mo kōrua 'i roto i tā'aku pure.
49001017	He ani nō tā'aku aŋa ki te 'Atua o te tātou Pū'oko Haka Tere ko Ietū Kiritō, ki te tātou Matu'a o te raŋi, i a ia te pūai 'e te nui-nui ta'ato'a, mo va'ai atu, hai Vārua Maitai, i te mārama-rama mo aŋi-aŋi e kōrua i te parauti'a o ruŋa ō'ona, ki māhani riva-riva ai kōrua ki a ia.
49001018	'E e ani tako'a rō 'ana a au ki a ia mo haka mā'eha atu i te kōrua mana'u, ki 'ite ai kōrua he aha te me'e 'ā'ana mo kōrua pe mu'a ka oho ena 'o te ai o kōrua he nu'u ha'ata'a mā'ana, 'e ki 'ite tako'a ai kōrua i te rahi 'e i te nui-nui o te me'e hōrea e ia mo tā'ana nu'u,
49001019	'e i te rahi o tō'ona pūai e hā'ū'ū mai ena ki a tātou ki te nu'u haka moe i te mana'u 'i ruŋa i a Ietū. Te pūai nei he mana haka take'a era e te 'Atua
49001020	'i te hora haka ora i a Ietū mai te mate 'e haka noho i a ia 'i tō'ona pā'iŋa mata'u 'i te raŋi.
49001021	Te 'Atua ko va'ai 'ana ki a Ietū i te parau mo pū'oko haka tere o te merahi 'e o te vārua ta'ato'a ta'e take'a e tātou haka tere 'i te ao nei 'e, tako'a, o te me'e ta'ato'a o te ao; tō'ona tōro'a, he tōro'a 'ina e ko rava'a e te rua 'i te hora nei 'e pe mu'a ka oho ena. 'E i va'ai rō e te 'Atua i a Ietū mo Pū'oko o te nu'u ta'ato'a haka moe i te mana'u 'i ruŋa i a ia;
49001023	a rāua he hakari ō'ona. Mai i a ia e rava'a ena e rāua i te ora 'e i te pūai; 'ā'ana, pa'i, te va'ai i te ora ki te me'e ta'ato'a o te ao.
49002001	'I mu'a 'ā, 'i te hora kai haka moe 'ana a kōrua i te mana'u 'i ruŋa i a Ietū, e tu'u rō 'ana kōrua pa he nu'u mate mo te me'e o te 'Atua, te aura'a, 'ina he ŋaro'a 'e 'ina he ha'atura ki a ia, 'i te me'e era ko ŋaro 'ana kōrua 'i roto i te hara.
49002002	Te noho iŋa era o kōrua e haka tano era ki te noho iŋa ta'e tano o te nu'u o te ao nei ta'e haŋa ki te 'Atua, 'e e aŋa era i te me'e haŋa 'a Rukifero, he pū'oko haka tere o te tātane e noho mai ena 'i roto i te tokerau. 'Ā'ana te haka tere i te mana'u o te nu'u ta'e ha'atura ki te 'Atua.
49002003	Pē ira te noho iŋa o tātou ta'ato'a 'i mu'a 'ā, 'i te hora kai haka moe 'ana i te mana'u 'i ruŋa i a Ietū. E aŋa 'ā a tātou i te me'e haŋa nō era o tātou. E haka tano 'ana i te noho iŋa ki te me'e ta'e tano mana'u 'e pohe nō o te hakari. 'I rā hora e tano mau rō 'ā te 'Atua mo riri 'e mo haka ūtu'a mai i a tātou, pa he me'e ka aŋa ena ki te tētahi nu'u.
49002004	'E, 'i te riva rahi o te 'Atua 'e 'i te māhatu 'aroha ō'ona, i haŋa rahi nō mai
49002005	'e, ka ai atu a tātou pa he nu'u mate mo te me'e 'ā'ana 'o te noho o tātou 'i roto i te hara, i va'ai nō mai e te 'Atua i te ora 'āpī 'ina he hope'a ra'a 'o te ai o tātou 'a Ietū Kiritō. (Hai riva rahi mau nō, pa'i, o te 'Atua, ko e'a 'ana a kōrua mai roto i te ūtu'a o te hara 'e ko rava'a 'ana i te ora 'āpī 'ina he hope'a ra'a).
49002006	'I te ai o tātou 'a Ietū Kiritō, e tu'u rō 'ana pa he me'e ena: ko haka ora tako'a 'ana e te 'Atua i a tātou 'i muri i a Ietū Kiritō, 'e ko haka noho tako'a 'ana i a tātou 'i muri i a ia 'i te raŋi mo haka tere pa he 'ariki 'i muri i a ia.
49002007	Te me'e nei i aŋa ai e te 'Atua mo haka take'a ki te nu'u ta'ato'a, pe mu'a ka oho ena, i te rahi o tō'ona riva 'e o tō'ona māhatu 'aroha mo tātou mo te nu'u 'a Ietū Kiritō.
49002008	'I te riva rahi o te 'Atua ko haka e'a 'ana i a tātou mai roto i te ūtu'a o te hara 'o te haka moe o tātou i te mana'u 'i ruŋa i a Ietū. Ta'e he me'e i rava'a e tātou, he me'e o te 'Atua i va'ai mai,
49002009	'e ta'e 'ō 'o te aŋa o tātou i te me'e riva-riva. 'O ira 'ina e tahi kope mo te'o-te'o 'o te e'a ō'ona mai te ūtu'a o te hara.
49002010	Ko haka 'āpī 'ana te 'Atua i te tātou noho iŋa 'o te ai o tātou 'a Ietū Kiritō, ki aŋa ai a tātou i te me'e riva-riva, 'e ki haka tano ai i te me'e mana'u e ia 'i mu'a 'ā mo aŋa e tātou.
49002011	E te nu'u ta'e hūrio ē, kī mo kōrua e te hūrio: «nu'u ta'e hore i te kiri o te kinoŋa» 'e kī mo rāua mau 'ana 'o te tāpa'o i te rāua hakari: «he nu'u hore i te kiri o te kinoŋa»,
49002012	ka haka topa te kōrua mana'u: 'i mu'a 'ana, 'i te hora kai haka moe 'ana a kōrua i te mana'u 'i ruŋa i a Ietū, ta'e kōrua 'a Ietū Kiritō, 'e e topa kē rō 'ana mai te itaraera. Te ⌊haka tere iŋa o te 'Atua ananake ko te taŋata⌋ 'e te me'e ta'ato'a hōrea e ia mo te itaraera kai ai 'ana, 'i rā hora, mo kōrua. E noho era kōrua 'ina he 'ite ko ai te 'Atua parauti'a, 'e 'ina he mana'u pē nei ē: e ai rō 'ō te me'e riva-riva mo kōrua pe mu'a ka oho ena.
49002013	'E hora nei, 'i te ai o kōrua 'a Ietū Kiritō, ko haka hāhine 'ana e te 'Atua i a kōrua ki a ia hai toto tehe era o Ietū 'i ruŋa i te tātaurō.
49002014	Hai Ietū i poreko ai te haumārū 'i roto i te nu'u hūrio 'e ta'e hūrio, 'e he riro nei ŋā nu'u he nūna'a mau nō e tahi. Te me'e haka riri 'e ha'ata'a era i a rāua ko haka kore 'ā.
49002015	Pē nei te aura'a: 'i mu'a 'ā te hūrio e ta'e haka au rō 'ana ki te nu'u ta'e hūrio 'o te ta'e ha'atura ki te ⌊haka tere iŋa 'a Mōtē⌋. 'E a Ietū, hai mate era ō'ona 'i ruŋa i te tātaurō, i haka kore ai i te me'e ena he ha'atura ki rā haka tere iŋa mo tano ki te mata o te 'Atua. I aŋa ai pē ira mo riro o te nu'u ta'ato'a 'ā'ana, ka hūrio, ka ta'e hūrio, e tahi mau nō nūna'a, 'e mo haka poreko i te haumārū 'i roto i a rāua.
49002016	Hai mate era ō'ona 'i ruŋa i te tātaurō i haka kore ai e Ietū i te riri o te ŋā nūna'a nei e rua, 'e i haka riva-riva ai i a rāua ki te 'Atua. 'E hora nei, te nu'u 'ā'ana, ka hūrio ka ta'e hūrio, pa he hakari mau nō e tahi.
49002017	A Ietū i oho mai ai ki te ao nei mo haka 'ite mai pē hē te taŋata ana riva-riva ki te 'Atua. I haka 'ite ai i te me'e nei ki a kōrua ki te nu'u ta'e hūrio, nu'u 'ava-'ava mai muri i a ia, 'e, tako'a, ki te hūrio, nu'u hāhine ki a ia.
49002018	Hai me'e aŋa era e Ietū Kiritō e riva nō tātou, te hūrio 'e te nu'u ta'e hūrio, mo haka hāhine ki te 'Atua Matu'a hai ⌊Vārua Maitai⌋ va'ai mai e ia.
49002019	'O ira, a kōrua, te nu'u ta'e hūrio ⌊haka moe i te mana'u⌋ 'i ruŋa i a Ietū, ta'e toe kōrua he hau kē mo te 'Atua, he taŋata henua ananake ko te tētahi atu nu'u ha'ata'a e te 'Atua mā'ana, 'e he ŋā poki 'ā'ana tako'a ananake ko rā ŋā nu'u.
49002020	A tātou, te nu'u ta'ato'a haka moe i te mana'u 'i ruŋa i a Ietū, pa he mā'ea o te hare e tahi aŋa e te 'Atua. Te hāpī o te ⌊'āpōtoro⌋ 'e o te perofeta pa he mekerā 'i ruŋa e haka tu'u ena i rā hare, 'e a Ietū pa he mā'ea matu'a haka noho hare.
49002021	'Ā'ana, pa'i, te haka pi-piri 'e te haka hio-hio te oho i te hare nei 'ātā ka riro rō he hare mo'a e tahi, he kona mo ha'amuri ki a ia.
49002022	'E a kōrua, 'o te ai 'a Ietū Kiritō tako'a, e to'o ena i a kōrua e te 'Atua 'e e titi ena ki ruŋa i rā hare, he kona 'i ira a ia e noho ena hai Vārua Maitai.
49003001	A au, a Pauro, i puru nei 'i roto i te hare ma'u'aurī 'o te aŋa ki a Ietū Kiritō mo te riva-riva o kōrua o te nu'u ta'e he hūrio.
49003002	Ko 'ite 'ana a kōrua: o te 'Atua i va'ai mai i te aŋa nei he haka 'ite he oho atu i te nui-nui o tō'ona riva rahi mo kōrua.
49003003	'Ā'ana i haka 'ite mai i te parauti'a ta'e haka 'ite era 'i mu'a 'ā, he me'e nā ko pāpa'i 'iti-'iti atu 'ana e au.
49003004	Ki tai'o, he aŋi-aŋi e kōrua e 'ite rō 'ana a au i rā parauti'a era o ruŋa i a Ietū,
49003005	he me'e ta'e haka 'ite era ki te taŋata 'i mu'a 'ā, 'e, 'i te hora nei, ko haka 'ite 'ana e te 'Atua ki tā'ana ⌊'āpōtoro⌋ 'e ki te perofeta hai ⌊Vārua Maitai⌋.
49003006	Rā parauti'a ko te me'e nei: mo haka moe o te nu'u ta'e hūrio i te mana'u 'i ruŋa i a Ietū, mo rāua tako'a te ha'amaitai ena o te 'Atua mo tō'ona taŋata he itaraera. 'I te hora nei, te ⌊hūrio⌋ 'e te nu'u ta'e hūrio ⌊haka moe i te mana'u⌋ 'i ruŋa i a Ietū he nūna'a mau nō e tahi, 'e te me'e ta'ato'a hōrea e te 'Atua mo te hūrio mo rāua tako'a, 'i te me'e era a rāua tako'a, pa'i, 'a Ietū Kiritō.
49003007	'E, 'i tō'ona riva rahi mō'oku, ko va'ai mai 'ana i te aŋa he haka 'ite he oho i te ⌊roŋo riva-riva o ruŋa i a Ietū⌋ hai pūai ō'ona.
49003008	Te tētahi nu'u ha'ata'a e te 'Atua mā'ana i hau rō atu ki a au. Ka ai atu pē ira, i va'ai nō mai ki a au e te 'Atua i te aŋa he haka 'ite ki te nu'u ta'e hūrio i te roŋo o ruŋa i te hauha'a mo va'ai e te ⌊Kiritō⌋ ki a rāua, hauha'a e ko rava'a mo aŋi-aŋi hai mana'u taŋata mau nō.
49003009	'E ko va'ai tako'a mai 'ana i te aŋa he haka aŋi-aŋi ō'oku ki te taŋata ta'ato'a pē hē i haka tano ai e ia i tā'ana me'e mana'u era mo aŋa. Te 'Atua, kope 'ā'ana i aŋa i te me'e ta'ato'a, ko haka 'ite mai 'ana i tā'ana me'e mana'u era mo aŋa, he me'e ta'e haka 'ite era ki te taŋata 'i mu'a 'ā,
49003010	mo take'a aŋe ai, 'i te hora nei, e te merahi 'e e te vārua ta'ato'a ta'e take'a e tātou, hai nu'u haka moe i te mana'u 'i ruŋa i a Ietū, te mārama-rama o tā'ana me'e i aŋa mo haka riva-riva i te taŋata ki a ia.
49003011	Ko mana'u era 'ā e te 'Atua mo aŋa i te me'e nei mai mu'a 'ā, mai te hora kai aŋa 'ana i te ao, 'e ko aŋa 'ana hai me'e i aŋa e Ietū Kiritō, he Pū'oko Haka Tere o tātou, hora mate era ō'ona 'i ruŋa i te tātaurō.
49003012	'E hora nei, 'o te ai o tātou 'a Ietū Kiritō 'e 'o te haka moe o tātou i te mana'u 'i ruŋa i a ia, e riva nei tātou mo pure mo haka hāhine ki te 'Atua 'ina he ri'a-ri'a.
49003013	'E, ka ai atu 'ī a au e 'amo atu ena i te 'ati 'o te haka 'ite ō'oku i te ⌊roŋo riva-riva o te 'Atua⌋, he ani atu a au mo ta'e haka hōriŋa o te kōrua haka moe iŋa o te mana'u 'i ruŋa i a Ietū. E koa kōrua; te me'e nei mo te kōrua riva-riva.
49003014	E haka topa nei au i tō'oku mana'u ki te me'e ta'ato'a nei, he tū-turi a au he pure ki te 'Atua Matu'a,
49003015	Matu'a o te nu'u ta'ato'a haka moe i te mana'u 'i ruŋa i a Ietū, ka ai atu a rāua 'i ruŋa i te raŋi 'o 'i ruŋa i te henua,
49003016	'e he ani a au ki a ia mo hā'ū'ū atu, hai pūai ta'e pau ō'ona 'e hai Vārua Maitai, mo haka hio-hio i te kōrua mana'u 'i ruŋa i a Ietū.
49003017	He ani tako'a a au mo noho mo oho nō atu a Ietū Kiritō 'i roto i a kōrua hai haka moe i te mana'u 'i ruŋa i a ia, 'e mo haka pūai mo oho nō i te kōrua haŋa ki a ia 'e ki te rua.
49003018	Pē ira ka aŋi-aŋi ena e kōrua 'e e te ta'ato'a haka 'ou atu nu'u ha'ata'a e te 'Atua mā'ana i te rahi o te haŋa o Ietū mo tātou, he me'e e ko oti ki te hora hope'a.
49003019	Ka ai atu 'ina e tahi kope mo aŋi-aŋi riva-riva i te rahi o tō'ona haŋa mo te taŋata, tā'aku me'e ani ki te 'Atua, he 'ata haka 'ite he oho atu 'i roto i te kōrua māhatu i te haŋa o Ietū Kiritō mo kōrua, 'ātā ka riro rō te kōrua huru, pa he huru riva ō'ona 'ina e tahi hape.
49003020	Ki ha'ahana-hana tātou ki te 'Atua. I a ia, pa'i, te pūai mo aŋa i te me'e 'ata hau rō atu ki te me'e mana'u 'e ki te me'e no-no'i e tātou ki a ia hai pūai o tō'ona Vārua Maitai noho 'e aŋa 'i roto i a tātou.
49003021	Ka ha'ahana-hana te taŋata i te 'Atua, 'i te hora nei 'e ki te hope'a ra'a, 'i te pūai nui-nui ō'ona haka take'a e ia hai Ietū Kiritō 'e hai nu'u ta'ato'a haka moe i te mana'u 'i ruŋa i a ia. Ka ai pē ira.
49004001	A au, a Pauro, e puru atu ena 'o te haka 'ite i te ⌊roŋo riva-riva o ruŋa i a Ietū Kiritō⌋, he ani atu: 'o te ai o kōrua he nu'u ha'ata'a e te 'Atua mā'ana, e ai te kōrua noho iŋa, noho iŋa tano o te nu'u 'ā'ana.
49004002	'Ina ko mana'u i hau rō atu kōrua ki te rua, 'ina ko 'ōhumu, 'ina ko riri tahaŋa, 'e e 'ite kōrua mo ha'aoroma'i hai haŋa i te rua.
49004003	A kōrua, pa'i, e tahi nō mana'u hai ⌊Vārua Maitai⌋; 'o ira, e ai te haumārū 'i roto i a kōrua 'o topa kē-kē rō kōrua.
49004004	A tātou, te nu'u 'a Ietū Kiritō, pa he ŋā kona ena 'ā o te hakari mau nō e tahi, 'e e tahi mau nō vārua haka tika i a tātou, he Vārua Maitai. 'E te me'e tiaki e tātou ta'ato'a ko tū me'e 'ā, he ha'amaitai hōrea e te 'Atua mo te nu'u ta'ato'a ha'ata'a e ia mā'ana.
49004005	E tahi mau nō Pū'oko Haka Tere o tātou ko Ietū Kiritō, e tahi mau nō hāpī parauti'a o ruŋa i a ia, 'e e tahi mau nō ⌊papatito⌋.
49004006	E tahi mau nō 'Atua, he Matu'a o tātou ta'ato'a. A ia e noho ena 'i roto i a tātou hai Vārua Maitai, e haka tere mai ena, 'e e aŋa ena i tā'ana me'e haŋa hai tātou.
49004007	Ki te ta'ato'a nō o tātou i va'ai mai ai e Ietū huru kē huru kē te me'e mo aŋa i te aŋa o te 'Atua, he me'e i haŋa e ia mo va'ai mai.
49004008	'O ira e kī ena 'i ruŋa i te Pāpa'i Mo'a: «Ko iri 'ana ki te kona ruŋa nui e ma'u rō 'ā i te nu'u 'a-'aru mai te tama'i, 'e ki tō'ona taŋata i va'ai ai huru kē huru kē te me'e».
49004009	¿He aha te ha'aaura'a o te vānaŋa ena: «ko iri 'ana»? Te ha'aaura'a: mo iri i topa ra'e mai ki ruŋa i te henua.
49004010	Te kope topa mai era ko Ietū, 'e te kope iri era ki te kona ruŋa nui ko ia 'ā, mo Pū'oko Haka Tere o te kona ta'ato'a o te ao.
49004011	'E 'ā'ana mau 'ā i ha'ata'a, mai roto i te nu'u ta'ato'a ⌊haka moe i te mana'u⌋ 'i ruŋa i a Ietū, i te nu'u ki a rāua i va'ai ai i tō'ona pūai mo aŋa i te aŋa o te 'Atua, kē pa he ⌊'āpōtoro⌋, kē pa he taŋata vānaŋa i te me'e haka 'ite e te 'Atua ki a ia, kē pa he ma'ori haka 'ite oho i te ⌊roŋo riva-riva o te 'Atua⌋, 'e kē pa he taŋata hāpa'o 'e hāpī i te taina.
49004012	I aŋa ai a Ietū i te me'e nei mo hāpī 'e mo haka riva-riva o te nu'u nei i a tātou i te nu'u ta'ato'a ha'ata'a e te 'Atua mā'ana, ki tano tahi ai a tātou mo aŋa tako'a ki a ia. Pē ira ka hio-hio ka oho ena a tātou te nu'u ta'ato'a 'ā'ana,
49004013	'ātā ka ai rō e tahi mau nō mana'u 'o te māhani 'e 'o te haka moe i te mana'u 'i ruŋa i te Poki o te 'Atua. 'E pē ira tako'a ka pa'ari ka oho ena te tātou mana'u o ruŋa i te me'e o te 'Atua, 'ātā ka ai rō te tātou huru, huru riva, pa he huru riva o Ietū Kiritō, 'ina e tahi hape.
49004014	E ko ai haka 'ou ia a tātou pa he ŋā poki e ko roa he huri te mana'u 'i te haka roŋo ki te hāpī ta'e he parauti'a haka 'ite e te nu'u mārama-rama 'ite i te reo-reo.
49004015	E ai rō tātou pa he nu'u pa'ari ma'u hio-hio 'e haka 'ite hai haŋa ki te nu'u i te hāpī parauti'a o te 'Atua, 'e te tātou huru e hāhine e oho rō ki te huru riva o Ietū Kiritō, Pū'oko o tātou.
49004016	'E, 'o te ai ō'ona he Pū'oko o tātou 'e a tātou he hakari ō'ona, mā'ana e haka tika e papa e haka riva-riva 'i tō'ona kona i a tātou, he kona o tō'ona hakari. 'E mo aŋa tahi o te ŋā kona nei i te rāua aŋa hai haŋa, he nui-nui 'e he pūai he oho te hakari.
49004017	Te me'e haŋa 'a Ietū Kiritō mo kī atu e au ko te me'e nei: 'ina kōrua ko noho haka 'ou pa he nu'u ta'e 'ite ko ai te 'Atua parauti'a. Te noho iŋa, pa'i, o rā nu'u e haka tano ena ki te mana'u ta'e hauha'a 'e ta'e hā'ū'ū i a rāua.
49004018	'E, 'i te pū'oko hio-hio, 'ina he haŋa mo 'ite 'e mo aŋi-aŋi o ruŋa i te me'e o te 'Atua. E pōhāhā nō 'ā te mana'u, 'e 'ina i a rāua te ora 'āpī 'ina he hope'a ra'a va'ai e te 'Atua.
49004019	'Ina he ha'amā haka 'ou 'i te me'e ta'e tano aŋa e rāua; ko va'ai mau 'ana i a rāua ki te rauhuru nō atu me'e ta'e tano pohe e te hakari.
49004020	'E ta'e he me'e ena te me'e i hāpī atu, e te taina ē, hora haka 'ite atu era o ruŋa i a Ietū Kiritō.
49004021	'I te 'ite ō'oku e haka moe rō 'ana kōrua i te mana'u 'i ruŋa i a Ietū, e 'ite tako'a nei a au ko hāpī atu 'ana i te parauti'a o ruŋa i a ia 'e o ruŋa i te noho iŋa tano haŋa e ia mo kōrua.
49004022	'O ira, e haka rē te kōrua huru 'e te kōrua noho iŋa ta'e tano o mu'a 'ā haka tere e te me'e ta'e tano pohe e te hakari. O te me'e ena te reo-reo 'e te ma'u i te taŋata a te ara ta'e tano.
49004023	E haka rē mo te Vārua Maitai e haka 'āpī atu i te kōrua mana'u.
49004024	Te me'e mo take'a 'i ruŋa i a kōrua he huru 'e he noho iŋa 'āpī tano ki te huru 'āpī va'ai atu e te 'Atua, pa he huru mau era 'ā ō'ona. Te noho iŋa nei he noho iŋa tī-tika, tano ki te mata o te 'Atua, 'ina e tahi hape.
49004025	'O ira, 'ina ko reo-reo haka 'ou; e kī te parauti'a ki te rua. Ta'ato'a nō, pa'i, a tātou o tū hakari 'ā.
49004026	Mo riri, e u'i kōrua 'o hara; 'e 'ina ko ma'u te riri ki te rua mahana,
49004027	'o rava'a rō i a kōrua e Rukifero mo haka hara.
49004028	Te toke-toke, 'ina ko toke haka 'ou. E aŋa mo rava'a o tā'ana me'e 'e mo hā'ū'ū ki te nu'u veve.
49004029	'Ina ko parau'ino 'e 'ina ko kī i te vānaŋa mo ta'e au o te rua. Te me'e mau nō o kōrua mo vānaŋa he me'e riva-riva mo hā'ū'ū i te rua.
49004030	'Ina ko haka māui-ui te māhatu o te Vārua Maitai hai aŋa i te me'e ta'e tano; hai ia, pa'i, te 'Atua i tāpa'o ai i a kōrua pa he taŋata 'ā'ana mo te mahana pe mu'a ka oho ena ka haka oti ena e te 'Atua i tā'ana me'e ha'amata aŋa: he haka e'a mau rō 'āvai i a kōrua mai roto i te hara.
49004031	E haka kore mai i a kōrua te ŋā me'e nei: he mana'u he oho o ruŋa i te me'e ta'e tano aŋa atu e te rua, he hū he riri mo te rua, he tātake, he vā-vā, 'e he ta'ato'a nō huru o te me'e ta'e tano aŋa ki te rua.
49004032	E ai kōrua he nu'u riva, māhatu 'aroha, 'ite i te haka rehu i te me'e ta'e tano aŋa atu e te rua, pa he haka rehu iŋa era e te 'Atua i te kōrua hara hai Ietū Kiritō.
49005001	Pa he ŋā poki haŋa rahi kōrua o te 'Atua, e tu'u kōrua pē ia.
49005002	E haka rē mo te haŋa e haka tika atu, pa he me'e aŋa e Ietū hora va'ai era i a ia ki te mate mo tātou. 'E tō'ona mate era, mo te 'Atua, pa he tūtia 'eo.
49005003	E ai te kōrua noho iŋa noho iŋa tano o te nu'u ha'ata'a e te 'Atua mā'ana. 'Ina kōrua ko moe i te vi'e 'e i te taŋata ta'e he kenu 'e he vi'e o kōrua, 'ina kōrua ko aŋa i te tētahi haka 'ou atu me'e ta'e tano tu'u pē ira 'e, tako'a, 'ina ko nou-nou. E hāpa'o te kōrua noho iŋa, 'o mana'u tā'ue te nu'u pē nei ē: e aŋa rō 'ana kōrua i te ŋā me'e nei.
49005004	'Ina kōrua ko vānaŋa i te me'e hano-hano, 'ina ko kī i te vānaŋa ma'a-ma'a 'e i te vānaŋa 'i-'ino. Te me'e o kōrua mo aŋa he ha'ahana-hana i te 'Atua.
49005005	E 'ite kōrua: te kope aŋa i te me'e ta'e tano pohe e te hakari, te kope aŋa i te me'e hano-hano, 'e te kope haka rē i a ia ki te nou-nou, e ko o'o ki roto o te nūna'a taŋata haka tere e Ietū 'e e te 'Atua. Te nou-nou, pa'i, e tu'u rō 'ā pa he me'e ena: e ha'amuri 'ana kōrua ki te 'ītoro, 'e rā 'ītoro he tao'a.
49005006	E u'i kōrua 'o haka roŋo ki te reo-reo ana kī atu: te nu'u aŋa i te ŋā me'e ena 'ina he hape. Te 'Atua e ko ta'e haka ūtu'a i te nu'u ta'e ha'atura ki a ia aŋa i te ŋā me'e nei.
49005007	'O ira, e u'i 'o aŋa tako'a rō kōrua i te me'e ta'e tano aŋa e tū nu'u era.
49005008	'I mu'a 'ā e noho era kōrua 'i roto i te pōhāhā. 'E hora nei, 'i te ai o kōrua 'a Ietū Kiritō, 'i roto i te mā'eha kōrua. 'O ira, e haka tere kōrua pa he nu'u noho 'i roto i te mā'eha.
49005009	'E te me'e poreko mai te nu'u noho 'i roto i te mā'eha he me'e riva-riva, tī-tika 'e parauti'a.
49005010	Te aura'a: e 'ite kōrua he aha te me'e mo koa o te tātou Pū'oko Haka Tere ko Ietū Kiritō, 'e 'ai ka aŋa rō.
49005011	'Ina ko aŋa i te me'e ta'e hauha'a aŋa e te nu'u noho o roto i te pōhāhā. Te me'e o kōrua mo aŋa he hā'ū'ū ki a rāua mo aŋi-aŋi pē nei ē: te me'e aŋa o rāua me'e ta'e tano.
49005012	Te me'e aŋa e te nu'u era e na'a rō 'ā 'o take'a e te taŋata he me'e ha'amā 'ātā mo vānaŋa o ruŋa.
49005013	'E mo haka mā'eha e te mōrī i te ŋā me'e nei, he take'a e te ta'ato'a i te rake-rake o nei ŋā me'e.
49005014	O te mōrī, pa'i, te haka take'a i te huru parauti'a o te me'e. Pa he me'e kī 'i ruŋa i te ⌊Pāpa'i Mo'a⌋: «Ka 'ara koe, e ha'uru mai ena; ka e'a mai roto i te nu'u mate, 'e mā Ietū Kiritō e haka mā'eha atu i a koe».
49005015	'O ira, e u'i te kōrua noho iŋa. 'Ina ko ai pa he noho iŋa o te nu'u ta'e 'ite mo haka topa i te mana'u.
49005016	Mo ai o te me'e riva-riva mo aŋa e kōrua, e aŋa; hora nei, pa'i, nu'u rahi te nu'u aŋa i te me'e ta'e tano.
49005017	'Ina kōrua ko aŋa i te me'e 'ina kai mana'u riva-riva hia; e noho e haka topa he aha te me'e haŋa mau o te 'Atua.
49005018	'Ina ko unu ka ta'ero rō, 'o ta'e tano te kōrua noho iŋa; e haka rē mo te ⌊Vārua Maitai⌋ e va'ai atu i tō'ona pūai 'e e haka tere atu i a kōrua.
49005019	Pē ira he hīmene kōrua i te vānaŋa o te 'Atua aŋa mo hīmene, i te hīmene kati-kati mo te 'Atua, 'e i te me'e haka hīmene e te Vārua Maitai koia ko ha'ahana-hana hai māhatu ki te 'Atua.
49005020	'O te ai o kōrua 'a Ietū Kiritō, Pū'oko Haka Tere o tātou, e māuru-uru e oho ki te 'Atua Matu'a mo te me'e ta'ato'a.
49005021	E te taina, e mo'a kōrua 'i roto i a kōrua 'ana, ki take'a ai e mo'a rō 'ana kōrua i a Ietū Kiritō.
49005022	Pa he haka rē iŋa o te vi'e mo haka tere i a ia e Ietū, pē ira tako'a ana haka rē i a ia mo haka tere e tā'ana kenu.
49005023	Te kenu, pa'i, he pū'oko o te vi'e, pē Ietū he pū'oko o te nūna'a taŋata ⌊haka moe i te mana'u⌋ 'i ruŋa i a ia, hakari ō'ona. A Ietū tako'a he kope haka e'a i a rāua mai roto i te ūtu'a o te hara 'e va'ai i te ora 'āpī 'ina he hope'a ra'a.
49005024	Pa he haka rē iŋa o tātou o te nu'u haka moe i te mana'u 'i ruŋa i a Ietū mo haka tere mai e ia, pē ira tako'a 'ana te ŋā vi'e ana haka rē i a rāua mo haka tere e te rāua kenu 'i te me'e ta'ato'a.
49005025	E te kenu, e haŋa ki te kōrua ŋā vi'e, pa he haŋa iŋa ena 'ā o Ietū ki a tātou, ki te nu'u ta'ato'a haka moe i te mana'u 'i ruŋa i a ia, haka take'a hai va'ai iŋa era i a ia ki te mate mo tātou.
49005026	I aŋa ai a Ietū i te me'e nei mo haka riro i a tātou i te nu'u ta'ato'a haka moe i te mana'u 'i ruŋa i a ia he nu'u 'ina e tahi hape ki te mata o te 'Atua hai ⌊papatito⌋ 'e hai vānaŋa era 'ā'ana,
49005027	mo riro tahi o tātou pa he vi'e hāipo-ipo nehe-nehe mā'ana, 'ina e tahi me'e ta'e tano 'e 'ina e tahi hape 'i te hora ka to'o ena i a tātou mo noho 'i muri i a ia.
49005028	Pē ira a kōrua te kenu ana haŋa ki te kōrua vi'e, pa he haŋa iŋa mau ena 'ā ki te kōrua hakari. Te kope haŋa ki tā'ana vi'e e haŋa 'ā ki a ia mau 'ā.
49005029	'Ina, pa'i, e tahi taŋata ta'e haŋa ki tō'ona hakari. Te me'e aŋa he hāŋai 'e he hāpa'o, pa he hāpa'o iŋa o Ietū Kiritō i a tātou i te nūna'a taŋata haka moe i te mana'u 'i ruŋa i a ia.
49005030	A tātou ta'ato'a, pa'i, he hakari ō'ona; e tahi e tahi o tātou he kona o rā hakari.
49005031	E kī rō 'ana, pa'i, 'i ruŋa i te Pāpa'i Mo'a pē nei ē: «Te taŋata e hāipo-ipo ena, he haka rē i tō'ona matu'a tane 'e i tō'ona matu'a vahine mo noho 'i muri i tā'ana vi'e 'e ararua he riro he hakari mau nō e tahi».
49005032	Hai ŋā vānaŋa nei e take'a ena i te nui-nui o te parauti'a ta'e haka 'ite mai era e te 'Atua 'i mu'a 'ā pē nei ē: a Ietū 'e te nūna'a taŋata haka moe i te mana'u 'i ruŋa i a ia e tahi mau nō.
49005033	'E mo kōrua tako'a te vānaŋa nei: e haŋa te kenu ki tā'ana vi'e, pa he haŋa iŋa mau era 'ā ō'ona ki a ia, 'e te vi'e, e 'ite mo mo'a i tā'ana kenu.
49006001	E te ŋā poki, 'o te ai o kōrua 'a Ietū Kiritō, e ha'atura ki te kōrua matu'a, he me'e tano mo aŋa e kōrua.
49006002	'Ā'ana, pa'i, i kī 'i ruŋa i te ⌊Pāpa'i Mo'a⌋: «E mo'a te kōrua matu'a tane 'e te kōrua matu'a vahine». Te roŋo nei he roŋo ra'e o te 'Atua ai o te hōrea mo te nu'u ha'atura.
49006003	Pē nei e kī ena: «Mo mo'a ō'ou i tu'u matu'a, he ha'amaitai 'e he haka roa-roa au i tu'u noho iŋa 'i te ao nei».
49006004	'E a kōrua, e te matu'a tane ē, 'ina ko haka riri i te kōrua ŋā poki. Te tano mau: e hāpa'o e hāpī i a rāua hai oho iŋa tano haŋa e te tātou Pū'oko Haka Tere ko Ietū Kiritō.
49006005	E te 'ekaravo, e ha'atura ki te nu'u haka aŋa atu i a kōrua hai mo'a 'e hai māhatu pa he me'e: e tāvini 'ana a kōrua ki a Ietū.
49006006	E aŋa riva-riva te kōrua aŋa, ta'e nō 'ō 'i te hora 'i muri i a kōrua te nu'u haka aŋa atu ki koa ai a rāua. E aŋa kōrua pa he tāvini o Ietū aŋa hai māhatu i te me'e haŋa e te 'Atua.
49006007	E aŋa riva-riva kōrua hai koa, pa he me'e: e tāvini 'ana kōrua ki a Ietū, ta'e 'ō ki te taŋata.
49006008	E 'ite: e ai rō 'ā te me'e mo va'ai e te 'Atua ki te taŋata, ka 'ekaravo 'o ka ta'e 'ekaravo, 'o te me'e riva-riva aŋa e rāua.
49006009	E a kōrua, e te nu'u haka aŋa ē, e u'i e hāpa'o riva-riva te kōrua 'ekaravo, 'e 'ina ko haka ri'a-ri'a. E mana'u: a Ietū Kiritō 'i te raŋi he Pū'oko Haka Tere o kōrua 'e o rāua tako'a, 'e mō'ona pē tū huru tahi 'ā te taŋata.
49006010	E te taina, te vānaŋa hope'a 'ā'aku ka kī atu ena: 'i te hora ta'ato'a e haka rē mā Ietū e haka haŋu atu hai pūai nui-nui ō'ona.
49006011	E u'i e hāpa'o kōrua hai me'e ta'ato'a va'ai atu e ia mo haka hio-hio, 'o reo-reo atu kōrua e Rukifero.
49006012	Ta'e a tātou e moto 'ā ki te taŋata; e moto 'ana ki te tātane, te aura'a, ki a Rukifero 'e ki tā'ana va'ehau ta'ato'a 'ina he take'a mai haka tere i te nu'u noho 'i roto i te pōhāhā.
49006013	E hāpa'o kōrua hai me'e ta'ato'a va'ai atu e te 'Atua mo haka hio-hio 'i te hora moto atu e Rukifero. Pē ira e ko rava'a i a kōrua.
49006014	E ma'u hio-hio te parauti'a o te 'Atua pa he va'ehau e haratu'a ena i te pena mo haka noho i tō'ona kahu 'i te hora oho ki te tama'i. E tano te kōrua noho iŋa ki te mata o te 'Atua, ki riro ai rā noho iŋa he me'e mo hāpa'o atu i a kōrua pa he kahu aŋa hai 'aurī e hāpa'o ena i te uma o te va'ehau.
49006015	E noho 'i roto i te haumārū va'ai atu e te ⌊roŋo riva-riva o ruŋa i a Ietū⌋, mo hio-hio o kōrua a te ara o te 'Atua, pa he va'ehau e uru ena i te kiriva'e mo haka hio-hio i tō'ona rei iŋa 'i te hora oho ki te tama'i.
49006016	E haka moe e oho te kōrua mana'u 'i ruŋa i a Ietū. Pē ira kōrua ka hāpa'o ena i a kōrua 'o hara 'i te hora haka 'atu atu e Rukifero, pa he va'ehau e ma'u ena 'i te rima i te me'e 'aurī mo puru i te te'a pu-puhi ki a ia 'i te hora o te tama'i.
49006017	'E 'ina ko rehu ki te hora hope'a pē nei ē: ko e'a 'ana a kōrua mai roto i te ūtu'a o te hara 'e ko rava'a 'ana i te ora 'āpī 'ina he hope'a ra'a va'ai e te 'Atua. Pē ira kōrua ka hāpa'o ena mai te reo-reo 'a Rukifero, pa he va'ehau e pu'a ena hai ha'u 'aurī mo hāpa'o i tō'ona pū'oko. 'E e 'ite kōrua mo moto ki a Rukifero hai vānaŋa o te 'Atua, he hoe va'ai atu e te ⌊Vārua Maitai⌋, pa he moto iŋa o te va'ehau hai hoe 'i te hora o te tama'i.
49006018	E te taina, 'ina kōrua ko haka rē i te pure; e ani e oho ki te 'Atua hai pūai o te Vārua Maitai. E u'i 'o hōriŋa rō 'e 'o oho kē rō te mana'u. E pure mo te nu'u ta'ato'a ha'ata'a e te 'Atua mā'ana.
49006019	E pure tako'a mō'oku, ki va'ai mai ai e te 'Atua i te vānaŋa tano mo kī 'i te hora ka vānaŋa era au o ruŋa i te roŋo riva-riva 'ā'ana, he parauti'a ta'e haka 'ite mai era 'i mu'a 'ā, 'e ki va'ai tako'a mai ai i te pūai 'o ri'a-ri'a a au 'i rā hora.
49006020	'O te haka 'ite ō'oku i te ⌊roŋo riva-riva o te 'Atua⌋, he aŋa i va'ai mai e ia, e puru atu ena a au. E pure kōrua mō'oku mo ta'e ri'a-ri'a ō'oku 'i te hora haka 'ite o ruŋa i a Ietū Kiritō.
49006021	Mo te tātou taina haŋa rahi nei ko Tīkiko e ma'u atu i te parau 'āpī o ruŋa i te me'e ta'ato'a topa mai ki a au. E hā'ū'ū rō mai 'ana a Tīkiko, 'e he tāvini tako'a pē au o te 'Atua 'ite i te haka tano i tā'ana me'e kī.
49006022	'O ira i uŋa atu ena e au mo haka 'ite atu pē hē a mātou. Pē ira he koa a kōrua 'e he pūai te mana'u 'i ruŋa i a Ietū.
49006023	Mo te 'Atua Matu'a 'e mo te tātou Pū'oko Haka Tere ko Ietū Kiritō e va'ai atu i te haumārū 'e i te haŋa koia ko haka pūai i te kōrua mana'u 'i ruŋa i a rāua.
49006024	Ka ai te riva rahi o te 'Atua 'i ruŋa i te nu'u ta'ato'a haŋa hai māhatu ki a Ietū Kiritō, Pū'oko Haka Tere o tātou.
50001001	A au, a Pauro, 'e a Timoteo, tāvini o Ietū Kiritō, he 'aroha atu ki a kōrua ki te nu'u o Fīripo ha'ata'a e te 'Atua mā'ana 'o te ⌊haka moe i te mana'u⌋ 'i ruŋa i a Ietū. Te 'aroha nei mo te ta'ato'a o kōrua ananake ko te nu'u pū'oko haka tere o kōrua 'e ko te kōrua ⌊taina hā'ū'ū⌋.
50001002	Ka ai 'i ruŋa i a kōrua te riva rahi 'e te haumārū o te 'Atua, Matu'a o tātou, 'e o Ietū Kiritō, Pū'oko Haka Tere o tātou.
50001003	'I te ta'ato'a nō hora mana'u ō'oku ki a kōrua e māuru-uru nei au mo kōrua ki te tātou 'Atua,
50001004	'e hai koa a au e pure nei mo kōrua ta'ato'a.
50001005	Mai te hora haka moe era, pa'i, o kōrua i te mana'u 'i ruŋa i a Ietū 'ātā ki te hora nei e hā'ū'ū rō mai 'ā kōrua 'i tā'aku aŋa he haka 'ite he oho i te ⌊roŋo riva-riva o ruŋa i a Ietū⌋.
50001006	O te 'Atua, pa'i, i ha'amata i aŋa i te me'e riva-riva 'i roto i a kōrua 'i te hora haka moe o kōrua i te mana'u 'i ruŋa i a Ietū. 'E, ko 'ite riva-riva 'ana e au he aŋa he oho rō 'ai i nei aŋa 'ātā ka oti rō 'i te mahana o te hoki iŋa mai o Ietū Kiritō.
50001007	Ta'e he me'e mo māere te mana'u ō'oku i te ŋā me'e nei mo kōrua; e ma'u rō 'ana, pa'i, au i a kōrua 'i roto i tō'oku māhatu. A kōrua, pa'i, ka ai a au 'i roto i te hare ma'u'aurī 'o 'i mu'a o te nu'u ra-rahi e haka aŋi-aŋi 'ā pē nei ē: he parauti'a mau 'ā te ⌊roŋo riva-riva o te 'Atua⌋, ko te hokorua iŋa nō mai 'ā kōrua 'i tā'aku aŋa va'ai mai e te 'Atua hai riva rahi ō'ona.
50001008	He 'Atua te me'e i 'ite i te rahi o tō'oku mana'u mo kōrua ta'ato'a; tō'oku haŋa ki a kōrua pa he haŋa iŋa atu ena 'ā o Ietū Kiritō.
50001009	E pure nei au mo kōrua, e ani rō 'ana a au mo 'ata rahi mo oho o te kōrua haŋa mo te 'Atua 'e mo te rua, mo 'ata aŋi-aŋi mo oho kōrua ko ai mau a ia, 'e mo 'ata 'ite o kōrua he aha te me'e riva-riva 'e he aha te me'e rake-rake,
50001010	ki aŋa ki oho ai kōrua i te me'e riva-riva mau nō. Pē ira he tano te kōrua noho iŋa ki te mata o te 'Atua, 'e he oho mau rō 'ai kōrua pē ira 'ina e tahi hape 'ātā ki te hoki iŋa mai o Ietū.
50001011	'E pē ira tako'a he poreko mai roto i a kōrua me'e rahi te me'e riva-riva hai pūai o Ietū Kiritō, 'e he ha'ahana-hana ia te taŋata i te 'Atua.
50001012	E te taina, e haŋa rō 'ana a au mo 'ite o kōrua: ta'e he 'ati mō'oku te me'e topa mai nei ki a au 'o te ai hai nei me'e ko rahi ko oho 'ana te nu'u ŋaro'a i te roŋo riva-riva o ruŋa i a Ietū 'e haka moe i te mana'u 'i ruŋa i a ia.
50001013	Te nu'u 'auario o te hare o te 'ariki 'e te ta'ato'a haka 'ou atu nu'u o nei ko 'ite 'ana e puru atu ena a au 'i roto i te hare ma'u'aurī 'o te haka 'ite ō'oku o ruŋa i a Ietū.
50001014	'E te rahi ra'a o te tātou taina, i 'ite era ko puru 'ana a au, ko 'ata haŋu 'ā te mana'u mo haka 'ite mo oho o ruŋa i te roŋo riva-riva o te 'Atua 'ina he ri'a-ri'a haka 'ou, 'e ko haka noho mau 'ā i te rāua mana'u 'i ruŋa i a Ietū.
50001015	Ko 'ite 'ana e au e ai rō 'ana te nu'u haka 'ite o ruŋa i a Ietū he mākota 'e he haŋa mo ai 'ata hau rō atu rāua ki a au, 'e e ai tako'a rō 'ā te nu'u haka 'ite o ruŋa hai mana'u riva-riva.
50001016	Te nu'u nei e haka 'ite ena o ruŋa i a Ietū Kiritō he haŋa mai ki a au 'e he 'ite: o te 'Atua a au i ma'u mai ki roto nei mo kī i te parauti'a o ruŋa i tā'ana roŋo.
50001017	Tū nu'u mākota ena ta'e hai māhatu e haka 'ite ena o ruŋa i a Ietū, hai haŋa mo ai ko rāua te ra'e 'e mo haka 'ati i a au hora nei ō'oku 'i roto i te hare ma'u'aurī.
50001018	Nōatu. Mo ai he parauti'a te rāua me'e hāpī, ko te koa iŋa 'ana a au, ka ai hai māhatu 'o ta'e hai māhatu e hāpī ena. Te me'e hauha'a, pa'i, ko te haka 'ite ko te oho iŋa 'ana o ruŋa i a Ietū. 'E, koa ri'a-ri'a au
50001019	'i te 'ite ō'oku: māuru-uru ki te kōrua pure 'e ki te hā'ū'ū o te ⌊Vārua Maitai⌋ va'ai mai e Ietū Kiritō te me'e ta'ato'a topa mai ki a au mo tō'oku riva-riva.
50001020	Tā'aku me'e hope'a o te haŋa he ta'e aŋa ō'oku e tahi me'e 'o ha'amā a au 'i mu'a i a Ietū, 'e he vānaŋa he oho ō'oku o ruŋa i a ia hai pūai, pa he me'e nei e aŋa atu ena ki 'aŋarīnā, ki take'a ai e te nu'u i te nui-nui o Ietū hai me'e ta'ato'a aŋa 'e kī e au, 'o, ana haŋa te 'Atua, hai mate iŋa ō'oku.
50001021	A au e ora nei mo tāvini 'e mo ha'amuri mau nō ki a Ietū. 'E mo mate ō'oku, ko 'ata tano 'ā; he ai, pa'i, a au 'i muri i a ia.
50001022	'E mo ora mo oho nō ō'oku, he 'ata ai ia tō'oku hora mo aŋa i tā'ana aŋa. Te me'e nō, kai 'ite a au he aha te me'e ka topa mai ena ki a au 'i te hora nei.
50001023	E tātake rō 'ana, pa'i, tō'oku mana'u o ruŋa i te ŋā me'e nei ararua. E haŋa rō 'ana, pa'i, a au mo mate mo iri ō'oku ki muri i a Ietū, he me'e 'ata riva-riva mō'oku.
50001024	'E, ka ai atu pē ira, te me'e riva-riva mo kōrua he ora he oho nō atu ō'oku.
50001025	'I te aŋi-aŋi ō'oku kai oti 'ā tā'aku aŋa 'i roto i a kōrua, he 'ite e au 'ina kai tano 'ā tō'oku hora mo mate, 'e he noho atu a au mo hā'ū'ū mo 'ata haka pūai i te kōrua haka moe iŋa i te mana'u 'i ruŋa i a Ietū ki 'ata koa ai kōrua.
50001026	Pē ira he tu'u haka 'ou atu a au ki muri i a kōrua, 'e he 'ata ha'amuri kōrua ki a Ietū 'o te hā'ū'ū mai mo hoki haka 'ou atu ki a kōrua ena.
50001027	E te taina, te me'e haŋa: e u'i e haka tano te kōrua noho iŋa ki te roŋo riva-riva o te 'Atua. Te me'e haŋa nō, pa'i, 'ā'aku mo 'ite mai o ruŋa i a kōrua, ka oho atu 'o ka ta'e oho atu a au: nā kōrua e haka pūai mai ena e tahi nō mana'u 'i te haka 'ite iŋa i te roŋo riva-riva o ruŋa i a Ietū
50001028	ta'e hai ri'a-ri'a, ka ai atu e ai rō 'ā te nu'u 'ina he haŋa ki te kōrua aŋa. 'E 'i te ta'e ri'a-ri'a o kōrua, ka aŋi-aŋi ena e rā nu'u: te hope'a o te rāua ara he ūtu'a, 'e ka aŋi-aŋi ena e kōrua: he va'ai atu i te ora 'āpī 'ina he hope'a ra'a. 'E te ŋā me'e nei ararua o te 'Atua.
50001029	Te 'Atua, pa'i, hai riva rahi ō'ona, ko va'ai mai 'ana ki a tātou i te me'e ta'e va'ai ki te ta'ato'a: te me'e ena he haka moe i te mana'u 'i ruŋa i a Ietū, 'e pē ira 'ā te me'e ena he 'amo i te 'ati topa mai ki a tātou ki te nu'u 'ā'ana,
50001030	he 'ati nā e kōrua e 'amo mai ena 'o te haka 'ite i te roŋo riva-riva o ruŋa i a Ietū 'i mu'a o te nu'u e riri rō 'ana mo te vānaŋa o te 'Atua. A kōrua, pa'i, he mata'ite pē hē a au i 'amo ai 'i rā 'ati 'i mu'a 'ā, 'e ko 'ite 'ana ko te 'amo iŋa 'ana a au 'ātā ki 'aŋarīnā.
50002001	E te taina, mo ai e pūai rō 'ā a kōrua 'o te ai o kōrua 'a Ietū Kiritō, mo ai e ŋaro'a rō 'ana e kōrua i te ora 'o te haŋa atu ō'ona ki a kōrua, mo ai e koa rō 'ana a kōrua 'o te ai o te ⌊Vārua Maitai⌋ 'i roto i a kōrua, 'e mo ai he nu'u māhatu 'aroha kōrua,
50002002	e haŋa ia kōrua 'i roto i a kōrua 'ā, e noho kōrua 'i roto i te haumārū, 'e e ai te kōrua mana'u e tahi mau nō, ki koa mau rō ai a au mo kōrua.
50002003	'Ina kōrua ko aŋa e tahi aŋa mo haka tu'u pē nei ē: 'auē 'ō kōrua ē. Ana aŋa kōrua e tahi me'e, e aŋa hai haumārū 'e hai mana'u pē nei ē: i hau rō atu te tētahi nu'u ki a kōrua.
50002004	'E 'ina ko kimi i te riva-riva mo kōrua mau nō; e u'i tako'a i te riva-riva mo te rua.
50002005	E tu'u te kōrua mana'u pa he mana'u iŋa o Ietū
50002006	pē nei ē: Ka ai atu a ia he 'Atua, i haŋa nō mo haka rē i rā tōro'a
50002007	mo haka riro i a ia he taŋata, 'e mo tu'u mai ō'ona pa he tāvini. 'E, 'i tō'ona ha'ere iŋa pa he taŋata,
50002008	te me'e i aŋa he ha'atura ki te 'Atua 'ātā ki te roa he ha'ati'a i a ia mo mate, 'e 'ātā mo mate 'i ruŋa i te tātaurō, he ūtu'a mo te nu'u taparahi-ta'ata.
50002009	'O ira te 'Atua i va'ai ai ki a Ietū i te tōro'a hope'a o te nui-nui, 'e i te parau o te me'e ta'ato'a,
50002010	ki tū-turi 'e ki ha'amuri tahi ai ki a Ietū te me'e ta'ato'a 'i te raŋi, 'i ruŋa i te henua 'e 'i te pō'auahi,
50002011	ki kī ai te ŋā me'e ta'ato'a nei pē nei ē: he parauti'a mau 'ā a Ietū Kiritō he Pū'oko Haka Tere o te me'e ta'ato'a. Pē ira ka ha'ahana-hana tahi ena ki te 'Atua Matu'a.
50002012	E te taina, hora era ō'oku 'i muri i a kōrua, he ha'atura nō te kōrua aŋa ki te 'Atua. 'E, hora nei, 'ina a au o muri o kōrua, e 'ata haka pūai te kōrua ha'atura iŋa ki a ia mo aŋa mo oho nō o kōrua, hai mo'a, i te me'e tano aŋa e te nu'u e'a mai roto i te ūtu'a o te hara.
50002013	O te 'Atua, pa'i, te haka poreko 'i roto i a kōrua i te haŋa mo ha'atura ki a ia 'e te va'ai atu i te pūai mo aŋa o kōrua i te me'e mo koa ō'ona.
50002014	Te me'e ta'ato'a aŋa e kōrua, ana aŋa 'ina ko tātake 'e 'ina ko hēŋu'i-ŋu'i,
50002015	'o ai te kōrua hape 'e te kōrua me'e ta'e tano mo tuhi atu e te taŋata. 'I roto i te nu'u ha'avare 'e taparahi-ta'ata o te ao nei e riro kōrua he ŋā poki o te 'Atua 'ina e tahi hape. E mā'eha kōrua 'i roto i a rāua pa he hetu'u pura 'i roto i te pōhāhā
50002016	koia ko haka 'ite ko oho i te vānaŋa o te 'Atua ki a rāua, vānaŋa va'ai i te ora 'āpī 'ina he hope'a ra'a. Mo aŋa o kōrua pē ira, he koa a au mo kōrua 'i te hora o Ietū ka hoki mai ena 'o te 'ite ō'oku pē nei ē: tā'aku aŋa aŋa atu 'i roto i a kōrua kai māu'a.
50002017	Pa he tūtia va'ai e kōrua ki te 'Atua mo koa ō'ona te 'ati e 'amo ena e kōrua 'o te ⌊haka moe i te mana'u⌋ 'i ruŋa i a Ietū 'e 'o te aŋa o kōrua ki a ia. 'E mo haŋa o te 'Atua mo 'āmui i tō'oku mate ki te tūtia va'ai e kōrua ki a ia, pa he huri iŋa i te manu tūtia hai vino, e koa nō a au, pa he koa iŋa nei ō'oku mo kōrua.
50002018	Pē ira tako'a kōrua: ana topa mai i te me'e nei, e koa kōrua mō'oku.
50002019	Ana haŋa a Ietū, e ko roa he uŋa atu a au i a Timoteo, 'e, ka hoki mai ena a ia mai i a kōrua, he koa a au 'i te parau 'āpī ka ma'u mai ena o ruŋa i a kōrua.
50002020	O roto o tō'oku hokorua ko ia mau nō te kope mana'u pē au, haŋa hai māhatu mo riva-riva o kōrua.
50002021	Te tētahi te me'e mana'u ra'e he riva-riva o rāua, ta'e 'ō he aha te me'e haŋa 'a Ietū.
50002022	Ko 'ite 'ana, ho'i, kōrua pē hē te huru o Timoteo 'e pē hē a ia i hā'ū'ū i oho mai ai mo haka 'ite i te ⌊roŋo riva-riva o te 'Atua⌋. E hā'ū'ū mai nei pa he poki mau 'ana 'ā'aku.
50002023	'O ira, ki 'ite a au he aha te me'e ka topa mai ena, ka uŋa iho atu ena e au,
50002024	ka ai atu te parauti'a, 'ī a au e haka noho rō 'ā i tō'oku mana'u 'i ruŋa i te 'Atua pē nei ē: e ko roa he oho tako'a atu a au ki a kōrua ena.
50002025	'Ī a au e mana'u tako'a 'ā mo uŋa atu i te tātou taina ko Epafororito, kope uŋa mai era e kōrua mo hā'ū'ū mai ki a au. A ia he hokorua aŋa ō'oku 'e pa he va'ehau haka 'ou e tahi o te ⌊Kiritō⌋.
50002026	A Epafororito e koromaki rō 'ana ki a kōrua ta'ato'a. 'Ī e mana'u rahi atu ena 'i te 'ite o kōrua pē nei ē: i māui-ui rō a ia.
50002027	'E he aŋi mau 'ā i māui-ui rō, 'ātā i oho rō mo mate. 'E, te 'Atua i haka 'aroha rō i a ia 'e i a au tako'a, 'o 'ata rahi rō te māui-ui 'i roto i tō'oku māhatu.
50002028	'Ī a au he haka ke'o-ke'o he haka uŋa atu mo koa o kōrua 'o te take'a haka 'ou i a ia, 'e pē ira e ko mana'u rahi haka 'ou atu a au.
50002029	Ka tu'u atu ena a ia, e to'o kōrua hai māhatu, pa he taina haka moe i te mana'u 'i ruŋa i a Ietū. Te nu'u pē ia e mo'a e kōrua.
50002030	A Epafororito, pa'i, i va'ai rō i a ia ki te mate mo aŋa ki a Ietū. Te parauti'a, i oho rō mo mate 'i te hā'ū'ū mai i a au 'i te aŋa 'ina e ko rava'a e kōrua mo aŋa he kore o kōrua o muri i a au.
50003001	Te me'e hope'a, e te taina ē, e koa 'o te ai o kōrua 'a Ietū Kiritō. Te kī te oho nō atu i te me'e ko kī atu era 'ana e au ta'e he 'ati mō'oku; ko 'ite 'ana, pa'i, e au he me'e mo hā'ū'ū atu i a kōrua.
50003002	E hāpa'o kōrua e te nu'u kī: mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a e hore te kiri o te kinoŋa. Te nu'u ena pa he paiheŋa taehae haŋa mo aŋa atu i te me'e ta'e tano.
50003003	Pē nei e mana'u ena: a rāua he nu'u o te 'Atua 'o te hore i te kiri o te kinoŋa. 'E ki te mata o te 'Atua, te nu'u parauti'a hore i te kiri o te kinoŋa, te aura'a, te nu'u parauti'a 'ā'ana, ko tātou, he nu'u koa 'o te ai 'a Ietū Kiritō 'e he nu'u ha'amuri ki a ia hai pūai o te ⌊Vārua Maitai⌋. Ko 'ite 'ana, pa'i, e tātou ta'e hai hore i te kiri o te kinoŋa 'e hai haka tano ki te tētahi atu haka tere iŋa ana tano te taŋata ki te mata o te 'Atua.
50003004	'Āhani te taŋata e tano rō 'ana ki te mata o te 'Atua hai ŋā me'e ena, ko au ia te kope ra'e mo tano ki tō'ona mata.
50003005	He ⌊hūrio⌋, pa'i, a au 'e e va'u mahana o tō'oku poreko i hore ai i te kiri o tō'oku hua tano ki te mātou haka tere iŋa. 'E, tako'a, he hakaara a au o ⌊Mēhāmina⌋, poki o te mātou tupuna ko Hākovo, kī tako'a ko ⌊Itaraera⌋. Te kī 'ā'aku: he ⌊'evereo⌋ a au, poki o te nu'u 'evereo. 'E, 'i ra'e ki te haka moe ō'oku i te mana'u 'i ruŋa i a Ietū, he ⌊fariseo⌋ a au, taŋata 'ata ha'atura ki te ⌊haka tere iŋa o te 'Atua haka pāpa'i ki a Mōtē⌋
50003006	ki te roa, 'ina e tahi nu'u mo kī e hape rō 'ana a au, 'e 'ātā he kimi nō tā'aku aŋa i te nu'u ⌊haka moe i te mana'u⌋ 'i ruŋa i a Ietū mo tōtōā.
50003007	Te me'e ta'ato'a ena, me'e mana'u era e au e hauha'a rō 'ā mo tano ō'oku ki te mata o te 'Atua, hora nei, 'o te ai ō'oku 'a Ietū Kiritō, e 'ite nei a au me'e hauha'a-'ore.
50003008	'E ta'e nō pē ira. Mō'oku, 'ina e tahi me'e mo hāhine ki te me'e ena he māhani ki a Ietū Kiritō, Pū'oko Haka Tere ō'oku. Ko hoa tahi 'ana e au i rā ŋā me'e mo koa ō'ona; mō'oku, pa'i, rā ŋā me'e ta'ato'a he tūta'e nō atu e tahi o te ao nei. Tā'aku me'e haŋa nō ko ia
50003009	'e he ai ō'oku 'ā'ana. Hai ia, pa'i, a au e tano nei ki te mata o te 'Atua, ta'e 'ō hai ha'atura ki te ⌊haka tere iŋa 'a Mōtē⌋. He haka moe ō'oku i te mana'u 'i ruŋa i a Ietū i kī ai e te 'Atua e tano rō 'ana a au ki tō'ona mata.
50003010	'E hora nei, tā'aku me'e haŋa he māhani riva-riva he oho ō'oku i te ⌊Kiritō⌋ 'e he ŋaro'a 'i roto i a au tō'ona aŋa iŋa mai hai pūai, pa he aŋa iŋa era o te 'Atua hai pūai hora haka ora era i a Ietū mai te mate. 'E, tako'a, he 'ite ō'oku mo ha'aoroma'i, pē ia, i te 'ati mo aŋa i te me'e haŋa o te 'Atua, 'e 'ātā mo mate 'o te ai ō'oku 'a Ietū Kiritō, ana haŋa te 'Atua.
50003011	Te tumu e haŋa nei a au ki te ŋā me'e nei: mo haka ora i a au e te 'Atua mai te mate pe mu'a ka oho ena.
50003012	'Ina a au he kī: ko tu'u 'ana 'ō a au ki te roa hope'a: he taŋata 'ina e tahi hape pē Ietū. Te me'e nō 'ā'aku mo kī atu: 'ī a au e aŋa e oho nō 'ā mo tu'u pē ia; hora ha'ata'a era, pa'i, i a au mā'ana, he me'e ena te me'e haŋa mō'oku.
50003013	E te taina, 'ina a au he kī: ko rava'a mau 'ana 'ō e au i rā roa. Tā'aku me'e aŋa he haka rehu atu i te me'e o tu'a, 'e he aŋa he oho i te me'e haŋa e te 'Atua mo aŋa e au,
50003014	mo tu'u ki te roa hope'a 'e mo rava'a e au i te me'e mo va'ai mai e te 'Atua 'i te raŋi 'o te ai ō'oku 'a Ietū Kiritō, pa he kope 'ā'ati e tahuti ena mo rava'a i te me'e mo haka koa i a ia ka tu'u ena ki te roa hope'a.
50003015	Pē nei a tātou, te nu'u mana'u pa'ari o ruŋa i te me'e o te 'Atua, ana mana'u. 'E mo ai tā'ue e mana'u kē rō 'ana kōrua o ruŋa i te ŋā me'e nei, he haka aŋi-aŋi atu e te 'Atua he aha te me'e tano.
50003016	Te me'e haŋa nō: he riro o te tātou noho iŋa noho iŋa tano ki te me'e ko haka aŋi-aŋi mai era 'ā e ia.
50003017	E te taina, e haka tano te kōrua noho iŋa pa he noho iŋa ō'oku 'e o te nu'u te rāua noho iŋa pa he noho iŋa take'a e kōrua 'i ruŋa i a au.
50003018	Ko kī atu era 'ā e au 'e hai taŋi ka kī haka 'ou atu ena: nu'u rahi te nu'u kī: 'a Ietū a rāua, 'e te parauti'a mau, e riri rō 'ana mō'ona. O te rāua noho iŋa ta'e tano, pa'i, te haka take'a mai pē nei ē: te mate era o Ietū 'i ruŋa i te tātaurō 'ina e tahi hauha'a mo rāua.
50003019	Te me'e hope'a ka topa era ki te nu'u era he ūtu'a o te 'Atua. He me'e pohe nō o te hakari te rāua 'atua. Te me'e ha'amā he me'e te'o-te'o e tahi o rāua, 'e te rāua mana'u 'i ruŋa i te me'e o te ao mau nō nei.
50003020	'E a tātou, te nu'u haka moe i te mana'u 'i ruŋa i a Ietū, o te raŋi; 'e e tiaki 'ana ki te topa iŋa mai o Ietū Kiritō, Pū'oko Haka Tere o tātou, he kope haka e'a i te taŋata mai roto i te ūtu'a o te hara 'e va'ai i te ora 'āpī 'ina he hope'a ra'a,
50003021	'e he kope haka riro i te hakari mate nei o tātou pa he hakari era 'ā ō'ona, hakari pūai 'ina e ko mate; i a ia, pa'i, te pūai mo aŋa i te me'e ta'ato'a.
50004001	'O ira, e te taina ē, e u'i e haka noho e oho te kōrua mana'u 'i ruŋa i a Ietū. E mana'u rahi rō atu 'ana a au ki a kōrua, e haŋa rahi rō atu 'ā, 'e hai kōrua a au e koa nei.
50004002	He ani atu a au ki a kōrua, e 'Evoria ē, 'e e Tinitike ē: ka haka kore te riri o roto i a kōrua; a kōrua, pa'i, he taina haka moe i te mana'u o ruŋa i a Ietū.
50004003	'E a koe, e te hokorua aŋa ō'oku ē: e hā'ū'ū ki te ŋā taina ena. A rāua ananake ko kuā Keremente 'e tētahi atu nu'u i aŋa tako'a rō 'i muri i a au 'i te aŋa he haka 'ite he oho i te ⌊roŋo riva-riva o ruŋa i a Ietū⌋. Te rāua 'īŋoa nā 'i ruŋa i te puka o te 'Atua, puka 'i ruŋa e pāpa'i ena te 'īŋoa o te nu'u rava'a i te ora 'āpī 'ina he hope'a ra'a.
50004004	E koa e oho nō kōrua 'o te ai o kōrua 'a Ietū Kiritō. 'Ī a au he kī haka 'ou atu: ¡E koa kōrua!
50004005	E 'ite e te nu'u ta'ato'a: nu'u riva kōrua. Te hoki iŋa mai, pa'i, o Ietū ko hāhine 'ana.
50004006	'Ina ko mana'u rahi ki te me'e topa atu 'i ruŋa i a kōrua. E pure ki te 'Atua, e ani ki a ia mo hā'ū'ū atu, 'e 'ina ko rehu mo māuru-uru.
50004007	Mo aŋa o kōrua i te me'e ena, he va'ai atu e te 'Atua i te haumārū 'ina e ko aŋi-aŋi e te mana'u taŋata, 'e mo nā haumārū e hāpa'o i te kōrua māhatu 'e i te kōrua mana'u 'o te ai o kōrua 'a Ietū Kiritō.
50004008	'E tā'aku vānaŋa hope'a mo kōrua, e te taina ē: e mana'u ki te me'e parauti'a, ki te me'e ta'ato'a tano mo mo'a, ki te me'e tano ki te mata o te 'Atua, ki te me'e 'ina he hara, ki te me'e nehe-nehe, ki te ta'ato'a me'e riva-riva. Te kī: e mana'u ki te me'e ta'ato'a tī-tika 'e tano mo ha'ahana-hana.
50004009	E aŋa tahi kōrua i te me'e hāpī atu e au, he me'e ŋaro'a 'e take'a era kōrua mai i a au. Pē ira he hokorua atu e te 'Atua va'ai mai i te haumārū.
50004010	Ko koa 'ana 'e ko māuru-uru 'ana a au ki te 'Atua 'o te haka take'a haka 'ou mai o kōrua, 'i te hora nei, i te kōrua mana'u iŋa mai ki a au hai haka ma'u mai o kōrua hai moni. Ko 'ite 'ana e au he mana'u nō te aŋa o kōrua mo hā'ū'ū mai. Te me'e nō, he rava'a iho e kōrua i te rāve'a pē hē ana haka ma'u mai i te kōrua hā'ū'ū.
50004011	Ta'e he hape o tā'aku me'e e kī atu ena a au i te me'e nei. A au, pa'i, ko 'ite 'ana mo koa i te me'e nō era 'ā'aku i ai.
50004012	E 'ite rō 'ā a au pē hē te noho iŋa 'i roto i te oŋe 'e pē hē te noho iŋa 'i roto i te mau. 'E e 'ite tako'a rō 'ana a au mo koa ka ai atu e mākona rō 'ā 'o e maruaki rō 'ana, e ai rō 'ā 'o e ta'e ai rō 'ā tā'aku me'e.
50004013	Me'e nō era mo topa mai, e 'ite nō e au mo ma'u, māuru-uru ki a Ietū Kiritō, kope haka pūai mai i a au.
50004014	'E, ka ai atu pē ira, he māuru-uru atu a au i hā'ū'ū mai ai kōrua 'i tō'oku 'ati.
50004015	Ko 'ite 'ana a kōrua, e te taina o Fīripo ē, hora oho era ō'oku mai Mātērōnia mo haka 'ite mo oho i te roŋo riva-riva o ruŋa i a Ietū, hora e haka moe iho 'ana kōrua i te mana'u 'i ruŋa i a ia, ko kōrua mau nō te nu'u i hā'ū'ū mai hai moni.
50004016	'Ātā 'i te hora era ō'oku 'i Tētārōnika, ta'e nō e tahi haka ma'u iŋa mai o kōrua hai moni.
50004017	Te me'e nei e au e kī atu ena ta'e 'ō he haŋa ō'oku mo hā'ū'ū mai; tō'oku haŋa mo 'ata ha'amaitai atu e te 'Atua 'o te hā'ū'ū mai o kōrua i a au.
50004018	He haka 'ite atu a au: te me'e ta'ato'a haka ma'u mai era e kōrua ki a Epafororito ko tu'u mai 'ana; rahi ri'a-ri'a 'e 'ina he me'e hape toe 'ā'aku. Te me'e nei pa he tūtia 'eo va'ai ki te 'Atua, 'e he me'e koa 'ā'ana.
50004019	'E mo te 'Atua, ki a ia a au e tāvini nei, e va'ai atu i te me'e ta'ato'a hape o kōrua mai te hauha'a ta'e pau 'ā'ana 'o te ai o kōrua 'a Ietū Kiritō.
50004020	Ki ha'ahana-hana tahi tātou ki te 'Atua, he Matu'a o tātou, 'ātā ki te hope'a ra'a. ⌊'Āmene⌋.
50004021	E 'aroha atu kōrua ki te nu'u ta'ato'a ⌊haka moe i te mana'u⌋ 'i ruŋa i a Ietū. Te ŋā taina nei o muri i a au 'ī e 'aroha atu ena ki a kōrua.
50004022	'Ī e 'aroha tako'a atu ena te taina ta'ato'a haka moe i te mana'u 'i ruŋa i a Ietū o nei. 'E te nu'u o nei aŋa ki te 'ariki rōmano, ko rāua te me'e 'ata 'aroha atu ki a kōrua.
50004023	Ka ai 'i ruŋa i a kōrua ta'ato'a te riva rahi o Ietū Kiritō, he Pū'oko Haka Tere o tātou.
51001001	A au, a Pauro, ⌊'āpōtoro⌋ 'a Ietū Kiritō hai haŋa o te 'Atua, 'e te tātou taina ko Timoteo,
51001002	he 'aroha atu ki a kōrua ki te nu'u ta'ato'a ha'ata'a e te 'Atua mā'ana o Kōrosa, taina ⌊haka moe i te mana'u⌋ 'i ruŋa i a Ietū ta'e haka rē i a ia ki te hora hope'a. Ka ai 'i ruŋa i a kōrua te riva rahi 'e te haumārū o te 'Atua, Matu'a o tātou.
51001003	E pure nei a mātou, te nu'u taina o nei, mo kōrua, e māuru-uru rō 'ana ki te 'Atua, Matu'a o te tātou Pū'oko Haka Tere ko Ietū Kiritō.
51001004	Ko ŋaro'a 'ana, pa'i, e mātou pē nei ē: e haka moe rō 'ana kōrua i te mana'u 'i ruŋa i a Ietū, 'e e haŋa rō 'ana kōrua ki te nu'u ta'ato'a ha'ata'a e te 'Atua mā'ana,
51001005	'o te ai e tiaki tako'a rō 'ana kōrua ki te me'e hōrea mai e ia mo tātou 'i te raŋi. A kōrua ko ŋaro'a era 'ana o ruŋa i te me'e nei hora haka 'ite atu era i te roŋo parauti'a o te 'Atua
51001006	tu'u atu era ki a kōrua. Te roŋo riva-riva nei o ruŋa i a Ietū nā ko 'ite ko oho 'ana 'i te kona ta'ato'a o te ao koia ko te haka 'āpī ko te oho i te noho iŋa o te nu'u haka moe i te mana'u 'i ruŋa i a ia, pa he me'e topa atu ki a kōrua hora aŋi-aŋi era he parauti'a mau 'ā te vānaŋa ŋaro'a e kōrua o ruŋa i te riva rahi o te 'Atua mo te taŋata.
51001007	Te me'e ena 'a Epafara, kope haŋa rahi o mātou aŋa tako'a ki te 'Atua, i hāpī atu. A ia he tāvini parauti'a 'a Ietū Kiritō.
51001008	'Ā'ana i ma'u mai i te parau 'āpī o ruŋa i a kōrua 'e o ruŋa i te kōrua haŋa haka poreko e te ⌊Vārua Maitai⌋ 'i roto i a kōrua mo te nu'u ta'ato'a ha'ata'a e te 'Atua mā'ana.
51001009	'O ira, mai te hora 'ite era o mātou o ruŋa i a kōrua, e pure e oho nō nei ki te 'Atua mo va'ai atu e ia, hai Vārua Maitai, i te 'ite 'e i te mārama-rama mo aŋi-aŋi riva-riva i tā'ana me'e haŋa mo aŋa e kōrua.
51001010	Pē ira te kōrua noho iŋa ka ai ena noho iŋa tano o te nu'u 'a Ietū Kiritō, 'e ka aŋa ka oho mau nō ena kōrua i te me'e mo koa ō'ona 'e i te me'e riva-riva mo hā'ū'ū ki te rua. 'E pē ira tako'a ka 'ata māhani ka oho ena kōrua i te 'Atua.
51001011	'I roto i te mātou pure e no-no'i rō 'ana a mātou ki te 'Atua mo haka haŋu atu i a kōrua hai pūai nui-nui ō'ona. Pē ira he 'ite kōrua mo 'amo hai pūai, hai haumārū 'e hai koa i te 'ati ta'ato'a nō era mo topa atu 'i ruŋa i a kōrua
51001012	koia ko māuru-uru ki te 'Atua Matu'a 'o te haka riro atu i a kōrua he nu'u tano mo rava'a tako'a i te me'e hōrea era e ia mo te nu'u ha'ata'a mā'ana, he nu'u o tō'ona haka tere iŋa, haka tere iŋa o te mā'eha.
51001013	O te 'Atua, pa'i, i haka e'a i a tātou mai te rima o te kope te haka tere iŋa 'i roto i te pōhāhā, 'e he haka noho i a tātou 'i roto i te haka tere iŋa o tā'ana Poki haŋa rahi ko Ietū Kiritō,
51001014	kope hai toto tehe era ō'ona 'i ruŋa i te tātaurō i 'auhau ai i te tātou hara mo haka e'a i a tātou mai roto i te pōhāhā 'e mo haka rehu e te 'Atua i te tātou hara.
51001015	O te ⌊Kiritō⌋ te haka 'ite mai i te huru o te 'Atua, kope 'ina he take'a e tātou. Te Kiritō ko ai era 'ana 'i ra'e ki te aŋa i te ao, 'e i hau rō atu ki te me'e ta'ato'a aŋa e te 'Atua.
51001016	O te 'Atua i haka aŋa ki te Kiritō i te me'e ta'ato'a e ai ena: te me'e 'i ruŋa i te raŋi 'e te me'e 'i ruŋa i te henua, te me'e take'a 'e te me'e ta'e take'a koia ko te rāua pū'oko haka tere ta'ato'a. Te me'e ta'ato'a i aŋa ai e te 'Atua hai ia 'e mā'ana.
51001017	Ko ai era 'ana te Kiritō ki te me'e ta'ato'a, 'e hai ia e noho tahi ena 'i tō'ona kona.
51001018	A ia he Pū'oko Haka Tere o tātou o te nu'u ta'ato'a haka moe i te mana'u 'i ruŋa i a ia, 'e a tātou pa he hakari ō'ona. Mā'ana e haka tika mai, pa he pū'oko e haka tika ena i tō'ona hakari. 'E a ia tako'a he kope ra'e i haka ora e te 'Atua mai te mate, ki ai ai ko ia te ra'e 'i te me'e ta'ato'a.
51001019	I a Ietū Kiritō te huru 'e te pūai ta'ato'a o te 'Atua; pē ira i haŋa ai e te 'Atua.
51001020	'E hai Ietū, hai toto tehe era ō'ona 'i ruŋa i te tātaurō, te 'Atua i haka riva-riva haka 'ou ai ki a ia i te me'e ta'ato'a o te ao 'e o ruŋa i te raŋi 'ava-'ava mai i a ia 'i te hara.
51001021	E te taina, 'i mu'a 'ā e 'ava-'ava rō 'ana a kōrua mai te 'Atua, 'e hai me'e ta'e tano aŋa e kōrua, e take'a era e hārui rō 'ana a kōrua i a ia hai tua'ivi.
51001022	'E hora nei, te 'Atua ko haka riva-riva haka 'ou 'ana i a kōrua ki a ia hai mate iŋa era o Ietū Kiritō pa he taŋata. Te me'e nei i aŋa ai ki tu'u ai a kōrua ki mu'a o te 'Atua e ma'itaki rō 'ā 'ina e tahi hara, 'e 'ina e tahi hape mo tuhi atu.
51001023	Te me'e nō, e haka hio-hio e oho te kōrua mana'u 'i ruŋa i a Ietū 'e e tiaki e oho ki te me'e ta'ato'a hōrea e te 'Atua mo te nu'u 'ā'ana, me'e i 'ite e kōrua 'i te hora ŋaro'a era i te ⌊roŋo riva-riva o ruŋa i a Ietū⌋, roŋo haka 'ite oho a te kona ta'ato'a o te ao, 'e roŋo hā'ū'ū e au, e Pauro, mo haka 'ite.
51001024	E koa rō 'ana a au 'i te me'e era ko 'ite 'ana e au: te 'ati nei e 'amo atu ena mo te kōrua riva-riva. Ko va'ai tahi 'ana, pa'i, a au i a au mo 'amo i te 'ati ta'ato'a haŋa e te Kiritō mo 'amo e au, mo te riva-riva o te nu'u ta'ato'a haka moe i te mana'u 'i ruŋa i a ia.
51001025	Ko haka riro 'ana, pa'i, a au i a au he tāvini o te nu'u nei 'i te hora va'ai mai e te 'Atua i te aŋa he haka 'ite tahi i tā'ana roŋo ki a kōrua ki te nu'u ta'e hūrio.
51001026	Nei roŋo he parauti'a ta'e haka 'ite era e te 'Atua 'i mu'a 'ā ki te taŋata 'e, hora nei, nā ko haka 'ite mai 'ana ki a tātou ki tā'ana nu'u,
51001027	nu'u ki a rāua te 'Atua i haŋa ai mo haka 'ite pē nei ē: te hauha'a ta'ato'a o rā parauti'a mo te nu'u ta'e hūrio tako'a. 'E rā parauti'a ko te me'e nei: a Ietū Kiritō e noho tako'a rō 'ana, hai Vārua Maitai, 'i roto i a kōrua i te nu'u ta'e hūrio. 'E hai noho atu ō'ona 'i roto i a kōrua he 'ite kōrua pē nei ē: pe mu'a ka oho ena a kōrua tako'a 'i roto i tō'ona nui-nui, te aura'a: i a kōrua tako'a tō'ona huru riva.
51001028	'I te kona ta'ato'a, e hāpī e oho nei mātou o ruŋa i a Ietū Kiritō, 'e hai mārama-rama va'ai mai e te 'Atua, e hatu e hāpī nei ki te nu'u mo haka moe i te rāua mana'u 'i ruŋa i a Ietū. Te me'e haŋa, pa'i, o mātou he ma'u i te nu'u ta'ato'a 'a Ietū Kiritō ki mu'a o te 'Atua ko pa'ari 'ana 'i te me'e o te 'Atua 'e 'ina e tahi hape.
51001029	Mo te me'e nei a au e aŋa nei hai haŋu 'e hai pūai va'ai mai e Ietū.
51002001	E haŋa rō 'ana a au mo 'ite o kōrua: 'ī a au e aŋa e oho nō 'ā mo kōrua mo te taina o Kōrosa, mo te nu'u ⌊haka moe i te mana'u⌋ 'i ruŋa i a Ietū o Rāōrītea, 'e mo te nu'u ta'ato'a pē kōrua kai take'a 'ana i a au.
51002002	Tā'aku me'e haŋa: he pūai o te kōrua mana'u 'i ruŋa i te 'Atua, he pūai he oho te kōrua haŋa 'i roto i a kōrua, mo ai e tahi mau nō mana'u, 'e he ŋaro'a e kōrua i te koa 'e i te ora o te nu'u aŋi-aŋi riva-riva o ruŋa i te parauti'a ta'e haka 'ite e te 'Atua 'i mu'a 'ā, 'e nei parauti'a ko Ietū Kiritō.
51002003	Mā'ana mau nō e hā'ū'ū mai mo aŋi-aŋi riva-riva i te roŋo nui-nui nei.
51002004	E kī atu ena a au i te me'e nei 'o reo-reo atu kōrua e te nu'u hai vānaŋa nehe-nehe.
51002005	'E, ka ta'e ai atu a au 'i muri i a kōrua, he mana'u nō atu tā'aku aŋa 'e e koa rō 'ā a au 'o te ai o kōrua e tahi mau nō mana'u 'e 'o te haka hio-hio i te kōrua mana'u 'i ruŋa i a Ietū.
51002006	A kōrua ko to'o 'ana i a Ietū Kiritō mo Pū'oko Haka Tere o kōrua. 'O ira, e haka tere kōrua pa he nu'u 'ā'ana.
51002007	Pa he me'e hāpī atu ki a kōrua, e 'ata hāpī e oho kōrua o ruŋa i a Ietū koia ko ha'atura ki a ia, mo 'ata hio-hio o te kōrua mana'u 'i ruŋa i a ia, pa he hio-hio iŋa ena o te tumu 'i te aka e nui-nui e oho ena a raro. 'E e māuru-uru e oho kōrua ki te 'Atua 'i tō'ona riva rahi mo kōrua.
51002008	E u'i kōrua e te nu'u 'o reo-reo atu hai hāpī ta'e parauti'a, he haka tere iŋa poreko mai te mana'u taŋata nō, 'o he me'e haka mana'u e te tātane haka tere i te ao nei. Te hāpī nei ta'e 'a Ietū Kiritō.
51002009	Te huru 'e te pūai ta'ato'a, pa'i, o te 'Atua i a Ietū Kiritō, ka ai atu tō'ona hakari hakari taŋata.
51002010	'E, 'o te ai o kōrua 'ā'ana, ko ai tahi 'ana i a kōrua te me'e mo tano o kōrua 'e o te kōrua noho iŋa ki te mata o te 'Atua. A Ietū Kiritō, pa'i, he Pū'oko Haka Tere o te me'e ta'ato'a, 'ātā o te ŋā kope ena 'ina he take'a mai haka tere i te ao nei.
51002011	'E a kōrua, ka ai atu ta'e he hūrio, ko tāpa'o 'ana i a kōrua e te 'Atua pa he nu'u 'ā'ana. 'E te tāpa'o nei ta'e pa he tāpa'o o te ⌊hūrio⌋ 'i ruŋa i te hakari, he hore i te kiri o te kinoŋa, he tāpa'o aŋa e te 'Atua 'i roto i te kōrua māhatu. Pē nei te aura'a: i haka moe era kōrua i te mana'u 'i ruŋa i a Ietū, he haka kore e te 'Atua mai ruŋa i a kōrua i te pūai o te me'e ta'e tano pohe e te hakari.
51002012	'E, i ⌊papatito⌋ era, e tu'u rō 'ā pa he me'e: ko mate 'ā, ko tanu 'ā, 'e ko ora haka 'ou 'ā kōrua mai te mate 'i muri i a Ietū 'o te haka moe i te mana'u 'i ruŋa i te parauti'a nei: e ai rō 'ā te pūai o te 'Atua mo haka ora i te taŋata mai te mate.
51002013	'I mu'a 'ā, a kōrua, te nu'u ta'e he hūrio, pa he nu'u mate mo te me'e o te 'Atua. E noho era, pa'i, a kōrua 'i roto i te hara, 'e te me'e haka tere atu he me'e ta'e tano pohe e te hakari, me'e kai haka kore 'ana e te 'Atua mai ruŋa i a kōrua. 'E, hora nei, ko haka ora 'ana e te 'Atua i a kōrua 'i muri i a Ietū Kiritō, te aura'a, ko va'ai atu 'ana i te noho iŋa 'āpī. Te 'Atua, pa'i, i haka kore tahi ai i te tātou hara,
51002014	pa he haka kore iŋa ena i te tārahu 'i te hora 'auhau. Pē nei te aura'a: hai mate era o Ietū 'i ruŋa i te tātaurō i 'auhau ai i te tātou hara, 'e ko tu'u 'ana pa he me'e: ko veo tako'a 'ana 'i ruŋa i te tātaurō i te parau 'i ruŋa e pāpa'i tahi rō 'ā te tātou hara.
51002015	'I rā hora i haka kore tako'a ai e te 'Atua i te pūai 'e i te tōro'a mai ruŋa i te ŋā kope ena 'ina he take'a mai haka tere i te ao nei 'e he haka take'a mai 'ina rāua pūai toe.
51002016	'O ira, 'ina kōrua ko tapa atu te kī o te nu'u i te ta'e ha'atura o kōrua ki te rāua haka tere iŋa o ruŋa i te me'e mo kai 'e mo unu, o ruŋa i te mahana aŋa i te ŋoŋoro mo te 'Atua, 'o i te ŋoŋoro o te māhina he 'ōhiro 'e o ruŋa i te ⌊mahana haka ora⌋.
51002017	Te me'e ta'ato'a nei he 'ata e tahi o te me'e parauti'a mo oho mai, 'e rā me'e ko Ietū Kiritō.
51002018	'Ina tako'a ko tapa atu i te nu'u ta'e haka au atu i a kōrua 'i te ta'e ha'amuri pē rāua ki te merahi. E haka tu'u rō 'ana i a rāua pa he nu'u haumārū, ta'e mana'u i hau rō atu ki te rua, 'e te parauti'a mau, he te'o-te'o nō te aŋa 'o te ai, ki te rāua kī, ko take'a 'ana i te me'e i haka take'a e te 'Atua. 'E te me'e aŋa he haka paka 'i te mana'u taŋata nō.
51002019	Ko haka topa kē 'ana te nu'u nei i a rāua mai i a Ietū Kiritō, Pū'oko Haka Tere o tātou. 'Ā'ana te haka pūai te oho i te tātou mana'u 'i ruŋa i a ia, 'e te haka riro i a tātou e tahi mau nō mana'u, pa he me'e haŋa e te 'Atua, pa he ua-ua haka piri hakari e haka piri e haka hio-hio ena i te kona ta'ato'a o te hakari.
51002020	'I te haka moe o kōrua i te mana'u 'i ruŋa i a Ietū ko mate 'ana kōrua 'i muri i a ia, te aura'a, ko haka kore 'ā e te 'Atua mai ruŋa i a kōrua i te pūai o te me'e ta'e tano pohe e te hakari 'e i te pūai o te ŋā kope ena 'ina he take'a mai haka tere i te ao nei. ¿He aha ia kōrua e ha'atura nō ena ki te haka tere iŋa taŋata
51002021	pē nei ē: «'Ina ko haka puā i te me'e ena», «'ina ko kai i te me'e era», 'e «'ina ko to'o i te me'e ena»?
51002022	Te ŋā roŋo nei he hāpī poreko mai te mana'u taŋata mau nō 'o te ai nei ŋā roŋo o ruŋa i te me'e e ŋaro nō.
51002023	Ki te mana'u taŋata, nei roŋo roŋo mārama-rama 'o te hāpī pē nei ē: mo koa o te 'Atua e aŋa me'e rahi me'e aŋarahi mo aŋa, mo haka take'a i tu'u haŋa ki a ia, e ko mana'u, ki te hora hope'a, i hau rō atu koe ki te rua, 'e e tōtōā koe i tu'u hakari. Ka ai atu pē ira, te ŋā me'e nei 'ina he hā'ū'ū ki te taŋata mo haka noho i te me'e ta'e tano pohe e te hakari.
51003001	E te taina, 'i te me'e era ko haka ora 'ana e te 'Atua i a kōrua 'i muri i a Ietū, te aura'a, ko va'ai atu 'ana i te noho iŋa 'āpī, e haŋa kōrua ki te me'e o te raŋi, he kona 'i ira a Ietū e noho ena 'i te pā'iŋa mata'u o te 'Atua.
51003002	Te kī: e haŋa mo riro o te kōrua noho iŋa, noho iŋa tano o te taŋata ka noho ena 'i te raŋi, ta'e 'ō pa he noho iŋa o te nu'u o te ao nei ta'e haŋa ki te 'Atua.
51003003	A kōrua, pa'i, ko mate 'ana, te aura'a, ko haka rē 'ana te kōrua noho iŋa ra'e era. 'E hora nei, te kōrua noho iŋa 'āpī ena pa he me'e: 'i muri i a Ietū Kiritō 'i mu'a o te 'Atua. Te noho iŋa nei 'ina he aŋi-aŋi e te taŋata
51003004	'o te ai mai i a Ietū e ai ena. 'E hora ena ō'ona ka hoki mai ena ki te ao nei, he ai tako'a a kōrua 'i muri i a ia 'i roto i tō'ona nui-nui, te aura'a, he ai tako'a i a kōrua te huru riva ō'ona.
51003005	E te taina, e haka kore tahi te me'e ta'e tano aŋa 'i mu'a 'ā. 'Ina kōrua ko moe i te vi'e 'o i te taŋata ta'e he vi'e 'o he kenu o kōrua, 'ina ko aŋa e tahi me'e ta'e tano 'e hano-hano haŋa e te hakari, 'ina kōrua ko ha'ati'a ki te me'e ta'e tano pohe e te hakari mo haka tere atu, 'e 'ina tako'a ko nou-nou. (Te nou-nou, pa'i, e tu'u rō 'ā pa he me'e ena: e ha'amuri 'ana kōrua ki te 'ītoro, 'e rā 'ītoro he tao'a).
51003006	'I te ŋā me'e nei ka topa ena te ūtu'a taparahi-ta'ata o te 'Atua 'i ruŋa i te nu'u ta'e ha'atura ki a ia.
51003007	'I ra'e ki te haka moe o kōrua i te mana'u 'i ruŋa i a Ietū e aŋa rō 'ana kōrua i te ŋā me'e ena.
51003008	'E, 'i te hora nei, te me'e o kōrua mo aŋa he haka kore mai ruŋa i a kōrua i te riri, i te riri taparahi-ta'ata, i te aŋa iŋa i te me'e ta'e tano, i te vā-vā 'e i te parau'ino.
51003009	'Ina kōrua ko reo-reo. Te huru 'e te noho iŋa ta'e tano, pa'i, o kōrua o mu'a 'ā ko haka rē tahi 'ana.
51003010	Te 'Atua ko va'ai atu 'ana i te huru 'āpī, 'e 'ā'ana te aŋa te oho atu 'i roto i te kōrua māhatu mo riro o kōrua pē ia, ki 'ata māhani ai kōrua i a ia.
51003011	'I te noho iŋa 'āpī nei, 'ina te 'Atua he tapa atu hoki a koe he ⌊hūrio⌋ 'o ta'e he hūrio, he kope hore i te kiri o te kinoŋa 'o ta'e hore, he taŋata o te rua henua, 'o he kope hāpī kore, he 'ekaravo 'o ta'e he 'ekaravo. Te me'e hauha'a mau nō ko Ietū, 'e a ia 'i roto i te nu'u ta'ato'a ⌊haka moe i te mana'u⌋ 'i ruŋa i a ia.
51003012	Te 'Atua e haŋa rō 'ana ki a kōrua 'e ko ha'ata'a 'ana i a kōrua mā'ana. 'O ira, e riro kōrua nu'u māhatu 'aroha, nu'u riva, nu'u ta'e mana'u i hau rō atu ki te rua, nu'u haumārū, 'e nu'u 'ite i te ha'aoroma'i.
51003013	'Ina kōrua ko hōrou ko riri mo te rua; e haka rehu te me'e ta'e tano aŋa atu. Pa he haka rehu iŋa e te 'Atua i te kōrua hape, pē ira ana haka rehu tako'a i te hape o te rua.
51003014	'E ki te ŋā me'e ta'ato'a nei e 'āmui te haŋa mo te rua. Hai haŋa, pa'i, e ai ena te taina e tahi mau nō mana'u.
51003015	'E mo te haumārū va'ai e Ietū Kiritō e hā'ū'ū atu mo 'ite o kōrua he aha te me'e tano mo aŋa. Te 'Atua ko ha'ata'a 'ana i a kōrua i te nu'u haka moe i te mana'u 'i ruŋa i a Ietū mo riro e tahi mau nō hakari 'e mo noho o kōrua ta'ato'a 'i roto i te haumārū. 'E, e 'ite kōrua mo māuru-uru mo oho ki te 'Atua.
51003016	E te taina, e ma'u te roŋo 'a Ietū Kiritō 'i roto i te kōrua māhatu, ki haka tika ai nei roŋo i te kōrua mana'u 'e i te kōrua me'e aŋa. E hāpī 'e e hatu ki te rua, hai mārama-rama, mo ha'atura o rāua ki te 'Atua. E hīmene kōrua i te vānaŋa o te 'Atua aŋa mo hīmene, i te tētahi hīmene ha'ahana-hana mo te 'Atua, 'e i te me'e haka hīmene e te ⌊Vārua Maitai⌋ koia ko māuru-uru ki te 'Atua hai māhatu.
51003017	Te me'e ta'ato'a kī 'e aŋa e kōrua, e tano o te nu'u 'a Ietū Kiritō. 'E e māuru-uru e oho ki te 'Atua Matu'a mo te me'e ta'ato'a aŋa e Ietū mo kōrua.
51003018	E te ŋā vi'e, e haka rē mo te kōrua kenu e haka tere atu, he oho iŋa tano o te ŋā vi'e haka moe i te mana'u 'i ruŋa i a Ietū.
51003019	E te kenu, e haŋa ki te kōrua ŋā vi'e; 'ina ko tōtōā ki te hora hope'a.
51003020	E te ŋā poki, e ha'atura ki te kōrua matu'a i te me'e ta'ato'a, he me'e koa o te 'Atua.
51003021	E te matu'a, 'ina ko haka riri i te kōrua ŋā poki, 'o hōriŋa mo aŋa i te me'e riva-riva.
51003022	E te 'ekaravo, e ha'atura ki te vānaŋa ta'ato'a o te kope 'ā'ana te haka aŋa atu, 'e ta'e nō 'ō 'i te hora 'i muri i a kōrua ki koa ai. 'I te ta'ato'a nō hora kōrua ana ha'atura ki rā kope hai māhatu 'i te me'e era e mo'a rō 'ā a kōrua i a Ietū.
51003023	Ta'ato'a me'e o kōrua mo aŋa, e aŋa hai māhatu pa he me'e: e aŋa 'ā kōrua ki a Ietū 'e ta'e ki te taŋata.
51003024	A Ietū, pa'i, he Pū'oko Haka Tere parauti'a o tātou o te nu'u ta'ato'a haka moe i te mana'u 'i ruŋa i a Ietū, 'e ki a ia tātou e tāvini nei. 'E ko 'ite 'ā e tātou: pe mu'a ka oho ena te 'Atua e va'ai rō mai i te me'e i hōrea e ia mo tā'ana nu'u,
51003025	'e e haka ūtu'a rō i te nu'u aŋa i te me'e ta'e tano. 'E 'i te hora kī o te 'Atua i te tano 'e i te ta'e tano o te taŋata, 'ina he u'i hoki he kope ra-rahi 'o he kope ta'e ra-rahi. 'O ira, e te 'ekaravo ē, e aŋa riva-riva kōrua ki te nu'u haka aŋa atu.
51004001	'E a kōrua, e te nu'u ai o te 'ekaravo ē, e hāpa'o kōrua i a rāua 'e e aŋa i te me'e tī-tika. 'Ina ko rehu: e ai tako'a rō 'ana te kōrua Pū'oko Haka Tere 'i ruŋa i te raŋi.
51004002	'Ina kōrua ko haka rē 'i te pure. E pure 'ā, e u'i 'o oho kē te mana'u. E māuru-uru ki te 'Atua
51004003	'e e pure tako'a mo mātou, ki mātaki ai e te 'Atua i te ara mo haka 'ite mo oho mātou i tā'ana roŋo, 'e mo haka aŋi-aŋi i te parauti'a o ruŋa i a Ietū ta'e haka 'ite mai era e ia 'i mu'a 'ā. 'O te haka 'ite ō'oku o ruŋa i te me'e nei a au e puru atu ena 'i roto i te hare ma'u'aurī.
51004004	E pure kōrua mō'oku, ki tano ai a au mo haka aŋi-aŋi riva-riva i te roŋo nei, pa he me'e haŋa e te 'Atua.
51004005	'E 'i te hora ta'ato'a e hāpa'o te kōrua noho iŋa 'i mu'a o te nu'u ta'e ⌊haka moe i te mana'u⌋ 'i ruŋa i a Ietū, 'o ta'e haka au rō atu 'i te hora haŋa o kōrua mo vānaŋa ki a rāua o ruŋa i a Ietū.
51004006	Ana vānaŋa hai koa 'e e reka rō 'ana, ki haka roŋo atu ai. 'E e 'ite tako'a kōrua mo pāhono riva-riva i te rāua 'ui o ruŋa i a Ietū.
51004007	Mo te tātou taina haŋa rahi nei ko Tīkiko e ma'u atu i te parau 'āpī o ruŋa i te me'e ta'ato'a topa mai ki a au. A ia e hā'ū'ū rō mai 'ana, 'e he tāvini tako'a pē au o te 'Atua 'ite mo haka tano i tā'ana me'e kī.
51004008	'O ira a au i uŋa atu ena i a ia mo haka 'ite atu pē hē a mātou 'e mo haka koa 'e mo haka pūai i te kōrua mana'u 'i ruŋa i a Ietū.
51004009	'E nā 'i muri i a ia i uŋa tako'a atu ena i a Onetimoro, he taina haŋa rahi o tātou 'ite tako'a mo haka tano i tā'ana me'e kī. A ia o te kona ena o kōrua. Mo rāua e 'a'amu atu i te me'e ta'ato'a o nei.
51004010	'Ī a Aritarako e 'aroha atu ena mo kōrua; a ia he hokorua ō'oku 'i roto i te hare ma'u'aurī. 'E a Marko, poki o te taina poreko o te matu'a o Verenāvē, 'ī e 'aroha tako'a atu ena mo kōrua. 'E nā a au ko pāpa'i atu 'ā o ruŋa i a ia; ana tu'u atu, e hāpa'o riva-riva.
51004011	A Ietū, kī tako'a ko Huto, 'ī e 'aroha atu ena mo kōrua. Ko te ŋā kope nō nei a to-toru te taina ⌊hūrio⌋ hā'ū'ū mai mo haka 'ite mo oho o ruŋa i te haka tere iŋa o te 'Atua 'i roto i te māhatu o te taŋata, 'e hai rāua a au e haŋu 'e e koa nei.
51004012	A Epafara, tāvini tako'a o Ietū Kiritō, 'ī e 'aroha atu ena. A ia tako'a o te kona ena o kōrua, 'e te aŋa nō 'ā'ana he ani ki te 'Atua mo kōrua 'i roto i tā'ana pure, mo haka hio-hio atu i te mana'u 'i ruŋa i a Ietū, ki aŋi-aŋi riva-riva ai e kōrua he aha te me'e haŋa o te 'Atua mo kōrua.
51004013	E mana'u rahi rō atu 'ana a Epafara ki a kōrua ki te nu'u o Kōrosa, ki te nu'u o Rāōrītea, 'e ki te nu'u o Īērāpori tako'a, 'e ko au te mata'ite.
51004014	A Ruka, taote haŋa rahi o mātou, 'ī e 'aroha atu ena mo kōrua, 'e pē ira tako'a 'ā te taŋata nei ko Rema.
51004015	E 'aroha kōrua ki te taina ta'ato'a era o Rāōrītea, ki a Ninfa, 'e ki te taina ta'ato'a taka-taka 'i tō'ona hare.
51004016	Ki oti kōrua i te tai'o i te parau nei, e haka ma'u ki te nūna'a taŋata haka moe i te mana'u 'i ruŋa i a Ietū o Rāōrītea, mo tai'o tako'a e rāua. 'E a kōrua, e tai'o i te parau mo tu'u atu mai ira.
51004017	E kī te me'e nei ki a Arakipo: «E u'i e aŋa tahi te aŋa va'ai atu era e te 'Atua».
51004018	'Ā'aku, a Pauro, i pāpa'i atu i te 'aroha nei hai rima mau nei 'ā ō'oku. E u'i 'o rehu: 'ī a au 'i roto i te hare ma'u'aurī; e pure kōrua mō'oku. 'E ka ai 'i ruŋa i a kōrua te riva rahi o te 'Atua.
52001001	A au, a Pauro, a Tirivano 'e a Timoteo he 'aroha atu ki a kōrua ki te nu'u ta'ato'a o Tētārōnika ha'amuri ki te 'Atua Matu'a 'e ki te Pū'oko Haka Tere ko Ietū Kiritō. Ka ai 'i ruŋa i a kōrua te riva rahi 'e te haumārū o te 'Atua.
52001002	He māuru-uru nō te mātou aŋa ki te 'Atua mo kōrua 'e, 'i roto i te mātou pure, e no-no'i tako'a rō 'ā mo kōrua.
52001003	E māuru-uru nei 'i te me'e era he mana'u nō te mātou aŋa pē hē kōrua e aŋa ena ki te 'Atua, 'o te ⌊haka moe i te mana'u⌋ 'i ruŋa i a Ietū, pē hē e hā'ū'ū ena ki te rua, 'o te rahi o te kōrua haŋa mo rāua, 'e pē hē e ha'aoroma'i ena hai pūai 'i te hora o te 'ati, 'o te ai e tiaki e oho rō 'ā kōrua ki te hoki iŋa mai o te tātou Pū'oko Haka Tere ko Ietū Kiritō.
52001004	Ko 'ite 'ana e mātou, e kuā taina haŋa o te 'Atua ē, ko ha'ata'a 'ana kōrua e te 'Atua mā'ana.
52001005	I haka 'ite atu era, pa'i, mātou i te ⌊roŋo riva-riva o ruŋa i a Ietū Kiritō⌋, he haka moe rō 'ai kōrua i te mana'u 'i ruŋa i a ia, 'e ta'e nō 'o te ŋaro'a e kōrua i te mātou vānaŋa, 'o te take'a tako'a, hai me'e aŋa e mātou hai pūai o te ⌊Vārua Maitai⌋, te pūai o te 'Atua 'i ruŋa i a mātou, 'e 'o te 'ite e kōrua: mo mātou te me'e vānaŋa atu era he parauti'a mau 'ā, he take'a e kōrua pē hē mātou e noho era 'i roto i a kōrua mo hā'ū'ū atu.
52001006	'E a kōrua ko haka tano 'ana i te kōrua noho iŋa pa he noho iŋa 'ana o mātou, 'e pa he noho iŋa tako'a o te tātou Pū'oko Haka Tere ko Ietū Kiritō. 'E, ka ai atu e topa rō atu 'ana te 'ati 'i ruŋa i a kōrua, i to'o nō kōrua i te roŋo nei mo kōrua hai koa va'ai atu e te Vārua Maitai.
52001007	Pē ira te kōrua noho iŋa i ai ai he me'e mo aŋi-aŋi pē hē te noho iŋa tano ki te mata o te 'Atua mo te nu'u ta'ato'a haka moe i te mana'u 'i ruŋa i a Ietū o te ŋā kona era o Mātērōnia 'e o Ākāia.
52001008	Hai kōrua te roŋo riva-riva o ruŋa i a Ietū Kiritō i 'ite i oho ai a te kona ta'ato'a o Mātērōnia 'e o Ākāia, 'e ta'e nō a te ŋā kona nei, a te kona ta'ato'a. Te nu'u o te ŋā kona nei e 'ite rō 'ana pē nei ē: e haka moe rō 'ana kōrua i te mana'u 'i ruŋa i te 'Atua. ¿Mo aha ia a mātou ana vānaŋa haka 'ou o ruŋa i a kōrua ki a rāua? Ta'e he parau 'āpī mo te nu'u era.
52001009	Kona nō era, pa'i, o mātou e tu'u era, e 'a'amu rō 'ā te nu'u he aha te me'e i topa ki a kōrua hora tu'u atu era o mātou, pē hē kōrua i hārui ai hai tua'ivi i te 'ītoro mo ha'amuri mau nō ki te 'Atua ora 'e parauti'a.
52001010	'E e 'a'amu tako'a rō 'ana rā nu'u pē hē kōrua e tiaki ena ki te hoki iŋa mai mai te raŋi o tā'ana Poki ko Ietū, kope haka ora e te 'Atua mai te mate, 'e kope haka e'a i a tātou mai te ūtu'a taparahi-ta'ata, ūtu'a nā e tu'u rō mai.
52002001	A kōrua mau ena, e te taina ē, e 'ite rō 'ana pē nei ē: kai māu'a te noho iŋa atu era o mātou 'i muri i a kōrua.
52002002	Ko 'ite 'ana e kōrua: 'i ra'e ki te tu'u atu o mātou ki a kōrua ena i vā-vā 'e i tōtōā rō mai i a mātou 'i te kona era ko Fīripo. Ka ai atu pē ira, i hā'ū'ū nō mai te 'Atua mo haka 'ite atu ki a kōrua i te ⌊roŋo riva-riva o ruŋa i a Ietū⌋ ta'e e ri'a-ri'a 'e ta'e e tapa atu i te nu'u riri mo mātou.
52002003	Te me'e haka 'ite atu era, pa'i, e mātou, he parauti'a, 'e ta'e hai mana'u ta'e tano 'o hai mana'u mo reo-reo i haka 'ite atu ai.
52002004	E vānaŋa ena mātou pa he taŋata tano ki te mata o te 'Atua 'e ha'ata'a e ia mo haka 'ite i tā'ana roŋo riva-riva o ruŋa i a Ietū, 'e ta'e 'ō mo koa o te taŋata; mo koa o te 'Atua, kope 'ite i te me'e tano 'e i te me'e ta'e tano 'i roto i te mātou māhatu.
52002005	Ko 'ite 'ana e kōrua, kai vānaŋa atu mātou hai vānaŋa nehe-nehe mo haka koa atu 'o mo rava'a moni. He 'Atua te mata'ite o te me'e nei.
52002006	'E, ki te hora hope'a, 'ina kai aŋa a mātou e tahi me'e hai mana'u mo haka paka o kōrua 'o o te tētahi atu nu'u i a mātou,
52002007	ka ai atu e tano rō 'ana, pa he ⌊'āpōtoro⌋ 'a Ietū, mo haka 'ite atu ko ai a mātou. Hora era o mātou 'i muri i a kōrua e aŋa atu era hai haŋa, pa he matu'a vahine e hāpa'o ena i tā'ana ŋā poki.
52002008	Pē ira te haŋa o mātou ki a kōrua. 'O ira te me'e i aŋa o mātou 'i roto i a kōrua ta'e nō he haka 'ite atu i te ⌊roŋo riva-riva o te 'Atua⌋, i aŋa tako'a rō i te me'e nō era mo hā'ū'ū atu, 'i te rahi o te mātou haŋa mo kōrua.
52002009	E te taina, ko 'ite 'ana a kōrua pē hē mātou e aŋa era, ka pō ka 'ōtea, mo rava'a moni mo te mātou me'e hape hora era o mātou 'i muri i a kōrua, 'o ai mātou he me'e paŋaha'a e tahi mo 'amo e kōrua.
52002010	'E a kōrua he mata'ite, 'e pē ira 'ana te 'Atua: te mātou noho iŋa 'i muri i a kōrua i te nu'u ⌊haka moe i te mana'u⌋ 'i ruŋa i a Ietū, noho iŋa tī-tika, tano ki te mata o te 'Atua, 'e 'ina e tahi hape mo tuhi e te taŋata.
52002011	Ko 'ite tako'a 'ana a kōrua pē hē a mātou i haka haŋu 'e i haka koa atu ai i a kōrua pa he me'e aŋa e te matu'a tane ki tā'ana ŋā poki. Ko hatu atu 'ā e mātou mo ai o te kōrua noho iŋa, noho iŋa tano o te nu'u o te 'Atua, kope kī mai 'i roto i te tātou māhatu mo o'o ki roto o te nūna'a taŋata haka tere e ia, 'e ki roto i tō'ona nui-nui.
52002013	E māuru-uru rō 'ā a mātou ki te 'Atua 'o te ai hora ŋaro'a era e kōrua i te roŋo haka 'ite atu e mātou o ruŋa i a ia, he 'ite e kōrua pē nei ē: he roŋo 'ā'ana, ta'e 'ō he roŋo o te taŋata. 'E he roŋo parauti'a mau 'ā o te 'Atua, roŋo aŋa i te me'e haŋa e ia 'i roto i a kōrua i te nu'u haka moe i te mana'u 'i ruŋa i a Ietū.
52002014	E te taina, te 'ati topa atu era, he tute atu mo tōtōā i a kōrua e te nu'u o te kōrua henua, i topa tako'a rō ki te nūna'a taŋata haka moe i te mana'u 'i ruŋa i a Ietū o te kona era ko Hūrea. A rāua, pa'i, i tute tako'a rō e te nu'u o te rāua henua, he ⌊hūrio⌋, mo tōtōā.
52002015	O te ŋā hūrio nei i tiŋa'i i te tātou Pū'oko Haka Tere ko Ietū Kiritō, pa he tiŋa'i iŋa era 'i mu'a 'ā i te perofeta, 'e o rāua tako'a i tute i a mātou mai te ŋā tētahi kona era 'i ira e haka 'ite era e mātou i te roŋo riva-riva o te 'Atua. Te 'Atua 'ina he koa mo rāua 'o te rava u'i i te rāve'a mo ta'e haka tano i te mātou aŋa, 'e nei aŋa mo te riva-riva o te taŋata ta'ato'a.
52002016	E haŋa era, pa'i, mātou mo vānaŋa ki te nu'u ta'e he hūrio o ruŋa i a Ietū, mo e'a o rāua mai roto i te ūtu'a o te hara 'e mo rava'a i te ora 'āpī 'ina he hope'a ra'a, 'ina he haka rē i a mātou e nei ŋā hūrio mo vānaŋa. Pē ira e ha'aputu e oho ena i te rāua hara ki te roa hope'a. 'E hora nei, te me'e toe mo rāua he ūtu'a o te 'Atua.
52002017	E te taina, hora tute era i a mātou mai muri i a kōrua, ka ai atu e roa rō 'ana kōrua mai muri i a mātou, ko te ma'u iŋa 'ana mātou i a kōrua 'i roto i te mātou māhatu, 'e e rahi rō 'ana te mātou haŋa mo take'a haka 'ou i a kōrua.
52002018	'O ira a mātou i haŋa ai mo hoki atu ki a kōrua ena. 'E a au mau nei 'ā, a Pauro, i u'i rō me'e rahi nō atu mahana mo hoki atu 'e, 'i a Rukifero, a mātou i ta'e tu'u atu ai.
52002019	Ka ai atu pē ira, ko te haŋa iŋa 'ana a mātou mo hoki atu, he 'ite o mātou he haka moe he oho mau rō 'ai kōrua i te mana'u 'i ruŋa i a Ietū. Te me'e nei he koa e tahi mo mātou. 'E 'i te hora o tātou ka tu'u ena ki mu'a o te tātou Pū'oko Haka Tere ko Ietū Kiritō, 'i te mahana o tō'ona hoki iŋa mai, he koa a mātou mo kōrua 'e mo te hauha'a o te mātou aŋa 'i roto i a kōrua.
52002020	He aŋi mau 'ā hai kōrua a mātou e koa nei.
52003001	'I te rahi o te mahana ta'e 'ite haka 'ou mai o ruŋa i a kōrua i niva-niva ai a mātou. 'O ira i mana'u ai mo noho o te tētahi o mātou 'i 'Ātena
52003002	'e mo uŋa atu i te tātou taina ko Timoteo mo u'i i a kōrua. A ia he taŋata hā'ū'ū 'i te aŋa he haka 'ite i te ⌊roŋo riva-riva o ruŋa i a Ietū Kiritō⌋. I uŋa atu ai e mātou mo 'ata haka pūai 'e mo 'ata haka haŋu i te kōrua haka moe iŋa i te mana'u 'i ruŋa i a Ietū,
52003003	'o haka tapa kōrua mai te ara o te 'Atua 'o te tute atu i a kōrua e te nu'u mo tōtōā. Ko 'ite riva-riva 'ana e kōrua: mo tātou mo te nu'u ⌊haka moe i te mana'u⌋ 'i ruŋa i a Ietū, e 'amo i te 'ati tu'u pē nei.
52003004	Hora era, pa'i, o mātou 'i muri i a kōrua 'ā, i haka 'ite rō atu mātou pē nei ē: e topa rō mai te 'ati 'i ruŋa i a tātou 'e, ko 'ite riva-riva 'ana e kōrua, pē ira mau 'ā i topa ai.
52003005	'O ira, 'i te niva-niva o mātou 'o te ta'e 'ite mai hoki e haka moe e oho nō 'ana kōrua i te mana'u 'i ruŋa i a Ietū, i uŋa atu ai au i a Timoteo mo 'ite mai o ruŋa i a kōrua. Tō'oku ri'a-ri'a: 'o hoa kōrua i te kōrua haka moe iŋa i te mana'u 'i ruŋa i a Ietū ka haka 'atu atu ena i a kōrua e Rukifero, 'e 'o māu'a te mātou aŋa 'i roto i a kōrua.
52003006	'E hora nei, 'ī ko hoki mai 'ā a Timoteo mai Tētārōnika e ma'u rō mai 'ana i te parau 'āpī riva-riva o ruŋa i a kōrua pē nei ē: ko te haka moe iŋa 'ana kōrua i te mana'u 'i ruŋa i a Ietū 'e ko te haŋa iŋa 'ana kōrua 'i roto i a kōrua 'ā. Ko kī mai 'ā he mana'u nō te aŋa o kōrua hai māhatu ki a mātou, 'e e rahi rō 'ana te haŋa mo take'a haka 'ou i a mātou, pa he haŋa iŋa nei 'ā o mātou mo take'a i a kōrua.
52003007	'I roto i te 'ati ta'ato'a 'amo e mātou, e te taina ē, te parau 'āpī tu'u mai nei o ruŋa i a kōrua ko haka pūai 'e ko haka koa mai 'ana i a mātou.
52003008	I 'ite era, pa'i, e mātou ko te haka noho iŋa 'ana a kōrua i te mana'u 'i ruŋa i a Ietū, he ŋaro'a e mātou i te ora.
52003009	E ko pau te māuru-uru o mātou ki te 'Atua, 'i roto i te mātou pure, mo te rahi o te koa ŋaro'a e mātou hai kōrua.
52003010	Ka pō ka 'ōtea e ani nei ki te 'Atua mo ha'ati'a i a mātou mo tu'u haka 'ou atu ki muri i a kōrua, mo 'ata haka 'ite atu o ruŋa i a Ietū, ki pūai riva-riva ai te kōrua mana'u 'i ruŋa i a ia.
52003011	E ani nei ki te 'Atua, he Matu'a o tātou, 'e ki te tātou Pū'oko Haka Tere ko Ietū Kiritō, mo hā'ū'ū mai, mo tu'u atu ki a kōrua ena.
52003012	E ani tako'a nei ki te tātou Pū'oko Haka Tere mo 'ata haka pūai 'e mo 'ata haka rahi i te haŋa 'i roto i a kōrua 'e i te haŋa mo te ta'ato'a, pa he haŋa iŋa nei 'ā o mātou ki a kōrua,
52003013	'e, tako'a, mo hā'ū'ū i a kōrua mo 'ata haka hio-hio i te mana'u 'i ruŋa i a ia, 'o ai tā'ue e tahi me'e mo tuhi iŋa atu e te 'Atua 'i te hora ka tu'u ena ki mu'a i a ia 'i te mahana o te hoki iŋa mai o te tātou Pū'oko Haka Tere ko Ietū koia ko te nu'u ta'ato'a ha'ata'a mā'ana. ⌊'Āmene⌋.
52004001	E te taina, ko haka 'ite atu era 'ā e mātou pē hē ana tano te kōrua noho iŋa ki te mata o te 'Atua, 'e ko 'ite 'ā e mātou, nā kōrua e noho mai ena pē ira. Ka ai atu pē ira, he ani atu a mātou hai 'īŋoa o te tātou Pū'oko Haka Tere ko Ietū: ka 'ata haka tano ka oho nō te kōrua noho iŋa pē ira mo koa o te 'Atua.
52004002	A kōrua, pa'i, ko 'ite 'ana i te me'e kī atu e mātou mo aŋa e kōrua hai 'īŋoa o te tātou Pū'oko Haka Tere ko Ietū Kiritō.
52004003	Te haŋa o te 'Atua: he ai o te kōrua noho iŋa 'ina e tahi hara, he ta'e moe e tahi kope i te vi'e 'e i te taŋata ta'e he vi'e 'o he kenu 'ā'ana,
52004004	'e he 'ite o kōrua ta'ato'a mo haka noho i te me'e pohe e te hakari, ki ai ai te kōrua noho iŋa, noho iŋa 'ina e tahi hara mo mo'a atu e te taŋata.
52004005	Ta'e mo te me'e ta'e tano pohe e te hakari e haka tere atu i a kōrua, pa he me'e aŋa o te nu'u 'ina kai 'ite ko ai te 'Atua parauti'a.
52004006	'Ina e tahi o kōrua mo tōtōā i te taina ⌊haka moe i te mana'u⌋ 'i ruŋa i a Ietū hai to'o i tā'ana vi'e mā'ana. Ko haka 'ite atu era 'ā, pa'i, e mātou pē nei ē: te 'Atua e haka ūtu'a rō 'ā i te nu'u aŋa i te me'e tu'u pē nei hai ūtu'a taparahi-ta'ata.
52004007	Ta'e, pa'i, mo noho 'i roto i te hara i ha'ata'a ai e te 'Atua i a tātou i te nu'u haka moe i te mana'u 'i ruŋa i a Ietū; i ha'ata'a ai mo noho 'ina e tahi hara.
52004008	'E te taina ta'e haŋa 'e ta'e ha'atura ki te hāpī nei e hārui 'ana i te 'Atua hai tua'ivi, ta'e 'ō i te taŋata; o te 'Atua, pa'i, te hāpī nei 'e 'ā'ana te uŋa atu i te ⌊Vārua Maitai⌋ mo noho 'i roto i a kōrua.
52004009	'E o ruŋa i te me'e he haŋa o te taina haka moe i te mana'u 'i ruŋa i a Ietū 'i roto i a rāua 'ā, 'ina e mātou e ko pāpa'i atu. Ko hāpī atu era 'ā, pa'i, e te 'Atua mau 'ā mo haŋa o kōrua ki te rua.
52004010	'E he aŋi mau 'ā e haŋa rō 'ana a kōrua ki te taina ta'ato'a o te ŋā kona ta'ato'a ena o Mātērōnia. Ka ai atu pē ira, e te taina ē, 'ī mātou he ani atu pē nei ē: e 'ata haŋa e oho kōrua ki te ta'ato'a.
52004011	E noho kōrua 'i roto i te haumārū, 'e e u'i i te kōrua noho iŋa, 'o riro he 'ati mo te rua. E aŋa kōrua mo ai o te kōrua me'e, pa he me'e kī atu e mātou.
52004012	Mo haka tere o kōrua i a kōrua hai ŋā me'e nei, he mo'a atu te nu'u ta'e haka moe i te mana'u 'i ruŋa i a Ietū 'i te take'a i te kōrua noho iŋa tano, 'e 'ina ia e ko ai kōrua pa he me'e paŋaha'a mo 'amo e te rua, he ta'e hape o te kōrua me'e.
52004013	E te taina, e haŋa rō 'ana a mātou mo 'ite o kōrua o ruŋa i te me'e topa ki te nu'u mate, 'o māui-ui rahi rō te kōrua māhatu, pa he nu'u ta'e haka moe i te mana'u 'i ruŋa i a Ietū ta'e 'ite: te nu'u mate e ora haka 'ou rō.
52004014	Pa he me'e 'ite e tātou: a Ietū i mate rō 'e i ora haka 'ou rō mai, pē ira tako'a a tātou e 'ite nei: te 'Atua e haka ora rō i te nu'u mate haka moe i te mana'u 'i ruŋa i a Ietū, 'e e hokorua rō rāua i a Ietū.
52004015	'O ira mātou e kī atu ena, pa he hāpī o te tātou Pū'oko Haka Tere: a tātou, te nu'u e ora nō 'ā 'i te hora o te hoki iŋa mai o Ietū, e ko iri 'i ra'e ki te nu'u mate.
52004016	Pē ira ka topa ena: e ŋaro'a rō te re'o ohu o te merahi ra-rahi 'e te puhi iŋa o te koneta o te 'Atua. He topa mai ia a Ietū mai te raŋi, 'e te nu'u mā-mate haka moe i te mana'u 'i ruŋa i a ia he ora haka 'ou.
52004017	'E a tātou, te nu'u e ora nō 'ā ananake ko te nu'u nei he ma'u he iri 'i ruŋa i te raŋi tea-tea mo piri ki a Ietū 'i roto i te tokerau. Pē ira a tātou ka noho ena 'i muri i a ia 'ina he hope'a ra'a.
52004018	E haka koa kōrua i a kōrua 'ā hai ŋā vānaŋa nei.
52005001	Te hora 'e te mahana o tō'ona hoki iŋa mai 'ina e mātou e ko pāpa'i atu.
52005002	Ko 'ite riva-riva 'ana, pa'i, e kōrua: te hoki iŋa mai o te tātou Pū'oko Haka Tere ka tu'u mai ena pa he toke-toke 'i te hora kai mana'u hia.
52005003	E kī nō 'ā e te nu'u pē nei ē: «'Ina he tama'i 'e 'ina he me'e mo ri'a-ri'a iŋa», 'i rā hora, mā te ta'e 'ite, he topa te 'ati 'i ruŋa i a rāua, pa he hora o te huki iŋa o te tūātoto o te hānautama, 'e e ko rava'a mo e'a mai rā 'ati.
52005004	'E a kōrua, e te taina ē, ta'e 'i roto i te pōhāhā o te ao nei e noho ena, ki ma'urima ai i a kōrua pa he toke-toke e te mahana o tō'ona hoki iŋa mai.
52005005	A tātou, te nu'u ⌊haka moe i te mana'u⌋ 'i ruŋa i a Ietū, he nu'u o te mā'eha, 'e o te 'ōtea, te aura'a, he nu'u aŋa i te me'e riva-riva, ta'e he nu'u o te pōhāhā 'e o te pō aŋa i te me'e ta'e tano.
52005006	'O ira, e tiaki e oho tātou ki te hoki iŋa mai o Ietū pa he nu'u 'ite mo hāito i te rāua me'e kī 'e i te rāua me'e aŋa. 'Ina a tātou ko riro pa he nu'u hā'uru, te aura'a, pa he nu'u ta'e haka moe i te mana'u 'i ruŋa i a Ietū ta'e tiaki ki a ia.
52005007	'I te pō, pa'i, te nu'u e ha'uru ena 'e e ta'ero ena, 'e 'ina he 'ite he aha te me'e mo topa.
52005008	A tātou, te nu'u o te 'ōtea, e 'ite mo hāito, paurō te mahana, i te tātou me'e kī 'e i te tātou me'e aŋa. 'E pa he hāpa'o iŋa o te va'ehau i a ia hai kahu aŋa hai 'aurī, pē ira tako'a 'ana a tātou ana hāpa'o i a tātou hai haka moe i te mana'u 'i ruŋa i a Ietū 'e hai haŋa ki a ia 'e ki te rua, 'o aŋa mai e Rukifero i te me'e mo haka hara i a tātou. 'E pa he hāpa'o iŋa o te va'ehau i tō'ona pū'oko e pu'a i te ha'u aŋa hai 'aurī, pē ira tako'a tātou ana hāpa'o i a tātou hai ma'u hio-hio 'i roto i a tātou i te parauti'a: a Ietū e haka e'a rō i a tātou mai roto i te ūtu'a o te hara 'e e va'ai rō mai i te ora 'āpī 'ina he hope'a ra'a.
52005009	Ta'e, pa'i, mo 'amo i te ūtu'a te 'Atua i ha'ata'a ai i a tātou; mo e'a o tātou mai roto i te ūtu'a o te hara 'e mo rava'a i te ora 'āpī 'ina he hope'a ra'a hai Ietū Kiritō, Pū'oko Haka Tere o tātou.
52005010	A ia i mate ai mo tātou, mo noho o tātou 'i muri i a ia, ka ai atu 'i te hora era o tō'ona hoki iŋa mai e ora rō 'ā 'o e mate rō 'ā a tātou.
52005011	'O ira, 'i roto i a kōrua e haka koa, e haka pūai te kōrua mana'u 'i ruŋa i a Ietū, pa he me'e mau ena 'ā e kōrua e aŋa mai ena.
52005012	E te taina, he ani atu mātou: e mo'a kōrua i te nu'u ta'ato'a aŋa 'i roto i a kōrua, he nu'u hatu atu 'e he nu'u haka tika atu 'i te me'e o te 'Atua.
52005013	E mo'a 'e e haŋa rahi kōrua ki a rāua 'o te rāua me'e aŋa. 'E 'i roto i a kōrua e noho hai haumārū.
52005014	He ani tako'a atu mātou, e te taina ē: e haka pūai te mana'u o te nu'u e ri'a-ri'a rō 'ā, e hā'ū'ū ki te nu'u 'ina he pūai te rāua haka moe iŋa i te mana'u 'i ruŋa i a Ietū, e kī ki te nu'u hupe-hupe: «e aŋa», 'e e 'ite kōrua mo ha'aoroma'i i te ta'ato'a.
52005015	E u'i tako'a kōrua 'o haka hoki e te kope e tahi hai me'e ta'e tano ki te kope aŋa i te me'e ta'e tano ki a ia. Te me'e mau nō, pa'i, o kōrua mo aŋa he me'e riva-riva, 'e ta'e nō 'i roto i a kōrua, ki te ta'ato'a nō taŋata.
52005016	'I te ta'ato'a nō hora, e koa
52005017	'e e pure kōrua.
52005018	'E, tako'a, e māuru-uru kōrua ki te 'Atua 'i te ta'ato'a nō hora nōatu te me'e topa atu. Ko te ŋā me'e nei te me'e haŋa 'ā'ana mo aŋa e kōrua e te nu'u haka moe i te mana'u 'i ruŋa i a Ietū.
52005019	'Ina ko ta'e ha'atura ki te vānaŋa kī atu e te ⌊Vārua Maitai⌋ 'i roto i a kōrua.
52005020	'Ina ko ta'e haka au i te vānaŋa haka 'ite atu e ia hai rua kope.
52005021	E u'i riva-riva hoki rā vānaŋa kī atu era he parauti'a mau 'ā o te Vārua Maitai 'e, mo ai pē ira, e ma'u e kōrua.
52005022	'E e haka tapa kōrua mai te me'e ta'e tano ta'ato'a.
52005023	Mo te 'Atua, kope va'ai mai i te haumārū, e haka ma'itaki i te kōrua huru 'e i te kōrua noho iŋa ki te roa 'ina e tahi hara mo tuhi atu. 'E mā'ana tako'a e hāpa'o i a kōrua 'ina e tahi hape, mai te hakari ki te vārua, 'ātā ki te hoki iŋa mai o te tātou Pū'oko Haka Tere ko Ietū Kiritō.
52005024	'E, 'o te ai o te 'Atua i ha'ata'a i a kōrua mā'ana 'e a ia kope haka tano i tā'ana me'e kī, e 'ite ena e kōrua pē ira mau 'ā ka me'e ena.
52005025	E te taina, e pure tako'a kōrua mo mātou.
52005026	E 'aroha atu kōrua hai haŋa ki te tātou taina ta'ato'a haka moe i te mana'u 'i ruŋa i a Ietū.
52005027	He ani atu a au, hai 'īŋoa o te tātou Pū'oko Haka Tere, e tai'o kōrua i te me'e nei ki te taina ta'ato'a o tātou.
52005028	Ka ai 'i ruŋa i a kōrua te riva rahi o te tātou Pū'oko Haka Tere ko Ietū Kiritō.
53001001	A au, a Pauro, a Tirivano 'e a Timoteo he 'aroha atu ki a kōrua ki te nu'u ta'ato'a o Tētārōnika ha'amuri ki te 'Atua Matu'a 'e ki te Pū'oko Haka Tere ko Ietū Kiritō.
53001002	Ka ai 'i ruŋa i a kōrua te riva rahi 'e te haumārū o te 'Atua, Matu'a o tātou, 'e o te Pū'oko Haka Tere o tātou ko Ietū Kiritō.
53001003	E te taina, te me'e tano mo aŋa e mātou he māuru-uru he oho ki te 'Atua mo kōrua 'o te ai te haka moe iŋa o kōrua i te mana'u 'i ruŋa i a Ietū pe te 'ata pūai e oho ena, 'e te haŋa o kōrua mo te rua pe te 'ata rahi nō e oho ena.
53001004	'O ira a mātou e vānaŋa nei hai koa o ruŋa i a kōrua 'i roto i te nu'u ⌊haka moe i te mana'u⌋ 'i ruŋa i a Ietū 'i te kona ta'ato'a tu'u o mātou. E 'a'amu rō 'ā e mātou pē hē kōrua e haka moe e oho nō ena i te mana'u 'i ruŋa i a Ietū, 'ina he 'aka-'aka te kōrua mana'u, ka ai atu e rahi rō 'ana te 'ati topa atu 'e e ai rō 'ana te nu'u tute i a kōrua mo tōtōā.
53001005	Hai ha'aoroma'i iŋa o kōrua i te me'e ta'ato'a ena, e 'ite nei a mātou: a kōrua ko haka moe mau 'ana i te mana'u 'i ruŋa i a Ietū 'e he nu'u mau 'ā 'ā'ana. 'E, 'i te 'ite o tātou pē nei ē: te 'Atua, he 'Atua aŋa i te me'e tī-tika, e 'ite tako'a nei: pe mu'a ka oho ena, e aŋa tako'a rō te 'Atua i te ŋā me'e nei: e kī rō he nu'u tano kōrua mo noho, 'ina he hope'a ra'a, 'i tō'ona kona haka tere, 'o te haka moe i te mana'u 'i ruŋa i a Ietū,
53001006	e haka 'amo rō hai 'ati i te nu'u tōtōā i a kōrua,
53001007	'e e va'ai rō mai i te ora ki a tātou, ki te nu'u 'amo i te 'ati. Te me'e nei ka topa ena 'i te mahana o te hoki iŋa mai o te tātou Pū'oko Haka Tere ko Ietū Kiritō ananake ko tā'ana merahi pūai mai te raŋi e haka vari tahi rō 'ā e te ura o te ahi.
53001008	Ka tu'u mai ena mo haka ūtu'a i te nu'u hārui hai tua'ivi i te 'Atua 'e ta'e ha'atura ki te roŋo riva-riva o ruŋa o Ietū, Pū'oko Haka Tere o tātou.
53001009	Te ūtu'a mo te nu'u era he ūtu'a 'ina he hope'a ra'a. 'I te mahana ka tu'u mai ena mai te raŋi te tātou Pū'oko Haka Tere e to'o rō i rā nu'u e haka 'ava-'ava rō, 'o o'o ki roto i tō'ona pūai nui-nui 'ana-'ana. 'E a tātou, te nu'u ha'ata'a ta'ato'a e te 'Atua mā'ana, nu'u haka moe i te mana'u 'i ruŋa i a Ietū, e ha'ahana-hana tahi rō ki a ia 'e e māere rō 'i te me'e ta'ato'a aŋa e ia mo tātou. 'E, 'i te haka moe o kōrua i te mana'u 'i ruŋa i te me'e hāpī atu era e mātou, a tātou ta'ato'a o roto o te nu'u ha'ahana-hana ki a ia.
53001011	'O ira, 'i roto i te mātou pure, e pure tako'a rō 'ana a mātou mo kōrua paurō te mahana. E ani nei mātou ki te tātou 'Atua mo hā'ū'ū atu, ki ai ai te kōrua noho iŋa tano o te nu'u ha'ata'a e ia mā'ana, 'e ki rava'a ai kōrua, hai pūai ō'ona, mo aŋa i te me'e riva-riva ta'ato'a mana'u e kōrua mo aŋa 'o te ai o kōrua he nu'u haka moe i te mana'u 'i ruŋa i a Ietū.
53001012	E pure nei mātou pē ira mo kōrua ki ha'ahana-hana ai te taŋata i te tātou Pū'oko Haka Tere ko Ietū Kiritō hai kōrua, 'i te take'a i te kōrua noho iŋa tano 'e i te kōrua me'e riva-riva aŋa, 'e ki koa ai a Ietū mo kōrua. Te me'e ta'ato'a nei ka topa ena hai riva rahi mau nō o te tātou 'Atua 'e o te tātou Pū'oko Haka Tere ko Ietū Kiritō.
53002001	E te taina, hora nei ko haŋa 'ana a mātou mo vānaŋa atu o ruŋa i te hoki iŋa mai o te tātou Pū'oko Haka Tere ko Ietū Kiritō, 'e o ruŋa i te taka-taka iŋa o tātou mo noho 'i muri i a ia.
53002002	Mo tu'u tā'ue atu e tahi kope e kī rō 'ā: ko haka take'a 'ana ki a ia e te ⌊Vārua Maitai⌋ e tahi me'e, 'o ko tu'u 'ana te hāpī mai i a mātou, ka ai atu i vānaŋa 'o i pāpa'i, pē nei ē: ko hoki mai era 'ā te tātou Pū'oko Haka Tere ko Ietū, he ani atu a mātou: 'ina kōrua ko haka roŋo 'e 'ina ko ri'a-ri'a.
53002003	Te me'e nei 'ā'aku e kī atu ena: e u'i kōrua 'o haka roŋo rō ki te reo-reo kī atu e te nu'u. 'I ra'e, pa'i, ki te hoki iŋa mai o Ietū, e rahi rō te nu'u riri mo te 'Atua 'e haka tumu i te ture ki a ia. 'I rā hora ka e'a mai ena e tahi taŋata riri taparahi-ta'ata mo te 'Atua, kope mō'ona ko ai era 'ana te ūtu'a he pō'auahi.
53002004	Te taŋata nei he riri nō te aŋa mo te 'Atua 'e mo te me'e ta'ato'a ha'amuri e te taŋata pa he 'atua. E kī rō e nei taŋata: i a ia te pūai 'e te tōro'a 'ata hau rō atu ki te pūai 'e ki te tōro'a o te ŋā me'e ta'ato'a nei, 'e 'ātā e uru rō ki roto i te Kona Ha'amuri 'Atua, e noho rō 'e e kī rō ko ia te 'Atua.
53002005	Ko rehu 'ana 'ō pēaha i a kōrua pē nei ē: i vānaŋa rō atu a au o ruŋa i te ŋā me'e nei 'i te hora era ō'oku 'i muri i a kōrua.
53002006	'E ko 'ite 'ā e kōrua ko ai te kope haka noho i rā taŋata, 'o tu'u mai 'i ra'e ki te hora kī e te 'Atua.
53002007	A Rukifero, pa'i, ko ha'amata ko aŋa mai era 'ā 'i ruŋa i te taŋata, mā te ta'e 'ite e rāua, 'o haŋa 'e 'o ha'atura ki te roŋo o te 'Atua. 'E te kope 'ā'ana te haka noho i te taŋata 'o riri 'o haka tumu i te ture mo te 'Atua, he aŋa he oho mau rō 'ai i te me'e nei 'ātā ki te mahana ka to'o ena i a ia e te 'Atua.
53002008	Ki to'o, ka take'a iho ena e te nu'u i rā taŋata riri taparahi-ta'ata era mo te 'Atua, kope ka haka kore ena e te tātou Pū'oko Haka Tere hai re'o ō'ona 'e hai 'ana-'ana o tō'ona mana 'i te hora ka hoki mai ena.
53002009	Te taŋata riri taparahi-ta'ata nei mo te 'Atua hai hā'ū'ū o Rukifero ka tu'u mai ena. 'E ka haka take'a ena i tō'ona pūai hai mana tu'u pa he me'e aŋa e te 'Atua.
53002010	Hai rauhuru nō atu me'e ta'e tano ka reo-reo ena ki te nu'u 'i ruŋa i a rāua te ūtu'a o te 'Atua 'o te ta'e haŋa mo haka moe i te rāua mana'u 'i ruŋa i te parauti'a o ruŋa i a Ietū Kiritō, mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a.
53002011	'I te ta'e haŋa o rā nu'u ki rā parauti'a, he haka rē e te 'Atua i te reo-reo iŋa era o rā taŋata mo riro he parauti'a mo nei nu'u,
53002012	ki haka ūtu'a ai e te 'Atua i te nu'u ta'ato'a ta'e haŋa mo ⌊haka moe i te mana'u⌋ 'i ruŋa i te roŋo parauti'a, nu'u haŋa mau nō mo aŋa i te me'e ta'e tano.
53002013	Te me'e tano mau o mātou mo aŋa he māuru-uru he oho ki te 'Atua mo kōrua, e te taina haŋa rahi o te tātou Pū'oko Haka Tere ē. Te 'Atua, pa'i, ko ha'ata'a era 'ana i a kōrua, 'i ra'e ki te aŋa iŋa o te ao, ki ai ai kōrua he nu'u haka e'a e ia mai roto i te ūtu'a o te hara 'e va'ai i te ora 'āpī 'ina he hope'a ra'a 'i te haka moe o kōrua i te mana'u 'i ruŋa i te roŋo parauti'a o ruŋa i a Ietū Kiritō, 'e 'i te aŋa o te Vārua Maitai 'i roto i a kōrua mo riro o kōrua he taŋata 'ina e tahi hara.
53002014	Hai hāpī haka 'ite atu era e mātou, te 'Atua i aŋa ai mo haka moe mo oho nō kōrua i te mana'u 'i ruŋa i a Ietū, ki o'o ai kōrua ki roto i te nui-nui ō'ona, te aura'a, ki ai tako'a ai i a kōrua tō'ona huru riva.
53002015	'O ira, e te taina ē, e haka noho e oho te kōrua mana'u 'i ruŋa i a Ietū 'e 'i ruŋa i te me'e hāpī atu era e mātou, ka ai i vānaŋa 'o i pāpa'i atu.
53002016	'E mā Ietū Kiritō mau 'ā, Pū'oko Haka Tere o tātou, 'e mo te 'Atua, Matu'a o tātou, haŋa mai 'e va'ai mai hai riva rahi ō'ona i te koa 'ina he hope'a ra'a 'e i te 'ite pē nei ē: pe mu'a ka oho ena e va'ai rō mai i te me'e hōrea mai era e ia,
53002017	e haka pūai atu i te māhatu 'e e va'ai atu i te pūai mo aŋa 'e mo kī mo oho i te me'e riva-riva mau nō.
53003001	Te me'e hope'a, e te taina ē, e pure kōrua mo mātou, ki tu'u ai te roŋo parauti'a o te tātou Pū'oko Haka Tere ki te kona ta'ato'a, 'e, tako'a, mo to'o 'e mo ha'atura e te nu'u hai koa pē kōrua.
53003002	E pure tako'a kōrua mo hāpa'o mai i a mātou e te 'Atua, 'o rave'ino mai e te nu'u ta'e haŋa ki a ia; ta'e, pa'i, ta'ato'a taŋata ŋaro'a i te ⌊roŋo riva-riva o ruŋa i a Ietū⌋ e haka moe ena i te mana'u 'i ruŋa i a ia.
53003003	Ka ai atu pē ira, te tātou Pū'oko Haka Tere ko Ietū e ko ta'e haka tano i tā'ana me'e kī, 'e mā'ana e haka pūai 'e e hāpa'o atu 'o haka hara i a kōrua e Rukifero.
53003004	'O ira mātou e 'ite riva-riva nei pē nei ē: hai hā'ū'ū ō'ona e aŋa e oho mai ena kōrua i te me'e hāpī atu era e mātou 'e pē ira ka aŋa ka oho ena.
53003005	'E mo te tātou Pū'oko Haka Tere ko Ietū e hā'ū'ū atu mo aŋi-aŋi i te rahi o te haŋa o te 'Atua ki a kōrua 'e mo 'ite o kōrua mo ha'aoroma'i hai pūai 'i te hora o te 'ati, pa he oho iŋa era ō'ona.
53003006	E te taina, he kī atu a mātou hai 'īŋoa o te tātou Pū'oko Haka Tere ko Ietū Kiritō: mo ai 'i roto i a kōrua e tahi taina hupe-hupe ta'e haka tere i a ia hai me'e hāpī atu era e mātou, e haka tapa kōrua mai muri.
53003007	Ko 'ite 'ana a kōrua pē hē kōrua ana haka tere, mo tano o te kōrua noho iŋa ki te mātou noho iŋa. 'Ina, pa'i, mātou kai hupe-hupe 'i te hora era 'i muri i a kōrua,
53003008	'e 'ina mātou kai kai i te haraoa i ta'e 'auhau e mātou. Te me'e nō, ka pō ka 'ōtea e aŋa era mo rava'a moni, 'o ai mātou he me'e paŋaha'a e tahi mo 'amo e kōrua,
53003009	ka ai atu e tano rō 'ā a mātou mo kī atu mo hā'ū'ū mai. 'E i aŋa a mātou mo haka take'a atu ki a kōrua pē hē kōrua ana haka tere i a kōrua.
53003010	Hora era o mātou 'i muri i a kōrua i haka rē rō atu i te roŋo nei: Te kope ta'e haŋa mo aŋa, 'ina ko kai.
53003011	'E, hora nei, ko ŋaro'a 'ana e mātou pē nei ē: tētahi o kōrua e hupe-hupe rō 'ā; te rāua me'e aŋa nō he haka mira-mira i te aŋa o te tētahi.
53003012	Te roŋo o mātou mo te ŋā nu'u nei hai 'īŋoa o te tātou Pū'oko Haka Tere ko Ietū Kiritō: 'ina ko haka mira-mira haka 'ou i te aŋa o te tētahi, 'e e aŋa mo ai o te rāua rāve'a.
53003013	'E a kōrua, e te taina ē, 'ina ko ha'umani 'i te aŋa iŋa i te me'e riva-riva.
53003014	'E mo ai e tahi taina ta'e ha'atura ki te me'e kī atu e mātou 'i ruŋa i te parau nei, e u'i ko ai, 'e 'ai ka haka tapa rō kōrua mai muri, ki ha'amā ai.
53003015	'Ina kōrua ko tāpūfētī i a ia. Te me'e o kōrua mo aŋa, he ture, pa he taina, mo haka tī-tika ō'ona i tō'ona ara.
53003016	'E mo te tātou Pū'oko Haka Tere, i a ia te haumārū, e va'ai atu ki a kōrua i te haumārū 'i te ta'ato'a nō hora. Ka ai a ia 'i muri i a kōrua ta'ato'a.
53003017	A au, a Pauro, e pāpa'i atu ena i te 'aroha nei hai rima mau nei 'ā ō'oku. Pē ira a au e tāpa'o tahi nei i tā'aku parau pāpa'i.
53003018	Ka ai 'i ruŋa i a kōrua ta'ato'a te riva rahi o te tātou Pū'oko Haka Tere ko Ietū Kiritō.
54001001	A au, a Pauro, ⌊'āpōtoro⌋ 'a Ietū Kiritō, uŋa e te 'Atua, kope to'o i a tātou mai roto i te ūtu'a o te hara, 'e e Ietū Kiritō, kope 'i ruŋa i a ia e ŋatu ena te tātou haŋu,
54001002	he 'aroha atu ki a koe, e Timoteo ē. A koe pa he poki parauti'a mau 'ana 'ā'aku 'i te haka moe iŋa i te mana'u 'i ruŋa i a Ietū. Ka ai 'i ruŋa i a koe te riva rahi, te haka 'aroha 'e te haumārū o te 'Atua, he Matu'a o tātou, 'e o Ietū Kiritō, he Pū'oko Haka Tere o tātou.
54001003	E Timoteo, ka noho nō koe 'i Ēfeto, pa he me'e ani atu era e au ki a koe 'i te hora oho era ō'oku ki Mātērōnia, mo kī ō'ou ki tū nu'u kī atu era e au mo ta'e hāpī o rāua i te me'e reo-reo,
54001004	'e mo ta'e haka roŋo haka 'ou ki te 'a'amu ta'e parauti'a o ruŋa i te hakaara. Te me'e nō, pa'i, mo rava'a mai te ŋā me'e era he tātake. He māu'a ia te hora mo haka 'ite i te ara parauti'a o te 'Atua, he me'e ana aŋi-aŋi mau nō e ⌊haka moe i te mana'u⌋ 'i ruŋa i a ia.
54001005	E kī atu ena i te vānaŋa nei 'i te haŋa ō'oku mo ai o te haŋa 'i roto i a tātou, he haŋa e'a mai roto i te māhatu ma'itaki, mai roto i te mana'u riva-riva 'e mai te haka moe iŋa parauti'a i te mana'u 'i ruŋa i te 'Atua.
54001006	'E nā ko oho kē 'ana te tētahi taŋata mai te ara parauti'a, 'e 'i roto i te tātake tahaŋa i ŋaro ai.
54001007	E haŋa rō 'ā a rāua mo riro he ma'ori hāpī o te ⌊haka tere iŋa 'a Mōtē⌋, ka ai atu 'ina he aŋi-aŋi riva-riva o ruŋa i te me'e kī 'e hāpī e rāua pa he nu'u 'ite.
54001008	E 'ite rō 'ā e tātou: te haka tere iŋa 'a Mōtē, haka tere iŋa riva-riva, ana haka topa a tātou i te mana'u mo te aha rā roŋo i va'ai mai ai e te 'Atua.
54001009	'E ko 'ite tako'a 'ā e tātou 'ina kai pāpa'i e tahi roŋo mo te nu'u aŋa i te me'e riva-riva. Te roŋo i pāpa'i ai mo te nu'u haka 'āriŋa, mo te nu'u ta'e haka roŋo, mo te nu'u taparahi-ta'ata, mo te nu'u hara, mo te nu'u ta'e 'ite i te mo'a i te 'Atua 'e i tā'ana hāpī parauti'a, mo te nu'u tiŋa'i haka mate i tō'ona matu'a tane 'e matu'a vahine, mo te nu'u ta'ato'a tiŋa'i haka mate i te taŋata,
54001010	mo te nu'u tai'ata 'e mo te nu'u aŋa i te tētahi atu me'e pē ira, mo te nu'u hiku, mo te nu'u ho'o i te taŋata, mo te nu'u reo-reo, mo te nu'u hōrea hai reo-reo, te kī, mo te nu'u ta'ato'a aŋa i te me'e ta'e tano ki te hāpī parauti'a o te 'Atua.
54001011	He hāpī nā o te roŋo riva-riva hope'a o te nui-nui mo haka 'ite e au, uŋa mai e te 'Atua, ki a ia ana ha'ahana-hana.
54001012	He māuru-uru au ki te kope va'ai mai i te haŋu, ko Ietū Kiritō, he Pū'oko Haka Tere o tātou, 'o te u'i mai i a au pa he taŋata e ko haka rē i a ia ki te hora hope'a 'e 'o te ha'ata'a i a au mo aŋa ki a ia,
54001013	ka ai atu 'i mu'a 'ā e kī rō 'ana e au i te vānaŋa ta'e tano mō'ona, e tute rō 'ana a au mo tōtōā i tā'ana nu'u, 'e e vā-vā tako'a rō 'ana i a rāua. 'E te 'Atua i haka 'aroha nō i a au 'o te ai 'i rā hora kai haka moe 'ana a au i te mana'u 'i ruŋa i a Ietū, 'e kai 'ite 'ana a au he aha tā'aku me'e e aŋa era.
54001014	'E i haka 'ite rō mai e ia i tō'ona riva 'e i tō'ona haŋa ki a au hai haka poreko 'i roto i a au i te haŋa mo haka moe ō'oku i te mana'u 'i ruŋa i a Ietū, 'e i te haŋa mo te rua taŋata hai Ietū Kiritō.
54001015	Te vānaŋa ena e kī ena: a Ietū Kiritō i tu'u mai ai ki te ao mo haka e'a i te nu'u mai roto i te ūtu'a o te hara, he parauti'a, 'e te taŋata ta'ato'a e haka noho i te rāua mana'u 'i ruŋa. 'E o te nu'u hara, ko au te 'ata taparahi-ta'ata.
54001016	'E te 'Atua i haka 'aroha nō mai, ki haka take'a ai e Ietū Kiritō 'i ruŋa i a au, kope hara taparahi-ta'ata, i te roa o tō'ona huru haumārū mo tiaki ki te nu'u hara mo huri i te rāua mana'u ki a ia. Pē ira a au i ai ai pa he ha'aaura'a mo haka moe o te nu'u i te mana'u 'i ruŋa i a Ietū, mo rava'a e rāua i te ora 'āpī 'ina he hope'a ra'a va'ai e te 'Atua.
54001017	¡Ki mo'a 'e ki ha'ahana-hana tahi tātou, 'ātā ki te hope'a ra'a, ki te 'Ariki, he 'Atua 'ina ō'ona ha'amata, 'ina ō'ona hope'a, 'ina he mate, 'ina he take'a, 'e e tahi mau nō! Ka ai pē ira.
54001018	E Timoteo, e te poki 'ā'aku ē, 'ī a au he haka rē atu i te roŋo nei: pa he va'ai iŋa o te va'ehau i a ia 'i te hora o te tama'i, ana va'ai tako'a koe i a koe mo haka 'ite mo oho o ruŋa i te roŋo parauti'a o te 'Atua hai pūai o tu'u haka moe iŋa i te mana'u 'i ruŋa i a ia 'e hai mana'u riva-riva tako'a ō'ou tano ki te me'e kī era e te perofeta o ruŋa i a koe 'i mu'a 'ā. 'E nā tētahi nu'u, 'i te ta'e haka roŋo ki te rāua mana'u riva-riva, ko oho kē 'ana mai roto i te ara o te 'Atua.
54001020	I topa ai te me'e nei ki a Hīmēneo ararua ko Arehantaro, 'e ko haka rē atu 'ana e au ki a Rukifero mo aŋi-aŋi e rāua ararua: 'ina ko kī haka 'ou i te vānaŋa ta'e tano mo te 'Atua.
54002001	'Ī a au he kī atu: e no-no'i, e ani, e pure 'e e māuru-uru ki te 'Atua mo te taŋata ta'ato'a o te ao.
54002002	E pure mo te nu'u haka tere i te henua 'e mo te nu'u ra-rahi ta'ato'a, ki noho riva-riva ai a tātou 'ina e tahi ture, ki mo'a ai 'e ki ha'atura ai ki te 'Atua.
54002003	Te me'e nei he me'e riva-riva 'e he me'e haŋa o te 'Atua, kope to'o i a tātou mai roto i te ūtu'a o te hara 'e va'ai mai i te ora 'āpī 'ina he hope'a ra'a.
54002004	A ia e haŋa rō 'ana mo e'a o te taŋata ta'ato'a mai roto i te ūtu'a o te hara 'e mo rava'a i te ora 'āpī 'ina he hope'a ra'a. E haŋa tako'a rō 'ana te 'Atua mo 'ite o te taŋata i te hāpī parauti'a pē nei ē:
54002005	Te 'Atua e tahi nō, 'e e tahi nō kope haka riva-riva i te taŋata ki te 'Atua, ko Ietū Kiritō.
54002006	'O haka ūtu'a e te 'Atua i te taŋata, i va'ai ai a Ietū i a ia mo mate mo 'amo e ia i te ūtu'a o te hara. Te me'e nei i topa ai 'i te hora kī e te 'Atua, 'e i haka 'ite rō mai ki a tātou: a ia e haŋa rō 'ana mo e'a o te taŋata ta'ato'a mai roto i te ūtu'a o te hara.
54002007	Mo haka 'ite mo oho i te roŋo nei i uŋa ai i a au e te 'Atua, pa he taŋata ma'uroŋo 'e pa he ⌊'āpōtoro⌋, 'e i kī rō mai mo hāpī ki te nu'u ta'e he hūrio o ruŋa i te haka moe iŋa i te mana'u 'i ruŋa i a Ietū 'e o ruŋa i te hāpī parauti'a o te 'Atua. Te me'e nei 'ā'aku e kī atu ena he parauti'a, ta'e he reo-reo.
54002008	Te me'e haŋa 'ā'aku: e pure te ŋāŋata 'i te kona ta'ato'a, e ma'u i te rima a ruŋa mo pure ki te 'Atua hai māhatu ma'itaki, ta'e hai riri 'e ta'e hai 'aka-'aka o te mana'u.
54002009	'E tā'aku me'e haŋa mo te ŋā vi'e: e hāito e haka tano te uru iŋa o te kahu, te ha-hari iŋa o te rau'oho, 'e te huki iŋa o te piru ana vati-vati i a rāua, 'o ta'e mo'a rō e te taŋata.
54002010	Te haka tau iŋa mau hai huru o te me'e riva-riva aŋa, he me'e tano o te ŋā vi'e haŋa mo mo'a 'e mo ha'amuri ki te 'Atua.
54002011	Te ŋā vi'e e haka roŋo kiva-kiva i te hāpī o ruŋa i te vānaŋa o te 'Atua hai haŋa mo ha'atura.
54002012	'E 'ina e au he ha'ati'a i a rāua mo hāpī 'e mo haka tere i te ŋāŋata 'i roto i te nūna'a taŋata haka moe i te mana'u 'i ruŋa i a Ietū. Te me'e haŋa he haka roŋo kiva-kiva nō o rāua.
54002013	'I ra'e, pa'i, a ⌊'Ātamu⌋ i aŋa ai e te 'Atua ki a ⌊Eva⌋.
54002014	'E ta'e ko 'Ātamu te me'e i haka roŋo ki te reo-reo 'a Rukifero, ko Eva; 'e, 'i te haka roŋo ki rā reo-reo, he hara rō 'ai.
54002015	Te tano mau: e haka tere te ŋā vi'e hai mana'u o te 'Atua ki mo'a ai e te taŋata. E noho e hāpa'o i te rāua ŋā poki, e haka moe e oho i te rāua mana'u 'i ruŋa i a Ietū, e haŋa e oho ki te rua, 'e e ha'atura e oho ki te 'Atua. Pē ira he haka e'a e te 'Atua mai roto i te ūtu'a o te hara.
54003001	He parauti'a te me'e nei: Mo haŋa o te kope e tahi mo riro ō'ona he pū'oko haka tere o te nūna'a taŋata ⌊haka moe i te mana'u⌋ 'i ruŋa i a Ietū, e haŋa 'ā ki te aŋa riva-riva.
54003002	Te kope mo pū'oko haka tere 'ina ko ai ō'ona hape. E ai he kope kai oho ki te rua vi'e 'i tō'ona hāipo-ipo, 'ite i te hāito i tā'ana me'e kī 'e i tā'ana me'e aŋa, 'ite mo ture hai me'e tano, 'e e mo'a rō 'ana e te taŋata. E ai he kope to'o i te nu'u kē ki tō'ona hare mo hāpa'o, 'e e 'ite riva-riva rō 'ana mo hāpī i te nu'u.
54003003	'Ina ko ai he kope ta'ero 'ava 'e rava moto. E ai he taŋata māhatu riva 'e haumārū, ta'e nou-nou moni,
54003004	'ite mo haka tere riva-riva i tō'ona hare, ki ha'atura ai 'e ki mo'a ai e tā'ana ŋā poki, 'e rā ŋā poki 'ina ko ai e tahi hape.
54003005	Mo ta'e 'ite, pa'i, i te haka tere riva-riva i tō'ona hare, ¿pē hē ia ana 'ite mo haka tere i te nūna'a taŋata haka moe i te mana'u 'i ruŋa i a Ietū?
54003006	'O ira, te taŋata mo pū'oko haka tere 'ina ko ai e haka moe iho 'ana i te mana'u 'i ruŋa i a Ietū, 'o haka paka rō 'e he topa 'i ruŋa i a ia te ūtu'a va'ai era ki a Rukifero.
54003007	E ai tako'a he taŋata e mo'a rō 'ana e te nu'u ta'e haka moe i te mana'u 'i ruŋa i a Ietū. Pē ira e ko vānaŋa ta'e tano o ruŋa i rā kope 'e e ko rava'a e Rukifero.
54003008	Te ŋāŋata to'o mo taina hā'ū'ū o te nūna'a taŋata haka moe i te mana'u 'i ruŋa i a Ietū e ai tako'a he ŋāŋata e mo'a rō 'ā e te nu'u, ŋāŋata haka tano i te rāua me'e kī, ta'e he ta'ero, 'e ta'e nou-nou moni.
54003009	Te nu'u nei e haka hio-hio i te rāua mana'u ki te roŋo parauti'a o te 'Atua haka 'ite mai era e ia, 'e e ai e ma'itaki rō 'ā te rāua māhatu.
54003010	Te me'e ra'e, e u'i ana ai te rāua hape, 'e mo ai 'ina, he to'o mo taina hā'ū'ū o te nūna'a taŋata haka moe i te mana'u 'i ruŋa i a Ietū.
54003011	'E te rāua ŋā vi'e, e ai e mo'a tako'a rō 'ana e te taŋata, he ŋā vi'e ta'e ha'a'ino, hāito i te rāua me'e kī 'e i te rāua me'e aŋa, 'e he ŋā vi'e haka tano i te rāua me'e kī.
54003012	Te kope mo taina hā'ū'ū e ai tako'a he kope kai oho ki te rua vi'e 'i tō'ona hāipo-ipo, haka tere riva-riva i tō'ona hare 'e i tā'ana ŋā poki.
54003013	'E mo aŋa riva-riva o te taina hā'ū'ū i tā'ana aŋa, he 'ata mo'a e te taŋata, 'e he 'ata pūai mo haka 'ite mo oho o ruŋa i te haka moe iŋa i te mana'u 'i ruŋa i a Ietū Kiritō.
54003014	E Timoteo, ko haŋa 'ana a au 'ina ko roa hia mo oho atu mo u'i i a koe. 'O ŋe'i tā'ue, e pāpa'i atu ena au i te me'e nei, mo 'ite ō'ou pē hē te noho iŋa tano o te hua'ai o te 'Atua ora, he nūna'a taŋata ha'ata'a e ia mā'ana. O te nu'u nei te ma'u 'e te hāpa'o i te parauti'a.
54003016	He me'e nui-nui mau 'ana te parauti'a haka 'ite mai era e te 'Atua pē nei ē: Te Kiritō i tu'u mai ai pa he taŋata, i haka 'ite rō mai e te ⌊Vārua Maitai⌋ he Poki o te 'Atua, 'e he merahi te mata'ite. Te roŋo riva-riva o ruŋa i a ia i haka 'ite rō ki te hau ta'ato'a, i haka moe rō te mana'u o te taŋata 'i ruŋa i a ia, 'e i to'o rō e te 'Atua ki muri i a ia.
54004001	Ko haka 'ite riva-riva 'ā e te ⌊Vārua Maitai⌋ pē nei ē: ka hāhine ena te ŋā mahana hope'a era, tētahi taŋata e ko haŋa haka 'ou mo haka roŋo ki te hāpī parauti'a o te 'Atua. Ka haka roŋo ena ki te hāpī reo-reo o te tātane
54004002	hāpī e te nu'u reo-reo riva a te haho 'ā 'e ta'e ŋaro'a haka 'ou i te mamae 'i roto i a rāua 'o te aŋa i te me'e ta'e tano.
54004003	Te nu'u nei 'ina he ha'ati'a i te taŋata mo ⌊hāipo-ipo⌋ 'e mo kai i te tētahi kai aŋa e te 'Atua. Te nu'u 'ite i te parauti'a ⌊haka moe i te mana'u⌋ 'i ruŋa i a Ietū ko aŋi-aŋi 'ana pē nei ē: ta'ato'a kai māuru-uru ki te 'Atua e tano nō mo kai.
54004004	Ta'ato'a me'e aŋa e te 'Atua me'e riva-riva; mo māuru-uru ki a ia, 'ina e tahi kai mo ta'e kai.
54004005	'Ā'ana, pa'i, i kī, 'e o tātou te māuru-uru ki a ia.
54004006	E Timoteo, mo hāpī ō'ou ki te taina i te ŋā me'e nei, he tāvini riva-riva ia koe o Ietū Kiritō. 'E te roŋo parauti'a o te 'Atua 'e te ma'u ō'ou i te hāpī riva-riva haka 'ite atu he haka haŋu he oho i a koe.
54004007	'Ina koe ko haka roŋo ki te 'a'amu ma'a-ma'a o te taŋata. Ka aŋa ka oho nō koe mo 'ata pūai ō'ou pa he taŋata mo'a 'e ha'atura ki te 'Atua.
54004008	Te haka aŋa i te hakari mo haka hio-hio e hauha'a rō 'ā, 'e te 'ite mo mo'a 'e mo ha'atura ki te 'Atua 'ata hau rō atu i te hauha'a, 'e ta'e mo te noho iŋa 'i te ao nō nei, pē ira 'ana mo te noho iŋa ka oho mai ena.
54004009	He parauti'a te me'e nei; e haka roŋo te taŋata ta'ato'a.
54004010	Mo ira, e Timoteo ē, e aŋa 'e e haka 'uhu e oho nei a tātou 'i te aŋa o te 'Atua ora, 'o te 'ite e tātou e haka tano tahi rō i tā'ana me'e kī. 'Ā'ana, pa'i, te haka e'a i te taŋata ta'ato'a mai roto i te ūtu'a o te hara 'e te va'ai i te ora 'āpī 'ina he hope'a ra'a ana haka moe i te mana'u 'i ruŋa i a Ietū.
54004011	He ŋā me'e nei te me'e 'ā'au mo hāpī 'e mo kī mo aŋa e te taina.
54004012	E u'i 'o ta'e haka au rō atu 'o te ai ō'ou he taŋata 'āpī. Hai huru o tu'u vānaŋa 'e o tu'u noho iŋa, hai haŋa ō'ou ki te rua, hai huru o tu'u haka moe iŋa i te mana'u 'i ruŋa i te 'Atua 'e hai noho iŋa hara kore ana haka take'a ki te tētahi nu'u haka moe i te mana'u 'i ruŋa i a Ietū pē hē tako'a a rāua ana ai.
54004013	'I tu'u tiaki iŋa mai, e tai'o koe ki te taŋata i te ⌊Pāpa'i Mo'a⌋, e hāpī 'e e haka haŋu koe i te taina.
54004014	E Timoteo, e haka hio-hio e oho koe 'i te aŋa o te 'Atua hai me'e hauha'a va'ai atu era e ia 'i te hora haka topa atu era i te rima a ruŋa i tu'u pū'oko e te ŋā kope pū'oko haka tere era koia ko kī atu i tā'ana roŋo hai Vārua Maitai.
54004015	E u'i e aŋa riva-riva te ŋā me'e kī atu ena e au, ki take'a ai e te nu'u ta'ato'a pē hē e aŋa e oho ena koe i te me'e haŋa o te 'Atua.
54004016	E u'i riva-riva te huru o tu'u noho iŋa 'e te huru o tu'u hāpī iŋa i te rua; e haka hio-hio e oho nō koe i te ŋā me'e ta'ato'a ena. Mo aŋa ō'ou pē ira, ta'e ko koe nō te me'e ka e'a ena mai roto i te ūtu'a o te hara, pē ira 'ana te nu'u haka roŋo atu.
54005001	Ana kī tā'ue koe i te hape o te taŋata pa'ari, e kī hai mo'a, pa he kī iŋa ō'ou ki tu'u matu'a tane. Ki te ŋāŋata 'āpī e kī pa he kī iŋa ō'ou ki tu'u taina.
54005002	Ki te ŋā vi'e pa'ari e mo'a koe pa he matu'a vahine ō'ou; 'e ki te ŋā vi'e 'āpī e mo'a 'e e haŋa pa he taina vahine ō'ou.
54005003	E hā'ū'ū ki te vi'e hove 'ina he hua'ai ō'ona mo hāpa'o i a ia.
54005004	'E mo ai tā'ue te poki 'e te makupuna mo hāpa'o i rā hove, ko rāua te me'e ra'e mo hā'ū'ū i a ia. Pē ira he haka hoki ki rā matu'a te haŋa va'ai era e ia ki a rāua. He me'e nei te me'e haŋa o te 'Atua.
54005005	Te vi'e hove o roto i te taina kope kore mo hāpa'o i a ia he ŋatu nō te haŋu ki te 'Atua mo hā'ū'ū. 'O ira ka pō ka 'ōtea e pure e ani ena.
54005006	'E te vi'e hove haŋa ki te me'e o te ao nō nei pa he vi'e mate ka ai atu e ora nō 'ā.
54005007	E kī ki te taina ta'ato'a: e hāpa'o te rāua hua'ai, 'o tuhi e te nu'u 'i te ta'e hāpa'o i a rāua.
54005008	Te parauti'a, te taŋata ta'e hāpa'o i tō'ona hua'ai 'e i tā'ana hua'ai mau 'ā e hārui 'ana hai tua'ivi i te hāpī parauti'a o te 'Atua, 'e tō'ona māhatu 'ata hau 'i te rake-rake ki te nu'u 'ina he ⌊haka moe i te mana'u⌋ 'i ruŋa i te 'Atua; te nu'u era, pa'i, e hāpa'o rō 'ana i te rāua hua'ai.
54005009	Te vi'e hove mo haka pāpa'i 'i ruŋa i te parau o te ŋā vi'e hove mo hāpa'o e te taina haka moe i te mana'u 'i ruŋa i a Ietū he vi'e mai te ono 'ahuru matahiti pe ruŋa, 'e he vi'e, 'i tō'ona hāipo-ipo, kai tai'ata.
54005010	Te vi'e nei he vi'e ko 'ite tahi 'ana e te taŋata i tō'ona huru riva, hāpa'o riva-riva i tā'ana ŋā poki, hāpa'o i te nu'u tu'u ki tō'ona hare, haka hopu i te va'e o te nu'u haka moe i te mana'u 'i ruŋa i a Ietū, 'e hā'ū'ū ki te nu'u ta'ato'a ai o te 'ati. He vi'e aŋa mau 'ā a ia i te me'e haŋa o te 'Atua.
54005011	'E te vi'e hove matahiti ta'e rahi he vi'e mo ta'e haka pāpa'i 'i ruŋa i rā parau, 'o topa pē nei ē: pe mu'a ka oho ena, 'ata pūai tō'ona haŋa ki tā'ana o te tane ki tō'ona haŋa mo tāvini ki te ⌊Kiritō⌋, 'e he haŋa mo ⌊hāipo-ipo⌋ haka 'ou.
54005012	Mo hāipo-ipo tā'ue, he hape ki te hōrea aŋa 'i te hora haka pāpa'i i a ia.
54005013	'E ta'e 'o ira nō, 'o māhani i te hupe-hupe, 'o oho ki hare era ki hare era, 'o ha'amata 'o ha'a'ino i te rua, 'e 'o 'āmui ki roto i te ture kē koia ko kī i te vānaŋa ta'e tano.
54005014	'O ira a au e haŋa nei ki te ŋā vi'e 'āpī hove mo hāipo-ipo, mo ai o te ŋā poki 'e mo ai he ŋā vi'e ma'u riva-riva i te rāua hare 'e i te rāua hua'ai, 'o ai te me'e ta'e tano mo kī o ruŋa i a rāua e te nu'u ta'e haŋa ki te 'Atua.
54005015	Te tētahi ŋā vi'e hove, pa'i, ko haka tapa 'ā i a rāua mai te ara o te 'Atua 'e ko oho 'ana a roto i te ara o Rukifero.
54005016	Mo ai 'i roto i te hua'ai o te vi'e haka moe i te mana'u 'i ruŋa i a Ietū te ŋā vi'e hove, e hā'ū'ū 'e e hāpa'o e rā vi'e i rā ŋā hove, 'o ai he paŋaha'a haka 'ou e tahi mo 'amo e te nūna'a taŋata haka moe i te mana'u 'i ruŋa i a Ietū, ki topa ai te hora o te nu'u era mo hā'ū'ū ki te vi'e hove 'ina he kope mo hāpa'o i a ia.
54005017	Te nu'u pū'oko haka tere o te nūna'a taŋata haka moe i te mana'u 'i ruŋa i a Ietū aŋa riva-riva i te rāua aŋa e mo'a 'e e 'auhau riva-riva e te taina. 'E te nu'u ra'e mau mo mo'a 'e mo 'auhau riva-riva ko te ŋā pū'oko haka tere ena te rāua aŋa he haka 'ite i te vānaŋa o te 'Atua.
54005018	Pē nei, pa'i, te ⌊Pāpa'i Mo'a⌋ e kī ena: «'Ina ko here te ŋutu o te 'uei haka rei-rei tariko». 'E e kī tako'a rō 'ā: «E 'auhau te taŋata aŋa».
54005019	'Ina koe ko haka roŋo ki te me'e ta'e tano kī atu o ruŋa i te nu'u pū'oko haka tere. Ana haka roŋo iho koe e ai e rua 'o e toru mata'ite.
54005020	'E mo ai ko hara 'ana 'e 'ina he haka tapa mai roto i rā me'e, e ture 'i mu'a o te nu'u ta'ato'a haka moe i te mana'u 'i ruŋa i a Ietū, ki ri'a-ri'a ai te tētahi nu'u pū'oko haka tere.
54005021	'Ī a au he kī atu: e aŋa koe i te me'e hatu atu ena o ruŋa i te nu'u pū'oko haka tere. Ana haka tī-tika koe e tahi o rāua, 'ina ko u'i ko ai a ia ana ture iho i tō'ona hara. 'Ina ko rehu i a koe: nā e u'i atu ena te 'Atua, a Ietū Kiritō 'e te merahi.
54005022	'Ina koe ko veve-veve mo ha'ata'a 'e mo ha'amaitai i te kope mo te aŋa o te 'Atua hai haka puā i tu'u rima a ruŋa, 'o ai e hara rō 'ā kai 'ite hia koe; pē ira he hara tako'a a koe. E hāpa'o koe 'o hara.
54005023	E Timoteo, 'i te ai me'e rava māui-ui manava koe, 'ina ko unu i te vai nō, e unu 'iti-'iti tako'a hai vino.
54005024	Ana ha'ata'a koe i te taŋata mo te aŋa o te 'Atua, 'ina ko rehu i a koe: te hara o te tētahi nu'u e 'ite rō 'ana e tātou ka ai atu kai ture ia, 'e te hara o te tētahi atu nu'u e ture e 'ite iho ena e tātou.
54005025	Pē ira tako'a 'ā e ai rō 'ana te me'e riva-riva aŋa e te nu'u e 'ite rō 'ana e te ta'ato'a, 'e e ai rō 'ana te me'e riva-riva aŋa 'ina he 'ite e te nu'u. Pe mu'a ka oho ena he 'ite.
54006001	E Timoteo, e haka 'ite ki te nu'u 'ekaravo ⌊haka moe i te mana'u⌋ 'i ruŋa i a Ietū: e mo'a i te taŋata haka aŋa i a rāua. Mo ta'e mo'a o rāua, he kī e te nu'u i te vānaŋa ta'e tano o ruŋa i te tātou hāpī 'e o ruŋa i te 'Atua.
54006002	'E mo ai te taŋata haka aŋa i a rāua he kope haka moe i te mana'u 'i ruŋa i a Ietū, 'ina ko ta'e mo'a 'o te ai he taina haka moe i te mana'u 'i ruŋa i a Ietū. Te tano mau: e 'ata aŋa riva-riva 'o te ai te kope era ki a ia e tāvini era he taina haŋa rahi. E Timoteo, ka hāpī te me'e pāpa'i atu ena e au 'e ka kī ki te taina: hai me'e nei a rāua ana haka tere.
54006003	Mo hāpī o te kope e tahi i te me'e kē 'e 'ina he haŋa ki te hāpī parauti'a o te tātou Pū'oko Haka Tere ko Ietū Kiritō 'e ki te hāpī ma'u e tātou,
54006004	te kope nei ia he kope mana'u i a ia nō te tano, 'e te parauti'a mau, 'ina e tahi 'ā'ana me'e i 'ite. Pa he māui-ui e tahi ō'ona te haka tumu i te tātake o ruŋa i te me'e hauha'a-'ore. Pē ira he poreko te mākota, te ta'e au, te vā-vā, te mana'u 'ino,
54006005	'e te rava ture 'i roto i te nu'u 'ina he mana'u riva-riva toe 'e 'ina he aŋi-aŋi haka 'ou he aha te me'e he parauti'a 'e he aha te me'e he reo-reo. Mo rāua te hāpī o ruŋa i te 'Atua he rāve'a e tahi mo 'ono.
54006006	Te parauti'a, e ai mau rō 'ana te 'ono o te hāpī o ruŋa i te 'Atua, 'e rā 'ono mo te taŋata e koa rō 'ana 'i tā'ana me'e ai.
54006007	'Ina, pa'i, e tahi me'e ma'u e tātou 'i te rima e poreko ena, 'e 'ina e tahi me'e ma'u ka mate ena.
54006008	Mo ai o te tātou me'e mo kai 'e o te kahu mo uru, e koa 'o te ai i a tātou te ŋā me'e nei.
54006009	'E te nu'u haŋa mo 'ono e haka 'atu rō e te rauhuru me'e mo hara. Pē ira he rava'a riva-riva i a rāua e te pohe ki te me'e ta'e tano 'e ma'a-ma'a, he me'e mo ma'u i a rāua ki roto i te 'ati 'e ki roto i te ūtu'a.
54006010	Te nou-nou ki te moni he tumu o te rauhuru atu me'e ta'e tano. 'E nā e ai rō 'ana te nu'u, 'i te pohe rahi ki te moni, ko haka tapa 'ana i te mana'u mai ruŋa i te 'Atua, 'e ko 'amo 'ana me'e rahi nō atu 'ati i kimi e rāua 'ā.
54006011	'E a koe, e te taŋata o te 'Atua ē, e tere mai te ŋā me'e ta'ato'a nei. Tu'u noho iŋa e ai noho iŋa tī-tika, mo'a 'e ha'atura ki te 'Atua. E haka moe e oho koe i te mana'u 'i ruŋa i a Ietū, e haŋa ki te rua, e 'ite i te ha'aoroma'i i te 'ati hai pūai, 'e te me'e ta'ato'a kī 'e aŋa e koe e aŋa hai haumārū.
54006012	E va'ai tahi koe i a koe mo hio-hio mo oho nō o tu'u mana'u 'i ruŋa i te 'Atua 'e mo aŋa ki a ia, pa he va'ai iŋa ena o te va'ehau i a ia ki te mate 'i te hora o te tama'i. 'Ina ko haka pako'o mai tu'u rima te ora 'āpī 'ina he hope'a ra'a va'ai atu e te 'Atua. Mo rava'a i rā me'e i to'o ai i a koe e te 'Atua 'i te hora kī ō'ou, 'i mu'a i te rahi o te mata'ite, i tu'u haka moe i te mana'u 'i ruŋa i a Ietū.
54006013	E Timoteo, he kī atu au 'i mu'a i te 'Atua, i a ia te ora o te me'e ta'ato'a, 'e 'i mu'a i a Ietū Kiritō, kī i te parauti'a 'i mu'a o Pontio Pirato:
54006014	e aŋa tahi koe i tā'aku me'e kī atu ena, 'e e noho e oho koe 'ina e tahi hape 'ātā ki te hoki iŋa mai o te tātou Pū'oko Haka Tere ko Ietū Kiritō
54006015	'i te hora kī e te 'Atua. Te 'Atua e tahi mau nō. Ki a ia ana ha'ahana-hana; i a ia, pa'i, te parau o te me'e ta'ato'a. A ia he 'Ariki o te 'ariki, 'e he Pū'oko Haka Tere o te pū'oko haka tere ta'ato'a.
54006016	'Ina o ruŋa i a ia te mate; 'i roto i te mōrī 'ana-'ana e noho ena 'e 'i te pūai o rā mōrī e ko hāhine e tahi kope. 'Ina 'ā e tahi taŋata i take'a 'e mo take'a tako'a i a ia. Ki ha'amuri 'e ki ha'ahana-hana tātou i te 'Atua; i a ia, pa'i, te parau 'e te pūai mo haka tere i te me'e ta'ato'a 'ātā ki te hora hope'a. ⌊'Āmene⌋.
54006017	Ki te nu'u 'ono o te ao nei e kī: 'ina ko mana'u i a rāua mau nō te tano, 'e 'ina ko haka noho i te rāua mana'u 'i ruŋa i te hauha'a; te hauha'a, pa'i, e ko roa he pau tahi. Te me'e o rāua mo aŋa he haka noho i te mana'u 'i ruŋa i te 'Atua. 'Ā'ana, pa'i, te va'ai mai ki a tātou i te me'e ta'ato'a hai mau mo koa o tātou.
54006018	E kī tako'a: e haka rahi te rāua me'e riva-riva aŋa ki te rua, mo 'ono tako'a o rāua 'i te aŋa iŋa i rā ŋā me'e, 'e e va'ai hai riva to te tētahi o te hauha'a.
54006019	Pē ira he ha'aputu 'i ruŋa i te raŋi te hauha'a parauti'a mo te rāua noho iŋa pe mu'a ka oho ena, 'e te rāua noho iŋa 'i te ao nei he tano ki te noho iŋa haŋa e te 'Atua.
54006020	E Timoteo, e ma'u riva-riva te me'e va'ai atu e te 'Atua. 'Ina koe ko haka roŋo ki te vānaŋa hauha'a-'ore o te ao nei 'e ki te vānaŋa 'ina he tano ki te hāpī parauti'a o ruŋa i te 'Atua hāpī e te tētahi pa he parauti'a.
54006021	Nā e ai rō 'ana, pa'i, te nu'u, 'i te haka roŋo ki rā hāpī, ko haka tapa 'ana i a rāua mai roto i te hāpī parauti'a. Ka ai 'i ruŋa i a kōrua ta'ato'a te riva rahi o te 'Atua.
55001001	A au, a Pauro, ⌊'āpōtoro⌋ 'a Ietū Kiritō, uŋa e te 'Atua mo haka 'ite ki te taŋata o ruŋa o te ora 'āpī hōrea mai e ia rava'a hai Ietū Kiritō mau nō
55001002	he 'aroha atu hai haŋa ki a koe, e Timoteo ē. A koe pa he poki parauti'a mau 'ā 'ā'aku. Ka ai 'i ruŋa i a koe te riva rahi, te haka 'aroha 'e te haumārū o te 'Atua Matu'a, 'e o Ietū Kiritō, he Pū'oko Haka Tere o tātou.
55001003	E Timoteo, hai māhatu ma'itaki a au e aŋa nei ki te 'Atua, pa he me'e aŋa e tō'oku tupuna. 'E 'i tō'oku pure iŋa 'i te pō 'e 'i te 'ōtea, e māuru-uru nei a au mō'ou.
55001004	E haŋu, e mana'u rō 'ana a au 'i ruŋa i tu'u matavai taŋi era mō'oku; 'o ira a au e haŋa nei mo take'a mai i a koe. ¡Ko te koa 'ō i a au mo ai pē ira!
55001005	E mana'u tako'a rō 'ana a au i tu'u haka moe iŋa parauti'a i te mana'u 'i ruŋa i a Ietū, he me'e ai 'i tu'u māmārū'au era ko Rōira 'e 'i tu'u matu'a vahine era ko Eunite. 'E ko 'ite riva-riva 'ana e au nā i a koe tako'a.
55001006	'Ī au he kī atu: pa he ni'o iŋa i te ahi, ana haka pūai ana oho koe i te me'e va'ai atu era e te 'Atua 'i te hora haka topa atu era ō'oku i te rima a ruŋa i tu'u pū'oko.
55001007	Te ⌊Vārua Maitai⌋ va'ai mai era e te 'Atua ta'e he Vārua haka 'aka-'aka i te mana'u; he Vārua pūai, haka haŋu, haka poreko i te haŋa ki te rua, 'e haka 'ite i te haka topa riva-riva i te mana'u.
55001008	'Ina koe ko ri'a-ri'a mo vānaŋa o ruŋa i te tātou Pū'oko Haka Tere ko Ietū Kiritō, 'e 'ina koe ko ha'amā 'o tō'oku puru 'i roto i te hare ma'u'aurī. Hai pūai o te 'Atua, mai ki ha'aoroma'i ki oho i te 'ati mo topa mai 'o te haka 'ite i te roŋo riva-riva o ruŋa i a Ietū.
55001009	Te 'Atua ko haka e'a 'ā i a tātou mai roto i te ūtu'a o te hara mo riro o tātou he nu'u 'ā'ana. I aŋa ai pē ira, ta'e he huru riva o tātou, he haŋa mau 'ā ō'ona, 'e mai te hora era 'ā kai aŋa 'ana i te ao i haŋa rō ai mo haka take'a mai i tō'ona riva rahi hai Ietū Kiritō.
55001010	'E, ko haka take'a mai 'ā e te 'Atua hai tu'u mai era o Ietū Kiritō, kope haka e'a i a tātou mai roto i te ūtu'a o te hara. Ko haka kore 'ā, pa'i, e Ietū i te pūai o te mate, 'e ko haka 'ite 'ā ki te nu'u: mo haka noho o rāua i te mana'u 'i ruŋa i te ⌊roŋo riva-riva o te 'Atua⌋ he rava'a i te ora 'āpī 'ina he hope'a ra'a.
55001011	Te 'Atua ko kī mai 'ana mo haka 'ite ō'oku i te roŋo nei, 'e ko uŋa 'ana i a au pa he 'āpōtoro 'e pa he ma'ori.
55001012	'O ira te 'ati e topa mai nei ki a au. Ka ai atu pē ira, 'ina a au he ri'a-ri'a. Ko 'ite 'ana, pa'i, e au 'i ruŋa i a ai a au e haka noho nei i tō'oku mana'u, 'e ko aŋi-aŋi riva-riva 'ana e au e ai rō 'ana tō'ona pūai mo hāpa'o 'e mo hā'ū'ū mai i te aŋa va'ai mai e ia 'ātā ki te mahana o tō'ona hoki iŋa mai.
55001013	Ana hāpī koe, e u'i e haka tano ki te hāpī iŋa parauti'a haka 'ite atu era e au koia ko te haka moe ko te oho i te mana'u 'i ruŋa i a Ietū, 'e ko te haŋa ko te oho ki te rua 'o te ai ō'ou 'a Ietū Kiritō.
55001014	E Timoteo, hai hā'ū'ū o te Vārua Maitai noho 'i roto i a tātou, ka hāpa'o i te hāpī parauti'a va'ai atu era mo haka 'ite ki te nu'u.
55001015	Ko 'ite 'ana koe: te nu'u ta'ato'a o 'Ātia ko hoa 'ana i a au, 'e 'i roto i rā nu'u a Fīkero 'e a 'Eremōhene.
55001016	'E mo 'Onetiforo 'e mo te nu'u ta'ato'a o tō'ona hare, ka ai 'i ruŋa i a rāua te riva rahi o te 'Atua. I rahi rō, pa'i, te mahana i haka haŋu ai i tō'oku mana'u, 'e 'ina kai ha'amā 'o tō'oku puru 'i roto i te hare ma'u'aurī.
55001017	I tu'u mai era a 'Onetiforo ki Roma, te me'e ra'e i aŋa he kimi i a au ka rava'a rō.
55001018	'O ira a au e pure nei mo haka 'aroha o te 'Atua i a ia 'i te mahana o te ture hope'a. Ko 'ite riva-riva 'ana, ho'i, koe, e Timoteo ē, pē hē a ia i hā'ū'ū mai ai 'i Ēfeto.
55002001	E haŋu, e haka pūai koe hai riva rahi o te 'Atua va'ai atu hai Ietū Kiritō.
55002002	E kimi koe hai ŋāŋata haka tano i te rāua me'e kī, ŋāŋata 'ite tako'a mo hāpī i te rua. Ki a rāua koe ana haka 'ite mo hāpī e rāua ki te tētahi i te hāpī parauti'a o ruŋa i a Ietū Kiritō haka 'ite atu era e au 'i te hora hāpī ō'oku i te nu'u.
55002003	E ha'aoroma'i koe i te 'ati ka topa atu ena pa he va'ehau haka kē 'a Ietū Kiritō.
55002004	'Ina e tahi va'ehau o'o ki te aŋa o te nu'u ta'e he va'ehau. Te me'e haŋa o te va'ehau he aŋa riva-riva i te aŋa mo koa o te kape.
55002005	Pē ira tako'a 'ā te kope 'ā'ati, 'ina e ko haka hei mo ta'e ha'atura ki te haka tere iŋa era o rā 'ā'ati.
55002006	Te kope 'oka kai, mā'ana e kai ra'e i tā'ana kai 'oka.
55002007	E mana'u koe i te me'e nei e kī atu ena e au, 'e mo te 'Atua e 'ata haka aŋi-aŋi atu i te me'e ta'ato'a.
55002008	'Ina ko rehu i a koe te roŋo riva-riva haka 'ite e au pē nei ē: te 'Atua i haka ora rō mai te mate i a Ietū Kiritō, hakaara o te 'ariki era ko ⌊Tāvita⌋.
55002009	'O te haka 'ite 'o te oho ō'oku i te roŋo ena i topa mai ai te 'ati, 'ātā ki te roa ko here-here 'ana i a au hai vivi pa he taparahi-ta'ata. 'E, ka ai atu ko here-here 'ana i a au, te vānaŋa o te 'Atua e ko rava'a mo haka noho.
55002010	'O ira a au e ha'aoroma'i nei i te ta'ato'a nō 'ati mo te riva-riva o te nu'u ha'ata'a e te 'Atua mā'ana, mo e'a tako'a o rāua mai roto i te ūtu'a o te hara hai Ietū Kiritō 'e mo rava'a mo noho 'i muri i a ia 'ina he hope'a ra'a pe mu'a ka oho ena.
55002011	He parauti'a te me'e nei: Mo ai ko mā-mate 'ā a tātou 'i muri i a Ietū Kiritō, 'i muri i a ia a tātou ka no-noho ena.
55002012	Mo ha'aoroma'i o tātou i te 'ati hai pūai, he haka tere a tātou 'i tō'ona ao 'i muri i a ia. Mo kī o tātou kai 'ite a tātou ko ai a ia, pē ira tako'a 'ā ka kī ena e ia mo tātou.
55002013	Ka ta'e aŋa atu a tātou i te tātou me'e kī, ko te aŋa iŋa 'ana a ia i tā'ana me'e kī; e ko aŋa, pa'i, a ia e tahi me'e 'ina he tano ki tō'ona huru.
55002014	E haka mana'u koe ki te nu'u, e Timoteo ē, i te ŋā me'e kī atu era e au, 'e 'ai ka kī rō hai 'īŋoa o te 'Atua: 'ina a rāua ko tātake o ruŋa i te aura'a o te vānaŋa; 'ina, pa'i, e tahi hauha'a. Te me'e mau nō mo rava'a he haka kore i te haka moe iŋa o te mana'u 'i ruŋa i a Ietū o te nu'u haka roŋo i rā vānaŋa.
55002015	E aŋa riva-riva koe i ta'a aŋa, ki ai ai koe he taŋata tano 'e aŋa i te me'e tī-tika 'i mu'a i te 'Atua, pa he taŋata 'ina ō'ona hape mo ha'amā iŋa 'e, tako'a, hāpī riva-riva oho i te roŋo parauti'a o te 'Atua.
55002016	'Ina koe ko haka roŋo ki te vānaŋa tahaŋa o te nu'u ta'e ⌊haka moe i te mana'u⌋ 'i ruŋa i a Ietū. Te nu'u vānaŋa, pa'i, pē ira pe te 'ava-'ava pe te oho nō mai muri i te 'Atua,
55002017	'e te rāua hāpī ta'e tano he 'ata rahi he oho, pa he māui-ui kai i te hakari. He me'e nei te me'e i topa ki a Hīmēneo ararua ko Fireto.
55002018	A rāua ko haka tapa 'ana mai roto i te parauti'a hai kī o rāua: te ora iŋa haka 'ou o tātou mai te mate ko ai era 'ā, 'e pē ira e haka mira-mira e oho era i te mana'u o te tētahi nu'u haka moe i te mana'u 'i ruŋa i a Ietū.
55002019	Ka ai atu pē ira, te nūna'a taŋata haka moe parauti'a i te rāua mana'u 'i ruŋa i a Ietū e hio-hio rō 'ana pa he kona mekerā 'i ruŋa e haka tu'u ena i te hare, 'e 'i ruŋa tako'a i pāpa'i ai: «Te 'Atua e aŋi-aŋi rō 'ā i tā'ana taŋata», 'e, «Te nu'u ta'ato'a ha'amuri ki te 'Atua e haka tapa mai roto i te me'e ta'e tano».
55002020	'I roto i te hare o te 'ono, ta'e nō he me'e aŋa hai piru 'e hai parata te me'e o roto. E ai tako'a rō 'ana te me'e aŋa hai miro 'e hai 'ō'one. Te ŋā me'e riva-riva era he ha'ata'a mo te mahana ŋoŋoro, 'e te tētahi me'e era mo te mahana ta'e ŋoŋoro.
55002021	Te kope haka tapa i a ia mai roto i te me'e ta'e tano pa he ŋā me'e piru era 'ā, me'e ha'ata'a mo te me'e riva-riva haŋa e te 'Atua mo aŋa.
55002022	E Timoteo, e u'i koe e te me'e haka hara i te nu'u 'āpī. E aŋa mo riro ō'ou 'e o te nu'u ta'ato'a ha'amuri hai māhatu ma'itaki ki te 'Atua, he nu'u aŋa i te me'e tano ki te mata o te 'Atua, haka moe i te mana'u 'i ruŋa i a ia, haŋa ki te rua 'e haumārū.
55002023	'Ina koe ko haka roŋo ki te vānaŋa tahaŋa o te nu'u ta'e haka moe i te mana'u 'i ruŋa i a Ietū; ko 'ite 'ana, pa'i, koe: te me'e nō mo rava'a he tātake.
55002024	Te tāvini o te 'Atua 'ina ko tātake; e riva ki te ta'ato'a, e 'ite mo hāpī i te rua 'e mo ha'aoroma'i i te me'e hai haumārū.
55002025	E 'ite tako'a i te kī, hai māhatu ma'itaki, i te hape o te nu'u ta'e haka roŋo, koi'ite 'i te riva rahi o te 'Atua, he huri i te rāua mana'u ki a ia, 'e he 'ite i te parauti'a o ruŋa i a Ietū Kiritō,
55002026	ki veveri ki tere ai mai te rima o Rukifero. 'Ā'ana, pa'i, te puru i a rāua mo aŋa o nei nu'u i tā'ana me'e nō era i haŋa.
55003001	E 'ite tako'a koe: 'i te ŋā mahana hope'a ena e ai rō te mahana taparahi-ta'ata.
55003002	He 'ino te taŋata, he haŋa ki te moni nō, he haka me'e i a rāua, he mana'u i a rāua mau nō te tano, he vānaŋa ta'e tano mo te 'Atua, e ko ha'atura ki te rāua matu'a, e ko 'ite mo māuru-uru 'e 'ina tako'a e ko mo'a i te hāpī o te 'Atua.
55003003	E ko haka 'aroha 'e e ko haŋa ki te rua taŋata. He riro nu'u ha'a'ino, ta'e hāito i te me'e kī 'e i te me'e aŋa, tōtōā i te rua 'e ta'e haŋa ki te me'e tano.
55003004	E riro tako'a rō a rāua he taŋata ho'o i te rua, aŋa i te me'e 'ina he mana'u hia, 'e haka paka i a rāua. 'E te me'e mau nō ka kimi era he reka, ta'e he 'Atua.
55003005	E haka tu'u rō i a rāua pa he taŋata mo'a 'e ha'atura ki te 'Atua; 'e, hai haka tere iŋa o rāua, ka take'a era 'ina mau 'ā he ha'atura. 'Ina e tahi a'a me'e mo aŋa 'i muri i te nu'u tu'u pē rā, e Timoteo ē.
55003006	O rāua, pa'i, te nu'u oho ki hare era ki hare era 'e hai reo-reo e rava'a ena mo haka tere i te ŋā vi'e 'ina he pūai o te mana'u, 'amo me'e rahi hara, 'e pohe ki te me'e ta'e tano.
55003007	He haka roŋo nō te aŋa o te ŋā vi'e nei ki nu'u era ki nu'u era, 'e 'ina he aŋi-aŋi, ki te hora hope'a, 'i hē mau te hāpī parauti'a o te 'Atua.
55003008	Te nu'u hāpī era i te ŋā vi'e hai reo-reo he nu'u mana'u ta'e tano, haka tapa i te rāua mana'u mai ruŋa i te 'Atua. Pa he ta'e haka roŋo iŋa era 'ā o Hane ararua ko Hampere ki a ⌊Mōtē⌋ te ta'e haka roŋo o rā nu'u i te hāpī parauti'a o te 'Atua.
55003009	Te nu'u nei e ko rava'a mo haka roŋo mo oho nō e te nu'u ki a rāua ka 'ite rō ena e te ta'ato'a pē nei ē: he nu'u ma'a-ma'a. He me'e nei te me'e i topa tako'a ki a Hane ararua ko Hampere.
55003010	'E a koe, e Timoteo ē, ko 'ite riva-riva 'ana i tā'aku me'e hāpī, i te huru o tō'oku noho iŋa, i tā'aku me'e haŋa mo aŋa, i tō'oku haka moe iŋa i te mana'u 'i ruŋa i a Ietū, i tō'oku haumārū, i tō'oku haŋa ki te rua 'e i tō'oku ha'aoroma'i iŋa i te 'ati hai pūai
55003011	e tute mai era i a au mo tōtōā 'i te ŋā kona era ko Antiokia, ko Īkōnio 'e ko Rītara. ¡Me'e huru kē te rahi o te 'ati a au i ha'aoroma'i ai! 'E o te 'Atua au i hā'ū'ū mai mo e'a mai roto i rā ŋā 'ati.
55003012	'Ī a au he kī atu: te nu'u ta'ato'a ⌊haka moe i te mana'u⌋ 'i ruŋa i a Ietū Kiritō, haŋa mo riro o rāua he nu'u mo'a 'e ha'atura ki a ia, e 'ite: he tute i a rāua e te nu'u ta'e haŋa ki te 'Atua mo tōtōā.
55003013	'E te ŋāŋata aŋa i te me'e ta'e tano 'e te nu'u haka tu'u i a rāua pa he nu'u haka moe i te mana'u 'i ruŋa i a Ietū pe te 'ata ta'e riva-riva ka oho ena; te aŋa he reo-reo he oho nō ki te taŋata 'e, 'ina he aŋi-aŋi, e reo-reo tako'a rō 'ana ki a rāua.
55003014	'E a koe, e ma'u hio-hio te ŋā me'e hāpī atu era. Ko 'ite 'ana, pa'i, e koe he parauti'a 'e 'a 'ai i hāpī atu.
55003015	Mai tu'u 'iti-'iti haŋa 'ā i 'ite rō ai a koe i te me'e o ruŋa i te ⌊Pāpa'i Mo'a⌋, he me'e haka 'ite 'e haka aŋi-aŋi atu pē nei ē: mo e'a mai roto i te ūtu'a o te hara e haka moe i te mana'u 'i ruŋa i a Ietū Kiritō.
55003016	Te me'e ta'ato'a kī 'i ruŋa i te Pāpa'i Mo'a he me'e haka 'ite mai e te 'Atua. Tō'ona hauha'a: he hāpī mai, he ture mai, he haka tī-tika mai i te mana'u 'e he hāpī mai i te noho iŋa tano ki te mata o te 'Atua,
55003017	ki ai ai te nu'u aŋa ki a ia e tano riva-riva rō 'ana mo aŋa rauhuru me'e riva-riva haŋa 'ā'ana.
55004001	'I mu'a o te 'Atua 'e o Ietū Kiritō, kope ka oho mai ena pa he 'Ariki nui-nui mo haka ūtu'a i te nu'u ora 'e i te nu'u mate, ka kī atu ena a au:
55004002	e haka 'ite e oho koe, e Timoteo ē, i te roŋo o te 'Atua, ka haŋa 'e ka ta'e haŋa e te nu'u mo haka roŋo atu. Hai haumārū ana hāpī 'e ana haka 'ite i te rāua hape, ana ture, 'e ana haka haŋu i te rāua mana'u.
55004003	Nā e tu'u rō te mahana e ko haŋa haka 'ou te taŋata ki te hāpī parauti'a. Te me'e ka aŋa era he kimi i te ma'ori hāpī i te me'e haŋa nō o rāua mo haka roŋo,
55004004	he hārui hai tua'ivi i te parauti'a, 'e he haka roŋo ki te rauhuru nō atu 'a'amu.
55004005	'E a koe, e 'ite i te hāito i ta'a me'e kī 'e i ta'a me'e aŋa, e ha'aoroma'i hai pūai i te 'ati, e haka 'ite e oho i te ⌊roŋo riva-riva o ruŋa i a Ietū Kiritō⌋, 'e e aŋa riva-riva ta'a aŋa.
55004006	E Timoteo, ko hāhine 'ana a au mo mate; ko tu'u 'ana a au 'i te hora nei pa he tūtia mo te 'Atua.
55004007	Ko va'ai tahi 'ana a au i a au mo tāvini ki te 'Atua, pa he va'ai iŋa o te va'ehau i a ia ki te mate 'i te hora o te tama'i, 'e pa he kope 'ā'ati, ko tu'u 'ana a au ki te hope'a. 'Ina kai haka tapa, ki te hora hope'a, mai te hāpī parauti'a o te 'Atua.
55004008	Te me'e toe nō he va'ai mai i tō'oku hei, hei va'ai ki te nu'u aŋa i te me'e tī-tika ki te mata o te 'Atua ka va'ai mai ena 'i te mahana o te ture hope'a e Ietū Kiritō, kope ture hai parauti'a i te hape o te taŋata. 'E ta'e ki a au nō ka va'ai mai ena, ki te nu'u ta'ato'a tiaki hai māhatu ki tō'ona hoki iŋa mai.
55004009	E Timoteo, ka u'i te rāve'a mo hōrou ō'ou mo oho mai.
55004010	A Rema, 'i te haŋa rahi ki te me'e o te ao nei, ko hoa 'ana i a au 'e ko oho 'ana ki Tētārōnika. A Keretene 'ai Karatia, 'e a Tito 'i Raramatia.
55004011	Ko Ruka mau nō te me'e 'i muri i a au. E u'i e kimi mai a Marko 'e 'ai ka ma'u rō mai 'i muri i a koe mo hā'ū'ū mai 'i tā'aku aŋa.
55004012	A Tīkiko ko haka uŋa 'ana e au ki Ēfeto.
55004013	Ki oho mai koe, e ma'u mai te paratoa haka rē e au ki a Karapō 'i Toroare. E ma'u tako'a mai te puka, 'e te me'e mo ta'e rehu i a koe he puka aŋa era hai kiri.
55004014	A Arehantaro, taŋata aŋa 'aurī era, ko aŋa mai 'ana i te me'e ta'e tano ki a au; mo te 'Atua e haka ūtu'a i a ia.
55004015	E hāpa'o koe e ia; 'ina, pa'i, he haŋa ki te roŋo haka 'ite e tātou.
55004016	'I te mahana ma'u ra'e era i a au mo ture 'i mu'a o te nu'u ra-rahi o te rōmano, 'ina e tahi kope i mata'ite mō'oku; ta'ato'a nō i hoa ai i a au. Pē hiva 'ana te 'Atua ana ta'e tapa atu, 'o haka ūtu'a i a rāua.
55004017	'Ā'ana mau nō i hā'ū'ū mai 'e i va'ai mai i te pūai mo haka 'ite ō'oku i te roŋo riva-riva o ruŋa o Ietū Kiritō, 'e, tako'a, mo haka roŋo tahi mai o te nu'u ta'e he hūrio. Pē ira te 'Atua i to'o ai i a au mai roto i te haha o te reone,
55004018	'e pē ira tako'a 'ā ka haka e'a ena i a au mai roto i te 'ati ta'ato'a 'e ka ma'u ena i a au ki te raŋi ki te ao haka tere e ia. ¡Ki ha'ahana-hana tahi tātou ki a ia 'ātā ki te hope'a ra'a! ⌊'Āmene⌋.
55004019	Ka 'aroha ki a Pirika ararua ko 'Ākira, pē ira 'ā ki a 'Onetiforo 'e ki tō'ona hua'ai.
55004020	A Erato ko noho 'ana 'i Kōrinto, 'e a Torofimo, 'i te māui-ui, ko haka rē 'ana e au 'i Mīreto.
55004021	E Timoteo, e hōrou mai koe mai ta'e tu'u mai te toŋa. A Euvuro, a Purenete, a Rino, a Karauria 'e te taina ta'ato'a 'ī e 'aroha atu ena.
55004022	Ka ai i a koe te hā'ū'ū o te tātou Pū'oko Haka Tere ko Ietū Kiritō, 'e te riva rahi o te 'Atua 'i ruŋa i a kōrua ta'ato'a.
56001001	A au, a Pauro, he 'aroha atu ki a koe, e Tito ē. A koe pa he poki mau 'ā 'ā'aku 'o tu'u ⌊haka moe i te mana'u⌋ 'i ruŋa i a Ietū pē au. Ka ai 'i ruŋa i a koe te riva rahi 'e te haumārū o te 'Atua, he Matu'a o tātou, 'e o Ietū Kiritō, kope haka e'a i a tātou mai roto i te ūtu'a o te hara 'e va'ai mai i te ora 'āpī 'ina he hope'a ra'a. E Tito, ko 'ite riva-riva 'ana e koe: a au he tāvini o te 'Atua, 'e he ⌊'āpōtoro⌋ 'a Ietū Kiritō, kope uŋa mai i a au ki te nu'u ha'ata'a e te 'Atua mā'ana, mo haka pūai i te rāua haka moe iŋa i te mana'u 'i ruŋa i a ia, 'e mo 'ata haka aŋi-aŋi ki a rāua i te roŋo parauti'a o ruŋa i te ⌊Kiritō⌋, he roŋo hā'ū'ū i te taŋata mo riro o te rāua noho iŋa noho iŋa tano ki te mata o te 'Atua, ki aŋi-aŋi riva-riva ai pē nei ē: e ai rō i a rāua te ora 'āpī 'ina he hope'a ra'a va'ai e te 'Atua. 'I ra'e, pa'i, ki te aŋa i te ao, i hōrea rō ai e te 'Atua i te ora 'āpī nei, 'e a ia 'Atua haka tano i tā'ana me'e kī. 'I te hora tano kī e te 'Atua i haka 'ite ai ki te taŋata o ruŋa i te ora 'āpī nei hai ⌊roŋo riva-riva o ruŋa i a Ietū Kiritō⌋, he roŋo haka 'ite oho e au uŋa mai e te 'Atua, kope to'o i a tātou mai roto i te ūtu'a o te hara.
56001005	E haŋu, i haka rē ai a au i a koe 'i te motu ena ko Kereta mo haka tī-tika ō'ou i te me'e toe mo aŋa o nā, 'e mo u'i tako'a ō'ou hai ŋāŋata mo pū'oko haka tere o te ŋā nūna'a ena e haka moe ena i te mana'u 'i ruŋa i a Ietū o te kona ta'ato'a o Kereta, pa he me'e kī atu era e au.
56001006	Te kope mo pū'oko haka tere he kope 'ina ō'ona hape; he kope kai oho ki te rua vi'e 'i tō'ona hāipo-ipo. Tā'ana ŋā poki e haka moe rō 'ana i te mana'u 'i ruŋa i a Ietū, 'e 'ina rāua hape mo tuhi iŋa e te nu'u pē nei ē: a rāua 'ō he ŋā poki aŋa i te me'e ta'e tano, pū'oko hio-hio 'e ta'e haka roŋo.
56001007	Te pū'oko haka tere, pa'i, o te nūna'a taŋata haka moe i te mana'u 'i ruŋa i a Ietū e aŋa 'ā i te aŋa o te 'Atua. 'O ira 'ina ko ai te hape. 'Ina ko ai he kope pū'oko hio-hio, riri-riri tahaŋa, ta'ero 'ava, rava moto, 'e nou-nou moni.
56001008	E ai he taŋata haŋa mo to'o 'e mo hāpa'o i te nu'u tu'u ki tō'ona hare, he taŋata aŋa i te me'e riva-riva mo te rua, haka topa riva-riva i te mana'u 'e aŋa i te me'e tī-tika, he taŋata māhatu ma'itaki, 'ite mo hāito i tā'ana me'e kī 'e i tā'ana me'e aŋa.
56001009	Te kope nei e haka hio-hio i te mana'u ki te roŋo parauti'a o te 'Atua hāpī ki a ia, ki tano ai mo haka haŋu i te mana'u o te tētahi taŋata hai rā roŋo 'e mo haka take'a ki te nu'u ta'e haŋa ki te roŋo parauti'a he aha te hape o te rāua mana'u.
56001010	Te tumu o tā'aku vānaŋa ta'ato'a nei, e Tito ē: rahi ri'a-ri'a te nu'u o roto i te nūna'a taŋata haka moe i te mana'u 'i ruŋa i a Ietū 'ina he haŋa haka 'ou mo haka roŋo 'e mo ha'atura ki te roŋo parauti'a. 'I roto i a rāua e ai rō 'ana te ⌊hūrio⌋ e ma'u nō 'ā i te ⌊haka tere iŋa era 'a Mōtē⌋, 'e e hāpī rō 'ā ki te nu'u pē nei ē: 'āmui ki te haka moe i te mana'u 'i ruŋa i a Ietū e hore tako'a te kiri o te kinoŋa. Te me'e nei ta'e he parauti'a 'e 'ina e tahi hauha'a. Ka ai atu pē ira, me'e rahi nu'u e haka roŋo rō 'ā ki a rāua.
56001011	Te me'e haŋa he 'api i te haha o te nu'u era; ko rahi 'ā, pa'i, te hua'ai huri o te mana'u 'i te hape o te rāua hāpī. Te me'e haŋa o te nu'u pē rā he huhu i te kete o te rua.
56001012	O te perofeta mau 'ā e tahi o Kereta i kī: «Te nu'u o Kereta nu'u reo-reo, nu'u manu, rava kai 'e hupe-hupe».
56001013	'E he parauti'a. 'O ira, e haka pūai koe ana ture, ki tano ai te rāua haka moe iŋa i te mana'u 'i ruŋa i te 'Atua,
56001014	'o haka roŋo rō ki te 'a'amu reo-reo o te tētahi ⌊hūrio⌋ 'e 'o ha'atura rō ki te me'e kī e te nu'u 'ina he haŋa ki te roŋo parauti'a.
56001015	Mo te nu'u mana'u ma'itaki, ta'ato'a me'e me'e ma'itaki; 'e mo te nu'u mana'u ta'e ma'itaki 'e ta'e haŋa mo haka moe i te mana'u 'i ruŋa i a Ietū, ta'ato'a me'e me'e ta'e ma'itaki, 'o te ai te rāua mana'u mana'u rake-rake 'e 'ina he aŋi-aŋi haka 'ou he aha te me'e riva-riva 'e he aha te me'e rake-rake.
56001016	Pē nei e kī ena: e māhani rō 'ā a rāua ki te 'Atua, 'e hai me'e aŋa e take'a ena 'ina kai māhani. A rāua, pa'i, he nu'u taparahi-ta'ata, ta'e haka roŋo ki te 'Atua. 'O ira e ko tano mo aŋa i te me'e riva-riva ki te mata o te 'Atua.
56002001	'E a koe, e Tito ē, ana hāpī i te nu'u taina, e haka tano ki te hāpī parauti'a o te 'Atua.
56002002	E hāpī ki te ŋāŋata pa'ari mo hāito i te rāua me'e kī 'e i te rāua me'e aŋa, mo haka tere i a rāua hai me'e tano ki mo'a ai i a rāua e te taŋata, mo haka topa riva-riva i te mana'u, mo haŋa ki te rua hai māhatu, mo haka hio-hio i te rāua mana'u ki te roŋo parauti'a o te 'Atua, 'e mo ha'aoroma'i i te 'ati hai pūai.
56002003	'E ki te ŋā vi'e pa'ari e hāpī mo haka tere i a rāua hai mo'a 'e hai ha'atura ki te 'Atua, 'e mo ta'e ai he ŋā vi'e ha'a'ino 'e ta'ero. E ai he ŋā vi'e hāpī i te me'e riva-riva,
56002004	ki tano ai mo hatu ki te ŋā vi'e 'āpī mo 'ata haŋa ki te rāua kenu 'e ki te rāua ŋā poki,
56002005	mo hāito i te rāua me'e kī 'e i te rāua me'e aŋa, mo hāpa'o i te rāua hakari mo te rāua kenu, mo ma'u riva-riva i te rāua hare, mo hā'ū'ū ki te rua, 'e mo mo'a i te rāua kenu, 'o kī rō e te nu'u i te vānaŋa ta'e tano mo te roŋo o te 'Atua.
56002006	E hāpī ki te ŋāŋata 'āpī tako'a mo hāito i te rāua me'e kī 'e i te rāua me'e aŋa.
56002007	'E a koe, e Tito ē, e haka tere koe 'i te hora ta'ato'a hai me'e tano, ki take'a ai e te nu'u pē hē a rāua ana haka tere. E hāpī koe ki te taina hai parauti'a, hai pūai o tu'u māhatu,
56002008	'e hai vānaŋa riva-riva 'e tī-tika, 'o ai te vānaŋa ta'e tano mo kī e te tētahi taŋata mō'ou. Pē ira ka ha'amā ena te nu'u ta'e haŋa ki te hāpī parauti'a o te 'Atua, he ta'e rava'a e rāua e tahi me'e ta'e tano o tātou mo kī.
56002009	E hāpī koe ki te 'ekaravo mo ha'atura ki te taŋata haka aŋa i a rāua. E hāpī tako'a mo riro o rāua he nu'u riva, ta'e pāhono-hono,
56002010	'e ta'e toke ki te hora hope'a, ki take'a ai e te taŋata ta'ato'a i te me'e riva-riva 'e nehe-nehe o te hāpī parauti'a o te 'Atua, kope haka e'a i a tātou mai roto i te ūtu'a o te hara 'e va'ai mai i te ora 'āpī 'ina he hope'a ra'a.
56002011	Te 'Atua ko haka take'a 'ana i tō'ona riva rahi hai va'ai ki te taŋata ta'ato'a o te ao i te rāve'a mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a.
56002012	'E hai riva rahi o te 'Atua e ai nei i a tātou i te nu'u ⌊haka moe i te mana'u⌋ 'i ruŋa i a Ietū te haŋa mo haka tapa mai te me'e ta'e tano 'e mai te pohe ki te me'e o te ao mau nō, 'e te haŋa tako'a mo haka tere o tātou 'i te ao nei hai haka topa riva-riva i te mana'u, hai aŋa i te me'e tī-tika ki tō'ona mata, 'e hai mo'a 'e ha'atura ki a ia,
56002013	'ātā ka tu'u rō mai te me'e nui-nui tiaki e tātou: he hoki iŋa haka 'ou mai o te tātou 'Atua pūai ko Ietū Kiritō, kope haka e'a i te taŋata mai roto i te ūtu'a o te hara 'e va'ai mai i te ora 'āpī 'ina he hope'a ra'a.
56002014	A Ietū, pa'i, ko va'ai 'ā i a ia ki te mate mo kore o te pūai o te hara mai ruŋa i a tātou, ki ai ai tātou he nu'u ha'ata'a mā'ana, 'ina e tahi hara, 'e haŋa mo aŋa i te me'e riva-riva ki tō'ona mata.
56002015	He me'e nei e au e pāpa'i atu ena te me'e mo hāpī 'e mo kī e koe ki te taina mo aŋa, ki tano ai te rāua mana'u 'e te rāua noho iŋa ki te hāpī parauti'a o te 'Atua, 'E ana hape a rāua, e ture. I a koe, pa'i, te parau; 'e 'ina ko ha'ati'a mo ta'e mo'a atu.
56003001	E Tito, e haka mana'u ki te taina: 'ina ko rehu i a rāua mo ha'atura ki te nu'u pū'oko haka tere henua 'e ki te nu'u ra-rahi, 'e mo riro o rāua he nu'u ko rito era 'ā mo aŋa i te me'e riva-riva,
56003002	nu'u ta'e vānaŋa 'ino mo te rua, ta'e moto, riva, 'e 'ite i te mo'a i te nu'u ta'ato'a.
56003003	A tātou, 'i ra'e ki te haka moe i te mana'u 'i ruŋa i a Ietū, i ai tako'a rō he taŋata ta'e haka topa riva-riva i te mana'u, haka 'āriŋa, oho a te ara ta'e tano, aŋa i te me'e rake-rake pohe e te hakari 'e rauhuru haka 'ou atu me'e ta'e tano reka mai ki a tātou. E noho era 'i roto i te mākota, 'e 'ina he haŋa ki te tētahi 'e pē ira 'ana te tētahi ki a tātou.
56003004	'E te 'Atua, kope to'o i a tātou mai roto i te ūtu'a o te hara, i haka take'a rō mai i tō'ona riva 'e i tō'ona haŋa.
56003005	'E, ka ai atu 'ina e tahi me'e riva-riva o tātou i aŋa, te 'Atua, 'i tō'ona haka 'aroha, ko haka e'a 'ā i a tātou mai roto i te ūtu'a o te hara hai haka ma'itaki i te tātou māhatu 'e hai va'ai mai i te ora 'e 'i te noho iŋa 'āpī hai ⌊Vārua Maitai⌋.
56003006	Te 'Atua, i va'ai mai ai i te Vārua Maitai hai Ietū Kiritō, kope haka e'a i a tātou mai roto i te ūtu'a o te hara,
56003007	ki aŋi-aŋi riva-riva ai e tātou: pe mu'a ka oho ena e rava'a rō e tātou i te ora 'āpī 'ina he hope'a ra'a va'ai e te 'Atua, pa he hauha'a haka rē e te matu'a mo tā'ana poki. 'E e 'ite nei e tātou i nei me'e 'o te ai, 'i tō'ona riva rahi, i kī ai e te 'Atua: a tātou he nu'u tano ki tō'ona mata.
56003008	He parauti'a te ŋā me'e kī atu ena e au, 'e te me'e haŋa, 'i te hora nei, he haka aŋi-aŋi riva-riva e koe i nā ŋā me'e ki te nu'u haka moe i te mana'u 'i ruŋa i te 'Atua, ki ai ai o rāua he nu'u aŋa oho i te me'e riva-riva. Te hāpī ena he me'e tano 'e riva-riva mo te ta'ato'a.
56003009	E Tito, 'ina koe ko haka māu'a tu'u hora ki te tātake tahaŋa o ruŋa i te hakaara tupuna 'e o ruŋa i te ⌊haka tere iŋa era 'a Mōtē⌋; 'ina, pa'i, e tahi me'e riva-riva mo rava'a.
56003010	Mo haka topa kē-kē o te kope e tahi i te nu'u haka moe i te mana'u 'i ruŋa i a Ietū, e ture. Ana ta'e haka roŋo atu, e ture haka 'ou. 'E mo ta'e haka roŋo mau atu 'ā, ka haka e'a mai roto i te nu'u ena.
56003011	Ko 'ite 'ana, pa'i, koe: te kope pē nā, he kope haka tapa i tō'ona mana'u mai ruŋa i te roŋo parauti'a o te 'Atua. 'E hai noho iŋa hara ō'ona ka take'a ena pē nei ē: ko hape mau 'ā a ia.
56003012	Ka uŋa atu ena a au i a Ārētema 'o i a Tīkiko, e u'i te rāve'a mo oho atu ō'ou ki Nīkōpori u'i mai i a au; e mana'u rō 'ana, pa'i, a au mo noho 'i ira 'i te toŋa.
56003013	E Tito, e hā'ū'ū koe ki a 'Āporo 'e ki a Tena, kope ma'u ture o te rua 'i roto i te hare ture, hai me'e mo te rāua ara.
56003014	Te nu'u o tātou e 'ite mo aŋa i te me'e riva-riva 'e mo hā'ū'ū i te rua, ki hauha'a ai te rāua noho iŋa 'i te ao nei.
56003015	Te nu'u ta'ato'a o muri i a au 'ī e 'aroha atu ena. E 'aroha atu koe ki te tātou repahoa haka moe i te rāua mana'u 'i ruŋa i a Ietū. 'E ka ai 'i ruŋa i a kōrua ta'ato'a te riva rahi o te 'Atua.
57001001	A au, a Pauro, puru 'o te tāvini ki a Ietū Kiritō, 'e a Timoteo, taina o tātou, he 'aroha atu ki a koe, e Firemono ē, hokorua haŋa rahi 'i te aŋa o te 'Atua,
57001002	ki a 'Āpia, vi'e taina o tātou, ki a Arakipo, hokorua tako'a 'i te aŋa o te 'Atua, 'e ki te nūna'a taŋata ⌊haka moe i te mana'u⌋ 'i ruŋa i a Ietū taka-taka 'i tu'u hare.
57001003	Ka ai 'i ruŋa i a kōrua ta'ato'a te riva rahi 'e te haumārū o te 'Atua, he Matu'a o tātou, 'e o Ietū Kiritō, he Pū'oko Haka Tere o tātou.
57001004	'I tō'oku pure iŋa paurō te mahana e māuru-uru nei a au ki te 'Atua mō'ou, e Firemono ē.
57001005	Ko ŋaro'a 'ana, pa'i, e au o ruŋa i tu'u haka moe iŋa i te mana'u 'i ruŋa i a Ietū, 'e o ruŋa i te rahi o tu'u haŋa ki te nu'u ta'ato'a ha'ata'a e te 'Atua mā'ana.
57001006	'I roto i tā'aku pure e ani nei a au ki te 'Atua mo vānaŋa-naŋa mo oho nō ō'ou ananake ko te tētahi taina o ruŋa i te haka moe iŋa i te mana'u 'i ruŋa i a Ietū, ki 'ata aŋi-aŋi ai koe i te me'e ta'ato'a riva-riva va'ai mai e te 'Atua 'i te me'e era a tātou 'a Ietū Kiritō.
57001007	Ko koa 'ana a au 'e ko 'ata ai 'ana tō'oku haŋu, e Firemono ē, 'i te ai o tu'u haŋa ki te nu'u ha'ata'a e te 'Atua mā'ana, 'i te me'e era e haka koa rō 'ana koe i te rāua māhatu.
57001008	E Firemono, e tano nō a au mo kī atu hai 'īŋoa o Ietū Kiritō, he aha ta'a me'e mo aŋa,
57001009	'e 'ina a au kai haŋa mo aŋa pē ira. 'I te ai o tu'u here mo te taina, te haŋa e no-no'i atu. 'Ī a au, a Pauro, korohu'a, e puru atu ena 'i te hora nei 'o te haka 'ite o ruŋa i a Ietū Kiritō,
57001010	he ani atu mo haka 'aroha ō'ou i a Onetimoro. A ia ko tu'u 'ana pa he poki 'ā'aku 'e a au pa he matu'a ō'ona he haka moe i te mana'u 'i ruŋa i a Ietū 'i te hora haka 'ite e au, 'i roto i te hare ma'u'aurī, o ruŋa i a Ietū.
57001011	'I mu'a 'ana, 'ina e tahi me'e riva-riva mo rava'a e koe mai i a ia; 'e hora nei, e ai rō 'ana te me'e riva-riva mo rava'a e koe 'e pē ira tako'a 'ana e au.
57001012	Nā ko haka hoki haka 'ou atu 'ana e au: a ia he māhatu ō'oku.
57001013	I haŋa rō, ho'i, a au mo noho mai ō'ona mo hā'ū'ū mai 'i te hora nei ō'oku 'i roto i te hare ma'u'aurī 'o te haka 'ite i te ⌊roŋo riva-riva o te 'Atua⌋, pa he hā'ū'ū iŋa mai ō'ou 'āhani ko koe te me'e o nei.
57001014	'E kai haŋa a au mo aŋa e tahi me'e 'ina he tano ki tu'u mana'u, 'o tu'u pa he me'e ena ē: i kī atu 'ō e au. Tō'oku haŋa: mā'au 'ā e mana'u.
57001015	Koi'ite te ha'ata'a 'iti-'iti ena o Onetimoro mai muri i a koe mo riro mau rō atu 'ai ō'ona 'i te hora nei 'ā'au,
57001016	ta'e nō 'ō pa he 'ekaravo, pa he me'e 'ata hau rō atu ki te me'e ena: pa he taina haŋa rahi e tahi o tātou. E haŋa rahi rō 'ana a au ki a Onetimoro, 'e a koe e 'ata haŋa ki a ia, ta'e nō 'ō pa he taŋata, pa he taina tako'a 'i te haka moe iŋa i te mana'u 'i ruŋa i a Ietū.
57001017	'O ira, mo ai he hokorua haŋa rahi mau 'ā tāua 'i te aŋa o te 'Atua, ka to'o haka 'ou atu koe i a ia ki tu'u hare, pa he to'o iŋa ō'ou i a au mo ai ko au nā me'e.
57001018	Mo ai ko aŋa atu 'ā i te me'e ta'e tano 'o ko tārahu atu 'ā, mā'aku e 'auhau atu.
57001019	Hai rima mau 'ana ō'oku o Pauro e pāpa'i atu ena: mā'aku mau 'ā e 'auhau atu. Ka ai atu pē ira, 'ina ko rehu i a koe e ai rō 'ana tu'u tārahu mō'oku: hai au, pa'i, i rava'a ai e koe i te ora 'āpī 'ina he hope'a ra'a va'ai e te 'Atua.
57001020	E te taina, ka aŋa koe i tā'aku me'e nei e kī atu ena hai haŋa ena ō'ou ki te 'Atua; ka haka koa mai koe i tō'oku māhatu pa he taina haka moe i te mana'u 'i ruŋa i a Ietū.
57001021	E pāpa'i atu ena 'o te 'ite ō'oku e ha'atura rō mai koe, 'e 'o te 'ite tako'a ō'oku pē nei ē: e hau rō atu ta'a me'e riva-riva ka aŋa ena ki te me'e no-no'i atu ena e au.
57001022	E haŋa tako'a rō 'ana a au mo haka riva-riva mai ō'ou e tahi piha mō'oku; ko 'ite riva-riva 'ana, pa'i, e au: te 'Atua he haka roŋo i te kōrua pure 'e he haka rē mai i a au mo oho atu mo u'i i a kōrua.
57001023	'Ī a Epafara e 'aroha atu ena; a ia he hokorua ō'oku 'i roto i te hare ma'u'aurī 'o te haka 'ite tako'a o ruŋa i a Ietū Kiritō.
57001024	'E, 'ī e 'aroha tako'a atu ena a Marko, a Aritarako, a Rema, 'e a Ruka, nu'u hā'ū'ū mai 'i tā'aku aŋa.
57001025	Ka ai 'i ruŋa i a kōrua te riva rahi o te tātou Pū'oko Haka Tere ko Ietū Kiritō.
58001001	'I mu'a 'ā, i rahi rō te mahana 'e hai rauhuru nō atu rāve'a i vānaŋa ai te 'Atua ki te tātou tupuna hai tā'ana ŋā perofeta era.
58001002	'E hora nei, 'i te ŋā hora hope'a nei, ko vānaŋa mai 'ā hai Poki era 'ā'ana, kope hai ia i aŋa ai i te ao 'e ki a ia i va'ai tahi ai i te parau o te me'e ta'ato'a.
58001003	Te 'ana-'ana 'e te pūai nui-nui o te 'Atua e take'a ena 'i ruŋa i tā'ana Poki; a ia he 'āriŋa mau 'ā o te 'Atua, 'e 'ā'ana te haka noho i te me'e ta'ato'a o te ao 'i tō'ona kona hai kī mau nō e ia. I tu'u mai era ki te ao nei, he aŋa tahi i tā'ana me'e ta'ato'a mo aŋa mo haka kore e te 'Atua i te tātou hara. I oti tahi era nei aŋa, he hoki ki te raŋi 'e he noho 'i te pā'iŋa mata'u o te 'Atua.
58001004	Hai me'e nei i haka take'a mai ai e te 'Atua i hau rō atu tā'ana Poki ki te merahi. I a ia, pa'i, te tōro'a 'ata hau rō atu ki te tōro'a o te merahi.
58001005	Te 'Atua 'ina kai kī ki te merahi pē nei ē: «He Poki koe 'ā'aku, 'e 'i 'aŋarīnā he haka take'a e au: a au he Matu'a ō'ou». 'E 'ina kai kī tako'a mo te merahi: «He ai a au he matu'a mō'ona, 'e a ia mo poki 'ā'aku».
58001006	'E 'i te rua kona, hora haka 'ite era i tā'ana 'Atariki ki te ao, i kī ai: «E ha'amuri ki a ia te merahi ta'ato'a o te 'Atua».
58001007	Te me'e i kī e te 'Atua mo te merahi: «He ma'uroŋo hōrou pa he tokerau, 'e he tāvini pa he ura ahi ena 'ā».
58001008	'E ki te Poki i kī ai: «Tu'u haka tere iŋa, e te 'Atua ē, 'ina he hope'a ra'a, 'e hai tī-tika koe e haka tere ena.
58001009	Ta'a me'e haŋa he me'e riva-riva 'e ta'a me'e ta'e haŋa he me'e ta'e tano; 'o ira a au, tu'u 'Atua, i haka nui-nui ai i a koe, 'e i va'ai atu ai i te koa 'ata hau rō atu ki tu'u ŋā hokorua ena».
58001010	E kī tako'a rō 'ana 'i ruŋa i te Pāpa'i Mo'a: «'I te ha'amata iŋa 'ā, e te Pū'oko Haka Tere ē, i aŋa ai koe i te henua 'e 'ā'au i aŋa tako'a i te raŋi.
58001011	Te ŋā me'e ena e ŋaro rō, 'e ko koe te me'e ka ta'e ŋaro ena ki te hora hope'a. Te ŋā me'e ena e pau tahi rō pa he kahu;
58001012	¡e hā-hatu rō e koe pa he hā-hatu iŋa ena i te kahu, 'e e mono rō pa he mono iŋa ena 'ā o te kahu! 'E a koe he noho mau rō 'ai pē nā, 'e 'ina he hope'a ra'a o tu'u ora».
58001013	'Ina te 'Atua kai kī ki te merahi: «Ka noho koe i tō'oku pā'iŋa mata'u, 'ātā ka haka riro rō a au i te nu'u ta'e haŋa atu he me'e mo raŋo o tu'u va'e».
58001014	Te merahi ta'ato'a, pa'i, he vārua aŋa ki te 'Atua uŋa mo hā'ū'ū ki te nu'u e'a mai roto i te ūtu'a o te hara 'e rava'a i te ora 'āpī 'ina he hope'a ra'a va'ai e te 'Atua.
58002001	'I te ai he parauti'a te ŋā me'e ta'ato'a nei, e u'i e ma'u riva-riva te roŋo ŋaro'a e tātou, 'o haka tapa mai te ara parauti'a o te 'Atua.
58002002	'Ina ko rehu: te nu'u hara 'e ta'e ha'atura ki te ⌊haka tere iŋa 'a Mōtē⌋ haka 'ite mai era e te 'Atua hai merahi era 'ā'ana 'i mu'a 'ā, e haka ūtu'a era hai ūtu'a tano mo rāua.
58002003	Mo ai pē ira, ¿pē hē ia ana ta'e haka ūtu'a i a tātou ana hārui hai tua'ivi i te rāve'a va'ai mai e te 'Atua mo e'a mai roto i te ūtu'a o te hara 'e mo rava'a i te ora 'āpī 'ina he hope'a ra'a? Te me'e nei o te Pū'oko Haka Tere mau nei 'ā o tātou i haka 'ite ra'e mai. I oho era he haka 'ite tako'a mai he parauti'a mau 'ā e te nu'u ŋaro'a era i rā me'e mai i a ia.
58002004	'E o te 'Atua i haka aŋi-aŋi tako'a mai he parauti'a mau 'ā hai aŋa i te mana a roto i rā nu'u, 'e hai va'ai ki a rāua, hai ⌊Vārua Maitai⌋, rauhuru nō atu me'e mo aŋa i tā'ana aŋa, tano ki tō'ona mana'u.
58002005	Te 'Atua kai va'ai ki te rima o te merahi i te haka tere iŋa o te ao 'āpī ka oho mai ena, he me'e vānaŋa o tātou.
58002006	Ki te rima o te taŋata i va'ai ai. Pē nei, pa'i, e kī ena 'i te kona e tahi o ruŋa i te ⌊Pāpa'i Mo'a⌋: «E te 'Atua, ¿he aha te me'e he taŋata? ¿He aha koe e mana'u 'e e hāpa'o ena i a rāua?
58002007	Mo te hora 'iti-'iti e tahi i va'ai rō ki te merahi i te tōro'a 'ata hau rō atu ki te tōro'a o te taŋata. I oho era he haka nui-nui haka 'ou i te taŋata 'e he mo'a pa he mo'a iŋa ki te 'ariki,
58002008	'e he va'ai ki tō'ona rima i te haka tere iŋa o te me'e ta'ato'a». Te ha'aaura'a o te kī nei: «ko va'ai 'ana ki tō'ona rima i te me'e ta'ato'a mo haka tere e ia» ko te me'e nei: 'ina e tahi me'e o te ao mo ta'e haka tere e ia, ka ai atu 'ina kai take'a vave mai 'ā.
58002009	'E, ko 'ite 'ana e tātou: te me'e nei ko haka tano 'ana 'i ruŋa i a Ietū. I riro era, pa'i, he taŋata, 'ata hau rō atu te tōro'a o te merahi ki tō'ona tōro'a «mo te hora 'iti-'iti e tahi», 'e, hora nei, 'o te va'ai i a ia ki te mate mo tātou 'i te haŋa 'e 'i te riva rahi o te 'Atua mo tātou, «ko haka nui-nui 'ā 'e ko mo'a 'ā pa he 'ariki».
58002010	'I te haŋa o te 'Atua, kope aŋa 'e hāpa'o i te me'e ta'ato'a, mo ma'u me'e rahi taŋata ki muri i a ia mo ŋā poki 'ā'ana, ŋā poki te rāua huru pa he huru mau era 'ā ō'ona, i tano ai mo haka riro i a Ietū, hai 'ati ha'ati'a e ia mo 'amo, he kope hope'a o te tano mo ma'u i te taŋata ki a ia. A Ietū, pa'i, he kope haka e'a i te taŋata mai roto i te ūtu'a o te hara 'e va'ai i te ora 'āpī 'ina he hope'a ra'a.
58002011	Te kope 'ā'ana te haka tano i te taŋata ki te mata o te 'Atua 'e te nu'u haka kore e ia i te hape o tū Matu'a tahi 'ana a rāua. 'O ira te Poki o te 'Atua e ta'e ha'amā ena mo kī he taina rāua ō'ona.
58002012	I kī rō, pa'i, e ia 'i ruŋa i te Pāpa'i Mo'a: «E vānaŋa rō a au o ruŋa i a koe ki tō'oku taina, 'e e hīmene rō atu a au 'i vāeŋa o te nu'u ha'amuri atu».
58002013	I kī tako'a rō: «'I ruŋa i a ia a au ka haka noho nei i tō'oku mana'u». 'E, tako'a: «'Ī a au 'ī a'a ananake ko te ŋā poki va'ai mai era e te 'Atua».
58002014	'I te ai o te ŋā poki o te 'Atua he taŋata e mate nō i haka riro ai a Ietū i a ia he taŋata, ki mate tako'a ai 'e ki haka kore ai, hai mate era ō'ona, i te pūai o te kope i a ia te mate, te aura'a, ko Rukifero.
58002015	'E he haka kore tako'a i te ri'a-ri'a o te taŋata 'i te mate, he me'e haka 'ekaravo i te taŋata mai te rāua poreko iŋa 'ā.
58002016	A ia ta'e ki te merahi hā'ū'ū i oho mai ai, ki te hakaara o ⌊'Aparahama⌋.
58002017	Mo te me'e nei i haka riro ai i a ia he taŋata, mo riro ō'ona he ⌊oromatu'a hope'a o te ra-rahi⌋, māhatu haka 'aroha, ta'e haka rē ki te hora hope'a i tā'ana me'e aŋa ki te 'Atua, ki 'amo ai e ia i te ūtu'a o te hara, ki tano ai te 'Atua mo haka rehu i te hara o te taŋata.
58002018	'E, 'i te ai ko 'amo 'ana a ia i te 'ati 'e ko haka 'atu 'ā i a ia e Rukifero mo hara, e tano ena a ia, 'i te hora nei, mo hā'ū'ū ki te nu'u haka 'atu e Rukifero mo hara.
58003001	'O ira, e te taina ē, a kōrua, te nu'u ha'ata'a 'e haŋa e te 'Atua mo tu'u ki muri i a ia 'i te raŋi, e mana'u riva-riva o ruŋa i a Ietū, he kope 'i ruŋa i a ia a tātou e haka moe ena i te mana'u. A ia he kope uŋa mai e te 'Atua mo ⌊oromatu'a hope'a o te ra-rahi⌋ o tātou.
58003002	'E 'a Ietū, kope ha'ata'a e te 'Atua mo rā aŋa, i aŋa tahi rō i te me'e kī e te 'Atua mo aŋa. Pē ira 'ana a Mōtē, i aŋa tahi rō i te me'e kī e te 'Atua mo aŋa hora haka tere era e ia i tō'ona taŋata.
58003003	Ka ai atu pē ira, mo te 'Atua, 'ata hau rō atu a Ietū ki a Mōtē, pa he oho iŋa ena i hau rō atu te kope 'ā'ana te hare i aŋa, ki rā hare mau 'ā.
58003004	Ta'ato'a hare i ai rō te taŋata 'ā'ana i aŋa, 'e te me'e ta'ato'a e ai ena o te 'Atua i aŋa.
58003005	A Mōtē, pa he tāvini o te 'Atua, kai ta'e aŋa i te me'e ta'ato'a kī e te 'Atua mo aŋa hora haka tere era e ia i tō'ona taŋata, 'e rā aŋa era 'ā'ana he ha'aaura'a o te me'e ka haka 'ite era e te 'Atua pe mu'a ka oho era.
58003006	Pē ira 'ā te ⌊Kiritō⌋, 'ina e ko ta'e aŋa i te me'e ta'ato'a kī e te 'Atua mo aŋa. Te me'e topa kē ō'ona, a ia he Poki o te 'Atua, 'e pa he Poki o te 'Atua e haka tere 'e e hāpa'o ena i te nu'u ta'ato'a o te 'Atua, 'e rā nu'u ko tātou ana ma'u hio-hio ana oho nō tātou i te mana'u 'i ruŋa i a ia, 'e ana tiaki hai koa i te me'e ta'ato'a hōrea mai e ia.
58003007	'O ira, pa he me'e kī e te ⌊Vārua Maitai⌋ 'i ruŋa i te ⌊Pāpa'i Mo'a⌋: «Mo ŋaro'a e kōrua 'i 'aŋarīnā i te me'e kī atu e te 'Atua,
58003008	'ina ko haka hio-hio te kōrua mana'u, pa he nu'u era 'i te kona 'one ta'e noho taŋata ta'e ha'atura era ki te 'Atua, aŋa era i te me'e ta'e tano mo u'i 'ātā ki hē te roa ka ha'aoroma'i era e ia.
58003009	'I ira te kōrua tupuna i haka 'atu mai ai i a au, ka ai atu i take'a rō i te mana aŋa e au 'i roto i te matahiti e maha 'ahuru.
58003010	'O ira a au i riri ai 'e i kī ai mo te nu'u era: “Ta'e te rāua māhatu 'i ruŋa i a au, 'e 'ina he haŋa mo ha'atura mai”.
58003011	'E 'i roto i tō'oku riri a au i hōrea ai: “Ki te hora hope'a 'ina a rāua e ko o'o ki te kona haka riva-riva era e au mo haka ora o rāua”».
58003012	E te taina, e u'i 'o ai te kōrua māhatu ta'e tano ta'e ⌊haka moe i te mana'u⌋ 'i ruŋa i te 'Atua ora, 'o ha'ata'a rō kōrua mai muri i a ia.
58003013	Te me'e mo aŋa paurō te mahana mai ora 'ā kōrua, he hatu ki te rua mo haka noho mo oho i te mana'u 'i ruŋa i te 'Atua, 'o reo-reo atu e te hara, 'o hio-hio te māhatu, 'o ta'e haŋa haka 'ou mo ha'atura ki a ia.
58003014	E te taina, mo haka moe mo oho nō tātou i te mana'u 'i ruŋa i a Ietū ki te hora hope'a pa he hora ra'e era 'ā, mo tātou tako'a te me'e ta'ato'a 'a Ietū Kiritō.
58003015	'O ira e kī ena: «Mo ŋaro'a e kōrua 'i 'aŋarīnā i te me'e kī atu e te 'Atua, 'ina ko haka hio-hio te kōrua mana'u pa he nu'u ta'e ha'atura era ki a ia».
58003016	¿Ko ai tū nu'u ta'e ha'atura era ki te 'Atua hora ŋaro'a era i tō'ona re'o? He nu'u ta'ato'a haka e'a era e Mōtē mai Ehipto.
58003017	¿Mo kuā ai te 'Atua i riri ai 'i te ŋā matahiti era e maha 'ahuru? Mo te nu'u hara mā-mate era 'i te kona 'one ta'e noho taŋata.
58003018	'E ¿ki a ai i kī ai e te 'Atua e ko o'o a rāua ki te kona haka riva-riva e ia mo haka ora? Ki te nu'u ta'e ha'atura era ki a ia.
58003019	'E, he aŋi 'ā, 'ina mau 'ā a rāua kai o'o, he ta'e haka moe i te mana'u 'i ruŋa i te 'Atua.
58004001	'E hora nei, hora e ai nō 'ā mo tātou te me'e hōrea mai e te 'Atua pē nei ē: he o'o ki te kona haka riva-riva e ia mo haka ora, e u'i 'o ta'e rava'a rō mo o'o e tahi o tātou.
58004002	Te roŋo riva-riva nei ko haka 'ite mai 'ana ki a tātou 'e pē ira tako'a 'ana ki te tātou tupuna. I hope'a ai kai ai pa he me'e riva-riva mo rāua, he ta'e ⌊haka moe i te mana'u⌋ 'i ruŋa i te 'Atua 'e 'i ruŋa i tā'ana roŋo.
58004003	'E a tātou, te nu'u haka moe i te mana'u 'i ruŋa i a ia, e o'o rō ki roto i te haka ora o te 'Atua. 'E mo te nu'u ta'e haka moe i te mana'u 'i ruŋa i a ia i kī ai e te 'Atua: «'I roto i tō'oku riri a au i hōrea ai: “Ki te hora hope'a 'ina a rāua e ko o'o ki te kona haka riva-riva era e au mo haka ora o rāua”». Te haka ora nei o te 'Atua ko haka riva-riva era 'ā mai te aŋa iŋa era ō'ona i te ao.
58004004	'E 'i ruŋa i te ⌊Pāpa'i Mo'a⌋ e kī ena o ruŋa i te hitu mahana: «Te 'Atua i haka ora ai mai tā'ana aŋa 'i te hitu mahana».
58004005	E kī tako'a rō 'ana pē nei ē: «'Ina e ko o'o ki tō'oku haka ora nei».
58004006	'E e ai nō 'ana te nu'u mo o'o ki roto i te haka ora nei; te nu'u 'ite ra'e era, pa'i, o ruŋa, 'ina kai o'o he ta'e ha'atura ki te 'Atua.
58004007	'O ira te 'Atua i va'ai haka 'ou mai ai i te mahana mo o'o ki roto, 'e rā mahana ko 'aŋarīnā. I haka 'ite mai ai hai me'e kī e ⌊Tāvita⌋ 'i ruŋa i te Pāpa'i Mo'a ko rahi atu 'ā te matahiti mai te noho iŋa o rā nu'u 'ite ra'e era, he me'e haka 'ite atu era e au pē nei ē: «Mo ŋaro'a e kōrua 'i 'aŋarīnā i te me'e kī atu e te 'Atua, 'ina ko haka hio-hio te mana'u».
58004008	'Āhani te haka ora va'ai e ⌊Kosuē⌋ ki te itaraera he haka ora hōrea e te 'Atua mo tō'ona taŋata, e ko vānaŋa mai ia e te 'Atua o ruŋa i te mahana haka 'ou e tahi mo o'o ki roto i tō'ona haka ora.
58004009	Pē ira a tātou e 'ite nei e ai nō 'ana te haka ora haka riva-riva e te 'Atua mo tō'ona taŋata.
58004010	Te kope o'o ki roto i te haka ora nei, he haka ora mai tā'ana aŋa, pa he haka ora iŋa era o te 'Atua mai tā'ana aŋa.
58004011	'O ira, ki va'ai tahi tātou i a tātou mo o'o ki roto i tō'ona haka ora, 'o ta'e o'o rō e tahi o tātou, pa he nu'u ta'e ha'atura era ki te 'Atua.
58004012	Te vānaŋa o te 'Atua vānaŋa ora 'e vānaŋa pūai. 'Ata hau rō atu 'i te ka'i-ka'i ki te hoe ka'i-ka'i ararua pā'iŋa. E o'o ena ki roto nui atu era o te māhatu 'e o te vārua, 'e 'ātā ki te kona hope'a mau era o te mana'u taŋata, 'e 'ā'ana te haka 'ite i te mana'u 'e i te me'e haŋa mau o te māhatu.
58004013	'Ina e tahi me'e o te me'e aŋa e te 'Atua mo ta'e take'a e ia; tō'ona mata 'i ruŋa i te me'e ta'ato'a, 'e ki a ia tātou ka kī ena i te tātou me'e i aŋa.
58004014	A Ietū, Poki o te 'Atua, he oromatu'a hope'a o te ra-rahi o tātou 'i te raŋi. 'O ira, e haka moe e oho tātou i te mana'u 'i ruŋa i a ia.
58004015	Te tātou oromatu'a hope'a nei o te nui-nui e aŋi-aŋi rō 'ā i te huru ta'e pūai nei o tātou o te taŋata. 'I mu'a 'ana, pa'i, i haka 'atu tako'a rō i a ia mo hara e Rukifero, pa he haka 'atu iŋa mai nei i a tātou. Te me'e nō, 'ina a ia kai hara ki te hora hope'a.
58004016	'O ira, 'ina tātou ko ri'a-ri'a mo haka hāhine hai pure ki te 'Atua, ki haka 'aroha mai ai i a tātou 'e, 'i tō'ona riva rahi, e hā'ū'ū rō mai 'i te hora o te 'ati.
58005001	Te ⌊oromatu'a hope'a o te ra-rahi⌋ e to'o ena mo vānaŋa ki te 'Atua mo te ta'ato'a, mo va'ai ki te 'Atua i te me'e ha'ata'a e rāua mā'ana 'e mo aŋa i te tūtia mo te rāua hara.
58005002	Te ŋā oromatu'a nei he taŋata e ai rō 'ana te hape. 'O ira e 'ite ena mo ha'aoroma'i i te nu'u ta'e 'ite riva-riva i te me'e o te 'Atua oho a te ara kē.
58005003	'E 'o ira tako'a, 'i te hora aŋa i te tūtia mo te hara o te taŋata, e aŋa ena i te tūtia mo te rāua hara.
58005004	'Ina e tahi kope to'o i a ia 'ā mo oromatu'a hope'a o te ra-rahi; o te 'Atua mau nō i va'ai i te aŋa nui-nui era, pa he va'ai iŋa era 'ā ki a ⌊'Ārone⌋.
58005005	Pē ira tako'a 'ana te ⌊Kiritō⌋, ta'e 'ā'ana i ha'ata'a i a ia mo oromatu'a hope'a o te ra-rahi. O te 'Atua i va'ai i te aŋa nui-nui era; 'ā'ana, pa'i, i kī: «He Poki koe 'ā'aku, 'e 'i 'aŋarīnā he haka take'a e au: a au he Matu'a ō'ou».
58005006	'E 'i te rua kona o te ⌊Pāpa'i Mo'a⌋ e kī tako'a ena: «He oromatu'a koe 'e he noho mau rō 'ai koe he oromatu'a ki te hora hope'a, pa he oho iŋa era o ⌊Merekitereke⌋».
58005007	Hora era o Ietū 'i te ao nei, 'i te 'ite e ai rō 'ā i te 'Atua te pūai mo haka e'a i a ia mai te mate, he pure he ani nō te aŋa hai re'o pūai koia ko taŋi; 'e 'i tō'ona ha'atura, he haka roŋo e te 'Atua.
58005008	A Ietū Kiritō, ka ai atu he Poki o te 'Atua, i 'amo rō i te 'ati o te ao nei pa he taŋata; pē ira i aŋi-aŋi ai e paŋaha'a rō 'ā mo te taŋata te me'e ena he ha'atura ki te 'Atua.
58005009	'E 'i te ha'atura ō'ona 'e 'i te aŋa i te me'e ta'ato'a kī e te 'Atua mo aŋa, i riro ai he kope haka e'a i te taŋata mai roto i te ūtu'a o te hara 'e va'ai i te ora 'āpī 'ina he hope'a ra'a mo te nu'u ta'ato'a ha'atura ki a ia.
58005010	'E he kī e te 'Atua he oromatu'a hope'a o te ra-rahi pa he oho iŋa era o Merekitereke.
58005011	Me'e rahi nō atu te mātou me'e mo kī atu o ruŋa i a Ietū pa he oromatu'a ra-rahi o tātou, 'e aŋa ri'a-ri'a mo haka aŋi-aŋi atu he pū'oko hio-hio o kōrua.
58005012	A kōrua ko haka moe nō mai era 'ā i te mana'u 'i ruŋa i a Ietū. 'O ira, te tano mau: e hāpī kōrua i te rua. Ka ai atu pē ira, ko te ai iŋa 'ana kōrua pa he nu'u e hāpī haka 'ou i te me'e ta'e aŋarahi mo aŋi-aŋi o ruŋa i te 'Atua. E tu'u rō 'ana kōrua pa he ŋā poki poreko iho 'omo-'omo ū ta'e 'ite mo kai i te kai paka-paka.
58005013	Te ŋā poki poreko iho, pa'i, he ū mau nō te me'e kai. Pē ira te nu'u ta'e mana'u pa'ari mo te me'e o te 'Atua: te hāpī 'ata hōhonu o te 'Atua o ruŋa i te me'e tano 'e i te me'e ta'e tano mo aŋa 'ina he aŋi-aŋi.
58005014	'E te nu'u pa'ari e tano rō 'ā mo ŋau-ŋau i te kai paka-paka. Pē ira te nu'u mana'u pa'ari mo te me'e o te 'Atua e tano rō 'ana mo aŋi-aŋi i te hāpī 'ata hōhonu o te 'Atua o ruŋa i te me'e tano 'e i te me'e ta'e tano mo aŋa 'o te ai hai rā me'e e haka tere ena i a rāua.
58006001	'O ira, e te taina ē, 'ina tātou ko noho mau rō 'ai 'i ruŋa i te hāpī ra'e o ruŋa i te ⌊Kiritō⌋. Ki 'ata hāpī ki oho tātou 'ātā ka pa'ari rō 'i te me'e o te 'Atua, 'o teka-teka 'o oho nō tātou 'i ruŋa i te hāpī ra'e era pe he hāpī o ruŋa i te huri iŋa o te mana'u ki te 'Atua, o ruŋa i te haka tapa iŋa mai roto i te me'e ta'e tano ma'u ki te mate, o ruŋa i te haka moe iŋa i te mana'u 'i ruŋa i a Ietū,
58006002	o ruŋa i te ⌊papatito⌋, o ruŋa i te haka puā iŋa hai rima ki te pū'oko mo ha'amaitai, o ruŋa i te ora iŋa mai te mate, 'e o ruŋa i te ture hope'a.
58006003	Te me'e mau o tātou mo aŋa, ana ha'ati'a e te 'Atua, he 'ite he oho o tātou o ruŋa i te hōhonu o tā'ana hāpī.
58006004	Te nu'u haka mā'eha e te 'Atua i te mana'u o ruŋa i te parauti'a aŋi-aŋi i te riva rahi o te 'Atua, i te pūai o te ⌊Vārua Maitai⌋,
58006005	i te reka 'e i te ora o te vānaŋa o te 'Atua, 'e i te pūai ō'ona ka haka take'a era pe mu'a ka oho ena,
58006006	mo hārui i te 'Atua hai tua'ivi, e ko rava'a haka 'ou mo haka huri i te rāua mana'u ki te 'Atua, he tu'u pa he me'e ena ē: e veo haka 'ou 'ā a rāua i te Poki o te 'Atua 'i ruŋa i te tātaurō, mo haka me'e-me'e haka 'ou e te ta'ato'a.
58006007	Te kope ki a ia e hāpī ena o ruŋa i te 'Atua pa he henua topa rahi e te 'ua. Mo riva-riva o te kai ka hua ena 'i rā henua, he ha'amaitai e te 'Atua.
58006008	'E mo tupu o te mauku pū-pū 'e te tētahi atu mauku rake-rake, 'ina ia e tahi hauha'a. He tohu e te 'Atua 'e, ka hope'a era, he to'o mai he tutu.
58006009	E te taina haŋa rahi ē, ka ai atu me'e paŋaha'a te mātou me'e kī atu, e 'ite riva-riva rō 'ā e mātou: a kōrua pa he henua hua o te kai riva-riva tano o te nu'u e'a mai roto i te ūtu'a o te hara 'e rava'a i te ora 'āpī 'ina he hope'a ra'a.
58006010	Te 'Atua, pa'i, 'Atua aŋa i te me'e tano. 'Ina he rehu i a ia te kōrua me'e riva-riva aŋa 'e te haŋa ena o kōrua mo tō'ona taŋata. Te haŋa ena o kōrua e take'a ena hai hā'ū'ū ki a rāua, he me'e o kōrua e aŋa mai ena.
58006011	E haŋa rō 'ana a mātou mo aŋa mo oho nō o kōrua pē nā, 'e mo ŋatu mo oho i te kōrua haŋu ki te me'e hōrea atu e te 'Atua 'ātā ka haka tano tahi rō e ia.
58006012	'E 'ina a mātou he haŋa mo hupe-hupe o kōrua. Ka aŋa ka oho nō, pa he me'e aŋa e te nu'u ⌊haka moe i te mana'u⌋ 'i ruŋa i a Ietū ta'e haka rē i a ia ki te hora hope'a. I a rāua te me'e hōrea e te 'Atua.
58006013	Hora hōrea era o te 'Atua ki a ⌊'Aparahama⌋, hai 'īŋoa mau era 'ā ō'ona i hōrea ai 'o te ai 'ina he rua kope 'ata hau rō atu ki a ia ki hōrea ai hai rā 'īŋoa.
58006014	He kī: «'Ī a au he ha'amaitai i a koe 'e he haka rahi i tu'u hakaara ka 'ī ka 'ī».
58006015	I tiaki i oho nō a 'Aparahama hai haumārū 'e i haka tano rō e te 'Atua i rā me'e hōrea era ki a ia.
58006016	Te taŋata haŋa mo haka aŋi-aŋi ki te nu'u pē nei ē: tā'ana vānaŋa he parauti'a mau 'ā e hōrea ena hai 'īŋoa o te kope 'ata hau rō atu ki a ia, 'e mo aŋa pē ira, 'ina ia he vānaŋa toe mo kī.
58006017	Pē ira tako'a 'ana te 'Atua, 'i te haŋa mo haka aŋi-aŋi riva-riva ki te nu'u era i a rāua tā'ana hōrea pē nei ē: e haka tano tahi mau rō a ia i tā'ana me'e kī era, 'e 'ina e tahi o rā ŋā me'e mo ta'e haka tano, hai hōrea i haka 'ite ai.
58006018	Te me'e kī 'e te me'e hōrea e te 'Atua e ko ta'e haka tano; ta'e, pa'i, a ia he reo-reo. Mo tātou mo te nu'u haka hāhine ki te 'Atua mo hāpa'o e ia, te parauti'a nei he me'e haka pūai i te tātou mana'u 'i ruŋa i a ia, mo tiaki mo oho nō o tātou ki te haka tano iŋa ō'ona i tā'ana me'e hōrea mai era.
58006019	'I te 'ite o tātou i te ŋā me'e nei, e hio-hio nei te tātou mana'u, pa he haka hio-hio iŋa ena o te pahī e te 'aka, 'e he tu'u pa he me'e: ko o'o 'ā tātou ki te kona era 'i ira te 'Atua 'i te raŋi, pa he o'o iŋa o te ⌊oromatu'a hope'a o te ra-rahi⌋, 'i mu'a 'ā, ki te ⌊Kona 'Ata Mo'a⌋ puru era hai korotina.
58006020	Ko o'o 'ana a Ietū ki rā kona 'i te raŋi mo mātaki mai i te ara mo tātou, 'e ko riro 'ana a ia he oromatu'a hope'a o te ra-rahi 'ātā ki te hope'a ra'a pē Merekitereke, he oromatu'a o mu'a 'ā.
58007001	Te taŋata nei ko Merekitereke he 'ariki o te kona era ko Tārema, 'e he oromatu'a o te 'Atua o te raŋi. Hora hoki mai era o ⌊'Aparahama⌋ mai te tama'i, rē era ki te 'ariki hoko hā, he piri a Merekitereke 'e he ha'amaitai.
58007002	He va'ai e 'Aparahama e tahi 'apa o te 'apa e ho'e 'ahuru o tā'ana me'e ta'ato'a rava'a 'i te tama'i, he 'apa tano mo va'ai ki te oromatu'a. Te 'īŋoa nei ko Merekitereke e rua ha'aaura'a: e tahi, «he 'ariki tano ki te mata o te 'Atua»; 'e te rua, «he 'ariki o te haumārū»; a ia, pa'i, he 'ariki o te kona era ko Tārema, 'e te aura'a o te 'īŋoa nei he haumārū.
58007003	'Ina e tahi me'e 'ite e te nu'u o ruŋa i te matu'a tane 'e o ruŋa i te matu'a vahine 'e o tō'ona tupuna; pē ira 'ā o ruŋa i tō'ona poreko 'e o ruŋa i tō'ona mate. 'O ira e tu'u rō 'ā pa he me'e ena ē: ko te aŋa ko te oho iŋa 'ā a ia i tā'ana aŋa pa he oromatu'a 'ina he hope'a ra'a, pē Ietū, Poki o te 'Atua.
58007004	E haka topa rā kōrua i te mana'u o ruŋa i te hōnui o Merekitereke: 'ātā te tātou tupuna era ko 'Aparahama i va'ai rō ki a ia i te 'apa tano mo va'ai ki te oromatu'a o tā'ana me'e ta'ato'a rava'a era 'i te tama'i.
58007005	Ki te ⌊haka tere iŋa era 'a Mōtē⌋, te oromatu'a haka ara mai i a ⌊Rēvī⌋ e haka 'auhau rō 'ā i te taŋata e tahi 'apa o te 'apa e ho'e 'ahuru o te rāua me'e ta'ato'a, ka ai atu rā nu'u he hua'ai 'e mai i a 'Aparahama tako'a i haka ara ai.
58007006	'E a Merekitereke, ka ai atu ta'e he hakaara o Rēvī, a 'Aparahama, kope i a ia te hōrea o te 'Atua, i va'ai nō i te 'apa tano mo va'ai ki te oromatu'a o tā'ana me'e ta'ato'a rava'a era. 'E he ha'amaitai e Merekitereke.
58007007	'E a tātou e 'ite rō 'ana i hau rō atu te kope 'ā'ana te ha'amaitai ki te kope ha'amaitai era.
58007008	'I te ao nei, te oromatu'a ki a rāua e 'auhau ena e tahi 'apa o te 'apa e ho'e 'ahuru he taŋata e mate nō. 'E 'i ruŋa i te ⌊Pāpa'i Mo'a⌋ e vānaŋa ena o ruŋa i a Merekitereke pa he kope e ora e oho nō 'ā.
58007009	Hora 'auhau era e 'Aparahama ki a Merekitereke pa he mo'a iŋa ki a ia, e tu'u rō 'ana pa he me'e ena ē: i mo'a 'e i 'auhau tako'a rō e te oromatu'a ta'ato'a haka ara mai i a Rēvī, he nu'u ki a rāua e 'auhau ena 'i te hora nei
58007010	'o te ai hora piri era o Merekitereke ki a 'Aparahama, ko ai nō mai era 'ana 'i ruŋa i a 'Aparahama tō'ona hakaara ta'ato'a kai poreko hia 'ā.
58007011	Ki te ⌊haka tere iŋa 'a Mōtē⌋ va'ai era e te 'Atua ki te itaraera, te oromatu'a mai te hakaara mau nō o Rēvī ana e'a mai. 'Āhani i rava'a e te ŋā oromatu'a nei mo haka tano i te taŋata ki te mata o te 'Atua hai aŋa o rāua, e ko mono ia e te 'Atua i te ŋā oromatu'a nei hai oromatu'a kē, oromatu'a pē Merekitereke ta'e o te hakaara o Rēvī pē ⌊'Ārone⌋.
58007012	'E mo mono o te oromatu'a, he mono tako'a ia te haka tere iŋa.
58007013	Te tātou Pū'oko Haka Tere ko Ietū Kiritō, mō'ona e kī ena te ŋā vānaŋa nei 'i ruŋa i te Pāpa'i Mo'a, ta'e o te hakaara o Rēvī, o te rua hakaara, 'e 'ina he oromatu'a o rā hakaara.
58007014	'E a tātou, pa'i, ko 'ite riva-riva 'ana: mai te hakaara o ⌊Hūrā⌋ te tātou Pū'oko Haka Tere i poreko ai, 'e a Mōtē, hora vānaŋa era o ruŋa i te oromatu'a, 'ina e tahi me'e i kī o ruŋa i te hakaara nei.
58007015	Mo mana'u o tātou: a Ietū he oromatu'a o te oho iŋa kē pē Merekitereke, 'e hai ia i mono ai e te 'Atua i te ŋā oromatu'a ra'e era, he aŋi-aŋi riva-riva ia e tātou pē nei ē: te haka tere iŋa ra'e era ko mono tako'a 'ā.
58007016	A Ietū i oromatu'a ai ta'e 'o te haka tano ki te haka tere iŋa era 'a Mōtē pē nei ē: he hakaara o Rēvī; i oromatu'a ai 'o te ai i a ia te pūai o te ora 'ina he hope'a ra'a.
58007017	He me'e nei te me'e i kī e te 'Atua o ruŋa i a ia: «He oromatu'a koe 'e he noho mau rō 'ai koe he oromatu'a ki te hora hope'a, pa he oho iŋa era o Merekitereke».
58007018	Te 'Atua i haka kore ai i te haka tere iŋa ra'e era, he ta'e hā'ū'ū i te taŋata mo tu'u ki te roa haŋa e ia mo rāua.
58007019	Kai rava'a, pa'i, e te haka tere iŋa era 'a Mōtē mo haka tano i te taŋata ki te mata o te 'Atua. 'E hora nei, ko va'ai mai 'ana e te 'Atua i a Ietū mo oromatu'a, 'e hai ia a tātou e hāhine nei ki te 'Atua.
58007020	'I te hora o'o era o te hakaara o Rēvī mo oromatu'a, 'ina kai hōrea e te 'Atua e tahi me'e ki a rāua. 'E hora o'o era o Ietū mo oromatu'a i hōrea rō e te 'Atua. E kī rō 'ana, pa'i, 'i ruŋa i te Pāpa'i Mo'a: «Ko hōrea 'ana e te 'Atua 'e 'ina e ko ta'e haka tano: “He oromatu'a koe 'e he noho mau rō 'ai koe he oromatu'a ki te hora hope'a”».
58007022	Hai hōrea nei o ruŋa i a Ietū, e 'ite nei e tātou: hai ia ka haka tano ena te haka tere iŋa 'āpī nei o te 'Atua ananake ko te taŋata, haka tere iŋa 'ata hau rō atu ki te haka tere iŋa ra'e era.
58007023	Oromatu'a rahi te oromatu'a o te hakaara o Rēvī, 'e a rāua e ko noho e ko oho mau rō 'ai he oromatu'a 'i te me'e era te taŋata e mate rō 'ā.
58007024	'E a Ietū, 'i te ta'e mate, he aŋa he oho mau rō 'ai i tā'ana aŋa he oromatu'a.
58007025	'O ira a Ietū e riva ena mo haka e'a mau rō mai 'ai i a tātou mai roto i te ūtu'a o te hara 'e mo va'ai mai i te ora 'āpī 'ina he hope'a ra'a ki a tātou ki te nu'u haka hāhine ki te 'Atua hai ⌊haka moe i te mana'u⌋ 'i ruŋa i a ia. A Ietū, pa'i, e ora e oho ena mo ani ki te 'Atua mo tātou.
58007026	A Ietū he oromatu'a hope'a o te ra-rahi tano mo tātou. Te 'Atua e koa rō 'ana mō'ona. 'Ina, pa'i, ō'ona hara 'o hape mo tuhi iŋa e te rua. Ko ha'ata'a 'ana i a ia mai muri i te nu'u hara 'e ko va'ai 'ana i te tōro'a hope'a o te nui-nui 'i te raŋi.
58007027	A ia ta'e pe he tētahi ŋā oromatu'a ra-rahi ena, tiŋa'i i te 'animare paurō te mahana mo tūtia ki te 'Atua mo haka ma'itaki i tō'ona hara 'i ra'e, ki tano iho ai mo tūtia i te 'animare ki te 'Atua mo te hara o te ta'ato'a. Ta'e pē ira a Ietū. E tahi mau nō tūtia i aŋa e ia hora va'ai era i a ia mo mate 'i ruŋa i te tātaurō, 'e rā tūtia mo te hora ta'ato'a.
58007028	'I te haka tere iŋa era 'a Mōtē te me'e i haka oromatu'a he taŋata hara. 'E hai hōrea aŋa e te 'Atua i mono ai i te haka tere iŋa nei, 'e te me'e i haka oromatu'a mo oromatu'a hope'a o te ra-rahi he Poki era 'ā'ana, he kope 'ina e tahi hape ki te hora hope'a.
58008001	Te me'e haŋa 'ā'aku mo aŋi-aŋi e kōrua: te tātou oromatu'a hope'a o te ra-rahi ko Ietū Kiritō, 'ai te raŋi e noho rō 'ā 'i te pā'iŋa mata'u o te 'Atua, kona mo te kope hope'a o te hōnui.
58008002	'I ira a ia e aŋa ena i tā'ana aŋa he oromatu'a 'i mu'a o te 'Atua, he ⌊Kona Mo'a⌋ parauti'a aŋa e te 'Atua mo ha'amuri ki a ia, ta'e 'ō 'i te Kona Mo'a aŋa e te taŋata.
58008003	Te aŋa o te oromatu'a ta'ato'a he tūtia 'e he va'ai i te me'e mo te 'Atua. 'O ira, e ai tako'a te me'e 'a Ietū Kiritō mo va'ai ki te 'Atua.
58008004	'Āhani a ia 'i te ao nei, e ko oromatu'a; e ai rō 'ana, pa'i, te oromatu'a o te ao nei va'ai i te me'e mo te 'Atua, pa he me'e kī e te ⌊haka tere iŋa 'a Mōtē⌋.
58008005	Te ŋā oromatu'a nei e aŋa ena 'i te kona tu'u pa he kona parauti'a mau era 'i te raŋi. A tātou e 'ite ena i te me'e nei 'o te ai hora oho era o Mōtē mo aŋa i te ⌊Karapā Mo'a⌋ mo ha'amuri ki te 'Atua he kī e te 'Atua: «E u'i e aŋa tahi pa he me'e haka take'a mau atu era 'ā e au 'i ruŋa i te ma'uŋa».
58008006	Te aŋa va'ai era e te 'Atua ki te tātou Oromatu'a hope'a o te ra-rahi i hau rō atu ki te aŋa o te tētahi oromatu'a, 'e pē ira 'ana te ⌊haka tere iŋa 'āpī o te 'Atua ananake ko te taŋata⌋ haka riva-riva e Ietū, ki te haka tere iŋa ra'e era 'o te ai hora aŋa era i te haka tere iŋa 'āpī, te me'e hōrea mai e te 'Atua me'e 'ata nui-nui ki te me'e hōrea mai e ia hora aŋa era i te haka tere iŋa ra'e era.
58008007	'Āhani te haka tere iŋa ra'e era o te 'Atua ananake ko te taŋata i hā'ū'ū i te taŋata mo tu'u ki te roa haŋa e ia mo rāua, e ko mono mai ia hai rua haka tere iŋa.
58008008	'E 'i te take'a e te 'Atua i te hape o te taŋata, i kī ai pē nei ē: «E tu'u rō te mahana he aŋa e au i te haka tere iŋa 'āpī ananake ko tō'oku taŋata ta'ato'a, he hakaara o Itaraera 'e o Hūrā.
58008009	Te haka tere iŋa nei e ko ai pa he haka tere iŋa va'ai era e au ki te kōrua tupuna, hora to'o mai era e au a te rima mo haka e'a mai te henua era ko Ehipto; 'e 'i te ta'e ha'atura o rāua ki rā haka tere iŋa, he hārui e au hai tua'ivi, i kī ai e te 'Atua.
58008010	Te haka tere iŋa 'āpī ka aŋa ena e au ananake ko te itaraera 'i rā mahana, ko te me'e nei: He ha-ha'o e au i tā'aku roŋo 'i roto i te rāua mana'u, 'e he pāpa'i 'i roto i te rāua māhatu. He riro a au he 'Atua o rāua, 'e a rāua he taŋata 'ā'aku.
58008011	'I rā noho iŋa, ¿mo aha atu 'ā a rāua ana hāpī haka 'ou ki te hua'ai 'e ki te nu'u o te henua o ruŋa i a au? Ta'ato'a nō, pa'i, ka 'ite ena ko ai a au, mai te kope hope'a o te 'iti-'iti ki te kope hope'a o te nui-nui.
58008012	He haka kore e au i te rāua me'e ta'e tano aŋa, 'e he haka rehu i te rāua hara».
58008013	'I te hora vānaŋa o te 'Atua o ruŋa i te haka tere iŋa 'āpī ananake ko te taŋata, mō'ona te haka tere iŋa ra'e era he me'e tuai; 'e te me'e tuai 'e rū'au, e ko roa he ŋaro rō 'ai.
58009001	'I te haka tere iŋa ra'e era o te 'Atua ananake ko te itaraera e ai rō 'ā te rāua me'e mo aŋa mo ha'amuri ki a ia 'i roto i te ⌊Karapā Mo'a⌋ aŋa era e rāua.
58009002	E rua piha o te karapā nei. 'I roto i te piha ra'e te hakari'i 'e te 'amurama'a 'i ruŋa te haraoa ha'ata'a mo te 'Atua. E kī era i te piha nei he ⌊Kona Mo'a⌋.
58009003	Te o'o iŋa ki te piha nei e puru rō 'ā hai korotina. E ai tako'a rō 'ana te rua korotina puru i te rua piha e kī era he ⌊Kona 'Ata Mo'a⌋.
58009004	'I nei piha te ⌊fata⌋ aŋa hai piru mo tutu i te me'e mo haka 'eo, 'e te ⌊'avahata o te haka tere iŋa o te 'Atua ananake ko te taŋata⌋, 'avahata viri tahi hai piru. 'I roto i rā 'avahata te toko-toko era o ⌊'Ārone⌋ ko pipi 'ā, te mā'ea pāpa'i era 'i ruŋa te roŋo o te 'Atua, 'e te poko-poko e tahi aŋa hai piru, te me'e o roto he ⌊mānā⌋.
58009005	'I ruŋa i rā 'avahata e rua me'e tu'u pa he merahi e haka roa-roa rō 'ā te karā a ruŋa i te pu'a, he tāpa'o pē nei ē: 'ai ira te 'Atua. O ruŋa i te ŋā me'e nei o roto o te karapā he oti 'ā tā'aku me'e mo kī atu.
58009006	Te Karapā Mo'a nei pē ira koia ko tō'ona me'e ta'ato'a o roto. Paurō te mahana e uru era te oromatu'a ki te piha ra'e era, he Kona Mo'a, ki te rāua aŋa.
58009007	'E, 'i te rua piha, he Kona 'Ata Mo'a, he oromatu'a hope'a o te ra-rahi mau nō te me'e mo uru ki roto e tahi nō mahana 'i te matahiti. E uru era, e ma'u rō 'ā i te toto 'animare mo tūtia ki te 'Atua mo tō'ona hara 'e mo te hara aŋa e te taŋata mā te ta'e 'ite e rāua.
58009008	Hai ŋā piha nei e rua e haŋa ena te ⌊Vārua Maitai⌋ mo haka 'ite mai pē nei ē: te ara ki te 'Atua e ko ha-hata ki te taŋata mo ai ko te ma'u iŋa 'ana i te haka tere iŋa ra'e era.
58009009	Te me'e nei e haka 'ite mai 'ā ki a tātou nei pē nei ē: te me'e ta'ato'a va'ai 'e tūtia ki te 'Atua e ko haka kore i te hara o te nu'u ha'amuri ki a ia hai rā haka tere iŋa ra'e era
58009010	'o te ai te roŋo o rā haka tere iŋa he me'e mau nō o te haho, pa he roŋo o ruŋa i te me'e tano mo kai 'e mo unu, 'e o ruŋa i te ⌊haka ma'itaki⌋ iŋa. Te ŋā me'e nei i hauha'a ai 'ātā ki te hora mono era e te 'Atua hai rua haka tere iŋa.
58009011	'E hora nei, ko o'o 'ana te ⌊Kiritō⌋ mo oromatu'a hope'a o te ra-rahi o te me'e riva-riva ta'ato'a e ai ena mo tātou hai tūtia i a ia, 'e e aŋa mai ena 'i te Kona 'Ata Mo'a 'ata nui-nui 'e 'ata riva-riva 'i te me'e era ta'e o te taŋata i aŋa 'e ta'e o te ao nei.
58009012	E tahi mau nō o'o iŋa o Ietū ki te Kona 'Ata Mo'a parauti'a 'i te raŋi mo te hora ta'ato'a, 'e kai ma'u i te toto o te vato-vato 'e o te pua'a mo tūtia ki te 'Atua. I tūtia ai hai toto mau era 'ā ō'ona, 'e hai toto era ō'ona i rava'a ai mo haka e'a mau rō 'ai i a tātou mai roto i te ūtu'a o te hara 'e mo va'ai mai i te ora 'āpī 'ina he hope'a ra'a.
58009013	Ki te ⌊haka tere iŋa 'a Mōtē⌋, e ai rō 'ana te pūai o te toto o te pua'a, o te vato-vato, 'e o te 'eo-'eo o te pua'a taŋa vahine tutu 'i ruŋa i te fata mo haka ma'itaki a te haho i te nu'u ta'e ma'itaki ana pī-pī a ruŋa i a rāua.
58009014	'E mo ai o te pūai o te ŋā me'e era mo haka ma'itaki i te taŋata, ¡ka mana'u atu ia kōrua pē hē te pūai o te toto o Ietū Kiritō! Hai Vārua Maitai, pa'i, i va'ai ai e Ietū i a ia ki te 'Atua pa he tūtia 'ina e tahi hape. 'E te me'e haka ma'itaki hai toto ō'ona he mana'u ta'e tano o tātou o te taŋata ma'u i a tātou ki te mate, ki riva ai tātou mo tāvini ki te 'Atua, tō'ona ora 'ina he hope'a ra'a.
58009015	'O ira, 'i te haka tere iŋa 'āpī nei, a Ietū he kope haka riva-riva i te taŋata ki te 'Atua, ki rava'a ai e te nu'u kī e te 'Atua mo taŋata 'ā'ana i te me'e ta'ato'a 'ina he hope'a ra'a hōrea e ia mo rāua. A Ietū Kiritō, pa'i, i mate ai mo haka e'a tako'a mai roto i te ūtu'a o te hara i te taŋata hara o te haka tere iŋa ra'e era.
58009016	Mo pāpa'i o te kope e tahi i te parau 'i ruŋa e kī ena ki a ai ki a ai ana tuha'a te hauha'a ō'ona 'i te hora o tō'ona mate, 'i ra'e ki te tuha'a, e ai e tahi taŋata mo mata'ite ko mate mau 'ā a ia.
58009017	'Ina e tahi hauha'a, pa'i, o rā parau mo ai e ora nō 'ā te kope era 'ā'ana i pāpa'i; e mate ki hauha'a iho ai.
58009018	Pē ira tako'a te haka tere iŋa ra'e era o te 'Atua ananake ko te taŋata: e haka hauha'a era hai toto, he mata'ite o te mate.
58009019	A Mōtē, i oti era te haka 'ite i te roŋo ta'ato'a o te 'Atua ki te taŋata, he to'o mai i te huru-huru mea-mea e tahi 'e i te maŋa 'iti-'iti o te tumu he 'ītopo, he haka rari 'i roto i te toto o te pua'a ararua ko te vato-vato 'āno'i hai vai, 'e 'ai ka pī-pī a ruŋa i te puka o te roŋo 'e a ruŋa i te taŋata ta'ato'a.
58009020	I oti era he kī: «Hai toto nei e tāpa'o ena e te 'Atua i te haka tere iŋa ō'ona ananake ko te taŋata kī mai era mo ha'atura e tātou».
58009021	I pī-pī tako'a rō e Mōtē hai toto i te Karapā Mo'a era koia ko te me'e ta'ato'a o roto mo ha'amuri ki te 'Atua.
58009022	Ki te haka tere iŋa era 'a Mōtē, te rahi ra'a o te me'e e haka ma'itaki era hai toto. 'E 'ina e ko haka kore i te hara mo ta'e tehe o te toto.
58009023	'O ira te Karapā Mo'a era 'e te me'e ta'ato'a o roto e haka ma'itaki era hai toto. Te ŋā me'e ta'ato'a nei he me'e i aŋa nō e te taŋata mo tu'u pa he me'e parauti'a era 'i te raŋi. 'E te me'e parauti'a mau era e haka ma'itaki hai tūtia 'ata hau rō atu ki te toto o te 'animare.
58009024	Te kona o'o era o Ietū ta'e ko te kona aŋa era e te taŋata mo ha'amuri ki te 'Atua, kona i aŋa mo tu'u pa he kona parauti'a era 'i te raŋi. Ki te raŋi mau 'ana a Ietū i o'o ai, 'e 'ai mu'a o te 'Atua 'i te hora nei e ani 'ana mo te riva-riva o tātou.
58009025	'E ta'e i o'o ai mo va'ai mo oho i a ia pa he tūtia te matahiti te matahiti, pa he me'e aŋa e te oromatu'a hope'a o te ra-rahi hora uru o rāua ki te Kona 'Ata Mo'a tūtia i te toto o te 'animare.
58009026	'Āhani, pa'i, i ai pē ira, ko ai 'ana me'e rahi nō atu mate iŋa o Ietū mai te hora aŋa era e te 'Atua i te ao. 'E te parauti'a mau, hora nei, he hora hope'a, ko tu'u mai 'ā a ia ki te ao nei 'e ko va'ai 'ā i a ia, mo te hora ta'ato'a, pa he tūtia mo haka kore mau rō 'ai i te pūai o te hara mai ruŋa i a tātou.
58009027	E tahi mau nō mate iŋa o tātou o te taŋata 'e ki oti ka kī mai ena e te 'Atua i te tano 'e i te ta'e tano o te tātou me'e aŋa.
58009028	Pē ira tako'a a Ietū Kiritō: e tahi mau nō va'ai iŋa i a ia mo mate pa he tūtia mo haka kore i te hara o te nu'u. 'E pe mu'a ka oho ena he tu'u haka 'ou mai a Ietū ta'e 'ō mo va'ai haka 'ou i a ia pa he tūtia mo te hara o te taŋata, mo va'ai ki te nu'u tiaki ki a ia i te ora 'āpī 'ina he hope'a ra'a.
58010001	Hora nei ko aŋi-aŋi 'ana e tātou: te haka tere iŋa ena 'a Mōtē he ha'aaura'a nō o ruŋa o te me'e mo oho mai 'e ta'e 'ō ko rā me'e mau era, te aura'a, he me'e riva-riva era mo va'ai mai e te 'Atua hai Ietū Kiritō. Te haka tere iŋa ena, pa'i, 'a Mōtē, 'ina e ko haka tano ki te mata o te 'Atua i te nu'u haka hāhine ki a ia aŋa ka matahiti ka matahiti i tū tūtia 'ā.
58010002	'Āhani e haka tano rō 'ā e te haka tere iŋa era, 'o e haka rehe rō 'ā i te paŋaha'a o te rāua hara, e ko aŋa e ko oho nō ia i te tūtia.
58010003	Te me'e aŋa e te tūtia era he haka mana'u i te nu'u, paurō te matahiti, o ruŋa i te rāua hara.
58010004	Te toto, pa'i, o te pua'a 'e o te vato-vato e ko haka kore i te hara o te taŋata.
58010005	'O ira, hora tu'u mai era o Ietū ki te ao nei i kī ai ki te 'Atua: «'Ina 'ō koe he koa ki te tūtia o te 'animare 'e ki te tētahi atu me'e haka 'ou mo va'ai atu; he hakari ō'oku ta'a me'e i va'ai mai mo tūtia atu.
58010006	Me'e ta'e koa 'ā'au he 'animare tūtia tutu ka oti rō 'e he me'e va'ai atu mo haka kore o te hara.
58010007	'Ī a au ia 'i a'a mo aŋa i ta'a me'e haŋa, e te 'Atua ē, pa he me'e kī mau era 'ā o ruŋa i a au 'i ruŋa i te puka».
58010008	Te aura'a o te vānaŋa ra'e kī nei e Ietū: te 'Atua 'ina he haŋa 'e he koa 'i te rauhuru me'e va'ai e te taŋata ki a ia, 'i te tūtia o te 'animare 'e 'i te 'animare tūtia tutu ka oti rō mo haka kore o te hara, ka ai atu te ŋā me'e nei he me'e mo aŋa hā'aki 'i ruŋa i te haka tere iŋa era 'a Mōtē.
58010009	'E te rua vānaŋa era: «'Ī a au 'i a'a mo aŋa i ta'a me'e haŋa». Hai me'e nei e 'ite ena: he haka kore e te 'Atua i te tūtia haŋa tuai era 'e he mono hai me'e 'āpī.
58010010	'O te aŋa e Ietū Kiritō i te me'e haŋa o te 'Atua hora va'ai era, e tahi va'ai iŋa mau nō mo te hora ta'ato'a, i tō'ona hakari mau era 'ā pa he tūtia, i haka kore ai e te 'Atua i te tātou hara 'e i ha'ata'a ai i a tātou mā'ana pa he nu'u 'ina e tahi hara.
58010011	'E te aŋa o te ⌊oromatu'a⌋ ⌊hūrio⌋ ta'ato'a he tūtia, paurō te mahana, i tū tūtia 'ā, ka ai atu e ko haka kore, ki te hora hope'a, i te hara o te taŋata e te ŋā tūtia nei.
58010012	'E a Ietū Kiritō i va'ai ai i a ia pa he tūtia mo haka kore o te hara, e tahi nō tūtia iŋa mo te hora ta'ato'a, 'e i oti era he noho 'i te pā'iŋa mata'u o te 'Atua.
58010013	'Ai ira e tiaki 'ana 'ātā ki te haka riro e te 'Atua i te nu'u ta'e haŋa ki a ia he me'e mo raŋo o tō'ona va'e.
58010014	Hai tūtia mau nō era ō'ona e tahi i haka riro ai i te nu'u ha'ata'a e te 'Atua mā'ana he nu'u 'ina e tahi hara ki te hora hope'a.
58010015	'E o te ⌊Vārua Maitai⌋ te haka 'ite mai he parauti'a mau 'ā te me'e nei hai vānaŋa ena e kī ena 'i ruŋa i te ⌊Pāpa'i Mo'a⌋:
58010016	«Te haka tere iŋa 'āpī ka aŋa ena e au ananake ko tō'oku taŋata pe mu'a ka oho ena, ko te me'e nei: He ha-ha'o e au i tā'aku roŋo 'i roto i te rāua māhatu, 'e he pāpa'i 'i roto i te rāua mana'u.
58010017	'Ina a au e ko mana'u haka 'ou ki te rāua hara 'e ki te rāua me'e ta'e tano aŋa».
58010018	'E mo ai ko haka kore 'ā e te 'Atua i te hara, ¿mo aha ia ana tūtia haka 'ou mo haka kore i te hara?
58010019	E te taina, hora nei, hai haka moe o tātou i te mana'u 'i ruŋa i te me'e rava'a e Ietū mo tātou hai mate ō'ona 'e hai tehe o tō'ona toto, e tano nei a tātou mo hāhine ki te 'Atua 'ina he ri'a-ri'a, pa he hāhine era o te oromatu'a ra-rahi ki te 'Atua 'i roto i te ⌊Kona 'Ata Mo'a⌋.
58010020	'E pa he puru iŋa era e te korotina i te Kona 'Ata Mo'a, pē ira te hara e puru era i a tātou 'o hāhine ki te 'Atua. 'E hora nei, hai va'ai o Ietū i tō'ona hakari pa he tūtia mo 'amo i te ūtu'a o te hara mo tātou, i mātaki ai i te ara 'āpī mo hāhine o tātou ki te 'Atua, 'e rā ara ko ia.
58010021	'E ta'e nō 'ō pē ira, a ia he oromatu'a hope'a o te ra-rahi haka tere i te nūna'a taŋata ha'ata'a e te 'Atua mā'ana.
58010022	'O ira, e haka hāhine tātou ki te 'Atua hai māhatu, hai haka moe iŋa i te mana'u 'ina he 'aka-'aka 'i ruŋa i a ia, hai mana'u ma'itaki pa he me'e ena: ko pī-pī 'ā e te toto era o Ietū 'e hai hakari ma'itaki pa he me'e ena: ko hopu 'ā hai vai ma'itaki.
58010023	E haka hio-hio e oho nō tātou i te mana'u 'i ruŋa i te me'e hōrea mai era e te 'Atua. A ia, pa'i, e ko ta'e aŋa i tā'ana me'e kī.
58010024	E u'i tātou i te rāve'a mo hā'ū'ū ki a tātou 'ā mo 'ata pūai o te haŋa 'i roto i a tātou i te taina 'e mo aŋa i te me'e riva-riva.
58010025	'Ina ko ta'e haka taka-taka tātou mo ha'amuri ki te 'Atua, pa he tētahi nu'u. Te me'e o tātou mo aŋa he 'ata haka hio-hio i te mana'u o te tātou taina 'i te ŋā hora nei; ko 'ite 'ana, pa'i, a tātou ko hāhine mai 'ā te hoki iŋa mai o te tātou Pū'oko Haka Tere ko Ietū Kiritō.
58010026	Mo hara mo oho nō o tātou ka ai atu ko 'ite 'ana a tātou i te hāpī parauti'a o ruŋa i a Ietū, 'ina ia he rua tūtia mo haka kore i te hara era o tātou.
58010027	Te me'e toe nō mo tātou he ture taparahi-ta'ata o te 'Atua, 'e he ahi pūai haka ūtu'a i te nu'u hārui i te 'Atua hai tua'ivi.
58010028	'I mu'a 'ā, taŋata nō era mo hape ki te haka tere iŋa 'a Mōtē, 'ina he haka 'aroha, he haka ūtu'a hai mate ana ai e rua 'o e toru kope mata'ite ko hape mau 'ā a ia.
58010029	Mo ai pē ira e haka ūtu'a era i te nu'u ta'e ha'atura ki te haka tere iŋa 'a Mōtē, ka mana'u atu kōrua i te ūtu'a mo te nu'u ta'e haŋa 'e hārui i te Poki o te 'Atua hai tua'ivi, 'e ta'e haka hauha'a i tō'ona toto, toto tāpa'o i te ⌊haka tere iŋa 'āpī o te 'Atua ananake ko te taŋata⌋, haka ma'itaki i a rāua mai te hara 'e ha'ata'a i a rāua mo te 'Atua. Te nu'u aŋa i te me'e pē ira, e parau'ino 'ā ki te Vārua Maitai, kope haka take'a i te riva rahi o te 'Atua.
58010030	Ko 'ite 'ana a tātou ko kī 'ana e te 'Atua pē nei ē: «I a au te parau mo haka ūtu'a i te rāua hape 'e mo va'ai i te me'e tano ki te rāua me'e aŋa». 'E i kī tako'a rō: «Mā'aku e u'i i te me'e tano 'e i te me'e ta'e tano o tō'oku taŋata».
58010031	¡He taparahi-ta'ata e tahi te me'e ena 'i te rima o te 'Atua koe mo haka ūtu'a atu!
58010032	'O ira, e mana'u kōrua ki te hora ra'e māhani era ki a Ietū Kiritō. I 'amo i oho nō kōrua hai pūai i te 'ati nui-nui e topa atu era.
58010033	Tētahi o kōrua i vā-vā rō 'e i tōtōā rō 'i mu'a o te taŋata, 'e tētahi atu i mamae tako'a rō 'i te 'ati topa ki rā nu'u.
58010034	I haka 'aroha rō kōrua mo te nu'u puru 'i roto i te hare ma'u'aurī, 'e 'ātā hai koa e haka rē era e kōrua mo to'o e te nu'u i te kōrua hauha'a, he 'ite o kōrua: 'i te raŋi e ai rō 'ā te me'e 'ata hau rō atu e ko pau ki te hora hope'a.
58010035	'Ati nō era mo topa atu e haka noho e oho nō te kōrua mana'u 'i ruŋa i te 'Atua; pē ira i a kōrua te me'e hope'a o te nui-nui pe mu'a ka oho ena.
58010036	E 'ite i te ha'aoroma'i i te 'ati hai pūai mo aŋa i te me'e haŋa o te 'Atua; pē ira tako'a i a kōrua pe mu'a ka oho ena te me'e hōrea mai era e ia.
58010037	E kī rō 'ana, pa'i, 'i ruŋa i te Pāpa'i Mo'a: «Nā he tu'u mai te kope era mo oho mai; e ko roa hia.
58010038	Te nu'u tano ki tō'oku mata 'i te ⌊haka moe i te mana'u⌋ 'i ruŋa i a au, he rava'a i te ora 'āpī 'ina he hope'a ra'a. 'E mo haka tapa te mana'u mai ruŋa i a au, e ko koa a au».
58010039	Ta'e a tātou o roto i te nu'u haka tapa i te mana'u mai ruŋa i te 'Atua, nu'u te rāua hope'a ra'a he ūtu'a. A tātou o roto i te nu'u e'a mai roto i te ūtu'a o te hara 'e rava'a i te ora 'āpī 'ina he hope'a ra'a va'ai e te 'Atua 'o te haka moe i te tātou mana'u 'i ruŋa i a ia.
58011001	¿Pē hē e 'ite ena ko haka moe mau 'ana a tātou i te mana'u 'i ruŋa i te 'Atua? Hai 'ite e tātou pē nei ē: he parauti'a mau 'ā e ai rō i a tātou te me'e e tiaki nei, 'e he parauti'a tako'a mo tātou e ai mau rō 'ā te ŋā me'e ena 'ina e tātou he take'a.
58011002	He haka moe o te tātou tupuna i te rāua mana'u 'i ruŋa i te 'Atua i tano ai ki tō'ona mata.
58011003	He haka moe o tātou i te mana'u 'i ruŋa i te 'Atua e 'ite nei: hai vānaŋa era 'ā'ana i aŋa ai i te ao. Te me'e ta'ato'a e tātou e take'a ena i aŋa ai mai te me'e ta'e take'a.
58011004	He haka moe o ⌊'Āvere⌋ i te mana'u 'i ruŋa i te 'Atua i aŋa ai i te tūtia 'ata hau rō atu ki te tūtia aŋa e tō'ona taina ko ⌊Kāiŋa⌋. 'O ira te 'Atua i kī ai e tano rō 'ā ki tō'ona mata, 'e he koa mo tā'ana tūtia. 'E hora nei, ka ai atu ko mate 'ana a 'Āvere, ko te noho iŋa 'ā te ha'aaura'a ō'ona: he hauha'a o tō'ona haka moe iŋa era i te mana'u 'i ruŋa i te 'Atua.
58011005	He haka moe o 'Ēnoko i te mana'u 'i ruŋa i te 'Atua i to'o ora ai ki te raŋi, 'e 'ina kai take'a haka 'ou. 'I ruŋa i te ⌊Pāpa'i Mo'a⌋ e kī ena mo 'Ēnoko hora era kai to'o 'ā ki te raŋi: he kope tano ki te mata o te 'Atua.
58011006	'Ina e tahi taŋata ta'e ⌊haka moe i te mana'u⌋ 'i ruŋa i te 'Atua mo tano ki tō'ona mata. Mo hāhine ki a ia, e ai he parauti'a mau 'ā mō'ou e ai rō 'ā te 'Atua 'e e ai rō 'ana te me'e mo va'ai ki te nu'u kimi i a ia.
58011007	He haka moe o Nōē i te mana'u 'i ruŋa i te 'Atua i aŋa ai i te pahī 'o mate tā'ana hua'ai hora kī era e te 'Atua e topa rō te me'e kai take'a hia 'ā e te mata o te taŋata. 'E 'i tō'ona ha'atura ki te 'Atua i take'a ai: te taŋata ta'ato'a o rā hora e aŋa rō 'ana i te me'e ta'e tano, 'e e tano rō 'ana mo haka ūtu'a e te 'Atua. 'E a Nōē i tano ai ki te mata o te 'Atua 'o te haka moe i tō'ona mana'u 'i ruŋa i a ia.
58011008	He haka moe o ⌊'Aparahama⌋ i te mana'u 'i ruŋa i te 'Atua i ha'atura ai, 'e i e'a i oho ai mai tō'ona kāiŋa hora kī era e te 'Atua mo oho ki te henua va'ai mo rāua, ka ai atu 'ina kai 'ite hia ki hē a ia ka oho era.
58011009	'E he haka moe ō'ona i te mana'u 'i ruŋa i te 'Atua, i noho ai pa he taŋata o te rua kona 'i te henua e ai rō mo rāua pe mu'a ka oho era, henua hōrea era e te 'Atua mo va'ai. 'I roto i te karapā e noho era; pē ira 'ana tā'ana poki ko Ita'ata 'e tō'ona makupuna ko Hākovo, i a rāua tako'a rā hōrea era o te 'Atua.
58011010	A 'Aparahama i aŋa ai i te me'e nei e tiaki e oho 'ana ki te kona mau era mo noho 'ina he hope'a ra'a, he kona mana'u 'e aŋa e te 'Atua.
58011011	He haka moe i te mana'u 'i ruŋa i te 'Atua, a Tara, vi'e 'a 'Aparahama, ka ai atu he pa'a 'e ko rū'au riva-riva 'ā, i tupu nō te poki 'o te 'ite e ko ta'e haka tano e te 'Atua i tā'ana me'e hōrea.
58011012	Pē ira 'ana a 'Aparahama, ka ai atu ko korohu'a riva-riva 'ana, i rahi nō tō'ona hakaara pa he hetu'u ena 'ā o te raŋi, 'e pa he 'one o te taha-taha tai e ko oti mo tataku.
58011013	Te nu'u ta'ato'a nei i mā-mate ai e haka moe nō 'ana i te mana'u 'i ruŋa i te 'Atua, ka ai atu 'ina kai ai hia 'ā i a rāua te me'e hōrea era e te 'Atua. A rāua, pa'i, e 'ite rō 'ana: pe mu'a ka oho ena i a rāua rā ŋā me'e ta'ato'a, 'e e koa rō 'ā o ruŋa. 'E e aŋi-aŋi rō 'ana 'e e kī rō 'ana: te ao nei ta'e he kāiŋa mau o rāua.
58011014	Te nu'u kī era pē ira e haka 'ite mai 'ana ko te kimi ko te oho iŋa 'ana i te kāiŋa mo rāua.
58011015	'Āhani e mana'u rō 'ā: te rāua kāiŋa mau he kona era mai ira i e'a ai, e ko ta'e hoki ia ki ira.
58011016	Te me'e haŋa mau o rāua he kāiŋa 'ata riva-riva, te aura'a, he kāiŋa era 'i te raŋi. 'O ira te 'Atua e ta'e ha'amā ena mo kī he 'Atua a ia o rāua; ko haka riva-riva 'ana, pa'i, e ia i te kona mo rāua mo noho.
58011017	He haka moe o 'Aparahama i te mana'u 'i ruŋa i te 'Atua i ma'u ai i tā'ana poki ko Ita'ata mo va'ai pa he tūtia hora haka 'atu era i a ia e te 'Atua. Te haŋa o 'Aparahama he haka tano i te me'e uŋa era mo aŋa, ka ai atu e tahi mau nō 'ā'ana poki 'e ko hōrea 'ana e te 'Atua:
58011018	«Hai Ita'ata ka ai ena tu'u hakaara».
58011019	He 'ite o 'Aparahama e ko ta'e haka tano e te 'Atua i tā'ana me'e kī, 'e i te 'Atua te pūai mo haka ora i te taŋata mai te mate, i aŋa ai i te me'e kī era e te 'Atua. Mō'ona, pa'i, he rava'a haka 'ou e ia i rā poki era 'ā'ana mai te mate.
58011020	He haka moe o Ita'ata i te mana'u 'i ruŋa i te 'Atua i ha'amaitai ai i a ⌊Hākovo⌋ ararua ko ⌊Etaū⌋, he ŋā poki 'ā'ana, 'o te 'ite: pe mu'a ka oho ena e ai rō te me'e riva-riva o te 'Atua mo rāua.
58011021	He haka moe o Hākovo i te mana'u 'i ruŋa i te 'Atua, hora oho era mo mate, e toŋa rō 'ana hai toko-toko, i ha'amaitai ai i te ŋā poki 'a ⌊Kōsē⌋ 'e i ha'amuri ai ki te 'Atua.
58011022	He haka moe o Kōsē i te mana'u 'i ruŋa i te 'Atua i haka 'ite ai ki te itaraera, 'i te hora era he mate, e e'a rō a rāua pe mu'a ka oho ena mai te henua era ko Ehipto, 'e he aha te rāua me'e mo aŋa ki tō'ona hakari.
58011023	He haka moe i te mana'u 'i ruŋa i te 'Atua te ŋā matu'a era o ⌊Mōtē⌋, ka ai atu ko kī 'ā e te 'ariki: te ŋā poki tane itaraera ta'ato'a e tiŋa'i e haka mate, i na'a nō e toru 'āva'e i te poki nehe-nehe poreko iho era o rāua ko Mōtē.
58011024	He haka moe o Mōtē i te mana'u 'i ruŋa i te 'Atua i ta'e haŋa haka 'ou ai, ko pa'ari 'ā, mo kī: he poki a ia o te poki vahine o te 'ariki.
58011025	'Ata hau rō atu, pa'i, te haŋa mo tōtōā i a ia e te ehipto 'i muri i tō'ona taŋata he itaraera ki te noho ki te oho e koa rō 'ā 'i roto i te hara.
58011026	Tō'ona mana'u: i hau rō atu mō'ona te 'amo i te 'ati topa 'i ruŋa i te nu'u ŋatu i te haŋu ki te ⌊Mētia⌋ mo uŋa mai e te 'Atua ki te ai i a ia te hauha'a o Ehipto; a ia, pa'i, e tiaki 'ana ki te me'e hope'a o te riva-riva mo va'ai e te 'Atua.
58011027	He haka moe o Mōtē i te mana'u 'i ruŋa i te 'Atua i e'a i oho ai mai te henua era ko Ehipto 'ina kai ri'a-ri'a 'o riri te 'ariki. He oho mau rō 'ai 'e 'ina kai hārui haka 'ou a tu'a; e tu'u rō 'ā pa he me'e ena ē: tō'ona mata 'i ruŋa i te 'Atua 'ā.
58011028	He haka moe o Mōtē i te mana'u 'i ruŋa i te 'Atua i aŋa ai i te ⌊ŋoŋoro o te Pakate⌋, pa he me'e kī e te 'Atua. He uŋa he haka paru hai toto i te 'ōpani o te hare o te hakaara ta'ato'a o ⌊Itaraera⌋, mo vari roa-roa o te merahi o te mate, 'o tiŋa'i i te ŋā poki 'atariki tane o te itaraera hora tiŋa'i era i te ŋā poki 'atariki tane o te ehipto.
58011029	He haka moe i te mana'u 'i ruŋa i te 'Atua i ha'ere i oho ai te itaraera a vāeŋa tini o Vaikava Mea-mea ki te rua pā'iŋa pa he me'e: e ha'ere 'ana a te ara paka-paka hora 'āvahi era e te 'Atua i te vaikava. 'E i oho era te ehipto 'i tu'a, he emu tahi rō atu 'ai.
58011030	He haka moe o te itaraera i te mana'u 'i ruŋa i te 'Atua i haka teka i haka vari ai e hitu mahana a te kona era ko Herikō, 'e he marua tahi rō 'ai te 'āua ruŋa nui puru o ira.
58011031	He haka moe i te mana'u 'i ruŋa i te 'Atua te tai'o era ko Rāhava i ta'e mate ai 'i muri i te nu'u ta'ato'a o Herikō ta'e ha'atura ki te 'Atua, 'o te hā'ū'ū ki te ŋāŋata itaraera oho piko u'i i rā kona.
58011032	¿He aha tā'aku me'e haka 'ou mo kī atu? 'Ina he hora mo 'a'amu tahi atu o ruŋa i a Kereone, o Vāraka, o Tamatona, o Hefetē, o ⌊Tāvita⌋, o ⌊Tamuere⌋ 'e o te perofeta ta'ato'a.
58011033	He haka moe i te mana'u 'i ruŋa i te 'Atua te ŋā nu'u nei 'e te tētahi atu i rē ai i te tama'i 'e i rava'a henua ai, i haka tere ai i te taŋata hai tī-tika, i ai ai i a rāua te me'e hōrea e te 'Atua, i puru ai i te haha o te reone,
58011034	i tiŋa'i ai i te ahi taparahi-ta'ata, i ta'e mate ai 'i te hoe, i ai ai te pūai ka ai atu 'ina he haŋu o rāua, i riro ai he 'aito o te tama'i 'e i rē ai ki te va'ehau o te rua henua.
58011035	He haka moe i te mana'u 'i ruŋa i te 'Atua te tētahi ŋā vi'e i rava'a haka 'ou ai i te rāua hua'ai mai te mate 'e te tētahi nu'u i mā-mate ai i tōtōā he ta'e haŋa mo hārui i te 'Atua hai tua'ivi 'i te tiaki ki te noho iŋa riva-riva 'i te raŋi ki ora haka 'ou rāua mai te mate.
58011036	Tētahi atu i haka me'e-me'e 'e i tiŋa'i hai 'uaka, 'e 'ātā i here-here hai vivi 'e i puru 'i roto i te hare ma'u'aurī.
58011037	'E tētahi i mate ai i tama'i hai mā'ea, i hore hai hia-hia a vāeŋa 'e i 'o-'oka hai hoe. Ki kona era ki e kona era i hā'ere i oho ai e uru rō 'ana i te kahu aŋa hai kiri o te māmoe 'e o te vato-vato. A rāua nu'u veve, 'amo i te 'ati 'e tōtōā e te rua.
58011038	A te kona ta'ato'a nō i oho ai: a te kona 'one ta'e noho taŋata 'e a ruŋa i te ma'uŋa; 'e e noho era 'i roto i te 'ana 'e 'i roto i te pū. Te parauti'a, te nu'u hara o te ao nei nu'u ta'e tano mo hokorua i te nu'u tu'u pē nei.
58011039	Ka ai atu te nu'u ta'ato'a nei e tano rō 'ana ki te mata o te 'Atua 'o te haka moe i te mana'u 'i ruŋa i a ia, kai take'a i te haka tano iŋa o te 'Atua i tā'ana me'e hōrea era i mā-mate rō ai.
58011040	I aŋa ai e te 'Atua pē ira he mana'u ki a tātou 'e ki te me'e 'ata hau rō atu o te riva-riva: 'i te hora ka haka tano ena e ia i tā'ana hōrea, te aura'a, 'i te hora ka ma'u ena i tā'ana nu'u ki te raŋi mo noho 'i muri i a ia, a tātou ta'ato'a ananake ko rā ŋā nu'u.
58012001	'I te 'ite o tātou e ai rō 'ā me'e rahi nō atu nu'u 'i ra'e ki a tātou ⌊haka moe i te mana'u⌋ 'i ruŋa i te 'Atua 'ātā ki te hope'a, 'e a rāua pa he nu'u haka haŋu mai, e to'o mai ruŋa i a tātou te me'e paŋaha'a ta'ato'a haka tu-tuki mai, 'e i te hara haka hihi-hihi mai mo tu'u o tātou ki te hope'a o te 'ā'ati haka rē mai e te 'Atua, te aura'a, mo tu'u o tātou ki te roa haŋa e ia mo tātou.
58012002	Te tātou mata a ruŋa i a Ietū ana u'i 'o te ai mai i a ia te haka moe iŋa nei o tātou i te mana'u 'i ruŋa i te 'Atua 'e 'ā'ana te haka tī-tika. A ia, pa'i, i ha'aoroma'i rō i tō'ona mate 'i ruŋa i te tātaurō, 'e 'ina kai tapa atu i te ha'amā o te mate iŋa tu'u pē ira 'o te 'ite ki oti te 'ati he koa a ia. 'E hora nei, ko noho 'ā 'i te pā'iŋa mata'u o te 'Atua.
58012003	E haka topa te tātou mana'u pē hē a Ietū i ha'aoroma'i ai i te me'e ta'ato'a ta'e tano aŋa e te nu'u hara ki a ia; 'o ira 'ina kōrua ko rohi-rohi 'e 'ina ko hōriŋa
58012004	'i te hora tōtōā atu e te nu'u hara. A kōrua, pa'i, kai mate pē Ietū 'i te aŋa iŋa mo rē ki te hara.
58012005	¿Ko rehu ko oti 'ana 'ō i a kōrua te me'e hatu atu 'i ruŋa i te ⌊Pāpa'i Mo'a⌋ pē nei ē: «E haka roŋo koe, e te poki 'ā'aku ē, ana haka tī-tika atu e te 'Atua, 'e 'ina koe ko hōriŋa ana ture atu.
58012006	Te 'Atua, pa'i, e haka tī-tika rō 'ana i te kope haŋa e ia, 'e e va'ai rō 'ana ki te kope to'o mo poki 'ā'ana i te ūtu'a tano mo tō'ona ta'e ha'atura.»?
58012007	E ha'aoroma'i te 'ati e 'amo mai ena e kōrua, he me'e mo haka tī-tika atu i a kōrua. Te 'Atua, pa'i, e hāpa'o ena i a kōrua pa he ŋā poki 'ā'ana. ¿E ai mau rō 'ana hō te matu'a ta'e ture ta'e haka tī-tika i tā'ana ŋā poki?
58012008	'E mo ta'e ture mo ta'e haka tī-tika e te 'Atua i a kōrua, pa he haka tī-tika iŋa ena i tā'ana ŋā poki ta'ato'a, ta'e ia kōrua he poki parauti'a 'ā'ana.
58012009	E ŋā poki nō 'ana a tātou, te matu'a o tātou o te ao nei e ture e haka tī-tika rō mai 'ana, 'e he mo'a e tātou. ¿He aha ia a tātou ana ta'e haka rē mo haka tere mai i a tātou e te tātou Matu'a o te raŋi, ki riro ai te tātou noho iŋa noho iŋa riva-riva, ha'amaitai e ia?
58012010	Te matu'a o tātou o te ao nei, matahiti ta'e rahi nō i ture i haka tī-tika mai ai i a tātou ki te rāua mana'u. 'E te 'Atua e ture e haka tī-tika mai ena mo te tātou riva-riva, mo riro o tātou pē ia 'ā 'ina e tahi hara.
58012011	'Ina e tahi ūtu'a au 'i te hora o te haka ūtu'a; te me'e mo ŋaro'a e koe he mamae. Ka ai atu pē ira, mo rava'a ō'ou mo haka tī-tika i tu'u haka tere iŋa hai rā ūtu'a, he rava'a ia e koe te noho iŋa tano 'i roto i te haumārū.
58012012	'O ira, 'ina ko haka hōriŋa haka 'ou ki te 'ati e 'amo mai ena. Ka haka hio-hio ka oho te kōrua mana'u 'i ruŋa i te 'Atua
58012013	'e ka ha'ere ka oho a roto i te ara tī-tika, ki take'a ai te kōrua haka tere iŋa e te taina ta'e pūai o te rāua mana'u 'i ruŋa i te 'Atua, 'e ki haka hio-hio tako'a ai i te rāua haka moe iŋa i te mana'u 'i ruŋa i te 'Atua.
58012014	E u'i kōrua i te rāve'a mo noho hai haumārū ananake ko te taŋata ta'ato'a 'e mo tano te kōrua noho iŋa ki te mata o te 'Atua. 'Ina, pa'i, e tahi kope ta'e tano ki tō'ona mata mo take'a i a ia.
58012015	E u'i tako'a 'o hārui e tahi o kōrua i te riva rahi o te 'Atua hai tua'ivi, 'o tu'u rō pa he tumu hua o te me'e maŋeo. Te kope pē ira he haka tupu i te mana'u ta'e tano 'i roto i te tētahi nu'u.
58012016	'Ina e tahi o kōrua mo moe i te vi'e i te taŋata ta'e he vi'e 'o he kenu o kōrua 'e 'ina e tahi mo ta'e mo'a i te me'e o te 'Atua pē ⌊Etaū⌋, kope ho'o i tō'ona tōro'a 'atariki ki te mareti kai.
58012017	Ko 'ite 'ana a kōrua pē hē i hope'a ai rā me'e. I haŋa era a Etaū mo va'ai e tō'ona matu'a tane i te ha'amaitai o te 'atariki, ka ai atu i taŋi rahi rō, kai rava'a i rā me'e haŋa era e ia; 'ina, pa'i, he rāve'a toe mo haka hoki i te me'e a tu'a.
58012018	E te taina, kai hāhine tātou ki te 'Atua pa he itaraera 'i mu'a 'ā. I hāhine ai a rāua ki a ia hai me'e e take'a rō 'ā, he ma'uŋa era ko Tinaī, e ura rō 'ā 'i te ahi, e pōhāhā rō 'ā, 'e e hu-hū rō 'ā 'i te tokerau.
58012019	'E kai ŋaro'a e tātou i te puhi iŋa o te koneta 'e i te re'o o te 'Atua pē rāua. I ŋaro'a era e te itaraera i rā re'o, he ani ki a ⌊Mōtē⌋ mo ta'e vānaŋa haka 'ou o te 'Atua ki a rāua,
58012020	he ri'a-ri'a 'i rā re'o 'e he ri'a-ri'a tako'a 'i te roŋo kī era ki a rāua pē nei ē: «Me'e nō era mo eke ki ruŋa i te ma'uŋa e tiŋa'i e haka mate hai mā'ea ka ai atu he taŋata 'o he 'animare».
58012021	'I te taparahi-ta'ata o te me'e ŋaro'a 'e take'a era e rāua, he ri'a-ri'a tahi rō atu 'ai, 'e 'ātā i kī rō e Mōtē: «Ko rurū 'ana a au 'i te ri'a-ri'a».
58012022	'E te tātou haka hāhine ki te 'Atua ora, e te taina ē, ta'e pē ira. E hāhine nei tātou ki a ia e tu'u rō 'ana pa he me'e: ko uru tī-tika 'ā a tātou ki mu'a ō'ona 'i te ma'uŋa era ko ⌊Tione⌋ 'i Hērutarema o te raŋi, he kona 'i ira e taka-taka ena me'e rahi nō atu merahi e koa rō 'ā,
58012023	'e te nu'u ta'ato'a haka moe i te mana'u 'i ruŋa i a Ietū, nu'u i a rāua te tōro'a o te ŋā poki 'atariki 'e te rāua 'īŋoa ko pāpa'i 'ana 'i ruŋa i te raŋi, 'e he kona 'i ira a tātou e piri nei ki te 'Atua, kope 'ā'ana te ture i te ta'ato'a; ki te vārua o te nu'u mā-mate ko haka tano ko oti 'ā ki te mata o te 'Atua;
58012024	ki a Ietū, kope 'ā'ana te haka riva-riva i te taŋata ki te 'Atua 'i te haka tere iŋa 'āpī nei 'ā'ana ananake ko te taŋata; 'e ki te toto haka ma'itaki i a tātou, he toto 'ata hau rō atu ki te toto o ⌊'Āvere⌋, toto ani era ki te 'ati kōpeka.
58012025	E te taina, e u'i kōrua 'o ta'e haka roŋo rō ki te vānaŋa o te 'Atua. Te nu'u o mu'a 'ā hārui hai tua'ivi ki tā'ana vānaŋa haka 'ite e Mōtē 'i te ao nei 'ina kai ta'e haka ūtu'a e te 'Atua. Pē ira ka topa ena ki a tātou mo ta'e haka roŋo ki te kope 'ā'ana te vānaŋa mai mai te raŋi.
58012026	'I te noho iŋa era o Mōtē i haka rurū rō te henua e te re'o o te 'Atua. 'E hora nei, ko kī 'ā e ia: «He haka rurū haka 'ou e au i te henua 'e pē ira tako'a 'ana te raŋi».
58012027	Te aura'a o tā'ana vānaŋa kī era «he haka rurū haka 'ou»: he haka kore i te me'e ta'ato'a aŋa e ia o te ao nei, ki noho ai te me'e mau era o te raŋi, he me'e mo ta'e ŋaro ki te hora hope'a.
58012028	'O ira, ki māuru-uru tātou ki te 'Atua 'o te ai o tātou 'i roto i te nūna'a taŋata haka tere e ia, he me'e e ko ŋaro ki te hora hope'a, 'e ki ha'amuri tātou ki a ia hai māhatu 'e hai mo'a, pa he me'e haŋa e ia.
58012029	'Ina ko rehu i a kōrua: te tātou 'Atua pa he ahi haka kore tahi i te me'e ta'e tano.
58013001	A kōrua he taina ⌊haka moe i te mana'u⌋ 'i ruŋa i a Ietū. 'O ira, e haŋa e oho nō kōrua 'i roto i a kōrua 'ā.
58013002	Nu'u nō era mo tu'u atu ki te kōrua hare e hāpa'o riva-riva, koi'ite he merahi te me'e ka tu'u atu ena, pa he me'e i topa ki te tētahi nu'u.
58013003	'Ina ko rehu i a kōrua mo hā'ū'ū i te taina puru 'i roto i te hare ma'u'aurī. E hāpa'o kōrua i a rāua pa he me'e haŋa o kōrua mo hāpa'o atu e te rua i a kōrua. Pē ira tako'a i te nu'u tōtōā; e tano nō, pa'i, mo topa tako'a atu te 'ati era ki a kōrua.
58013004	Te ⌊hāipo-ipo⌋ he me'e mo mo'a e te ta'ato'a. Te nu'u hāipo-ipo e 'ite mo mo'a i te rāua hāipo-ipo 'e mo hāpa'o i te rāua hakari mo rāua 'ā. Te 'Atua, pa'i, e haka ūtu'a rō i te nu'u moe i te vi'e i te taŋata ta'e he vi'e ta'e he kenu 'ā'ana 'e i te nu'u tai'ata.
58013005	'Ina kōrua ko haŋa rahi ki te moni; e koa mo te me'e ai o kōrua. I kī rō, pa'i, e te 'Atua: «'Ina a au e ko haka rē i a kōrua ki te hora hope'a».
58013006	'O ira e tano nō tātou mo kī: «O te 'Atua te hā'ū'ū mai. ¿He aha ia ana ri'a-ri'a 'i te me'e mo aŋa mai e te taŋata?».
58013007	E mana'u ki te kōrua pū'oko haka tere o mu'a 'ā haka 'ite atu i te vānaŋa o te 'Atua. E haka topa te mana'u ki te me'e riva-riva ta'ato'a poreko o te rāua noho iŋa tano, 'e 'ai kōrua ka haka moe ka oho nō i te mana'u 'i ruŋa i te 'Atua pē rāua.
58013008	E te taina, ko tū mana'u 'ā te mana'u o Ietū Kiritō 'i mu'a 'ā, 'i 'aŋarīnā 'e ki te hora hope'a.
58013009	'O ira, 'ina ko haka roŋo 'e 'ina ko ma'u i te hāpī kē, ta'e he hāpī parauti'a haka 'ite atu era. E haka pūai e oho te tātou māhatu hai riva rahi o te 'Atua, 'e ta'e 'ō hai ha'atura o tātou ki te ⌊haka tere iŋa era 'a Mōtē⌋ o ruŋa i te kai, he me'e 'ina e tahi hauha'a mo te nu'u ma'u i rā haka tere iŋa.
58013010	Te ha'amaitai o te 'Atua mo tātou mo te nu'u haka moe i te mana'u 'i ruŋa i a Ietū, rava'a e Ietū mo tātou hai mate ō'ona 'i ruŋa i te tātaurō, ta'e mo te nu'u ma'u oho nō i te haka tere iŋa era 'a Mōtē.
58013011	'I te ⌊haka tere iŋa ra'e o te 'Atua ananake ko te taŋata⌋ te ⌊oromatu'a hope'a o te ra-rahi⌋ e ma'u ena i te toto o te 'animare ki roto i te ⌊Kona 'Ata Mo'a⌋, ki haka kore ai e te 'Atua i te rāua hara, 'e te hakari o rā ŋā 'animare tūtia era e tutu ena 'i haho o te rāua kona noho pa he ha'aaura'a pē nei ē: te ūtu'a o te hara 'i ruŋa o rā ŋā 'animare.
58013012	'I te ⌊haka tere iŋa 'āpī o te 'Atua ananake ko te taŋata⌋ e ai rō 'ā te me'e tu'u pē ira. A Ietū, pa'i, i mate ai 'i haho o Hērutarema, 'i ruŋa i a ia te ūtu'a o te 'Atua mo te hara o te taŋata, mo haka riro i a rāua he nu'u ha'ata'a 'e 'ina e tahi hara mo te 'Atua hai toto mau era 'ā ō'ona.
58013013	'O ira, e te taina ē, ki e'a tātou ki haho ki a Ietū ki 'amo tako'a i te ha'amā 'amo e ia, te aura'a: 'ina tātou ko ma'u haka 'ou i te me'e o te haka tere iŋa ra'e era o te 'Atua ananake ko te taŋata. Ki haka moe ki oho nō tātou i te mana'u 'i ruŋa i a Ietū, nōatu te nu'u ta'e haka au mai i a tātou 'o te pe'e ki a ia.
58013014	Te ao nei, pa'i, ta'e he kāiŋa mau o tātou; e tiaki nō 'ana a tātou ki te kāiŋa 'i te raŋi pe mu'a ka oho ena.
58013015	Te me'e mo aŋa mo oho nō o tātou hai Ietū Kiritō he ha'ahana-hana 'e he māuru-uru ki te 'Atua. Te ha'ahana-hana nei he tūtia tano mo va'ai ki a ia e te nu'u kī: a Ietū he Pū'oko Haka Tere o rāua.
58013016	'E 'ina ko rehu mo aŋa i te me'e riva-riva 'e mo va'ai tako'a ki te rua o te me'e ai o kōrua. Te ŋā me'e nei he tūtia haŋa tako'a o te 'Atua.
58013017	E ha'atura ki te pū'oko haka tere o kōrua o te nu'u haka moe i te mana'u 'i ruŋa i a Ietū. E haka rē mo rāua e haka tere atu. O rāua, pa'i, te hāpa'o i a kōrua pa he nu'u 'ite: pe mu'a ka oho ena he haka 'ite e rāua ki te 'Atua pē hē i aŋa ai i te rāua aŋa. Mo haka rē o kōrua i a rāua mo haka tere atu, he koa 'i te rāua aŋa 'e e ko ai he me'e paŋaha'a e tahi mo 'amo. 'E mo ta'e aŋa o kōrua pē ira, e ko ai ia mo te kōrua riva-riva.
58013018	E te taina, e pure kōrua mo mātou. E 'ite riva-riva rō 'ana a mātou 'ina e tahi mātou me'e ta'e tano i aŋa 'o te ai te me'e haŋa nō o mātou mo aŋa he me'e riva-riva.
58013019	He no-no'i atu a au mo pure mai mō'oku, mo ha'ati'a mai e te 'Atua mo hoki hōrou atu ō'oku ki muri i a kōrua.
58013020	Mo te 'Atua va'ai i te haumārū, haka ora mai te mate i te tātou Pū'oko Haka Tere ko Ietū Kiritō, kope riva-riva hāpa'o māmoe, tāpa'o i te haka tere iŋa 'ina he hope'a ra'a o te 'Atua ananake ko te taŋata hai toto era ō'ona,
58013021	e haka riro i a kōrua he taŋata riva, tano i te me'e ta'ato'a, mo aŋa i tā'ana me'e haŋa. 'E mā'ana tako'a e aŋa 'i ruŋa i a tātou tā'ana me'e nō era i haŋa hai Ietū Kiritō. ¡Ki ha'ahana-hana tātou ki a Ietū Kiritō 'ātā ki te hope'a ra'a! Ka ai pē ira.
58013022	E te taina, he ani atu au mo haka roŋo riva-riva kōrua ki tā'aku me'e 'iti-'iti pāpa'i atu ena mo haka pūai i te kōrua mana'u 'i ruŋa i te 'Atua.
58013023	Mo 'ite o kōrua: te tātou taina ko Timoteo ko e'a 'ana mai roto i te hare ma'u'aurī. Mo hōrou ō'ona mo tu'u mai, he ma'u atu e au 'i te hora ō'oku ka oho atu ena u'i i a kōrua.
58013024	E 'aroha atu kōrua ki te kōrua pū'oko haka tere 'e ki te nu'u ta'ato'a haka moe i te mana'u 'i ruŋa i a Ietū. Te ŋā taina era o 'Ītāria ko 'aroha mai 'ana mo kōrua.
58013025	Ka ai te riva rahi o te 'Atua 'i ruŋa i a kōrua ta'ato'a.
59001001	A au, a ⌊Tanatiako⌋, tāvini o te 'Atua 'e o te Pū'oko Haka Tere ko Ietū Kiritō, he 'aroha atu ki a kōrua ki te taina ⌊haka moe i te mana'u⌋ 'i ruŋa i a Ietū o te ho'e 'ahuru mā piti mata o te itaraera noho 'i te henua ta'ato'a.
59001002	E te taina, ka topa atu ena rauhuru 'ati, e koa kōrua.
59001003	Ko 'ite 'ana, pa'i, kōrua: 'i te hora ha'ati'a e te 'Atua mo topa atu o te 'ati, e haka 'atu 'ana i te kōrua haka moe iŋa i te mana'u 'i ruŋa i a ia. 'E mo hio-hio mo oho nō o te kōrua mana'u 'i rā hora, he 'ite kōrua mo ha'aoroma'i i te 'ati hai pūai.
59001004	E ha'aoroma'i e oho kōrua hai pūai 'i te 'ati, ki ai ai kōrua he nu'u haka moe parauti'a i te mana'u 'i ruŋa i te 'Atua 'e nu'u aŋa i te me'e tī-tika ki tō'ona mata ki te roa 'ina e tahi hape mo tuhi iŋa atu.
59001005	'E mo ai 'i roto i a kōrua te kope kai 'ite pē hē ana haka tere i a ia hai mana'u o te 'Atua 'i te hora o te 'ati, e no-no'i ki te 'Atua, 'e mā'ana e haka 'ite. Te 'Atua ki te ta'ato'a nō kope no-no'i e hā'ū'ū ena 'ina he hāito 'e 'ina he haka 'ati.
59001006	'E ana no-no'i, e haka moe te mana'u 'i ruŋa i a ia 'e 'ina ko 'aka-'aka. Te kope 'aka-'aka o te mana'u pa he vave 'ā 'i te hora haka makenu e te tokerau ki te pā'iŋa ki te pā'iŋa.
59001007	Te taŋata tu'u pē ira 'ina ko mana'u he rava'a e ia te me'e mai te 'Atua
59001008	'i te me'e era 'i 'aŋarīnā 'i ruŋa i te 'Atua tō'ona mana'u, 'e āpō 'i ruŋa i te me'e o te ao nei. 'Ina he haka tano i te mana'u ki te me'e e tahi, 'e te taŋata nei mo te me'e ta'ato'a pē ira.
59001009	Te taina veve haka moe i te mana'u 'i ruŋa i a Ietū e koa 'o te ai i a ia te hauha'a parauti'a o te 'Atua.
59001010	'E te taina 'ono e koa 'o te aŋi-aŋi he nu'u hara a rāua 'e 'o te haka moe i te mana'u 'i ruŋa i a Ietū, ta'e 'i ruŋa i te rāua hauha'a. Te taŋata 'ono, pa'i, pa he tiare mauku 'ā, e ko roa he ŋaro.
59001011	Hora ena o te ra'ā e 'ata pūai ena he paka-paka te mauku, he vī-viri tō'ona tiare, he kore te nehe-nehe. Pē ira tako'a 'ā te taŋata 'ono ka ŋaro ena. 'I te mahana e tahi, e riva-riva nō 'ā; 'e 'i te rua mahana, ko mate ko oti 'ā.
59001012	Ko te koa i te taŋata ha'aoroma'i hai pūai i te 'ati ta'ato'a topa 'i ruŋa i a ia. 'I te haka moe nō i te mana'u 'i ruŋa i a Ietū 'i roto i te 'ati, he tano rā taŋata ki te mata o te 'Atua, 'e he va'ai ki a ia i te ora 'āpī 'ina he hope'a ra'a, he hei kī e te 'Atua mo va'ai ki te nu'u haŋa ki a ia.
59001013	Mo ŋaro'a e te kope e tahi i te me'e e kī 'ana 'i roto i a ia mo aŋa i te me'e ta'e tano, 'ina ko mana'u o te 'Atua i kī. Te 'Atua, pa'i, 'ina he ŋaro'a 'i roto i a ia i te me'e era 'e, tako'a, 'ina he haka 'atu i te taŋata mo aŋa i te me'e ta'e tano.
59001014	Te me'e haka 'atu i te taŋata mo hara he mana'u ta'e tano o rāua. O rā mana'u mau 'ā te haka pohe te oho mo aŋa i te me'e ta'e tano.
59001015	Mai roto i te mana'u ta'e tano e poreko ena te hara, 'e te me'e hope'a mo poreko mai roto i te hara he mate.
59001016	E te mau taina haŋa rahi ō'oku ē, e 'ite kōrua pē nei ē:
59001017	ta'ato'a me'e riva-riva ai o tātou mai te 'Atua e ai mai ena. 'Ā'ana, pa'i, i aŋa i te me'e ta'ato'a mā'eha o te raŋi. Te ŋā me'e nei e huri rō 'ana 'i tō'ona hora: e pō'uri rō 'ā 'e e mā'eha rō 'ana. 'E te huru o te 'Atua 'ina he huri.
59001018	Te 'Atua, 'i te ai ko haŋa 'ā, i va'ai rō mai i te ora 'āpī 'ina he hope'a ra'a hai haka moe i te mana'u 'i ruŋa i tā'ana roŋo o ruŋa i te parauti'a, ki ai ai a tātou he ra'e o roto i tā'ana me'e aŋa ta'ato'a.
59001019	E te taina haŋa rahi ē, e u'i 'o rehu: a kōrua ta'ato'a e 'ite mo haka roŋo i te vānaŋa. 'E, ana vānaŋa, 'i ra'e ana mana'u riva-riva te kōrua me'e mo kī, 'e 'ina ko riri tahaŋa.
59001020	Te taŋata riri, pa'i, e ko tano mo aŋa i te me'e tī-tika ki te mata o te 'Atua.
59001021	'O ira, ka haka rē te kōrua hara hano-hano 'e te me'e rake-rake ta'ato'a rava aŋa e kōrua. Te roŋo parauti'a haka 'ite atu e to'o mo kōrua. E ai rō 'ana, pa'i, te pūai o rā roŋo mo haka e'a i a kōrua mai roto i te ūtu'a o te hara 'e mo va'ai atu i te ora 'āpī 'ina he hope'a ra'a.
59001022	'E ta'e nō e haka roŋo i rā roŋo; e aŋa tako'a i te me'e era e kī atu era. Mo ta'e aŋa pē ira, e reo-reo 'ana kōrua ki a kōrua 'ā.
59001023	Te kope haka roŋo nō i rā roŋo 'e 'ina he aŋa i tā'ana me'e kī, pa he taŋata u'i a roto i te hi'o:
59001024	he take'a i a ia, 'e i taha era, he rehu rō 'ai pē hē tō'ona huru.
59001025	'E te kope ta'e rehu te me'e ŋaro'a, hāpī mo 'ata 'ite ō'ona o ruŋa i te haka tere iŋa hope'a o te tī-tika haka e'a i te taŋata mai roto i te hara, haka tano tahi i te me'e aŋa ki te me'e kī e rā roŋo, he ha'amaitai e te 'Atua 'i tā'ana me'e ta'ato'a aŋa.
59001026	Te taŋata kī he taŋata pure 'Atua a ia 'e 'ina he haka rehe i tō'ona 'arero, e reo-reo 'ana ki a ia 'ā, 'e te me'e aŋa 'ā'ana mo te 'Atua 'ina e tahi hauha'a.
59001027	Te ha'amuri iŋa parauti'a 'e tano ki te mata o te 'Atua Matu'a ko te me'e ena: he hā'ū'ū ki te ŋā poki matu'a kore 'e ki te ŋā vi'e hove ai o te rāua 'ati, 'e, tako'a, he ta'e hara hai me'e o te ao nei.
59002001	E te taina ō'oku ē, a kōrua, te nu'u ⌊haka moe i te mana'u⌋ 'i ruŋa i te tātou Pū'oko Haka Tere hōnui ko Ietū Kiritō, e u'i 'o ha'ata'a rō i te taŋata hai mana'u taŋata.
59002002	Pē nei te ha'aaura'a: mo ai e taka-taka rō 'ana kōrua, he tu'u atu e tahi kope 'ono, e huki rō 'ā 'i tō'ona rima i te tāpe'a piru 'e e uru rō 'ana i te kahu nehe-nehe, he haka koa e kōrua koia ko kī: «Ka noho koe a te kona nei, kona riva-riva», 'e, 'i tū hora 'ā, he tu'u atu e tahi kope veve, e uru rō 'ana i te kahu ko rū'au 'ā, 'e ki rā kope he kī e kōrua: «Ka māroa koe a rā; ana ta'e haŋa, ka noho atu ki raro».
59002004	Mo aŋa o kōrua pē ira, e ha'ata'a 'ā i te taŋata 'e e u'i 'ana hai mana'u ta'e tano.
59002005	Ka haka roŋo mai, e te taina haŋa rahi ē: te 'Atua ko ha'ata'a 'ana i te nu'u veve mo 'ono 'i te haka moe iŋa i te mana'u 'i ruŋa i a ia, 'e, tako'a, mo ai i a rāua te hōrea kī e ia mo te nu'u haŋa ki a ia: he o'o o rāua ki roto i te nūna'a taŋata haka tere e ia.
59002006	'E nā kōrua e ta'e haka au 'ā i te nu'u veve. ¿Ta'e 'ō o te 'ono te tōtōā atu hai aŋa 'e te horo i a kōrua ki te pū'oko haka tere o te hare ture?
59002007	¿Ta'e 'ō ko rāua tako'a te nu'u kī i te vānaŋa ta'e tano mo te 'īŋoa nehe-nehe o te kope ko ia te tātou Pū'oko Haka Tere ko Ietū Kiritō?
59002008	Mo haka tano tahi o kōrua ki te roŋo hope'a o te nui-nui hā'aki 'i ruŋa i te ⌊Pāpa'i Mo'a⌋ pē nei ē: «E haŋa koe ki te rua taŋata pa he haŋa iŋa ena 'ā ō'ou ki a koe», e aŋa 'ana kōrua i te me'e riva-riva.
59002009	'E mo ha'ata'a o kōrua i te taŋata hai mana'u ta'e tano, e hara 'ana, 'e ki te haka tere iŋa o te 'Atua ko hape 'ā.
59002010	Te kope ha'atura oho ia ki te haka tere iŋa o te 'Atua, mo hape 'i te me'e nō e tahi, ko hape 'ā ki te haka tere iŋa ta'ato'a o te 'Atua.
59002011	Ko kī 'ana, pa'i, e te 'Atua: «'Ina ko tai'ata», 'e ko kī tako'a 'ā: «'Ina ko tiŋa'i ko haka mate i te taŋata». 'O ira, ka ai atu 'ina koe kai tai'ata, 'e i tiŋa'i nō i te taŋata mo mate, ko hape 'ā a koe ki te haka tere iŋa o te 'Atua.
59002012	'E a kōrua, e te taina ē, e vānaŋa 'e e haka tere i a kōrua pa he nu'u 'ite pē nei ē: te 'Atua ka kī ena i te kōrua me'e tano 'e ta'e tano hai haka tere iŋa 'ā'ana haka e'a i te taŋata mai roto i te hara.
59002013	Te nu'u ta'e haka 'aroha i te rua taŋata, pē ira tako'a ka ta'e haka 'aroha ena i a rāua e te 'Atua 'i te hora o te ture hope'a, 'e te nu'u haka 'aroha i te rua taŋata, e ko ri'a-ri'a 'i rā hora.
59002014	E te taina ō'oku ē, ka haka topa rā te mana'u: ¿e hauha'a rō 'ā te kī iŋa o te kope e tahi e haka moe rō 'ā a ia i te mana'u 'i ruŋa i te 'Atua, 'e 'ina 'ā'ana me'e riva-riva aŋa mo haka take'a he aŋi 'ā tā'ana me'e kī era? Te haka moe iŋa o te mana'u pē rā, ¿e to'o mau rō i a ia mai roto i te hara?
59002015	Pē nei te aura'a: mo ai o te taina haka moe i te mana'u 'i ruŋa i a Ietū 'ina he kahu mo uru 'e 'ina he me'e mo kai,
59002016	'e he kī e tahi o kōrua: «Ka oho riva-riva; e haka mahana koe, e kai ki te mākona», 'e 'ina e tahi 'ā'ana me'e i va'ai mo te 'ati o rā kope, ¿e hauha'a rō 'ā hō tā'ana me'e kī era?
59002017	Pē ira te haka moe iŋa o te mana'u 'i ruŋa i te 'Atua, mo ta'e haka take'a hai me'e riva-riva aŋa, 'ina ō'ona hauha'a, pa he me'e mate 'ā.
59002018	Nā e kī rō atu e te kope e tahi: «Tu'u me'e he haka moe i te mana'u 'i ruŋa i te 'Atua, 'e tō'oku, he me'e riva-riva aŋa». 'Ī a au he kī atu: «Ka haka take'a mai rā tu'u haka moe iŋa ena i te mana'u 'i ruŋa i te 'Atua 'ina he me'e riva-riva aŋa, 'e mā'aku e haka take'a atu, hai me'e riva-riva aŋa, i tō'oku haka moe iŋa i te mana'u 'i ruŋa i te 'Atua».
59002019	A koe e mana'u ena: te 'Atua e tahi mau nō, 'e he aŋi 'ā. Ka ai atu pē ira, ta'e hai 'ite i rā me'e ana tano kōrua ki tō'ona mata. Te tātane, pa'i, e 'ite tako'a rō 'ā 'e e rurū rō 'ana 'i te ri'a-ri'a.
59002020	E te ma'a-ma'a ē, ka haka topa te mana'u: te haka moe iŋa i te mana'u 'i ruŋa i te 'Atua mo ta'e haka take'a hai me'e riva-riva aŋa, 'ina e tahi hauha'a.
59002021	Mo te 'Atua, te tātou hakaara ko ⌊'Aparahama⌋ he taŋata tano ki tō'ona mata hai oho mo tūtia i tā'ana poki ko Ita'ata.
59002022	Te haka moe iŋa o 'Aparahama i te mana'u 'i ruŋa i te 'Atua i take'a ai hai tā'ana me'e aŋa, 'e hai rā me'e e 'ite ena he parauti'a mau 'ā tō'ona haka moe iŋa i te mana'u 'i ruŋa i te 'Atua.
59002023	Pē ira i tano ai te me'e kī 'i ruŋa i te Pāpa'i Mo'a: «A 'Aparahama i haka moe rō i tō'ona mana'u 'i ruŋa i te 'Atua. 'O ira te 'Atua i kī ai he taŋata tano 'i mu'a i a ia, 'e he repahoa ō'ona».
59002024	Hora ena ko 'ite 'ā e kōrua: te 'Atua e kī rō 'ana: te taŋata e tano rō 'ā ki tō'ona mata ta'e nō hai haka moe i te mana'u 'i ruŋa i a ia, e ai tako'a te me'e riva-riva aŋa.
59002025	I kī rō e te 'Atua pē ira mo Rāhava, he tai'o o Herikō 'o te haka piko i te ŋāŋata uŋa e ⌊Kosuē⌋ mo ra-rama i te henua 'e o te haka tē-tere i rā nu'u a te ara kē, he haka moe ō'ona i te mana'u 'i ruŋa i te 'Atua.
59002026	Mo haka mao o te vānaŋa: te hakari mo kore rō o te vārua o roto he me'e mate. Pē ira tako'a 'ana te haka moe i te mana'u 'i ruŋa i te 'Atua he me'e mate mo ta'e haka take'a hai me'e riva-riva aŋa.
59003001	E te taina, ta'e ta'ato'a o kōrua mo ma'ori hāpī. E 'ite rō 'ā, pa'i, kōrua: 'ata hau te paŋaha'a o te ture o te 'Atua mo mātou mo te nu'u haka 'ite i tā'ana vānaŋa ki te tētahi nu'u.
59003002	A tātou, te taŋata ta'ato'a e hape rahi rō 'ā. 'E mo ai tā'ue o te kope ta'e hape 'i tā'ana me'e kī, he taŋata 'ina e tahi hape ia 'i mu'a o te 'Atua 'e he taŋata 'ite mo haka noho i a ia 'o hara.
59003003	E mana'u rā kōrua ki te tāvaha: ka ai atu he me'e 'iti-'iti e tahi, e rava'a nō e tātou mo haka oho i te nui-nui ena o te hoi a te kona o tātou i haŋa.
59003004	Pē ira tako'a 'ā te pahī: ka ai atu he pahī hope'a o te nui-nui 'e te tokerau haka makenu i a ia he tokerau hope'a o te pūai, hai huira 'iti-'iti e tahi e haka oho ena e te kope haka tere a te kona 'ā'ana i haŋa.
59003005	Pē ira te 'arero; he me'e 'iti-'iti e tahi o te hakari, 'e, ka ai atu pē ira, e rava'a nō mo aŋa i te me'e hope'a o te nui-nui. Te kona rahi o te tumu e vera tahi nō 'i te ahi hope'a o te 'iti-'iti.
59003006	'E te 'arero pa he ahi 'ā. He kona o te tātou hakari mai ira e poreko ena te me'e rake-rake haka 'ō'one tahi i a tātou hai hara. Te 'arero e ura ena hai ahi mau era 'ā o te pō'auahi koia ko te tutu ko te oho i te tātou noho iŋa 'i te ao nei.
59003007	Ta'ato'a huru o te manu e haka māŋaro nō e te taŋata, ka ai he manu va'e e hā, he manu rere, he kōreha, 'e he manu o roto i te vaikava; 'e ko māŋaro 'ana 'i te taŋata.
59003008	'E te 'arero, kai rava'a 'ā e te taŋata mo haka māŋaro 'o te ai he me'e hope'a o te rake-rake ta'e rava'a mo haka noho, 'ātā e tu'u rō 'ana pa he me'e 'ī e te veneno.
59003009	Hai 'arero a tātou e ha'ahana-hana ena i te 'Atua Matu'a 'e e tohu ena i te taŋata, ka ai atu i aŋa ai e te 'Atua hai huru ō'ona.
59003010	Mai roto i tū haha 'ana e e'a ena te vānaŋa mo ha'ahana-hana i te 'Atua 'e pē ira 'ā te vānaŋa ta'e tano mo te rua taŋata. Te me'e nei 'ina ko ai pē ira, e te taina ē.
59003011	'Ina, pa'i, he tehe mai tū kona 'ā te vai māŋaro 'e te vai maŋeo.
59003012	'Ina tako'a he hua mai ruŋa i te tumu pika te aceituna 'e mai ruŋa i te tumu vino te pika. Pē ira 'ana, e te taina ē, 'ina he e'a te vai maŋeo mai te kona e'a o te vai māŋaro.
59003013	Mo ai 'i roto o kōrua te kope mana'u ko 'ite 'ā he aha te me'e tī-tika mo aŋa 'i te hora ta'ato'a, e haka take'a hai me'e riva-riva aŋa 'e hai ta'e mana'u e hau rō atu a ia ki te rua, he huru o te nu'u haka tere i a rāua hai mana'u o te 'Atua.
59003014	'E mo ai e nou-nou rō 'ana ki te me'e o te rua 'e e haŋa rō 'ana mo ai ko ia mau nō te ra'e 'i te me'e ta'ato'a, 'ina ko kī pē nei ē: e 'ite rō 'ana 'ō mo aŋa i te me'e tī-tika 'i te hora ta'ato'a. He reo-reo. E hape 'ā ki te parauti'a.
59003015	Ta'e o te 'Atua te huru ena; he me'e o te ao nei, o te taŋata 'e o Rukifero.
59003016	Te kona ai o te nou-nou, 'e o te haŋa mo ra'e 'i te me'e ta'ato'a, 'i ira e ai ena te mira-mira 'e rauhuru atu me'e ta'e tano.
59003017	'E te nu'u mai te 'Atua te rāua 'ite, te me'e ra'e he noho iŋa ta'e hara, 'e te rāua huru: haumārū, riva 'e 'ite i te mo'a. A rāua tako'a nu'u māhatu 'aroha, u'i i te ta'ato'a pē tū huru tahi 'ā, kī i te parauti'a, 'e aŋa i te me'e riva-riva.
59003018	Te nu'u aŋa mo ai o te haumārū 'i ruŋa i te henua te me'e 'oka he haumārū. 'E 'i te hora hope'a te me'e rava'a he me'e tano ki te mata o te 'Atua.
59004001	E te taina, ¿ko 'ite 'ā a kōrua mai hē te ture 'e te tātake e ai ena 'i roto i a kōrua? Mai te haŋa ki te me'e ta'e tano haka tātake oho i te mana'u.
59004002	Pē nei te aura'a: e ai rō 'ana te kōrua me'e haŋa 'e 'ina he rava'a. 'E 'i te haŋa mo rava'a i rā me'e, e tiŋa'i e haka mate nō i te taŋata. Te moto 'e te tama'i e ai ena he mākota 'i te rua. E ta'e rava'a ena e kōrua i te me'e, he ta'e no-no'i ki te 'Atua.
59004003	'E mo ai ko no-no'i 'ā 'e 'ina he va'ai atu, he ta'e tano o te kōrua mana'u i no-no'i ai. E haŋa ena kōrua mo te me'e pohe nō o te hakari.
59004004	¡E te nu'u haka rehu i te 'Atua ē! ¿Kai 'ite 'ana 'ō kōrua: te taŋata haŋa ki te haka tere iŋa o te ao nei he taŋata ta'e haŋa ki te 'Atua? Te kope he repahoa o te ao nei he taŋata riri mo te 'Atua.
59004005	Ta'e i hā'aki tahaŋa nō 'i ruŋa i te ⌊Pāpa'i Mo'a⌋: «Te ⌊Vārua Maitai⌋ uŋa mai e te 'Atua ki roto i te tātou māhatu e haŋa rō 'ana mo ai o tātou o te 'Atua mau nō».
59004006	'E te 'Atua, 'i tō'ona riva rahi, e hā'ū'ū rō mai 'ā. E kī rō 'ana, pa'i, 'i ruŋa i te Pāpa'i Mo'a: «Te 'Atua 'ina he haka tano i te mana'u o te nu'u mana'u i hau rō atu rāua ki te tētahi, 'e ki te nu'u ta'e mana'u pē ira, e hā'ū'ū ena hai riva rahi ō'ona».
59004007	'O ira, e haka rē kōrua mo haka tere atu e te 'Atua; 'ina ko haka rē ki a Rukifero, ki tere ai mai muri i a kōrua.
59004008	E haka hāhine ki te 'Atua, ki haka hāhine atu ai. E te nu'u hara ē, ¡ka haka ma'itaki te kōrua māhatu! E te nu'u haŋa ki te 'Atua 'e ki te haka tere iŋa o te ao nei ē, ¡ka to'o te me'e rake-rake mai roto i te kōrua māhatu!
59004009	¡E taŋi 'e e ha'amā 'i te kōrua me'e ta'e tano aŋa! ¡E huri te kōrua kata ki te matavai 'e te kōrua koa ki te taŋi!
59004010	E riro kōrua he nu'u 'ite pē nei ē: mo kore o te 'Atua 'ina e tahi kōrua aura'a, ki haka hōnui atu ai kōrua e ia.
59004011	E te taina, 'ina ko vānaŋa 'ino mo te rua. Te kope vānaŋa 'ino mo te rua e vānaŋa 'ino tako'a 'ā mo te haka tere iŋa o te 'Atua. Pē nei te aura'a: te kope vānaŋa 'ino mo te rua e ha'ariro 'ā i a ia he pū'oko haka tere o te hare ture mo kī i te hape 'e i te ta'e hape o te tētahi 'e, tako'a, o te haka tere iŋa o te 'Atua haka 'ite mai pē nei ē: e haŋa tātou ki te rua. 'E 'i te vānaŋa 'ino e take'a ena: kope ta'e ha'atura ki te haka tere iŋa o te 'Atua.
59004012	Te haka tere iŋa nei o te 'Atua i va'ai mai, 'e i a ia nō te parau mo ture. Tu'u ora 'e tu'u mate i a ia mau nō. 'E, ¿ko ai ia a koe mo kī i te hape o te rua?
59004013	Ka haka roŋo mai e te nu'u kī pē nei ē: «'Arīnā 'o āpō he oho tātou ki te kona e tahi, 'i ira ka noho ka ho'o ena e tahi matahiti ka 'ī rō te moni».
59004014	¡Kai 'ite hia he aha te me'e ka topa atu ena āpō! A kōrua, pa'i, pa he kapua 'ā: he topa 'e 'ina he roa ia e ŋaro rō ena.
59004015	Te me'e mau o kōrua mo kī: «Ana haŋa te 'Atua he ora tātou, 'e ana haŋa tako'a a ia he aŋa tātou i te me'e nei 'o i te me'e era».
59004016	'E a kōrua ko te haka paka iŋa 'ana 'i te kōrua me'e aŋa. Te vānaŋa iŋa pē nā vānaŋa iŋa ta'e tano.
59004017	Te kope 'ite i te me'e riva-riva mo aŋa 'e 'ina he aŋa, e hara 'ā.
59005001	¡E haka roŋo te vānaŋa nei, e te nu'u 'ono ē! ¡E ki-kiu kōrua e taŋi 'i te 'ati ka topa atu ena, he ture hope'a o te 'Atua!
59005002	Te me'e ha'aputu e kōrua 'ina e tahi hauha'a toe; te kōrua kahu ko momo-momo 'ā 'i te manu.
59005003	Te kōrua me'e piru ko para tahi 'ana, 'e he mata'ite te para o te kōrua nou-nou. 'E 'i te nou-nou o kōrua ka haka ūtu'a atu ena e te 'Atua, pa he kai iŋa ena e te para i te 'aurī, 'e pa he vera iŋa ena o te me'e 'i te ahi. Ko ha'aputu 'ana, pa'i, kōrua i te tao'a 'i te ŋā mahana nei, he mahana hope'a.
59005004	Te nu'u kato i te kōrua kai 'e te moni ta'e 'auhau ki a rāua 'ī e tuhi 'ana i te kōrua hape, 'e te 'Atua, i a ia te pūai ta'ato'a, ko ŋaro'a 'ana i te rāua ture.
59005005	E noho ena kōrua 'i te ao nei 'i roto i te hauha'a 'e 'i roto i te reka. E haka porio 'ā pa he pua'a, ¡'e nā e tu'u rō te mahana he tiŋa'i!
59005006	Te nu'u 'ina he hape ko haka ūtu'a 'ā 'e ko tiŋa'i 'ana e kōrua, 'e kai ta'e haka rē atu i a rāua mo tiŋa'i.
59005007	E te taina, e 'ite kōrua mo tiaki hai haumārū 'ātā ki te tu'u iŋa mai o te tātou Pū'oko Haka Tere ko Ietū Kiritō. Te taŋata 'oka kai e 'ite rō 'ana mo tiaki ki te 'āva'e 'ua mo taiko o tā'ana ha'a'apu, 'e 'ai ka kato iho.
59005008	Pē ira tako'a 'ana kōrua, e 'ite mo tiaki ki tō'ona tu'u iŋa mai e haka hio-hio rō 'ana i te mana'u 'i ruŋa i a ia. E ko roa, pa'i, ka tu'u haka 'ou rō mai ena te tātou Pū'oko Haka Tere.
59005009	E te taina, 'i roto i a kōrua e 'ite mo ha'aoroma'i, 'e 'ina ko ha'a'ino 'o haka ūtu'a atu i a kōrua. Nā, pa'i, 'i te 'ōpani, te kope i a ia te parau mo ture 'e mo haka ūtu'a i te taŋata.
59005010	Ka mana'u rā kōrua ki te ŋā perofeta era o mu'a 'ā: i ha'aoroma'i i oho nō e tōtōā era e te taŋata 'o te vānaŋa hai 'īŋoa o te 'Atua. E ha'aoroma'i kōrua, e te taina ē, pē ira.
59005011	Ko 'ite 'ana a tātou: te nu'u ha'aoroma'i i te 'ati e hio-hio rō 'ā te mana'u 'i ruŋa i te 'Atua e ha'amaitai rō 'ā e ia. Ko 'ite 'ana, pa'i, e kōrua pē hē a Hope, 'i mu'a 'ā, i ha'aoroma'i ai i tō'ona 'ati, 'e pē hē te 'Atua i ha'amaitai ai i a ia 'i te hora hope'a. Te 'Atua me'e māhatu 'aroha.
59005012	E te taina ō'oku ē, tā'aku me'e haka 'ou mo kī atu: 'Ina kōrua ko hōrea ki te raŋi, ki te henua 'e ki te tētahi atu me'e. Mo kī o kōrua «'ē-ē», e ai 'ē-ē mau 'ā; 'e mo kī o kōrua «'ina», e ai 'ina mau 'ā, 'o haka ūtu'a kōrua e te 'Atua.
59005013	Mo 'ati o te kope e tahi o roto i a kōrua, e pure. 'E mo koa, e hīmene e ha'ahana-hana ki te 'Atua.
59005014	Mo māui-ui, e hā'aki ki te nu'u ko rāua te pū'oko haka tere o te kōrua nūna'a taŋata ⌊haka moe i te mana'u⌋ 'i ruŋa i a Ietū mo pure mō'ona koia ko paru 'iti-'iti hai mōrī hai 'īŋoa o Ietū, he Pū'oko Haka Tere o tātou.
59005015	'E ka pure era e haka moe rō 'ana i te mana'u 'i ruŋa i a Ietū, he haka ora e Ietū i tō'ona māui-ui, 'e mo ai ko hara 'ā, he haka kore i tō'ona hara.
59005016	'O ira, 'i roto i a kōrua e kī i te kōrua hara 'e e pure te taina nei mo te taina era, ki haka ora atu ai e te 'Atua i te kōrua hakari 'e i te kōrua vārua. Te pure o te kope aŋa i te me'e tī-tika ki te mata o te 'Atua e ai rō 'ana te mana.
59005017	Te perofeta era ko ⌊'Ēria⌋ he taŋata pē tātou 'ā. I pure era hai māhatu mo ta'e hoa o te 'ua, kai hoa te 'ua e toru matahiti 'e te 'afa.
59005018	I pure haka 'ou era mo hoa o te 'ua, he hoa te 'ua, 'e he tupu haka 'ou te me'e 'i ruŋa i te henua.
59005019	E te taina, mo oho kē o te kope e tahi o roto i a kōrua mai te ara o te parauti'a 'e o te rua i haka hoki mai,
59005020	e 'ite pē nei ē: te taŋata haka hoki i tō'ona taina mai te ara ta'e tano e mātaki 'ā i te ara mo e'a o tō'ona taina mai te ūtu'a o te pō'auahi 'e mo haka kore e te 'Atua me'e rahi hara.
60001001	A au, a Pētero, ⌊'āpōtoro⌋ 'a Ietū Kiritō, he 'aroha atu ki a kōrua ki te nu'u ta'ato'a ha'ata'a e te 'Atua mā'ana noho 'i te henua kē, ta'e 'i te rāua henua mau era, 'i te ŋā kona era ko Ponotō, ko Karatia, ko Kāpārōtia, ko 'Ātia 'e ko Vītīnia.
60001002	Te mana'u o te 'Atua Matu'a i ha'ata'a ai i a kōrua: mo haka riro i a kōrua he nu'u 'ina e tahi hara ha'ata'a mā'ana hai Vārua Maitai 'e ha'atura ki a Ietū 'i te haka kore e te 'Atua i te kōrua hara hai toto tehe era o Ietū 'i ruŋa i te tātaurō. Ka rahi ka oho nō te riva rahi 'e te haumārū o te 'Atua 'i ruŋa i a kōrua.
60001003	Ki ha'ahana-hana tātou i te 'Atua, Matu'a o te tātou Pū'oko Haka Tere ko Ietū Kiritō. A ia, pa'i, ko va'ai mai 'ana i te ora 'e i te noho iŋa 'āpī, he rahi o tō'ona haka 'aroha mo tātou. 'E, 'i te ai ko haka ora 'ana e ia i a Ietū mai te mate, e 'ite nei a tātou e haka ora tako'a rō mai i a tātou mai te mate pe mu'a ka oho ena,
60001004	'e e va'ai rō mai i te me'e hāpa'o mo tātou 'i ruŋa i te raŋi, he me'e e ko kore, e ko tāpau 'e e ko mae-mae ki te hora hope'a.
60001005	'O te haka moe o tātou i te mana'u 'i ruŋa i a Ietū, te 'Atua e hāpa'o e oho mai ena i a tātou hai pūai nui-nui ō'ona, ki rava'a ai e tātou, 'i te mahana hope'a, i te ora 'ina he hope'a ra'a hāpa'o mo tātou.
60001006	'O ira a tātou e koa nei, ka ai atu e 'amo rō 'ā a tātou, mo te hora 'iti-'iti, rauhuru atu 'ati.
60001007	Te 'Atua, pa'i, e ha'ati'a rō 'ā mo topa mai o te 'ati mo 'ite hoki te haka moe iŋa nei o tātou i te mana'u 'i ruŋa i a Ietū e hio-hio rō 'ā 'o 'ina, pa he piru e tunu ena 'i roto i te ahi. 'E mo te 'Atua te haka moe iŋa o tātou i te mana'u 'i ruŋa i a Ietū i hau rō atu i te hauha'a ki te piru, he me'e e ŋaro nō. Mo hio-hio mo oho nō o te tātou mana'u 'i ruŋa i a Ietū ka ai atu e rahi rō 'ā te 'ati topa mai, 'i te hora o te hoki iŋa mai o Ietū Kiritō, he koa te 'Atua 'e he haka paka he haka nui-nui i a tātou.
60001008	A kōrua e haŋa rō 'ana ki a Ietū Kiritō ka ai atu kai take'a hia i a ia. 'E 'i te hora nei, ka ai atu 'ina he take'a, e haka moe rō 'ana kōrua i te mana'u 'i ruŋa i a ia, 'e e rahi rō 'ana te kōrua koa, he koa 'ina he vānaŋa mo ha'aaura'a.
60001009	Ko rava'a 'ana, pa'i, e kōrua i te me'e haŋa mo rava'a hai haka moe o kōrua i te mana'u 'i ruŋa i a Ietū: he e'a mai roto i te ūtu'a o te hara 'e he rava'a i te ora 'āpī 'ina he hope'a ra'a.
60001010	Te perofeta o mu'a 'ā i haka 'ite rō ki te taŋata i te roŋo haka vānaŋa e te 'Atua o ruŋa i te haka e'a iŋa i te taŋata mai roto i te ūtu'a o te hara hai riva rahi ō'ona 'e, 'i te ta'e aŋi-aŋi e te perofeta i nei roŋo, he rara he oho o ruŋa.
60001011	Te me'e o rāua i haŋa mo aŋi-aŋi o rā roŋo: a hē 'e pē hē ka tano te me'e kī era ki a rāua e te Vārua o te ⌊Kiritō⌋ pē nei ē: e topa rō te 'ati 'i ruŋa i te Kiritō 'e ki oti he haka nui-nui.
60001012	'E te 'Atua i haka 'ite rō ki rā ŋā perofeta pē nei ē: te roŋo haka 'ite oho era e rāua he me'e mo topa pe mu'a ka oho era, te aura'a, 'i te noho iŋa nei o tātou, 'e ta'e 'ō 'i te rāua noho iŋa era. 'E ko rā roŋo te me'e i haka 'ite atu ki a kōrua e te nu'u haka 'ite oho i te roŋo riva-riva nei o ruŋa i a Ietū hai pūai o te ⌊Vārua Maitai⌋ uŋa mai mai te raŋi. 'E 'ātā te merahi e haŋa rō 'ana mo aŋi-aŋi o ruŋa i te roŋo nei o te haka e'a iŋa o te taŋata mai roto i te ūtu'a o te hara.
60001013	E te taina, e 'ara te kōrua mata 'e e 'ite i te hāito i te kōrua me'e kī 'e i te kōrua me'e aŋa. E haka hio-hio te kōrua mana'u 'i ruŋa i te me'e o te 'Atua ka va'ai atu ena hai riva rahi ō'ona 'i te hora o te hoki iŋa mai o Ietū Kiritō.
60001014	Pa he ŋā poki ha'atura ki te 'Atua, 'ina ko haka tano haka 'ou te kōrua noho iŋa ki te me'e ta'e tano haka tere atu i a kōrua 'i mu'a 'ā, 'i te hora kai 'ite 'ana o ruŋa i te 'Atua.
60001015	Te tī-tika mau: e noho kōrua 'ina e tahi hape 'i te me'e era te 'Atua ha'ata'a era i a kōrua mā'ana 'ina e tahi ō'ona hape.
60001016	Pē nei e kī ena 'i ruŋa i te ⌊Pāpa'i Mo'a⌋: «E ai kōrua he nu'u 'ina e tahi hape, pē au 'ā».
60001017	A kōrua e kī rō 'ana: te 'Atua he Matu'a o kōrua. 'O ira, e mo'a 'e e ha'atura ki a ia 'i te ta'ato'a nō hora o te noho iŋa 'i te ao nei. 'Ā'ana, pa'i, te kī i te tano 'e i te ta'e tano o te taŋata hai huru o te rāua me'e aŋa, 'e mō'ona te taŋata pē tū huru tahi 'ā.
60001018	Te 'Atua ko to'o 'ana i a kōrua mai roto i te noho iŋa hauha'a kore rava'a e kōrua mai te kōrua tupuna. 'E ko 'ite riva-riva 'ana e kōrua: ta'e hai me'e pa he piru, me'e tō'ona hauha'a mo te ao nō nei, i 'auhau ai mo to'o i a kōrua mai te noho iŋa nei,
60001019	hai toto hauha'a era o te Kiritō, kope pa he māmoe mo tūtia 'ina e tahi ō'ona hape, i to'o ai i a kōrua.
60001020	'I te hora kai aŋa hia 'ā i te ao, i ha'ata'a rō ai e te 'Atua i te Kiritō mo te me'e nei; 'e 'i te ŋā hora hope'a nei, i tu'u mai ai mo te riva-riva o kōrua.
60001021	Hai Kiritō kōrua e haka moe ena i te mana'u 'i ruŋa i te 'Atua. 'E, 'o te haka ora e te 'Atua i te Kiritō mai te mate 'e 'o te haka nui-nui, e ta'e haka tapa ena te kōrua mana'u mai ruŋa i te 'Atua 'e e 'ite ena e kōrua e aŋa tahi rō e ia i tā'ana me'e hōrea era.
60001022	'I te ha'atura o kōrua ki te roŋo parauti'a i haka kore ai e te 'Atua i te kōrua hara, ki haŋa parauti'a ai kōrua ki te kōrua taina. 'O ira, e haŋa e oho 'i roto i a kōrua hai māhatu 'e hai pūai.
60001023	A kōrua, pa'i, ko poreko haka 'ou mai 'ana, 'e ta'e mai roto i te taŋata, he me'e e mate nō, mai roto i te vānaŋa o te 'Atua, he me'e ora 'e 'ina e ko mate ki te hora hope'a.
60001024	Pē nei, pa'i, e kī ena 'i ruŋa i te Pāpa'i Mo'a: «Te taŋata ta'ato'a pa he mauku 'ana 'e tō'ona pūai pa he tiare o te mauku; he paka-paka te mauku, he mae-mae te tiare 'e he marere,
60001025	'e te vānaŋa o te 'Atua e ko ŋaro ki te hora hope'a». 'E nei vānaŋa he ⌊roŋo riva-riva o ruŋa i a Ietū Kiritō⌋ haka 'ite atu ki a kōrua.
60002001	'E hora nei, 'i te ai i a kōrua te ora 'āpī, e haka kore mai ruŋa i a kōrua te me'e ta'ato'a ta'e tano: te reo-reo, te haka tu'u i a kōrua pa he nu'u riva 'e rā riva a te haho 'ā, te nou-nou ki te me'e o te rua, 'e te ha'a'ino.
60002002	E riro kōrua pa he ŋā poki poreko iho pohe ki te ū, te aura'a: e pohe kōrua ki te ū parauti'a mo te kōrua riva-riva, he vānaŋa o te 'Atua, mo haka pūai mo oho o te kōrua mana'u 'i ruŋa i te 'Atua 'ātā ki te mahana ka to'o ena i a kōrua ki te raŋi pe mu'a ka oho ena.
60002003	A kōrua ko ŋaro'a 'ana i te ora o te riva rahi o te tātou Pū'oko Haka Tere ko Ietū Kiritō; 'o ira, e aŋa kōrua pē ira.
60002004	E haka hāhine kōrua ki a ia, he mā'ea ora ta'e haŋa era e te taŋata, mā'ea ha'ata'a e te 'Atua, 'e mā'ea hauha'a rahi.
60002005	A kōrua tako'a pa he mā'ea ora, 'e te 'Atua, hai ŋā mā'ea ora ena ko kōrua, e aŋa mai ena i te kona mo ha'amuri ki a ia. 'I roto a kōrua pa he ⌊oromatu'a⌋ ha'ata'a e ia mā'ana tūtia ki a ia i te me'e riva-riva haka poreko e te Vārua Maitai 'i roto i a kōrua, he tūtia koa 'ā'ana 'o te ai o kōrua 'a Ietū Kiritō.
60002006	Pē nei, pa'i, e kī ena 'i ruŋa i te ⌊Pāpa'i Mo'a⌋: «He haka tu'u au i te mā'ea e tahi 'i te kona era ko ⌊Tione⌋, he mā'ea matu'a haka noho hare, mā'ea ha'ata'a e au 'e mā'ea hauha'a rahi. Te kope ⌊haka moe i te mana'u⌋ 'i ruŋa, e ko mana'u ki te hora hope'a ko hape 'ana 'ō a ia».
60002007	Mo kōrua mo te nu'u haka moe i te mana'u 'i ruŋa i a Ietū, te mā'ea ena mā'ea hauha'a rahi. 'E mo te nu'u ta'e haka moe i te mana'u 'i ruŋa i a ia, e kī ena 'i ruŋa i te Pāpa'i Mo'a pē nei ē: «Te mā'ea ta'e haŋa era e te nu'u aŋa hare, ko riro 'ana he mā'ea matu'a haka noho hare».
60002008	'E e kī tako'a ena: «He mā'ea e tahi 'i ruŋa ka tu-tuki ena». Te nu'u ta'e haka moe i te mana'u 'i ruŋa i a Ietū e tu-tuki ena 'o te ta'e ha'atura ki te roŋo o te 'Atua, he me'e mau 'ana mo topa ki te nu'u ta'e haka roŋo.
60002009	'E a kōrua he hua'ai to'o e te 'Atua, he oromatu'a aŋa ki te 'ariki, he nu'u ha'ata'a mā'ana, 'e he taŋata haka tere e ia. Te 'Atua, kope haka e'a i a kōrua mai roto i te pōhāhā o te me'e ta'e tano mo o'o ki roto i tō'ona mōrī nui-nui ena, i ha'ata'a ai i a kōrua mo haka 'ite mo oho o ruŋa i te me'e nui-nui aŋa e ia.
60002010	'I mu'a 'ana ta'e kōrua he nu'u o te 'Atua, 'e hora nei he nu'u 'ā'ana; 'i mu'a 'ā kai ŋaro'a e kōrua i te riva rahi o te 'Atua, 'e hora nei e ŋaro'a rō 'ana e kōrua.
60002011	E te taina, a kōrua pa he nu'u o te kona kē noho 'i te ao nei mo te hora 'iti-'iti nō e tahi. 'O ira, 'ina ko va'ai i a kōrua ki te me'e pohe nō o te hakari, he me'e haka tapa i a kōrua mai te ara o te 'Atua.
60002012	E noho kōrua 'ina e tahi hape 'i roto i te nu'u ta'e haŋa ki te 'Atua. Mo noho o kōrua pē ira, he take'a e rā nu'u i te me'e riva-riva aŋa e kōrua 'e he ha'ahana-hana ki te 'Atua 'i te mahana ka kī era e ia i te me'e tano 'e i te me'e ta'e tano aŋa e te taŋata, ka ai atu 'i te hora nei e kī rō 'ana e rāua pē nei ē: a kōrua he nu'u aŋa i te me'e ta'e tano.
60002013	Pa he mo'a iŋa i te tātou Pū'oko Haka Tere ko Ietū Kiritō ana ha'atura kōrua i te nu'u ra-rahi ta'ato'a. E ha'atura kōrua ki te 'ariki rōmano, i a ia te tōro'a hope'a o te nui-nui,
60002014	'e ki te suerekao uŋa e ia mo haka ūtu'a i te nu'u aŋa i te me'e ta'e tano 'e mo haka paka mo haka nui-nui i te nu'u aŋa i te me'e tano.
60002015	Te 'Atua, pa'i, e haŋa rō 'ana mo aŋa o kōrua i te me'e riva-riva. Pē ira he 'api i te haha o te nu'u ma'a-ma'a tuhi atu i te kōrua hape, he ta'e haŋa mo aŋi-aŋi i te me'e o te 'Atua.
60002016	E noho kōrua pa he nu'u ta'e haka tere e te me'e o te ao nei; te 'Atua, pa'i, ko haka e'a 'ana i a kōrua mai rā haka tere iŋa. 'E, ka ai atu pē ira, e u'i 'o riro te parauti'a nei he 'ōtohe e tahi mo aŋa o kōrua i te me'e ta'e tano. Te me'e haŋa mau: e noho kōrua pa he tāvini o te 'Atua.
60002017	E mo'a kōrua i te taŋata ta'ato'a. E haŋa ki te taina, e ha'amuri ki te 'Atua 'e e mo'a i te pū'oko haka tere o te kōrua henua.
60002018	E te 'ekaravo, e ha'atura 'e e mo'a kōrua i te taŋata haka aŋa i a kōrua ka ai atu he taŋata riva 'o ta'e riva.
60002019	Te 'Atua, pa'i, e ha'amaitai rō 'ana i te kope 'amo 'e ha'aoroma'i hai pūai i te ūtu'a ta'e tano topa 'i ruŋa i a ia 'i te haŋa mo aŋa i te me'e tī-tika ki te mata o te 'Atua.
60002020	Te 'amo 'e te ha'aoroma'i i te ūtu'a 'o te aŋa i te me'e ta'e tano, 'ina e tahi hauha'a. 'E mo 'amo 'e mo ha'aoroma'i hai pūai i te ūtu'a 'o te aŋa i te me'e tī-tika, he koa te 'Atua.
60002021	Mo nei me'e te 'Atua i ha'ata'a ai i a tātou. Te Kiritō, pa'i, i 'amo rō pē ira i te 'ati mo tātou, 'e pē ira i haka rē mai ai i te ha'aaura'a pē hē a tātou ana haka tere.
60002022	Kai hara te ⌊Kiritō⌋ 'e kai reo-reo ki te hora hope'a.
60002023	Hora vā-vā era i a ia, 'ina he pāhono hai vānaŋa ta'e tano, 'e hora tōtōā era, 'ina kai kī i te vānaŋa mo haka ri'a-ri'a i te taŋata. Te me'e mau nō i aŋa he haka rē i a ia ki te rima o te 'Atua, kope ture hai tī-tika.
60002024	A Ietū i 'amo ai i te tātou hara 'i ruŋa i te tātaurō, ki haka rē ai a tātou i te aŋa i te me'e ta'e tano, 'e ki tano ai te tātou noho iŋa ki te mata o te 'Atua. Hai 'amo e ia i te 'ati i ora ai tātou.
60002025	'I mu'a 'ā, pa'i, e ha'ere era a tātou pa he māmoe ko ŋaro 'ana, 'e, hora nei, ko hoki tahi 'ana ki te Kiritō, kope hāpa'o mai i a tātou pa he taŋata hāpa'o māmoe.
60003001	'E a kōrua, e te ŋā vi'e ⌊hāipo-ipo⌋ ē, e ha'atura ki te kōrua kenu, ka ai atu he kenu ta'e ⌊haka moe i te mana'u⌋ 'i ruŋa i te ⌊roŋo riva-riva o ruŋa i a Ietū⌋. Mo aŋa o kōrua pē ira, he huri pēaha te mana'u, 'e he haka moe tako'a i tō'ona mana'u 'i ruŋa i a Ietū, 'e ta'e 'ō 'o te me'e i kī e kōrua, 'o te take'a i te kōrua noho iŋa tano, noho iŋa mo'a 'e ha'atura ki te 'Atua.
60003003	Te me'e mo haka nehe-nehe i a kōrua 'ina ko ai hai me'e o te haho nō, pa he ha-hari huru kē i te rau'oho, pa he me'e piru, 'e pa he kahu hope'a o te nehe-nehe.
60003004	E ai hai me'e o roto i te māhatu, pa he huru riva 'e haumārū, he nehe-nehe ta'e ŋaro ki te hora hope'a. Te nehe-nehe tu'u pē nei e hauha'a rahi rō 'ā ki te 'Atua.
60003005	Pē ira te ŋā vi'e mo'a 'e ha'atura ki te 'Atua o mu'a 'ā e haka nehe-nehe era. A rāua e haka noho rō 'ana i te mana'u 'i ruŋa i te 'Atua 'e e ha'atura rō 'ana ki te rāua kenu.
60003006	Pē ira te vi'e era ko Tara, vi'e ha'atura ki tā'ana kenu ko ⌊'Aparahama⌋ kī mō'ona: «e te pū'oko ō'oku ē». 'E a kōrua, e te ŋā vi'e hāipo-ipo ē, mo aŋa i te me'e riva-riva 'e mo ta'e ri'a-ri'a e tahi me'e, pē ⌊Tara⌋ 'ā ia a kōrua.
60003007	'E a kōrua, e te kenu hāipo-ipo ē, e haŋa e hāpa'o riva-riva i te kōrua ŋā vi'e. Ka ai atu 'ata hau rō atu te kōrua pūai ki a rāua, e mo'a 'i te 'ite pē nei ē: mo rāua tako'a te hauha'a ka va'ai ena e te 'Atua, he ora 'āpī 'ina he hope'a ra'a. Mo ta'e aŋa o kōrua pē ira he hihi-hihi te kōrua pure.
60003008	Te me'e haŋa: e noho kōrua ta'ato'a 'i roto i te haumārū 'e e tahi mau nō mana'u. E here 'i roto i a kōrua pa he taina. E riva kōrua, 'e 'ina ko mana'u pē nei ē: i hau rō atu kōrua ki te rua.
60003009	'Ina ko aŋa hai me'e rake-rake ki te nu'u aŋa atu i te me'e rake-rake, 'e 'ina ko parau'ino ki te nu'u parau'ino atu. Te me'e o kōrua mo aŋa he ani ki te 'Atua mo ha'amaitai i rā nu'u. Te 'Atua, pa'i, i ha'ata'a ai i a kōrua mā'ana mo ha'amaitai atu e ia.
60003010	Pē nei e kī ena 'i ruŋa i te ⌊Pāpa'i Mo'a⌋: «Te kope haŋa mo riva-riva 'e mo koa o tō'ona noho iŋa 'i te ao nei, e 'ite mo haka noho i tō'ona 'arero 'o vānaŋa i te me'e ta'e tano, 'e 'o kī i te reo-reo.
60003011	E haka tapa mai te me'e ta'e tano 'e e aŋa i te me'e tī-tika ki te mata o te 'Atua; e kimi i te ara o te haumārū 'e 'ai ka oho rō a ira.
60003012	Te 'Atua, pa'i, e hāpa'o rō 'ana i te nu'u aŋa i te me'e tī-tika 'e e haka roŋo rō 'ana i te rāua pure. 'E 'ina he haka tano i te mana'u o te nu'u aŋa i te me'e ta'e tano».
60003013	Mo aŋa mo oho nō o kōrua i te me'e riva-riva, ¿ko ai ia te me'e mo aŋa atu i te me'e rake-rake?
60003014	'E mo topa atu o te 'ati 'i ruŋa i a kōrua, ka ai atu e aŋa 'ana i te me'e tī-tika, he ha'amaitai atu kōrua e te 'Atua. 'O ira, 'ina ko ri'a-ri'a 'i te nu'u tōtōā atu.
60003015	Te me'e o kōrua mo aŋa: he ha'amuri ki a Ietū Kiritō 'i roto i te māhatu pa he Pū'oko Haka Tere o kōrua i a ia te kī iŋa hope'a o te me'e mo topa atu ki a kōrua. 'E 'i te hora ta'ato'a e 'ite pē hē kōrua ka pāhono ena ki te nu'u 'ui atu he aha kōrua e haka moe ena i te mana'u 'i ruŋa i a Ietū.
60003016	'E ana pāhono, hai haumārū 'e hai mo'a. 'Ina kōrua ko aŋa i te me'e ta'e tano. Pē ira te nu'u vānaŋa ta'e tano o ruŋa i a kōrua ka ha'amā ena 'i te rāua vānaŋa 'i te take'a i te kōrua noho iŋa tano 'o te ai o kōrua he nu'u haka moe i te mana'u 'i ruŋa i te ⌊Kiritō⌋.
60003017	'Ata hau rō atu 'i te tano mo 'amo i te 'ati topa 'i ruŋa i a kōrua 'o te aŋa i te me'e riva-riva, ana haŋa te 'Atua, ki te 'amo i te 'ati 'o te aŋa i te me'e ta'e tano.
60003018	'I te hara, pa'i, o tātou i mate ai te Kiritō, 'e tō'ona mate era mo te hora ta'ato'a. 'Ina e tahi 'ā'ana me'e ta'e tano i aŋa 'e, mo haka riva-riva i a tātou ki te 'Atua, i 'amo ai i te ūtu'a o te mate mo tātou, nu'u aŋa i te me'e ta'e tano. Ka ai atu i mate rō tō'ona hakari taŋata, he vārua ō'ona te me'e i ta'e mate.
60003019	Hai vārua era ō'ona i oho i tātara ai ki te vārua e puru rō 'ā,
60003020	vārua o te nu'u o te noho iŋa era o Nōē ta'e ha'atura ki te 'Atua, nu'u tiaki 'e ha'aoroma'i e te 'Atua, 'i te matahiti ta'ato'a aŋa era e Nōē i te pahī, mo hārui o te rāua mana'u ki ruŋa i a ia. 'E 'i rā hora, hoko va'u nō i uru ai ki roto i te pahī 'e i ora ai 'i te 'ati era o te vai.
60003021	'E nei me'e e tu'u rō 'ā pa he e'a iŋa o tātou mai roto i te ūtu'a o te hara he mate, me'e e ha'aaura'a nei hai ⌊papatito⌋. 'E nei papatito ta'e e haka ma'itaki 'ā i te hakari; e kī 'ā ki te 'Atua pē nei ē: e ko haka rē a tātou i a ia ki te hora hope'a 'i te 'ite e tātou ko haka kore 'ana e ia i te tātou hara hai ora iŋa era o Ietū Kiritō mai te mate.
60003022	'E hora nei, 'ai te raŋi 'i te pā'iŋa mata'u o te 'Atua, kona mo te kope hope'a o te hōnui, e noho ena 'e e haka tere ena i te merahi ta'ato'a 'e i te ŋā vārua ta'ato'a ena e ai rō 'ana te rāua tōro'a 'e pūai.
60004001	Ko 'ite 'ana e tātou: a Ietū Kiritō i 'amo rō i te 'ati 'i te ao nei. 'I roto i tō'ona mana'u, pa'i, ko haka tano era 'ana i a ia mo aŋa pē ira, ana haŋa te 'Atua. 'O ira te tātou mana'u e tu'u pa he mana'u mau era 'ā ō'ona. Te kope mana'u pē ira ko hārui 'ana hai tua'ivi i te hara,
60004002	'e te me'e haŋa nō 'ā'ana mo te hora toe ō'ona 'i te ao nei he haka tere i a ia e te me'e haŋa e te 'Atua, 'e ta'e 'ō e te me'e ta'e tano pohe e te hakari.
60004003	A kōrua, matahiti rahi i aŋa i oho ai i te me'e aŋa e te nu'u ta'e haŋa ki te 'Atua. Te noho iŋa o kōrua 'i rā hora noho iŋa ta'e tano: e aŋa 'ana i te me'e ta'e tano pohe e te hakari, i te ŋoŋoro ta'e hāito i te kai 'e i te 'ava, 'e e ha'amuri 'ana ki te 'ītoro, me'e hano-hano mo te 'Atua.
60004004	'E, hora nei, 'i te haka tapa o kōrua mai muri i rā nu'u 'i te rāua noho iŋa ta'e tano, he māere 'e he vānaŋa ta'e tano mo kōrua.
60004005	Ka ai atu pē ira, pe mu'a ka oho ena, ka ta'e haŋa atu e rāua, e kī tahi nō i te rāua me'e i aŋa ki te kope mā'ana e ture i te nu'u ora 'e i te nu'u mate.
60004006	'E ki te taina ko mate 'ā 'i te hora nei i haka 'ite rō i te ⌊roŋo riva-riva o ruŋa i a Ietū⌋ 'i te hora era e ora nō 'ā, mo rava'a e te rāua vārua i te ora 'i muri i te 'Atua, ka ai atu ko mate 'ana te rāua hakari taŋata, he ūtu'a mau 'ā mo te taŋata ta'ato'a.
60004007	Te pa'o iŋa o te ao nā ko hāhine mai 'ana. 'O ira, e 'ite mo hāito i te kōrua me'e kī 'e i te kōrua me'e aŋa, ki riva ai te kōrua pure.
60004008	'I roto i a kōrua te me'e mo ra'e he here he haŋa ki te rua. Mo haŋa, pa'i, o tātou ki te rua hai māhatu, me'e ta'e aŋarahi ia te me'e ena he haka rehu i te me'e ta'e tano aŋa mai e te rua, ka ai atu me'e rahi.
60004009	E to'o e hāpa'o te taina tu'u atu ki te kōrua hare, 'e 'ina ko hēŋu'i-ŋu'i mo rāua.
60004010	Hai me'e va'ai atu e te 'Atua mo aŋa i tā'ana aŋa, e hā'ū'ū ki te rua, pa he nu'u 'ite i te haka tere riva-riva i te rauhuru me'e va'ai e ia.
60004011	Te aura'a: te kope ki a ia i va'ai ai e te 'Atua i te me'e he haka 'ite i tā'ana vānaŋa, e haka 'ite i te vānaŋa mau 'ā o te 'Atua. 'E te kope ki a ia i va'ai ai i te me'e he hā'ū'ū ki te rua, e aŋa hai pūai va'ai e te 'Atua, ki ha'ahana-hana tahi ai ki te 'Atua hai Ietū Kiritō, i a ia te nui-nui 'e te pūai ki te hora hope'a. Ka ai pē ira.
60004012	E te taina haŋa rahi ē, 'ina kōrua ko māere 'o te ai ko topa atu 'ana te 'ati 'i ruŋa i a kōrua, pa he haka 'atu iŋa ena i te piru hai ahi, 'e 'ina ko mana'u he me'e huru kē e tahi.
60004013	Te tano mau: e koa kōrua 'o te 'amo tako'a i te mamae tu'u pa he mamae 'amo e te ⌊Kiritō⌋, ki rahi ai te kōrua koa 'i te hora ka haka take'a mai ena i tō'ona nui-nui.
60004014	E koa kōrua mo vā-vā atu e te nu'u 'o te ai o kōrua 'a Ietū Kiritō; hai me'e nei e 'ite ena: te ⌊Vārua Maitai⌋ pūai o te 'Atua nā 'i ruŋa i a kōrua 'i te hora ta'ato'a.
60004015	Mo 'amo o kōrua i te 'ati, pē hiva 'ā ana ta'e ai 'o te tiŋa'i 'o te haka mate i te taŋata, 'o te toke i te me'e o te rua, 'o te aŋa i te me'e taparahi-ta'ata, 'e 'o te 'āmui ki roto i te ture kē.
60004016	Me'e kē te me'e he 'amo i te 'ati 'o te ai o kōrua he ⌊kiritiano⌋, 'e, mo topa atu, 'ina ko ha'amā. Te me'e mo aŋa: he ha'ahana-hana i te 'Atua 'o te ai o kōrua 'a Ietū Kiritō.
60004017	Nā ko tu'u mai 'ana te hora mo ha'amata o te ture, 'e ka ha'amata ena a te hua'ai o te 'Atua. 'E mo ha'amata o te ture mai i a tātou, ¿pē hē ia te hope'a ra'a o te nu'u 'ina he ha'atura ki te ⌊roŋo riva-riva o te 'Atua⌋?
60004018	Mo ha'ati'a o te 'Atua mo topa o te 'ati 'ātā 'i ruŋa i te nu'u tano ki tō'ona mata 'i ra'e ki te to'o i a rāua ki te raŋi, ¿he aha rā nei te me'e ka topa ena ki te taŋata hara ta'e mo'a i a ia?
60004019	'O ira, te nu'u 'amo i te 'ati 'o te ai pē ira te 'Atua i haŋa ai, e aŋa e oho nō i te me'e riva-riva, 'e e va'ai i a rāua ki tō'ona rima, kope 'ā'ana a rāua i aŋa, 'e kope ki te hora hope'a e ko ta'e aŋa i tā'ana me'e kī.
60005001	Hora nei e haŋa rō 'ana a au mo hatu ki te ŋā pū'oko haka tere ena o kōrua o te nu'u ⌊haka moe i te mana'u⌋ 'i ruŋa i a Ietū. A au he pū'oko haka tere tako'a, pē rāua, 'e he mata'ite o te 'ati topa era 'i ruŋa i te ⌊Kiritō⌋. Pē rāua e o'o tako'a rō a au 'i roto i tō'ona nui-nui ka haka take'a ena, te aura'a, i a au tako'a, pe mu'a ka oho ena, te huru riva ō'ona.
60005002	E te pū'oko haka tere, e hāpa'o riva-riva kōrua i te māmoe o te 'Atua haka hāpa'o atu ki a kōrua. 'E ana hāpa'o, hai māhatu, pa he me'e haŋa o te 'Atua, ta'e 'ō 'o te ai nō 'ā'ana i kī atu. E hāpa'o hai haŋa, ta'e 'ō hai pohe ki te moni.
60005003	'Ina ko mana'u: o kōrua rā māmoe haka hāpa'o atu era. Te me'e mo aŋa he haka take'a ki a rāua pē hē a rāua ana haka tere hai haka tere iŋa tano ena o kōrua.
60005004	Pē ira, 'i te hora o te tu'u iŋa haka 'ou mai o te Pū'oko Haka Tere o te ŋāŋata hāpa'o māmoe ta'ato'a, he haka hei atu i a kōrua hai me'e 'ina e ko ŋaro ki te hora hope'a, ko te me'e ena: he noho mau rō 'ai kōrua 'i muri i a ia 'i roto i tō'ona nui-nui 'ana-'ana.
60005005	'E a kōrua, e te ŋā poki 'āpī ē, e ha'atura ki te kōrua nu'u pū'oko haka tere. 'I roto i a kōrua i te nu'u haka moe i te mana'u 'i ruŋa i a Ietū 'ina ko ai e tahi kope mana'u i hau rō atu a ia ki te rua 'o te ai: «Te 'Atua 'ina he haka tano i te mana'u o te nu'u mana'u i hau rō atu rāua ki te tētahi, 'e ki te nu'u ta'e mana'u pē ira, e hā'ū'ū ena hai riva rahi ō'ona».
60005006	E haka hauha'a-'ore kōrua i a kōrua 'i mu'a i te pūai nui-nui o te 'Atua, ki haka nui-nui atu ai i a kōrua 'i te hora tano ki a ia.
60005007	E haka rē 'i te rima o te 'Atua te me'e ta'ato'a haka mana-mana'u atu i a kōrua; e haŋa rō 'ana, pa'i, a ia mo hāpa'o atu i a kōrua.
60005008	E veveri e 'ara kōrua; te kope ta'e haŋa atu ena ko Rukifero, nā e kimi e oho 'ana, pa he reone maruaki, ki te taŋata mo kai.
60005009	'Ina ko ha'ati'a mo haka tere atu i a kōrua. E haka hio-hio e oho te kōrua haka moe iŋa i te mana'u 'i ruŋa i te 'Atua 'i te 'ite pē nei ē: 'i te kona ta'ato'a o te ao, e topa tako'a rō 'ana te 'ati tu'u pē ira ki te kōrua taina.
60005010	'E ki oti i te ha'aoroma'i tahi i te 'ati topa atu 'i ruŋa i a kōrua, he me'e e ko roa rahi, he haka riro e te 'Atua i a kōrua he nu'u 'ina e tahi hape, e hio-hio rō 'ana te mana'u 'i ruŋa i a ia, nu'u pūai mo ha'aoroma'i, 'e nu'u noho, ki te hora hope'a, 'i te ara o te 'Atua. A ia, pa'i, he 'Atua kī mai, 'i tō'ona riva rahi, mo noho o tātou 'i muri i a ia 'ina he hope'a ra'a 'i roto i tō'ona nui-nui 'ana-'ana hai haka moe o tātou i te mana'u 'i ruŋa i a Ietū Kiritō,
60005011	'e 'Atua hope'a o te pūai haka tere i te me'e ta'ato'a 'ina he hope'a ra'a. Ka ai pē ira.
60005012	A Tirivano i hā'ū'ū mai mo pāpa'i atu i te parau nei. Mō'oku a ia he taina ta'e haka rē i te 'Atua ki te hora hope'a. Tā'aku me'e 'iti-'iti haka pāpa'i atu ena he me'e mo hatu 'e mo haka aŋi-aŋi atu pē nei ē: te riva rahi 'e te haŋa o te 'Atua 'i ruŋa i a kōrua. 'O ira, e u'i 'o hārui rō hai tua'ivi i tō'ona haŋa mo kōrua.
60005013	Te nu'u haka moe i te mana'u 'i ruŋa i a Ietū o ⌊Vāvīrōnia⌋, ha'ata'a e te 'Atua mā'ana, pa he ha'ata'a iŋa ena i a kōrua, 'ī e 'aroha atu ena 'e pē ira tako'a 'ana a Marko, he kope pa he poki 'ā 'ā'aku.
60005014	E 'aroha kōrua ki te kōrua taina hai māhatu. Ka ai te haumārū 'i roto i a kōrua ta'ato'a, e te nu'u o te Kiritō ē.
61001001	A au, a Pētero, kī tako'a ko Tīmona, tāvini 'e ⌊'āpōtoro⌋ 'a Ietū Kiritō, he 'aroha atu ki a kōrua ki te nu'u i a rāua tako'a te hauha'a he ⌊haka moe i te mana'u⌋ 'i ruŋa i a Ietū, pa he haka moe iŋa nei o te mātou mana'u, he me'e rava'a hai riva rahi o te 'Atua 'e o Ietū Kiritō, kope haka e'a i a tātou mai roto i te ūtu'a o te hara 'e va'ai mai i te ora 'āpī 'ina he hope'a ra'a.
61001002	Ka rahi ka oho te riva rahi 'e te haumārū o te 'Atua 'i ruŋa i a kōrua 'i te hora ta'ato'a 'ite oho o kōrua o ruŋa i a ia 'e o ruŋa i a Ietū, Pū'oko Haka Tere o tātou.
61001003	Te 'Atua, hai pūai ō'ona, e hā'ū'ū mai ena hai rauhuru rāve'a mo riva o tātou mo ha'atura ki a ia 'e mo tano o te tātou noho iŋa ki tō'ona mata. Te me'e nei e rava'a ena hai māhani o tātou ki a ia, kope ha'ata'a i a tātou mo hua'ai 'ā'ana hai haka 'ite mai i tō'ona huru riva 'e i tō'ona pūai nui-nui.
61001004	Hai ŋā me'e nei i va'ai mai ai i te me'e nui-nui 'e hauha'a hōrea mai era mo tātou. 'E hai rā ŋā me'e hōrea mai era e riva nei tātou mo e'a mai roto i te mana'u ta'e tano o te ao nei 'e mo riro o tātou pē ia, te aura'a, mo ai i a tātou tako'a tō'ona huru riva.
61001005	'O ira, e va'ai tahi kōrua i a kōrua mo aŋa i te me'e nei: ki te kōrua haka moe iŋa i te mana'u 'i ruŋa i a Ietū, e 'āmui te noho iŋa tī-tika ki te mata o te 'Atua, 'e ki te noho iŋa tī-tika, te 'ite i te haka topa riva-riva i te mana'u,
61001006	'e ki te 'ite i te haka topa riva-riva i te mana'u, te 'ite i te haka noho 'o hara, 'e ki te 'ite i te haka noho 'o hara, te 'ite i te ha'aoroma'i hai haumārū, 'e ki te 'ite i te ha'aoroma'i hai haumārū, te mo'a 'e te ha'atura ki te 'Atua,
61001007	'e ki te mo'a 'e ha'atura ki te 'Atua, te haŋa ki te taina haka moe i te mana'u 'i ruŋa i a Ietū, 'e ki te haŋa ki te taina, te haŋa mo te taŋata ta'ato'a.
61001008	'E mo ai nā i a kōrua te ŋā me'e nei 'e e haka pūai e oho rō 'ana, 'ina ia te kōrua noho iŋa e ko māu'a, 'e te māhani o kōrua ki te tātou Pū'oko Haka Tere ko Ietū Kiritō e ko māu'a tako'a.
61001009	'E te ŋā taina ena 'ina he ŋā me'e ena i a rāua, pa he nu'u matakeva 'ā, ko rehu 'ana i a rāua: te hara o rāua o mu'a 'ā ko haka kore 'ana.
61001010	'O ira, e te taina ē, e va'ai tahi kōrua i a kōrua mo tano o te kōrua noho iŋa ki te mata o te 'Atua, ki take'a ai e te nu'u: he parauti'a mau 'ā a kōrua he nu'u ha'ata'a e te 'Atua mā'ana mo haka moe i te mana'u 'i ruŋa i a Ietū. Mo aŋa o kōrua pē ira, e ko haka tapa kōrua mai te ara parauti'a ki te hora hope'a,
61001011	'e te 'Atua, hai koa, ka haka uru ena i a kōrua ki roto i te ao 'ina he hope'a ra'a, he ao haka tere e te tātou Pū'oko ko Ietū Kiritō, kope haka e'a i a tātou mai roto i te ūtu'a o te hara 'e va'ai mai i te ora 'āpī 'ina he hope'a ra'a.
61001012	'O ira a au, e te taina ē, ka haka mana'u ka oho atu ena o ruŋa i te me'e ta'ato'a ena, ka ai atu, nā e ma'u hio-hio mai ena kōrua i nā parauti'a.
61001013	'Ē-ē, mai ora atu 'ana a au, tā'aku me'e ka aŋa nei he haka mana'u he oho atu o ruŋa i te ŋā me'e hatu atu era e au.
61001014	Te tātou Pū'oko Haka Tere, pa'i, ko Ietū Kiritō ko haka 'ite mai 'ana: e ko roa he haka rē a au i te ao nei.
61001015	'O ira a au e va'ai tahi atu ena i a au mo hāpī atu i te ŋā me'e nei, ki te kona, ka mate ena a au, e ko rehu i a kōrua ki te hora hope'a.
61001016	Te hāpī haka 'ite atu era e mātou o ruŋa i te pūai nui-nui o te tātou Pū'oko Haka Tere ko Ietū Kiritō 'e o ruŋa i tō'ona hoki iŋa mai, ta'e he 'a'amu e tahi. Hai mata mau nei 'ā o mātou i take'a ai i tō'ona pūai nui-nui.
61001017	I take'a rō, pa'i, e mātou i te pūai 'ana-'ana ō'ona hora haka paka era e te 'Atua Matu'a mai te raŋi pē nei ē: «A ia he poki haŋa rahi 'ā'aku, 'i ruŋa i a ia tō'oku koa».
61001018	O mātou mau 'ā i ŋaro'a i rā re'o e vānaŋa mai 'ana mai te raŋi 'i ruŋa i te ma'uŋa mo'a era; 'i rā hora, ananake mātou ko te tātou Pū'oko Haka Tere.
61001019	Pē ira a mātou e 'ite nei: te me'e ta'ato'a kī era e te perofeta o mu'a 'ā o ruŋa i a Ietū he parauti'a mau 'ā, 'e te me'e tano o kōrua mo aŋa he haka roŋo tako'a ki rā ŋā me'e kī era e rāua 'o te ai rā ŋā me'e pa he hakari'i pura 'i te kona pōhāhā, 'ātā ki te 'ōtea 'e ki te e'a iŋa o te hetu'u popohaŋa mo haka mā'eha i te kōrua māhatu, te aura'a, 'ātā ki te hoki iŋa mai o Ietū Kiritō, hora ka haka aŋi-aŋi mai ena i te me'e ta'ato'a.
61001020	'E hora nei, te me'e hope'a o te nui-nui mo aŋi-aŋi e kōrua: 'ina e tahi me'e pāpa'i e te perofeta 'i ruŋa i te ⌊Pāpa'i Mo'a⌋ mo ha'aaura'a hai mana'u o kōrua 'ā.
61001021	Te perofeta, pa'i, 'ina kai vānaŋa hai mana'u taŋata; i vānaŋa ai hai mana'u o te 'Atua, 'e o te ⌊Vārua Maitai⌋ i haka vānaŋa.
61002001	I ai rō te perofeta reo-reo 'i roto i te itaraera. Pē ira tako'a 'ana ka ai ena te ma'ori reo-reo 'i roto i a kōrua. 'Ē-ē, e o'o rō atu ki roto i a kōrua, mā te ta'e 'ite e kōrua, 'e e hāpī e oho rō i te hāpī ta'e parauti'a ma'u i te taina mo haka tapa mai te ara parauti'a o te 'Atua. 'E te ŋā ma'ori reo-reo nei 'ātā e hārui rō hai tua'ivi i te tātou Pū'oko Haka Tere ko Ietū Kiritō, kope 'auhau hai toto era ō'ona mo haka e'a i a tātou mai roto i te hara. 'E, 'i te aŋa pē ira, e ko roa hia ka rava'a ena e rāua i te ūtu'a o te 'Atua.
61002002	Ka ai atu pē ira, e rahi rō te nu'u ka aŋa tako'a ena i te me'e ta'e tano aŋa e te ŋā ma'ori reo-reo era, 'e hai noho iŋa ta'e tano o rā nu'u ka ai ena te vānaŋa ta'e tano mo te ara parauti'a o te 'Atua.
61002003	'I te nou-nou o te ŋā ma'ori reo-reo era, he u'i i te rāve'a mo 'ata to'o i te moni mai i a kōrua hai hāpī reo-reo o rāua, hāpī poreko 'i roto i te rāua mana'u mau nō era. 'E mo te nu'u ena, ko ai era 'ana te ūtu'a o te 'Atua mai mu'a 'ā, 'e a ia e ko ta'e haka ūtu'a i a rāua.
61002004	Te 'Atua 'ina kai haka rehu i te hara o te merahi aŋa i me'e ta'e tano. Te me'e i aŋa: he ava i rā ŋā merahi ki roto i te pō'auahi, 'e i haka rē ai 'i roto i te pō'uri e here-here rō 'ana hai vivi mo te mahana o te ture.
61002005	'E 'ina kai haka rehu tako'a i te hara o te nu'u aŋa i te me'e ta'e tano o mu'a 'ā. Te me'e i aŋa: he uŋa mai ki ruŋa i te ao nei i te 'ua ta'e mo mahana haka 'ou 'ātā ki te roa mo emu o te me'e ta'ato'a, 'e te taŋata i haka ora ko Nōē, he kope haka 'ite o ruŋa i te noho iŋa tī-tika ki te mata o te 'Atua, 'e he nu'u haka 'ou hoko hitu.
61002006	'E te ŋā kona era ko ⌊Tōroma⌋ 'e ko ⌊Kōmora⌋ i haka ūtu'a rō e te 'Atua hai ahi 'ātā ka topa rō he 'eo-'eo, mo haka take'a he aha te me'e mo topa ki te nu'u aŋa i te me'e ta'e tano.
61002007	Te taŋata i ora o rā ŋā kona ko ⌊Rota⌋, he taŋata aŋa i te me'e tī-tika ki te mata o te 'Atua. A ia e ta'e au rō 'ana 'i te noho iŋa ta'e tano o te nu'u taparahi-ta'ata o ira.
61002008	Te taŋata nei e māui-ui rō 'ana te māhatu paurō te mahana e noho era 'i muri i rā nu'u e ŋaro'a era 'e e take'a era i te me'e ta'e tano aŋa e rāua.
61002009	Hai ŋā ha'aaura'a nei e 'ite ena e ai rō 'ana te pūai o te 'Atua mo haka e'a mai roto i te 'ati i te taŋata aŋa i te me'e tī-tika, 'e mo haka ūtu'a i te nu'u aŋa i te me'e ta'e tano, nu'u e tiaki e oho 'ā ki te mahana o te ture hope'a.
61002010	Te nu'u ka 'ata haka ūtu'a ena e te 'Atua he nu'u ta'e mo'a i a ia 'e he nu'u aŋa oho i te me'e pohe nō o te hakari. 'E te ŋā ma'ori reo-reo nei he nu'u pū'oko hio-hio, ta'e raku i te rāua vānaŋa, 'e ta'e ri'a-ri'a mo kī i te vānaŋa ta'e tano mo te kope 'ata hau rō atu ki a rāua.
61002011	'E, ka ai atu i te merahi te parau 'e te pūai 'ata hau rō atu ki te ŋā ma'ori reo-reo nei, 'ina he vā-vā 'e he kī i te vānaŋa ta'e tano 'i mu'a o te 'Atua mo rā ŋā ma'ori.
61002012	Te nu'u nei pa he 'animare ta'e aŋi-aŋi e tahi me'e, 'animare noho hai me'e ŋaro'a nō o te hakari, poreko mo 'a-'aru mo tiŋa'i mo haka mate. Te nu'u nei he vānaŋa ta'e tano nō te aŋa mo te me'e 'ina he aŋi-aŋi e rāua 'e ka mate ena pa he 'animare
61002013	koia ko 'amo i te 'ati, he 'auhau o te me'e ta'e tano i aŋa ki te tētahi. E koa rō 'ana i te va'ai i a rāua ki te noho iŋa ta'e tano 'ātā 'i te 'ōtea, 'e 'ina he ha'amā haka 'ou. A rāua, 'i te hora hokorua atu 'i te kōrua ŋoŋoro, he 'ati 'e he ha'amā e tahi 'i te me'e ta'e tano 'e reo-reo aŋa oho e rāua mo reka.
61002014	'Ina e tahi vi'e ta'e pohe e rāua mo moe; e ko rohi-rohi mo hara. Te aŋa nō he reo-reo ki te nu'u māhatu rehe-rehe; he 'aito mo te me'e he nou-nou; e ko ta'e haka ūtu'a rāua e te 'Atua.
61002015	Ko oho 'ana, pa'i, a te ara kē mai te ara tī-tika o te 'Atua. Te me'e aŋa oho he me'e aŋa e te perofeta era ko ⌊Vārama⌋, poki 'a Vōtoro, 'i te hora haŋa mo aŋa i te me'e ta'e tano mo rava'a moni.
61002016	I ture rō 'o tō'ona hara: o te muni mau 'ā ō'ona i ture i vānaŋa pa he taŋata, 'e 'ina kai haka rē mo aŋa i tā'ana me'e ma'a-ma'a mana'u era mo aŋa.
61002017	Te ŋā ma'ori reo-reo ena pa he pū vai 'ina he vai o roto, pa he raŋi ena 'ā e puhia ena 'i te tokerau, 'e te ūtu'a mo rāua he noho mau rō 'āvai 'i roto i te kona hope'a o te pō'uri.
61002018	He te'o-te'o te aŋa o ruŋa i a rāua hai vānaŋa 'ina e tahi aura'a. Hai me'e rake-rake mo te hakari 'e hai me'e ta'e tano pohe nō o te hakari e aŋa ena mo haka huri i te mana'u o te nu'u aŋa ri'a-ri'a i e'a ai mai roto i te me'e ta'e tano.
61002019	He kī nō te aŋa e tū ŋā ma'ori reo-reo ena: «Te nu'u oho mai a te ara o mātou 'ina he kope mo kī pē hē a rāua ana haka tere». 'E te parauti'a, te ŋā ma'ori reo-reo nei he 'ekaravo o te me'e ta'e tano aŋa e rāua. Te taŋata ta'ato'a, pa'i, he 'ekaravo o te me'e ta'ato'a haka tere i a rāua.
61002020	Te nu'u e'a mai roto i te me'e ta'e tano o te ao nei hai ⌊haka moe i te mana'u⌋ 'i ruŋa i te tātou Pū'oko Haka Tere ko Ietū Kiritō, kope haka e'a i a tātou mai roto i te ūtu'a o te hara, mo haka rē i a rāua mo haka tere haka 'ou e rā ŋā me'e, ka hope'a ena 'ata peore ki tū roa ra'e era.
61002021	I hau rō atu 'i te tano 'āhani i ta'e 'ite o ruŋa i te ara tī-tika o te 'Atua, ki te māhani 'e 'ai ka hārui hai tua'ivi i te roŋo mo'a o te 'Atua va'ai ki a rāua.
61002022	'I ruŋa i a rāua i haka tano ai te parauti'a o te kī iŋa era pē nei ē: «He hoki he kai te paiheŋa i tō'ona rua», 'e, «Te oru haka hopu iho he hoki he tū 'i roto i te rare-rare».
61003001	E te taina, he rua parau nei 'ā'aku e pāpa'i atu ena. 'E hai ŋā parau nei i haŋa ai a au mo haka tī-tika atu i te kōrua mana'u.
61003002	E mana'u kōrua ki te me'e kī e te perofeta 'i mu'a 'ana 'e ki te me'e hāpī atu e te ⌊'āpōtoro⌋ o ruŋa i te roŋo o te tātou Pū'oko Haka Tere ko Ietū Kiritō, kope haka e'a i a tātou mai roto i te ūtu'a o te hara 'e va'ai mai i te ora 'āpī 'ina he hope'a ra'a.
61003003	Te me'e ra'e mo ta'e rehu i a kōrua ko te me'e nei: 'i te ŋā mahana hope'a era e ai rō te nu'u, te rāua noho iŋa hai me'e pohe nō e te hakari, 'e pa he haka me'e-me'e
61003004	ka 'ui era: «¿Ko aha 'ana rā te hōrea kī era pē nei ē: e hoki haka 'ou rō mai te ⌊Kiritō⌋? Ko mā-mate tahi 'ana te tātou matu'a, 'e ko te noho iŋa 'ana 'ō te me'e ta'ato'a pa he hora aŋa era 'ā e te 'Atua i te ao».
61003005	Te nu'u era e haka rehu rō 'ā pē nei ē: ko ai era 'ana te raŋi 'e te henua, 'e o te 'Atua i haka e'a mai roto i te vai 'e i haka noho 'i tō'ona kona hai kī mau nō e ia.
61003006	'E hai vai i haka kore ai e te 'Atua i te henua o mu'a 'ā.
61003007	Te raŋi 'e te henua o te hora nei ko haka rē 'ā e te 'Atua mo tutu hai ahi. 'I te mahana era o te ture hope'a 'e o te haka ūtu'a i te nu'u aŋa i te me'e ta'e tano ka tutu ena hai nei ahi.
61003008	E te taina, 'ina tako'a ko rehu: te mahana e tahi, mo te 'Atua, pa he matahiti e ho'e ta'utini, 'e te ho'e ta'utini matahiti, pa he mahana e tahi mō'ona.
61003009	Ta'e he ŋe'i o te 'Atua e ta'e topa ena te me'e kī e ia, pa he me'e mana'u e te tētahi nu'u. Te parauti'a, e tiaki 'ana ki a kōrua hai haumārū 'i te me'e era 'ina he haŋa mo mate e tahi nu'u. Tā'ana me'e haŋa he huri o te mana'u o te taŋata ta'ato'a ki a ia.
61003010	Ka ai atu pē ira, te mahana o te hoki iŋa mai o te tātou Pū'oko Haka Tere ko Ietū Kiritō pa he toke-toke 'ā ka tu'u mai ena. E ŋaro'a rō i te heruru taparahi-ta'ata, 'e e ŋaro rō te raŋi. 'E te ra'ā, te hetu'u, te māhina, 'e te henua koia ko te me'e ta'ato'a o ruŋa he vera tahi 'i te ahi.
61003011	'I te ai pē ira te me'e ta'ato'a ka haka kore ena, e tano te kōrua noho iŋa ki te mata o te 'Atua koia ko ha'atura 'e ko mo'a i a ia
61003012	e tiaki ena kōrua ki te tu'u iŋa mai o te mahana era o te 'Atua, koia ko haŋa mo tu'u hōrou mai o rā mahana. 'I rā mahana he haka kore tahi e te ahi i te raŋi 'e i te me'e ta'ato'a o ruŋa pa he ra'ā, hetu'u 'e māhina; he tehe tahi 'i roto i te ura o te ahi.
61003013	Ka ai atu pē ira, a tātou 'ī e tiaki 'ana ki te henua 'e ki te raŋi 'āpī hōrea mai era e te 'Atua, 'e te nu'u mau nō ka noho era 'i ira he nu'u aŋa i te me'e tī-tika ki te mata o te 'Atua.
61003014	'O ira, e te taina ē, e tiaki 'ana kōrua ki nā me'e, e u'i te kōrua noho iŋa, 'o ai te hape mo tuhi iŋa atu, 'e e ai te haumārū 'i roto i a kōrua, ki koa ai te tātou Pū'oko Haka Tere ko Ietū Kiritō 'i te hora o tō'ona hoki iŋa mai.
61003015	E mana'u tako'a kōrua: te haumārū ena o te tātou Pū'oko Haka Tere ko Ietū Kiritō mo tiaki nō mai he rāve'a e tahi 'ā'ana mo e'a o tātou o te taŋata mai roto i te ūtu'a o te hara 'e mo rava'a i te ora 'āpī 'ina he hope'a ra'a. 'E o ruŋa i te me'e mau nei 'ā i pāpa'i atu ai e Pauro, taina haŋa rahi ena o tātou, hai mārama-rama va'ai e te 'Atua.
61003016	'I ruŋa i tā'ana parau pāpa'i ta'ato'a i pāpa'i ai o ruŋa i te me'e nei 'e, tako'a, o ruŋa i te me'e aŋa ri'a-ri'a mo aŋi-aŋi, me'e e huri rō 'ana tō'ona ha'aaura'a e te nu'u ta'e 'ite 'e ta'e hio-hio o te rāua mana'u 'i ruŋa i te 'Atua, pa he huri iŋa ena e rāua i te tētahi me'e o ruŋa i te ⌊Pāpa'i Mo'a⌋. 'E e haka ūtu'a rō e te 'Atua i te nu'u nei 'o te aŋa i te me'e tu'u pē ira.
61003017	'O ira, e te taina ē, 'i te 'ite o kōrua o ruŋa i te ŋā me'e ena, e hāpa'o kōrua, 'o viri ki roto i te reo-reo o te nu'u taparahi-ta'ata 'e 'o haka tapa kōrua mai roto i te hāpī parauti'a e ma'u hio-hio mai ena.
61003018	Te me'e mau o kōrua mo aŋa he u'i mo māhani riva-riva ki te tātou Pū'oko Haka Tere ko Ietū Kiritō, kope haka e'a i a tātou mai roto i te ūtu'a o te hara 'e va'ai mai i te ora 'āpī 'ina he hope'a ra'a, 'e 'ai kōrua ka noho ka oho rō 'i roto i tō'ona haŋa. ¡Ki ha'ahana-hana tātou ki a ia 'i te hora nei 'e 'i te hora ta'ato'a! Ka ai pē ira.
62001001	'Ī a au he pāpa'i atu o ruŋa i te Vānaŋa i a ia te ora 'āpī 'ina he hope'a ra'a. A ia ko ai era 'ā 'i ra'e ki te ha'amata iŋa o te ao, 'e, ka ai atu pē ira, i take'a rō 'e i ŋaro'a rō e mātou i a ia. He aŋi 'ā, ko take'a 'ā 'e ko haka puā 'ā e mātou.
62001002	Te kope nei i a ia te ora 'āpī 'ina he hope'a ra'a i haka take'a rō i a ia ki te taŋata. I take'a rō e mātou 'e he mata'ite mātou ō'ona. 'O ira e haka 'ite atu ena o ruŋa i a ia. 'I muri i te 'Atua Matu'a a ia, 'e i haka take'a rō mai ki a mātou.
62001003	E haka 'ite atu ena o ruŋa i tū kope take'a 'e ŋaro'a era e mātou, mo rava'a tako'a e kōrua i te ora 'āpī nei i a mātou, he ora i te 'Atua Matu'a 'e i tā'ana Poki ko Ietū Kiritō,
62001004	mo ko-koa tahi o tātou 'o te haka moe tako'a o kōrua i te mana'u 'i ruŋa i a ia.
62001005	Te roŋo hāpī mai era e Ietū Kiritō 'e e haka 'ite atu ena e mātou: te 'Atua he Mōrī 'e 'ina he me'e pō'uri 'i ruŋa i a ia.
62001006	Mo kī o tātou: i a tātou te ora 'āpī o te 'Atua, 'e te parauti'a mau 'i roto i te pō'uri a tātou e noho nei, e reo-reo 'ana a tātou, 'e te noho iŋa o tātou 'ina he tano ki te roŋo parauti'a o te 'Atua.
62001007	'E mo noho o tātou 'i roto i te mōrī, pa he oho iŋa o te 'Atua, i a tātou te ora 'āpī o te 'Atua, 'e te toto o tā'ana poki ena ko Ietū e haka kore rō 'ana i te tātou hara.
62001008	Mo kī o tātou 'ina a tātou he hara, e reo-reo 'ana a tātou ki a tātou 'ā, 'e 'ina kai aŋi-aŋi i te roŋo parauti'a o te 'Atua.
62001009	'E mo kī o tātou ki te 'Atua i te tātou hara, he haka kore e ia, 'e he haka ma'itaki i te me'e ta'ato'a ta'e tano o roto i te tātou māhatu, 'i te ai ō'ona he 'Atua aŋa i te me'e tī-tika 'e haka tano i tā'ana me'e kī.
62001010	'E mo kī o tātou 'ina a tātou kai hara, e kī 'ana ia a tātou i te reo-reo o te 'Atua, 'e 'ina a tātou he haŋa parauti'a ki tā'ana vānaŋa.
62002001	E te ŋā poki 'ā'aku ē, e pāpa'i atu ena a au i te me'e nei 'o hara kōrua. 'E mo hara tā'ue e tahi o kōrua, e ai rō 'ana e tahi kope 'i mu'a o te 'Atua mo vānaŋa mo te tātou ora ko Ietū Kiritō, 'e a ia he kope aŋa i te me'e tī-tika.
62002002	A Ietū i va'ai rō i a ia pa he tūtia mo tātou, ki haka kore ai e te 'Atua i te tātou hara, 'e ta'e nō i te hara o tātou, i te hara tako'a o te nu'u ta'ato'a o te ao.
62002003	A tātou e 'ite nei e māhani rō 'ana ki te 'Atua hai ha'atura o tātou ki te roŋo o te 'Atua.
62002004	Te kope kī: «Ko māhani 'ā a au i te 'Atua» 'e 'ina he ha'atura ki tā'ana me'e kī, he reo-reo e tahi, 'e 'ina he ma'u i te roŋo parauti'a o te 'Atua.
62002005	'E te kope ha'atura ki tā'ana vānaŋa, ko ia te kope haŋa parauti'a ki te 'Atua. E 'ite nei: o te 'Atua mau 'ā a tātou hai ha'atura tātou ki a ia.
62002006	Te kope kī: 'i muri i te 'Atua a ia, e haka tere ia i a ia pē Ietū Kiritō.
62002007	E te taina, ta'e o ruŋa i te roŋo 'āpī a au e pāpa'i atu ena, o ruŋa i te roŋo tuai, he roŋo ko 'ite era 'ana e kōrua mai te hora haka moe era 'ā i te mana'u 'i ruŋa i a Ietū: e haŋa ki te rua.
62002008	'E, ka ai atu pē ira, e haka 'ite atu ena 'i nei roŋo pa he me'e 'āpī. Ko take'a 'ā, pa'i, 'i ruŋa i a Ietū 'e 'i ruŋa i a kōrua. Hai ha'atura ki te roŋo nei he ŋaro he oho te me'e he pōhāhā, 'e he mā'eha he oho te hāpī parauti'a o te 'Atua pa he mōrī.
62002009	Te kope kī: 'i roto i te mā'eha a ia, 'e te parauti'a mau e riri rō 'ana mo tō'ona taina, ko te noho iŋa 'ana 'i roto i te pōhāhā.
62002010	Te kope haŋa hai māhatu ki tō'ona taina, 'i roto i te mā'eha e noho ena, 'e 'ina e tahi me'e haka hara i a ia.
62002011	'E te kope riri mo tō'ona taina 'i roto i te pōhāhā e noho 'e e ha'ere ena, 'e 'ina he 'ite ki hē e oho ena, 'i te me'e era 'i te pōhāhā 'ina he take'a haka 'ou.
62002012	E te ŋā poki ē, nu'u haka moe iho i te mana'u 'i ruŋa i a Ietū ē, e pāpa'i atu ena a au 'o te ai hai Ietū Kiritō te kōrua hara i haka kore ai e te 'Atua.
62002013	E te matu'a ē, nu'u pa'ari 'i te me'e o te 'Atua haka moe oho nō i te mana'u 'i ruŋa i a Ietū ē, e pāpa'i atu ena a au 'o te ai ko māhani 'ana a kōrua i te kope ko ai era 'ana 'i ra'e ki te ha'amata iŋa o te ao. E te ŋā poki 'āpī, nu'u pūai pa he ŋā poki 'āpī 'i te ⌊haka moe i te mana'u⌋ 'i ruŋa i a Ietū ē, e pāpa'i atu ena a au ki a kōrua 'o te ai ko rē 'ana a kōrua ki a Rukifero.
62002014	I pāpa'i atu ai a au, e te nu'u haka moe iho i te mana'u 'i ruŋa i a Ietū ē, 'o te ai ko māhani 'ā a kōrua ki te 'Atua Matu'a. I pāpa'i atu ai a au, e te nu'u pa'ari 'i te me'e o te 'Atua ē, 'o te ai ko māhani 'ana a kōrua i te kope ko ai era 'ana 'i ra'e ki te ha'amata iŋa o te ao. I pāpa'i tako'a atu ai a au, e te nu'u pūai pa he ŋā poki 'āpī ē, he hio-hio o te kōrua haka moe iŋa i te mana'u 'i ruŋa i a Ietū; e ma'u rō 'ana, pa'i, kōrua i te vānaŋa o te 'Atua 'i roto i te kōrua māhatu, 'e ko rē 'ana kōrua ki a Rukifero.
62002015	E te taina, 'ina kōrua ko haŋa ki te ao haka tere hai mana'u taŋata 'e ki te me'e va'ai mai. Mo haŋa o kōrua, 'ina ia kōrua he haŋa ki te 'Atua Matu'a
62002016	'o te ai pē nei ē: te me'e va'ai mai e te ao haka tere hai mana'u taŋata ta'e mai te Matu'a i oho mai ai, mai te ao mau nei 'ā. 'E ko te ŋā me'e nei te me'e va'ai e te ao: he pohe ki te me'e haŋa nō e te hakari, he pohe ki te me'e take'a e te mata 'e he haka mana'u i te taŋata: i a ia mau nō te tano 'o te ai ō'ona he 'ono.
62002017	'E te ao haka tere hai mana'u taŋata nā e kore e oho ena koia ko tā'ana me'e ta'ato'a ta'e tano. 'E te kope aŋa i te me'e haŋa e te 'Atua, i a ia te ora 'āpī 'ina he hope'a ra'a.
62002018	E ŋā poki ē, ko te hora hope'a era nei. Ko ŋaro'a 'ana e kōrua nā e oho mai ena te kiritō reo-reo. 'E 'i te hora nei, ko 'ata rahi mai 'ana. Pē ira a tātou e 'ite nei ko te hora hope'a era nei.
62002019	A rāua mai roto i a tātou i e'a ai, 'e, ka ai atu pē ira, ta'e a rāua o tātou. 'Āhani, pa'i, o tātou ko noho mai 'ana. Te me'e nei i topa ai mo take'a riva-riva: ta'e ta'ato'a nu'u o roto i a tātou he nu'u o tātou.
62002020	'E a kōrua ko ha'ata'a 'ana e Ietū Kiritō mā'ana hai va'ai atu i te ⌊Vārua Maitai⌋. 'O ira a kōrua ta'ato'a e 'ite ena i te hāpī parauti'a.
62002021	E pāpa'i atu ena a au ta'e 'o te ta'e 'ite o kōrua i te hāpī parauti'a, 'o te ai e 'ite rō 'ana e kōrua. 'E, ko 'ite tako'a 'ana e kōrua 'ina e tahi reo-reo e'a mai roto i te hāpī parauti'a.
62002022	¿Ko ai ia te kope reo-reo? He kope kī: a Ietū ta'e he ⌊Kiritō⌋. Ko ia te kiritō reo-reo 'o te ai pa he ta'e haŋa iŋa era 'ā ō'ona ki te 'Atua Matu'a, pē ira 'ā e ta'e haŋa tako'a ena ki tā'ana Poki.
62002023	Te kope ta'e haŋa ki te Poki, ta'e a ia o te 'Atua Matu'a. 'E te kope kī: o te Poki a ia, o te 'Atua Matu'a tako'a a ia.
62002024	'O ira, e hāpa'o 'e e haka tere kōrua hai hāpī ŋaro'a mai te hora haka moe era 'ā i te kōrua mana'u 'i ruŋa i a Ietū. Mo aŋa pē ira, e ko topa kē a kōrua mai muri i te 'Atua Poki 'e mai muri i te 'Atua Matu'a.
62002025	'E te me'e hōrea mai era e Ietū Kiritō ko te me'e nei: he ora 'āpī 'ina he hope'a ra'a.
62002026	E pāpa'i atu ena a au i te ŋā me'e nei, 'o haka roŋo kōrua ki te nu'u reo-reo atu 'e 'o haka tapa kōrua mai te hāpī parauti'a.
62002027	'Ina ko rehu: a kōrua ko ha'ata'a 'ā e Ietū Kiritō mā'ana hai va'ai atu i te Vārua Maitai, 'e ta'e i te taŋata te vānaŋa hope'a o ruŋa i te me'e o te 'Atua. Mo te Vārua Maitai e haka 'ite atu o ruŋa i te me'e ta'ato'a 'e tā'ana hāpī he parauti'a, ta'e he reo-reo. 'E, pa he me'e haka 'ite atu e ia, 'ina kōrua ko haka tapa mai muri i a Ietū Kiritō.
62002028	'Ē-ē, 'ina kōrua ko haka tapa. Ka haka noho nō kōrua, e ŋā poki ē, 'i muri i te Kiritō, 'o ha'amā kōrua 'e 'o ri'a-ri'a 'i mu'a i a ia 'i te hora o tō'ona hoki iŋa mai.
62002029	Ko 'ite 'ana e kōrua: a Ietū he kope aŋa i te me'e tī-tika. 'E e 'ite tako'a: te nu'u ta'ato'a aŋa i te me'e tī-tika he ŋā poki o te 'Atua.
62003001	Ka haka topa rā te kōrua mana'u 'i te rahi o te haŋa o te 'Atua Matu'a ki a tātou e kī mai ena e ia he ŋā poki tātou 'ā'ana, 'e he aŋi 'ā, 'ā'ana mau 'ā a tātou. 'O ira te nu'u o te ao haka tere hai mana'u taŋata e ta'e māhani ena ki a tātou, he ta'e māhani o rāua ki te 'Atua.
62003002	E te taina, he ŋā poki tātou o te 'Atua. Ka ai atu 'ina a tātou kai take'a vave 'ā pē hē te tātou huru pe mu'a ka oho ena, a tātou e 'ite rō 'ana pē nei ē: ka tu'u haka 'ou mai ena a Ietū Kiritō, te tātou huru pē ia 'ā 'i te me'e era he take'a iho mau e tātou i a ia.
62003003	'E ta'ato'a nu'u tiaki ki te hoki iŋa mai o Ietū Kiritō, e haka tapa rō 'ana mai roto i te hara, mo riro o rāua pē Ietū Kiritō, he taŋata hara kore.
62003004	Kope nō era mo hara, e hape 'ā ki te haka tere iŋa o te 'Atua; te hara, pa'i, he hape ki te haka tere iŋa o te 'Atua.
62003005	E 'ite rō 'ana e kōrua: a Ietū i oho mai ai ki te ao nei mo haka kore i te hara o te taŋata, 'e ko 'ite tako'a 'ana e kōrua: 'ina ō'ona hara.
62003006	Te nu'u ta'ato'a haka noho nō i a rāua 'i muri i a Ietū 'ina he noho 'i roto i te hara. 'E te nu'u noho 'i roto i te hara, kai take'a 'e kai māhani 'ā i a ia.
62003007	E te ŋā poki 'ā'aku ē, e u'i kōrua 'o reo-reo rō atu: te kope aŋa i te me'e tī-tika, he taŋata tano ki te mata o te 'Atua, pē Ietū.
62003008	'E te kope aŋa i te me'e ta'e tano 'a Rukifero. Mai te ha'amata iŋa o te ao, pa'i, a Rukifero e hara e oho mai ena. 'E te Poki o te 'Atua i oho mai ai mo te me'e mau nei 'ā: mo haka kore i te me'e aŋa e Rukifero.
62003009	'Ina e tahi poki parauti'a o te 'Atua noho 'i roto i te hara 'o te ai 'i roto i a ia te mana'u o te 'Atua; 'ina he haŋa haka 'ou mo hara 'i te ai ō'ona o te 'Atua.
62003010	E 'ite rō 'ana ko ai te ŋā poki o te 'Atua 'e ko ai te ŋā poki 'a Rukifero: te kope ta'e aŋa i te me'e tano 'e ta'e haŋa ki tō'ona taina, ta'e o te 'Atua.
62003011	He roŋo nei te roŋo ŋaro'a e kōrua mai te hora haka moe era i te kōrua mana'u 'i ruŋa i a Ietū: e here tātou ki a tātou 'ā.
62003012	'Ina ko ai tātou pē ⌊Kāiŋa⌋. A ia 'a Rukifero, 'e i tiŋa'i i haka mate ai i tō'ona taina. ¿'O te aha i tiŋa'i ai i tō'ona taina? 'O te ai te me'e aŋa o tō'ona taina he me'e riva-riva 'e tā'ana me'e aŋa he me'e ta'e tano.
62003013	E te taina, 'ina kōrua ko huru kē ana ma'u i te riri mo kōrua e te taŋata o te ao nei.
62003014	E 'ite nei ko e'a 'ana a tātou mai roto i te mate 'e ko o'o 'ā ki roto i te ora he here o tātou ki te tātou taina. Te kope ta'e haŋa ki tō'ona taina kai e'a 'ana mai te mate.
62003015	Te kope ma'u i te riri mo tō'ona taina he kope taparahi-ta'ata tiŋa'i taŋata, 'e a kōrua ko 'ite 'ā 'ina e tahi kope tu'u pē rā mo rava'a i te ora 'āpī 'ina he hope'a ra'a.
62003016	A tātou e 'ite rō 'ā he aha te me'e he haŋa ki te rua 'o te ai i va'ai rō a Ietū i a ia mo mate mo tātou. Pē ira tako'a 'ā a tātou ana me'e mo te tātou taina.
62003017	Kope nō era e ai rō 'ā tō'ona hauha'a o te ao nei, 'e he take'a i tō'ona taina e ai rō 'ana tā'ana me'e hape 'e 'ina he hā'ū'ū, ¿e ai mau rō 'ana hō i a ia te haŋa o te 'Atua mo te rua?
62003018	E te ŋā poki 'ā'aku ē, 'ina ko ai te tātou haŋa ki te rua hai haha nō; te tātou haŋa e haka take'a hai me'e riva-riva aŋa e tātou.
62003019	Pē ira ka 'ite nei: o roto i te parauti'a a tātou, 'e 'ina e tahi me'e mo haka ha'amā i a tātou 'i mu'a i te 'Atua.
62003020	'E mo haka 'ite mai e te māhatu ko hape 'ā a tātou, e mana'u: te 'Atua 'ata nui-nui ki te tātou māhatu; e 'ite rō 'ana, pa'i, i te me'e ta'ato'a.
62003021	E te taina, mo ta'e haka 'ite mai o te tātou māhatu e hape rō 'ā a tātou, 'ina ia he me'e mo ha'amā o tātou 'i mu'a i te 'Atua,
62003022	'e he va'ai mai e ia i te ta'ato'a me'e o tātou mo no-no'i 'o te ai e ha'atura rō 'ana a tātou ki tā'ana roŋo 'e e aŋa rō 'ā i tā'ana me'e haŋa.
62003023	'E te roŋo 'ā'ana: he haka moe i te tātou mana'u 'i ruŋa i tā'ana Poki ko Ietū Kiritō 'e he haŋa a tātou ki te rua, pa he me'e haka 'ite mai era e ia.
62003024	Te nu'u ha'atura ki tā'ana roŋo, 'i roto i a ia e noho ena, 'e a ia 'i roto i rā nu'u. E 'ite nei a tātou: 'i roto o tātou e noho ena hai ⌊Vārua Maitai⌋ va'ai mai era e ia.
62004001	E te taina, 'ina kōrua ko mana'u he parauti'a te vānaŋa o te nu'u ta'ato'a kī e vānaŋa 'ana a rāua i te me'e haka vānaŋa e te 'Atua. Te me'e o kōrua mo aŋa he haka 'atu ana ai te vārua era 'i roto i a rāua o te 'Atua mau 'ā; e rahi rō 'ana, pa'i, te perofeta reo-reo 'i te ao.
62004002	¿Pē hē a kōrua ana aŋi-aŋi ko ai te kope i a ia te Vārua o te 'Atua? He kope nō era mo kī: a Ietū Kiritō pa he taŋata i oho mai ai, i a ia te Vārua o te 'Atua.
62004003	'E te kope ta'e kī pē ira o ruŋa i a Ietū, 'ina i a ia te Vārua o te 'Atua; he vārua o te kiritō reo-reo te me'e i a ia. A kōrua i ŋaro'a rō i te vānaŋa e oho rō mai te vārua ena, 'e te parauti'a mau, 'ī a ia 'i te ao nei.
62004004	E ŋā poki, o te 'Atua a kōrua, 'e ko rē 'ana ki te ŋā ha'avare era 'o te ai te Vārua ena i a kōrua 'ata pūai ki te vārua o te ao nei.
62004005	A rāua o te ao nei. 'O ira e vānaŋa ena i te me'e o te ao nō nei, 'e te nu'u o te ao ki a rāua e haka roŋo ena.
62004006	'E a tātou o te 'Atua. Te kope māhani i te 'Atua ki a tātou e haka roŋo mai ena, 'e te kope ta'e o te 'Atua e ko haka roŋo mai. Hai me'e nei e 'ite ena e tātou ko ai te kope i a ia te Vārua kī i te parauti'a 'e ko ai te kope i a ia te vārua kī i te reo-reo.
62004007	E te taina, e haŋa a tātou ki te rua 'o te ai te me'e he haŋa, mai te 'Atua e oho mai ena. Te nu'u ta'ato'a haŋa ki te rua he ŋā poki o te 'Atua, 'e ko māhani 'ā i a ia.
62004008	'E te kope ta'e haŋa ki te rua, 'ina he māhani i te 'Atua; te 'Atua, pa'i, he haŋa.
62004009	Ko haka take'a mai 'ana e te 'Atua i tō'ona haŋa hai uŋa mai i tā'ana Poki mau nō era e tahi ki te ao nei mo rava'a e tātou te ora 'āpī 'ina he hope'a ra'a hai ia.
62004010	Ko te me'e nei te me'e he haŋa parauti'a: he uŋa mai o te 'Atua i tā'ana Poki pa he tūtia mo haka kore o te tātou hara, ta'e 'ō ko te haŋa nei o tātou ki a ia.
62004011	E te taina, mo ai pē ira te haŋa iŋa mai o te 'Atua ki a tātou, e haŋa tako'a a tātou ki te rua.
62004012	Ka ai atu 'ina e tahi kope i take'a i te 'Atua, mo haŋa o tātou ki te rua, he noho te 'Atua 'i roto i a tātou, 'e tō'ona haŋa he take'a 'i ruŋa i te tātou haka tere iŋa.
62004013	Te me'e haka 'ite mai he parauti'a mau 'ana ananake tātou ko te 'Atua ko te me'e nei: ko va'ai mai 'ana e ia i tō'ona Vārua.
62004014	'E o mātou mau 'ana i take'a 'e i haka 'ite pē nei ē: te Matu'a ko uŋa mai 'ana i tā'ana Poki mo e'a o te taŋata o te ao mai roto i te ūtu'a o te hara 'e mo rava'a i te ora 'āpī 'ina he hope'a ra'a hai ia.
62004015	Te kope kī: a Ietū he Poki o te 'Atua, ararua ko te 'Atua e noho ena.
62004016	Pē ira a tātou e 'ite nei: te 'Atua e haŋa rahi rō mai 'ana 'e tō'ona haŋa iŋa mai e ko pau. Te 'Atua, pa'i, he haŋa. Te kope noho 'i roto i te haŋa he kope haŋa ki te 'Atua 'e ki te rua, 'e ararua ko te 'Atua a ia e noho ena.
62004017	Hai haŋa ki te rua e take'a ena e ma'u rō 'ana a tātou i te haŋa o te 'Atua 'i roto i te tātou māhatu. Pē ira, 'i te mahana o te ture hope'a, e ko ha'amā tātou 'i te me'e era te noho iŋa o tātou 'i te ao nei pa he noho iŋa era 'ā o Ietū Kiritō.
62004018	Te kona 'i ira te haŋa, 'ina he ri'a-ri'a. Te taŋata e ri'a-ri'a ena 'i te mana'u he haka ūtu'a i a rāua, 'e te haŋa parauti'a o te 'Atua he haka kore i te ri'a-ri'a. Te kope ri'a-ri'a ia, 'ina kai aŋi-aŋi riva-riva 'ā i te pūai o te haŋa o te 'Atua mō'ona.
62004019	A tātou e haŋa nei 'o te ai 'i ra'e te 'Atua i haŋa mai ai.
62004020	Mo kī o te kope e tahi: «E haŋa rō 'ana a au ki te 'Atua» 'e 'ina he haŋa ki tō'ona taina, he reo-reo e tahi. Te taŋata ta'e haŋa ki tō'ona taina, he me'e take'a e ia, ¿pē hē ia ana haŋa ki te 'Atua, he me'e ta'e take'a e ia?
62004021	He roŋo haka rē mai era nei e Ietū Kiritō: te kope haŋa ki te 'Atua e haŋa tako'a ki tō'ona taina.
62005001	Nu'u nō era mo rāua he parauti'a mau 'ā a Ietū he ⌊Kiritō⌋ he ŋā poki rāua o te 'Atua. 'E te kope haŋa ki te 'Atua Matu'a e haŋa tako'a ki tā'ana ŋā poki.
62005002	Mo haŋa ia o tātou ki te ŋā poki o te 'Atua, he take'a e haŋa parauti'a rō 'ana tātou ki te 'Atua 'e e aŋa rō 'ana tātou i tā'ana me'e kī mai.
62005003	Te haŋa ki te 'Atua ko te me'e nei: he ha'atura ki tā'ana roŋo, 'e tā'ana roŋo me'e ta'e paŋaha'a.
62005004	A tātou, te ŋā poki o te 'Atua, e ko rava'a e te ao haka tere hai mana'u taŋata mo haka tapa mai te ara o te 'Atua. Hai haka moe, pa'i, o te tātou mana'u 'i ruŋa i a Ietū, e rē nei a tātou ki te ao nei.
62005005	¿Ko ai ia te kope mo rē ki te ao nei? Te kope mō'ona he parauti'a mau 'ā a Ietū he Poki o te 'Atua.
62005006	Te 'Atua i haka take'a ai pē nei ē: a Ietū Kiritō he Poki 'ā'ana, 'i te hora ⌊papatito⌋ hai vai, 'e 'i te hora pariŋi o tō'ona toto 'i ruŋa i te tātaurō. Te ⌊Vārua Maitai⌋ he mata'ite o te me'e nei, 'e tā'ana me'e kī he parauti'a.
62005007	Hoko toru mata'ite o te me'e nei:
62005008	he Vārua Maitai, he vai 'e he toto, 'e ko tū me'e 'ā i mata'ite ai a to-toru.
62005009	Mo haka roŋo o tātou ki te me'e kī 'e mata'ite e te taŋata, ¿pē hē ia a tātou ana ta'e haka roŋo ki te vānaŋa kī e te 'Atua o ruŋa i tā'ana poki era ko Ietū?
62005010	Te kope haka moe i tō'ona mana'u 'i ruŋa i te Poki o te 'Atua e 'ite mau rō 'ana 'i roto i tō'ona māhatu a Ietū he Poki o te 'Atua. 'E te kope ta'e haka moe i tō'ona mana'u 'i ruŋa i te me'e kī e te 'Atua e kī 'ana i te reo-reo o te 'Atua, he ta'e haka roŋo i te vānaŋa o te 'Atua o ruŋa o tā'ana Poki.
62005011	'E ko te me'e nei te me'e i kī e te 'Atua: ko va'ai mai 'ana e ia ki a tātou i te ora 'āpī 'ina he hope'a ra'a, 'e nei ora i tā'ana Poki.
62005012	Te kope i a ia te Poki o te 'Atua, i a ia te ora 'āpī nei, 'e te kope 'ina he Poki o te 'Atua i a ia, 'ina he ora 'āpī i a ia.
62005013	E pāpa'i atu ena a au i te me'e nei mo 'ite o kōrua, e te nu'u ⌊haka moe i te mana'u⌋ 'i ruŋa i te Poki o te 'Atua ē: i a kōrua te ora 'āpī 'ina he hope'a ra'a.
62005014	A tātou, te nu'u haka moe i te mana'u 'i ruŋa i a Ietū, 'ina he ri'a-ri'a mo no-no'i ki te 'Atua, he 'ite o tātou: te 'Atua e haka roŋo rō mai 'ana i te me'e no-no'i e tātou ana tano rā me'e ki tō'ona mana'u.
62005015	'E, 'i te 'ite e haka roŋo rō mai 'ana te 'Atua ki te tātou pure, e 'ite tako'a nei: 'ī i a tātou te me'e no-no'i era.
62005016	Mo take'a e tahi taŋata i tō'ona taina e hara 'ana, 'e rā hara ta'e he hara mo haka ūtu'a i a ia hai mate, e pure mō'ona, 'e mo te 'Atua e va'ai i te ora 'āpī 'ina he hope'a ra'a ki rā taina. 'E nā e ai rō 'ā e tahi hara he haka ūtu'a i a koe hai mate, 'e mo rā hara e ko kī atu e au e pure e kōrua.
62005017	Te me'e ta'ato'a ta'e tano he hara. Ka ai atu pē ira, e ai rō 'ana te hara e ko haka ūtu'a i a koe hai mate.
62005018	Ko 'ite 'ana, pa'i, e tātou 'ina e tahi poki parauti'a o te 'Atua noho 'i roto i te hara. E hāpa'o rō 'ana e te Poki o te 'Atua, ko Ietū Kiritō, 'e 'ina e ko rava'a mo haka puā e Rukifero.
62005019	A tātou ko 'ite tako'a 'ana: o te 'Atua a tātou, ka ai atu 'a Rukifero te haka tere i te ao nei.
62005020	'E, ko 'ite tako'a 'ā e tātou: ko tu'u mai 'ana te Poki o te 'Atua, 'e ko va'ai mai 'ā i te mārama-rama mo aŋi-aŋi ko ai te 'Atua parauti'a. 'E hora nei, ananake tātou ko nei 'Atua 'o te ai a tātou o tā'ana Poki ko Ietū Kiritō. A ia he 'Atua parauti'a va'ai i te ora 'āpī 'ina he hope'a ra'a.
62005021	E ŋā poki, e u'i kōrua 'o ha'amuri rō ki te me'e ta'e he 'Atua parauti'a.
63001001	A au, te pū'oko haka tere o te nūna'a taŋata ⌊haka moe i te mana'u⌋ 'i ruŋa i a Ietū, he 'aroha atu ki a koe, e te vi'e ha'ata'a e te 'Atua mā'ana ē, 'e ki ta'a ŋā poki. E haŋa rahi rō atu 'ana a au ki a kōrua, 'e ta'e nō ko au, pē ira tako'a 'ana te nu'u ko 'ite 'ana i te parauti'a
63001002	'o te ai 'i roto i te tātou māhatu te hāpī parauti'a 'ātā ki te hora hope'a.
63001003	Ka ai te riva rahi, te 'aroha 'e te haumārū o te 'Atua he Matu'a, 'e o Ietū Kiritō, he Poki 'ā'ana, 'i ruŋa i a tātou ta'ato'a, he nu'u oho a te ara o te parauti'a 'e o te haŋa ki te rua.
63001004	Ko koa riva-riva 'ana a au 'o te 'ite pē nei ē: e ai rō 'ana te tētahi nu'u o roto i a kōrua e tano rō 'ana te noho iŋa ki te hāpī parauti'a o te 'Atua, pa he me'e kī mai e ia.
63001005	'E hora nei, 'ī a au he ani atu ki a kōrua: e haŋa tātou ki te rua. Te roŋo nei he haŋa ki te rua ta'e o te hora nei, he me'e ko haka 'ite mai era 'ā mai te hora haka moe i te mana'u 'i ruŋa i a Ietū.
63001006	Mo ai o te tātou haŋa ki te rua, e haka tano 'ana a tātou i te roŋo o te 'Atua. 'E rā roŋo ko te me'e nei: e haŋa ki te rua, he me'e ko ŋaro'a era 'ā e tātou mai mu'a 'ā.
63001007	'I te kona ta'ato'a o te ao e noho mai ena me'e rahi nō atu nu'u reo-reo e kī ena kai oho mai a Ietū hai hakari taŋata. Te kope kī pē ira he kope ha'avare 'e he kope ta'e haŋa ki te ⌊Kiritō⌋.
63001008	'Ina ko haka roŋo, 'o ŋaro rō i a kōrua te me'e ta'ato'a riva-riva aŋa e tātou, 'o ta'e rava'a e kōrua i te me'e hōrea mai era e te 'Atua.
63001009	Te kope 'āmui hai hāpī kē i te hāpī parauti'a 'a Ietū 'ina he 'Atua o muri i a ia, 'e te kope haka tano oho i a ia ki rā hāpī 'i muri i a ia te 'Atua Matu'a 'e te Poki.
63001010	'E mo tu'u atu o te taŋata ki te kōrua hare e hāpī 'ā o ruŋa i te 'Atua, 'e tā'ana me'e hāpī ta'e he hāpī parauti'a 'a Ietū, 'ina ko to'o ki roto i tu'u hare 'e 'ina ko 'aroha.
63001011	Te kope 'aroha ki a ia e pe'e 'ā ki te aŋa ta'e tano o rā taŋata 'e e 'āpiti 'ā ki a ia.
63001012	Me'e rahi tā'aku me'e haŋa mo kī atu ki a kōrua, 'e 'ina a au kai haŋa mo pāpa'i atu. Tō'oku haŋa he oho atu ki a kōrua ena, 'e he vānaŋa atu e au mau 'ā, ki ko-koa tahi ai a tātou.
63001013	Te ŋā poki o tu'u taina ha'ata'a tako'a era e te 'Atua mā'ana 'ī e 'aroha atu ena mo kōrua. 'Iorana.
64001001	A au, te pū'oko haka tere o te nūna'a taŋata ⌊haka moe i te mana'u⌋ 'i ruŋa i a Ietū, he 'aroha atu ki a koe, e Kāio ē, e te taina haŋa rahi ō'oku ē.
64001002	E te taina, e ani rō 'ana a au ki te 'Atua mo riva-riva ō'ou 'i te me'e ta'ato'a 'e mo haka pūai atu i tu'u hakari, pa he pūai ena 'ā o tu'u haka moe iŋa i te mana'u 'i ruŋa i a ia.
64001003	He koa nō tā'aku aŋa 'i te hora tu'u mai o te tētahi taina 'a'amu mai 'ina koe he haka tapa mai roto i te ara o te parauti'a.
64001004	'Ina he me'e hope'a o te koa pa he me'e ena he 'ite ō'oku pē nei ē: tā'aku ŋā poki e noho rō 'ana 'i roto i te ara o te parauti'a.
64001005	E te taina, me'e riva-riva ta'a me'e ena e aŋa mai ena he hā'ū'ū ki te tātou taina, 'e 'ata riva-riva mo ai he taina tu'u atu mai te kona roa-roa.
64001006	Tētahi o rāua, e tu'u mai era ki nei, he vānaŋa 'i mu'a i te nūna'a taŋata haka moe i te mana'u 'i ruŋa i a Ietū 'i te rahi o tu'u haŋa ki a rāua. Ana vari haka 'ou atu, e 'ata hā'ū'ū nō koe hai māhatu hai me'e mo te rāua ara, pa he me'e haŋa e te 'Atua.
64001007	'I te rāua ara haka 'ite oho o ruŋa i a Ietū Kiritō, 'ina he kī ki te nu'u ta'e haka moe i te mana'u 'i ruŋa i a Ietū mo hā'ū'ū ki a rāua.
64001008	'O ira, e hā'ū'ū e tātou, ki ai ai a tātou ananake 'i te haka 'ite iŋa o rāua i te hāpī parauti'a o te 'Atua.
64001009	I pāpa'i rō au e tahi parau ki te kōrua nūna'a taŋata haka moe i te mana'u 'i ruŋa i a Ietū. 'E a Riotefere 'ina kai tapa mai i tā'aku me'e pāpa'i era 'i te haŋa mo ai ko ia mau nō te pū'oko haka tere o nā.
64001010	Ki tu'u atu au, he ture e au 'i mu'a o te taina ta'ato'a o ruŋa i tā'ana me'e ta'e tano ena e aŋa mai ena. E ha'a'ino 'e e reo-reo e oho ena o ruŋa i a tātou. 'E ta'e nō ko rā me'e te me'e e aŋa mai ena. 'Ina he haŋa mo to'o ki tō'ona hare i te taina tu'u ki ira. 'E te taina haŋa mo to'o i rā ŋā taina ki te rāua hare 'ina e ia he ha'ati'a, 'e he to'o mai i rā ŋā taina era e haŋa rō 'ā he tute mai roto i te nūna'a taŋata haka moe i te mana'u 'i ruŋa i a Ietū.
64001011	E te taina, 'ina koe ko aŋa i te me'e ta'e tano aŋa e te rua; e aŋa koe i te me'e riva-riva. Te kope aŋa i te me'e riva-riva, o te 'Atua; 'e te kope aŋa i te me'e rake-rake, kai māhani 'ā i te 'Atua.
64001012	Te taina ta'ato'a e vānaŋa riva-riva rō 'ā o ruŋa i a Remeterio, 'e hai noho iŋa tano ō'ona e take'a ena he taŋata riva-riva. A mātou tako'a e vānaŋa riva-riva rō 'ā o ruŋa i a ia, 'e ko 'ite 'ana e koe he parauti'a te mātou me'e kī.
64001013	Me'e rahi tā'aku me'e haŋa mo kī atu, 'e 'ina a au kai haŋa mo pāpa'i atu.
64001014	E haŋa rō 'ā, pa'i, a au, 'ina ko roa hia, he piri haka 'ou tāua 'e mā'aku mau 'ā e vānaŋa atu.
64001015	Ka ai te haumārū 'i ruŋa i a koe. Te tātou repahoa 'ī e 'aroha atu ena. E 'aroha atu koe ki te tātou repahoa ena o nā. 'Iorana.
65001001	A au, a Hura, tāvini o Ietū Kiritō, 'e taina o ⌊Tanatiako⌋, he 'aroha atu ki a kōrua ki te nu'u haŋa e te 'Atua Matu'a 'e ha'ata'a mā'ana, he nu'u hāpa'o 'a Ietū Kiritō.
65001002	Ka rahi ka oho te haka 'aroha, te haumārū 'e te haŋa o te 'Atua 'i ruŋa i a kōrua ta'ato'a.
65001003	E te taina, ko haŋa 'ana a au mo pāpa'i atu o ruŋa i te e'a iŋa mai roto i te ūtu'a o te hara 'e te rava'a iŋa i te ora 'āpī 'ina he hope'a ra'a, he me'e ai i a kōrua 'e i a au. 'E, ko u'i 'ana e au 'i te hora nei, te me'e 'ā'aku mo hōrou mo pāpa'i atu: e ma'u hio-hio 'i roto i te kōrua māhatu te hāpī parauti'a va'ai mai e te 'Atua ki a tātou ki te nu'u ha'ata'a e ia mā'ana 'e e hāpa'o 'o huri hai mana'u taŋata.
65001004	Nā, pa'i, hai reo-reo ko o'o 'ana ki roto i te nūna'a taŋata ⌊haka moe i te mana'u⌋ 'i ruŋa i a Ietū te nu'u haka 'ite mai era 'i ruŋa i te ⌊Pāpa'i Mo'a⌋ e ai rō 'ā te ūtu'a mo rāua. Te nu'u nei he nu'u taparahi-ta'ata to'o i te riva rahi o te tātou 'Atua pa he 'ōtohe mo aŋa i te me'e haŋa nō e te rāua hakari, 'e 'ina he haŋa ki te tātou Pū'oko Haka Tere ko Ietū Kiritō.
65001005	Te me'e nei e au ka pāpa'i atu ena e 'ite rō 'ana e kōrua 'e, ka ai atu pē ira, e haŋa nō 'ā a au mo haka mana'u haka 'ou atu pē nei ē: ka ai atu te 'Atua i to'o tahi rō i te itaraera mai Ehipto, i haka kore nō i te tētahi o rā nu'u he ta'e haka moe i te mana'u 'i ruŋa i a ia.
65001006	'E te ŋā merahi ta'e haka hauha'a era i te rāua tōro'a 'e hoa era i te rāua kona noho, ko here-here 'ana e te 'Atua hai vivi ta'e mo pako'o ki te hora hope'a, 'e 'i te kona pō'uri i haka rē ai mo te mahana o te ture hope'a.
65001007	'E ki te nu'u o ⌊Tōroma⌋, o ⌊Kōmora⌋ 'e o te kona hāhine ki ira i haka ūtu'a ai 'i roto i te ahi 'ina he hope'a ra'a 'o te va'ai i a rāua ki te tai'ata, 'e ki te rauhuru me'e ta'e tano pa he noho te taŋata ki te taŋata 'ā, 'e te vi'e ki te vi'e 'ā. Te nu'u nei koia ko rā ŋā merahi he noho rō 'ai pa he me'e mo haka mana'u ki te ta'ato'a, 'o aŋa i te me'e tu'u pē ira 'e 'o haka ūtu'a e te 'Atua.
65001008	'E, ka ai atu pē ira, te nu'u o'o atu era ki roto i a kōrua hai reo-reo ko te haka hara iŋa 'ana i te rāua hakari. Pē nei e reo-reo ena: o te 'Atua te haka take'a 'i roto i te moe vārua e tano rō 'ā rā me'e. Te parauti'a mau, te nu'u nei 'ina he ha'atura ki te 'Atua 'e he parau'ino nō te aŋa mo te merahi.
65001009	Ka mana'u rā: hora tātake era o Mihaera, he merahi ra-rahi o te 'Atua, ararua ko Rukifero o ruŋa i te hakari o ⌊Mōtē⌋, 'ina a Mihaera kai kī i te vānaŋa rake-rake mo Rukifero; i kī nō: «¡Mo te 'Atua koe e ture atu!».
65001010	'E nā ia te nu'u o'o atu ena ki roto i a kōrua e vānaŋa ta'e tano 'ā mo te me'e 'ina e rāua kai 'ite. Te me'e 'ite mau nō o rāua he me'e kī e te hakari, pa he oho iŋa o te 'animare, 'e hai nei me'e e tiŋa'i e oho ena i a rāua.
65001011	¡'Au-auē te nu'u ena! Ko oho 'ana a te ara ta'e tano pē ⌊Kāiŋa⌋. 'I te haŋa ki te moni, ko haka tapa 'ā mai te ara o te 'Atua, pē ⌊Vārama⌋, 'e, 'i te haka 'āriŋa mau era 'ā o rāua, pē Kōrē ka mā-mate ena.
65001012	Te nu'u ena he ha'amā e tahi 'i te hora kai i te haraoa mo haka mana'u i te mate iŋa o Ietū. 'Ina a rāua he mo'a i te ŋoŋoro ena; te me'e aŋa nō he kai, he unu 'e he reka. Te nu'u ena pa he nu'u hāpa'o māmoe hāpa'o i a rāua mau nō, pa he raŋi vai kore ma'u e te tokerau. 'E pa he tumu 'ina he hua, 'ina e tahi me'e riva-riva mo poreko mai roto i te nu'u ena. A rāua he me'e mate, pa he tumu ko o'i 'ā a te aka 'e ko paka-paka 'ana.
65001013	A rāua tako'a pa he vave taparahi-ta'ata, 'e te me'e ta'e tano ha'amā aŋa e rāua pa he kuta-kuta 'ō'one o te vaikava. Te nu'u ena tako'a pa he hetu'u e'a mai te rāua ara, 'e nā ko ai era 'ā te ūtu'a mo rāua, he noho mau rō 'āvai 'i roto i te kona hope'a o te pō'uri.
65001014	A 'Ēnoko, he hitu taŋata mai i a 'Ātamu, i vānaŋa rō pa he perofeta o ruŋa i te nu'u ena 'i te hora kī era pē nei ē: «I take'a rō e au i te 'Atua e oho mai 'ana koia ko tā'ana merahi ka mi'i ka mi'i
65001015	mo ture 'e mo haka ūtu'a i te taŋata o ruŋa i te me'e ta'ato'a ta'e tano aŋa 'e o ruŋa i te parau'ino ta'ato'a kī mō'ona e te nu'u hara taparahi-ta'ata».
65001016	Te nu'u ena he riri-riri nō te aŋa mo te me'e ta'ato'a, 'ina e tahi me'e tano mo rāua, te me'e haŋa mau nō he haka koa i a rāua. Te vānaŋa iŋa e haka tu'u rō 'ana pa he me'e ena ē: i a rāua mau nō te tano, 'e te aŋa he haka paka i te tētahi mo rava'a nō i te me'e mai i a rāua.
65001017	E te taina, e u'i 'o rehu te vānaŋa kī 'i mu'a 'ā e te ⌊'āpōtoro⌋ o te tātou Pū'oko Haka Tere ko Ietū Kiritō
65001018	pē nei ē: «'I te ŋā mahana hope'a ena e ai rō te nu'u haka kata-kata 'i te 'Atua 'e 'i tā'ana nu'u, 'e hai me'e ta'e tano pohe nō e te hakari ka haka tere ena i a rāua».
65001019	O te nu'u ena te haka topa-topa kē i te taŋata. Te rāua me'e aŋa he me'e pohe nō o te hakari, 'e 'ina he Vārua o te 'Atua i a rāua.
65001020	'E a kōrua, e te taina ē, e haka hio-hio e oho nō 'i roto i te hāpī parauti'a hai haka moe i te mana'u 'i ruŋa i a Ietū, 'e e pure hai pūai o te ⌊Vārua Maitai⌋.
65001021	E u'i 'o rehu te rahi o te haŋa o te 'Atua mo tātou. 'E e tiaki ki te mahana ka va'ai mai ena e te tātou Pū'oko Haka Tere ko Ietū Kiritō, hai riva rahi ō'ona, i te ora 'āpī 'ina he hope'a ra'a.
65001022	E haka 'aroha 'e e hā'ū'ū e oho kōrua i te nu'u e 'aka-'aka rō 'ana te rāua mana'u.
65001023	'E ki te tētahi e u'i e haka e'a mai roto i te ūtu'a o te pō'auahi. E haka 'aroha kōrua i te nu'u hara, 'e e u'i kōrua e te hara era o rāua pa he 'ō'one haka pea-pea i te kahu, 'o pea-pea tako'a rō kōrua.
65001024	Ki ha'ahana-hana tahi tātou ki te 'Atua, kope haka e'a i a tātou mai roto i te ūtu'a o te hara 'e va'ai mai i te ora 'āpī 'ina he hope'a ra'a hai Ietū Kiritō, he Pū'oko Haka Tere o tātou. I te 'Atua mau nō te pūai mo hāpa'o i a tātou 'o o'o ki roto i te hara, 'e mo haka māroa i a tātou pe mu'a ka oho ena 'i mu'a i a ia 'i roto i tō'ona pūai 'ana-'ana e koa rō 'ana 'e 'ina e tahi hape. I a ia mau nō te nui-nui, te pūai, te parau o te me'e ta'ato'a 'i mu'a 'ā, 'i te hora nei 'e 'ina he hope'a ra'a. ⌊'Āmene⌋.
66001001	Te me'e nei e au e ⌊Iovani⌋ ka pāpa'i atu ena he me'e e ko roa ka topa rō mai ena, he me'e i haka 'ite e te 'Atua ki a Ietū Kiritō mo haka 'ite mai ki a tātou ki tō'ona tāvini. Nei me'e i haka 'ite mai ai e Ietū hai me'e i haka take'a mai e tō'ona merahi.
66001002	'E a au e pāpa'i atu ena hai parauti'a i tā'ana me'e ta'ato'a haka take'a mai era. 'E he mata'ite a au o te roŋo nei o te 'Atua 'e o te me'e ta'ato'a haka 'ite mai era e Ietū Kiritō.
66001003	Te 'Atua he ha'amaitai i te kope nō era mo tai'o i te puka nei ki te taina ⌊haka moe i te mana'u⌋ 'i ruŋa i a Ietū, 'e he ha'amaitai tako'a i te taina ta'ato'a haka roŋo 'e ha'atura ki te me'e hā'aki o ruŋa nei; nā, pa'i, ko hāhine 'ā te hora mo topa o rā ŋā me'e.
66001004	A au a Iovani he 'aroha atu ki te nūna'a taŋata hoko hitu haka moe i te mana'u 'i ruŋa i a Ietū o te ŋā kona era o 'Ātia. Ka ai 'i ruŋa i a kōrua te riva rahi 'e te haumārū o te 'Atua o te hora nei, o mu'a 'ā 'e ka tu'u mai ena, o te vārua hoko hitu o mu'a i tō'ona pepe noho 'ariki,
66001005	'e o Ietū Kiritō, he mata'ite haka 'ite i te parauti'a o ruŋa i te 'Atua, 'e tā'ana vānaŋa he parauti'a mau 'ā. A ia he kope ra'e ora haka 'ou mai te mate 'e 'ina kai mate haka 'ou, 'e i a ia te parau mo haka tere i te 'ariki ta'ato'a o te ao. Te Kiritō e haŋa rō mai 'ā ki a tātou, 'e ko haka e'a 'ana i a tātou mai roto i te hara hai toto tehe era ō'ona.
66001006	Ko haka riro 'ana i a tātou he nūna'a taŋata haka tere 'ā'ana, 'e he ⌊oromatu'a⌋ aŋa ki te 'Atua, he Matu'a ō'ona. ¡Ka ai i a ia te ha'ahana-hana o te ta'ato'a 'e te pūai mo haka tere i te ao ta'ato'a 'ātā ki te hope'a ra'a! ⌊'Āmene⌋.
66001007	'Ina ko rehu: ¡'I ruŋa i te raŋi tea-tea ka oho mai ena a Ietū! Ta'ato'a nō ka take'a ena, 'ātā te nu'u 'o-'oka era i a ia. Te taŋata ta'ato'a o te ao ta'e haka moe i te mana'u 'i ruŋa i a ia e ŋaro'a rō i te māui-ui ki roto i te ivi o ruŋa i a ia. He aŋi mau 'ā, pē ira ka topa ena.
66001008	Te 'Atua o te hora nei, o mu'a 'ā 'e ka tu'u mai ena, 'Atua i a ia te pūai ta'ato'a, pē nei e kī ena: «A au he Ha'amata 'e he Hope'a».
66001009	A au, a Iovani, he taina o kōrua, 'e, 'i te ai ō'oku 'a Ietū, a au tako'a 'i roto i te nūna'a taŋata haka tere e te 'Atua, 'amo 'e ha'aoroma'i i te 'ati ananake ko kuā kōrua. 'E, 'i te haka 'ite ō'oku i te roŋo o te 'Atua 'e 'i te vānaŋa o ruŋa i a Ietū, i ma'u i puru ai i a au 'i te motu era ko Patamo.
66001010	'I ira, 'i te mahana tāpati e tahi, mahana o te 'Atua, he haka moe vārua i a au e te ⌊Vārua Maitai⌋, 'e he ŋaro'a e au i te re'o pūai pa he koneta 'i tu'a i a au
66001011	e kī mai 'ā: «E pāpa'i 'i ruŋa i te puka te me'e ta'ato'a ena ka take'a ena e koe 'e 'ai ka haka ma'u rō ki te ŋā nūna'a taŋata era hoko hitu haka moe i te mana'u 'i ruŋa i a Ietū o te ŋā kona era o 'Ātia: ki Ēfeto, ki 'Ētēmīrina, ki Perekamo, ki Tiatira, ki Tare, ki Pīrārēpia, 'e ki Rāōrītea».
66001012	He hārui a au he u'i o 'ai tū re'o era. Te me'e i take'a mai he hakari'i e hitu aŋa hai piru,
66001013	'e 'i vāeŋa o rā ŋā hakari'i te kope pa he Poki era 'ā o te taŋata, e uru rō 'ana i te kahu roa-roa 'ātā ki te va'e, e haratu'a rō 'ā a te uma hai rīpena aŋa hai piru.
66001014	Te rau'oho pū'oko ō'ona pa he tea-tea ena 'ā o te huru-huru māmoe 'o pa he rito-rito ena 'ā o te huru-huru manu, 'e te mata e tu'u rō 'ana pa he ura ena 'ā o te ahi.
66001015	Te va'e e pura rō 'ā pa he 'aurī ko tunu 'ā 'i roto i te rona 'e ko haka 'uira 'ā. Tō'ona re'o te pūai pa he heruru ena 'ā o te vai topa mai ruŋa i te kona ruŋa nui.
66001016	'I te rima mata'u e hitu hetu'u, 'e mai roto i te haha e e'a era e tahi hoe e ka'i-ka'i rō 'ā ararua pā'iŋa. Te 'āriŋa pa he ra'ā 'i te hora pūai o te 'ana-'ana.
66001017	I take'a era e au, he tū-turi a au he moe a tō'ona va'e pa he me'e: ko mate 'ana a au. He haka puā mai ia e rā kope i tō'ona rima mata'u 'e he kī mai: «'Ina koe ko ri'a-ri'a. A au he Ra'e 'e he Hope'a,
66001018	he kope e ora rō 'ā. I mate rō a au, 'e, hora nei, he ora he oho mau rō 'ai 'ātā ki te hope'a ra'a. Te tāviri o te mate i a au.
66001019	»E Iovani, e pāpa'i te me'e ta'ato'a ena ka haka take'a atu ena e au: he me'e mo topa 'i te hora nei 'e he me'e mo topa pe mu'a ka oho ena.
66001020	Te aura'a o te ŋā hetu'u era e hitu take'a era e koe 'i tō'oku rima mata'u he merahi hoko hitu hāpa'o i te ŋā nūna'a taŋata era hoko hitu, 'e nei ŋā merahi he pū'oko haka tere o rā ŋā nūna'a. 'E te aura'a o te hakari'i piru era e hitu ko te ŋā nūna'a taŋata nei hoko hitu.
66002001	»E pāpa'i ki te merahi o te nūna'a taŋata ⌊haka moe i te mana'u⌋ 'i ruŋa i a au o Ēfeto: “Pē nei te kī o te kope ma'u 'i te rima mata'u i te hetu'u e hitu, ha'ere 'i vāeŋa o te hakari'i e hitu aŋa hai piru:
66002002	‘E 'ite tahi rō 'ana a au i ta'a me'e aŋa. E aŋi-aŋi rō 'ana i te paŋaha'a o ta'a aŋa, i te ha'aoroma'i iŋa ō'ou i te 'ati hai haumārū, 'e i tu'u ta'e haŋa ki te nu'u aŋa i te me'e ta'e tano. E 'ite tako'a rō 'ana a au i haka 'atu rō koe i te nu'u kī he 'āpōtoro rāua, 'e te parauti'a mau, ta'e pē ira; ko ma'urima 'ana, pa'i, e koe he reo-reo.
66002003	I 'amo i oho nō koe i te 'ati 'o te ai ō'ou 'ā'aku, 'e 'ina kai hōriŋa, ko te haka moe ko te oho iŋa 'ana a koe i tu'u mana'u 'i ruŋa i a au.
66002004	’Ka ai atu pē ira, e ai rō 'ana tā'aku ture mā'au: he ta'e haŋa haka 'ou mai ō'ou ki a au 'e ki te rua pa he oho iŋa era o mu'a 'ā, hora haka moe ra'e era ō'ou i te mana'u 'i ruŋa i a au.
66002005	E mana'u koe pē hē te rahi o tu'u haŋa 'i rā hora, 'e 'ai ka huri haka 'ou rō tu'u mana'u. Te me'e aŋa era e koe 'i mu'a 'ā ka aŋa haka 'ou, 'o oho rō atu a au he to'o i ta'a hakari'i ena mai tō'ona kona.
66002006	’Te me'e riva ō'ou: he ta'e haŋa ki te me'e aŋa e te nīkōrāita, he me'e ta'e haŋa e au.
66002007	’¡Te kope haŋa mo aŋi-aŋi i tā'aku roŋo e haka roŋo te vānaŋa kī e te ⌊Vārua Maitai⌋ ki te nūna'a ta'ato'a haka moe i te mana'u 'i ruŋa i a au! ’Te nu'u rē ki te pūai o Rukifero he va'ai e au mo kai mai ruŋa i te tumu va'ai i te ora 'āpī 'ina he hope'a ra'a 'i te kona era o te 'Atua’”.
66002008	»E pāpa'i tako'a ki te merahi o te nūna'a taŋata haka moe i te mana'u 'i ruŋa i a au o 'Ētēmīrina: “Pē nei te kī o te kope he Ra'e 'e he Hope'a, he kope i mate rō 'e i ora haka 'ou rō:
66002009	‘E 'ite rō 'ana a au i te rahi o te 'ati e 'amo ena e koe, 'e i tu'u veve, ka ai atu te parauti'a mau he 'ono koe. E 'ite tako'a rō 'ana a au pē hē e vānaŋa ta'e tano ena o ruŋa ō'ou e te nu'u kī he ⌊hūrio⌋ a rāua 'e te parauti'a mau he nūna'a rāua 'a Rukifero.
66002010	’'Ina koe ko ri'a-ri'a 'i te 'ati ka topa ena. Tētahi o kōrua e puru rō 'i roto i te hare ma'u'aurī hai Rukifero, he rāve'a e tahi mo haka 'atu atu i a kōrua ta'ato'a. E ho'e 'ahuru mahana ka 'amo ena kōrua i rā 'ati. E haka noho e oho nō koe i tu'u mana'u 'i ruŋa i a au ka ai atu he mate koe 'o te aŋa pē ira, 'e he va'ai atu e au i te ora 'āpī 'ina he hope'a ra'a mo haka koa i a koe.
66002011	’¡Te kope haŋa mo aŋi-aŋi i tā'aku roŋo e haka roŋo te vānaŋa kī e te Vārua Maitai ki te nūna'a ta'ato'a haka moe i te mana'u 'i ruŋa i a au! ’Te nu'u rē ki te pūai o Rukifero e ko topa 'i ruŋa i a rāua te rua mate iŋa, e ko ha'ata'a mau rō 'āvai mai muri i te 'Atua’”.
66002012	»E pāpa'i tako'a ki te merahi o te nūna'a taŋata haka moe i te mana'u 'i ruŋa i a au o Perekamo: “Pē nei te kī o te kope i a ia te hoe ka'i-ka'i ararua pā'iŋa:
66002013	‘Ko 'ite 'ana a au e noho ena koe 'i te kona 'a Rukifero te haka tere, 'e, ka ai atu pē ira, kai haka tapa koe i tu'u mana'u mai ruŋa i a au, 'e kai haka rē i tā'aku hāpī, korohaŋa 'i te hora tiŋa'i era 'i nā i a Antipa, he mata'ite parauti'a ō'oku.
66002014	’Ka ai atu pē ira, e ai rō 'ā tā'aku ture mā'au: 'i te kona ena e ai rō 'ā te kōrua nu'u ko te ma'u iŋa 'ana i te haka tere iŋa era 'a ⌊Vārama⌋. O te kope nei, pa'i, i hāpī i a Vāraka pē hē ana haka hara i te itaraera hai haka haŋu i a rāua mo kai i te kai tūtia ki te 'ītoro 'e mo moe i te vi'e 'e i te taŋata ta'e he vi'e 'o he kenu 'ā'ana.
66002015	’'E nā e ai tako'a rō 'ana te kōrua nu'u 'ina he haŋa mo haka rē i te hāpī o te nīkōrāita.
66002016	'O ira, ka huri haka 'ou te mana'u ki te 'Atua. Mo ta'e aŋa pē ira, e ko roa a au ka oho atu ena ki a koe 'e, hai hoe e'a mai roto i tō'oku haha, te aura'a, hai vānaŋa 'ā'aku, ka haka ūtu'a ena i a rāua.
66002017	’¡Te kope haŋa mo aŋi-aŋi i tā'aku roŋo e haka roŋo te vānaŋa kī e te Vārua Maitai ki te nūna'a ta'ato'a haka moe i te mana'u 'i ruŋa i a au! ’Te nu'u rē ki te pūai o Rukifero he va'ai e au i te kai he ⌊mānā⌋ na'a era. 'E he va'ai tako'a e au e tahi mā'ea tea-tea 'i ruŋa e pāpa'i rō 'ā te 'īŋoa 'āpī e tahi, 'e 'ina he rua kope 'ite i rā 'īŋoa, ko te kope nō era i a ia rā mā'ea’”.
66002018	»E pāpa'i tako'a ki te merahi o te nūna'a taŋata haka moe i te mana'u 'i ruŋa i a au o Tiatira: “Pē nei te kī o te Poki nei o te 'Atua, he kope tu'u o te mata pa he ura o te ahi, 'e te va'e pa he 'aurī pura:
66002019	‘E 'ite tahi rō 'ana a au i ta'a me'e aŋa. E 'ite rō 'ana a au i tu'u haŋa, i tu'u haka moe iŋa i te mana'u 'i ruŋa i a au, i te aŋa e aŋa mai ena 'e i te ha'aoroma'i ō'ou i te 'ati hai haumārū. E 'ite tako'a rō 'ana a au 'ata hau rō atu tu'u aŋa 'i te hora nei ki te hora era o mu'a 'ā.
66002020	’Ka ai atu pē ira, e ai rō 'ana tā'aku ture mā'au: he ha'aoroma'i ō'ou i te vi'e ko Hētāvere, vi'e kī i a ia mau 'ā he perofeta. Te vi'e nei hai hāpī reo-reo 'ā'ana e haka haŋu ena i tō'oku tāvini mo moe i te vi'e i te taŋata ta'e he vi'e 'o he kenu 'ā'ana 'e mo kai i te kai tūtia ki te 'ītoro.
66002021	I va'ai rō au i te hora mo huri o tō'ona mana'u ki te 'Atua 'e 'ina kai haŋa, 'e kai haŋa tako'a mo haka rē i tā'ana me'e aŋa he moe i te kenu ta'e 'ā'ana.
66002022	’'O ira, he haka māui-ui e au i a ia ki te roa e ko e'a mai ruŋa i te ro'i, 'e he tiŋa'i he haka mate e au i tā'ana ŋā poki. 'E te taina moe i a ia, mo ta'e haka rē i te me'e aŋa e rā vi'e, he uŋa atu e au i te 'ati nui-nui ki ruŋa i a rāua. ’Pē ira ka 'ite ena e te nūna'a taŋata ta'ato'a haka moe i te mana'u 'i ruŋa i a au pē nei ē: e 'ite rō 'ana a au i te mana'u hope'a ena o te hōhonu 'e i te me'e o roto i te māhatu. 'E e tahi e tahi kope ka va'ai ena e au i te me'e tano, tano ki te me'e i aŋa e ia.
66002024	’'E a kōrua, te tētahi nu'u haka moe i te mana'u 'i ruŋa i a au o Tiatira ta'e ma'u i te hāpī o te vi'e ena, hāpī kī e te tētahi he hāpī hōhonu, 'e te parauti'a mau he hāpī 'a Rukifero, he kī atu a au: 'ina a au e ko haka 'amo i a kōrua hai me'e haka 'ou mo ha'atura.
66002025	Tā'aku me'e haŋa nō: ka haka moe ka oho nō i te kōrua mana'u 'i ruŋa i a au 'ātā ki tō'oku hoki iŋa mai.
66002026	’Te nu'u rē ki te pūai o Rukifero aŋa oho, 'ātā ki te hope'a, i tā'aku me'e haŋa mo aŋa, he va'ai e au i te parau mo haka tere i te henua ta'ato'a o te ao,
66002027	pa he va'ai iŋa mai era e tō'oku Matu'a ki a au, 'e he haka tere a rāua i te kona ta'ato'a hai pūai, 'e 'ina he nu'u mo rē ki a rāua. 'E te nu'u haka 'āriŋa he haka pararaha pa he haka pararaha iŋa i te pani aŋa hai 'ō'one. 'E ki tū nu'u rē era he va'ai tako'a a au i te hetu'u ena o te pō'ā.
66002029	’¡Te kope haŋa mo aŋi-aŋi i tā'aku roŋo e haka roŋo te vānaŋa kī e te Vārua Maitai ki te nūna'a ta'ato'a haka moe i te mana'u 'i ruŋa i a au!’”.
66003001	»E pāpa'i tako'a ki te merahi o te nūna'a taŋata ⌊haka moe i te mana'u⌋ 'i ruŋa i a au o Tare: “Pē nei te kī o te kope i a ia te vārua e hitu o te 'Atua 'e te ŋā hetu'u era e hitu: ‘E 'ite tahi rō 'ana a au i ta'a me'e aŋa, 'e ko 'ite tako'a 'ana a au ko mate 'ā a koe, ka ai atu e kī ena e te tētahi nu'u e ora rō 'ā.
66003002	Ka 'ara ka haka pūai te me'e toe ena i a koe, he me'e 'ina he roa toe he mate. Ko take'a 'ana e au: ta'a me'e aŋa me'e ta'e tano ki te mata o te 'Atua.
66003003	Ka mana'u koe ki te hāpī va'ai atu era koia ko hārui haka 'ou i tu'u mana'u ki te 'Atua 'e 'ai ka ha'atura ka oho rō ki rā hāpī. Mo ta'e aŋa ō'ou pē ira, he tu'u atu a au pa he toke-toke haka ūtu'a i a koe 'i te hora 'ina kai 'ite hia e koe.
66003004	’Ka ai atu pē ira, nai nā e ai rō 'ana te tētahi nu'u kai 'ō'one te rāua kahu, te aura'a, 'ina a rāua kai aŋa i te me'e ta'e tano. Te nu'u ena 'i muri i a au ka ha'ere ena e uru rō 'ana i te kahu tea-tea, he me'e tano mo rāua.
66003005	’Te nu'u rē ki te pūai o Rukifero he uru i te kahu tea-tea, 'e 'ina a au e ko haka kore i te rāua 'īŋoa mai ruŋa i te puka 'i ruŋa e pāpa'i ena i te 'īŋoa o te nu'u i a rāua te ora 'āpī 'ina he hope'a ra'a va'ai e te 'Atua. 'E he haka māhani e au i a rāua ki tō'oku Matu'a 'e ki tō'ona merahi pa he nu'u 'ā'aku.
66003006	’¡Te kope haŋa mo aŋi-aŋi i tā'aku roŋo e haka roŋo te vānaŋa kī e te ⌊Vārua Maitai⌋ ki te nūna'a ta'ato'a haka moe i te mana'u 'i ruŋa i a au!’”.
66003007	»E pāpa'i tako'a ki te merahi o te nūna'a taŋata haka moe i te mana'u 'i ruŋa i a au o Pīrārēpia: “Pē nei te kī o te kope 'ina he hara 'e a ia he parauti'a, kope i a ia te tāviri o te 'ariki era ko ⌊Tāvita⌋, 'e kope mo mātaki e tahi me'e, 'ina he rua kope mo puru; 'e mo puru e tahi me'e, 'ina he rua kope mo mātaki:
66003008	‘E 'ite tahi rō 'ana a au i ta'a me'e aŋa. 'E e 'ite tako'a rō 'ana a au: haŋu ta'e rahi tō'ou. 'E, ka ai atu pē ira, ko te haka roŋo 'e ko te ha'atura ko te oho iŋa 'ā koe i tā'aku vānaŋa, 'e ko te haka moe iŋa mai 'ā koe i te mana'u 'i ruŋa i a au. 'O ira, nā 'i mu'a i a koe i haka rē ai a au i te 'ōpani e ha-hata rō 'ā 'e 'ina he rua kope mo rava'a mo puru.
66003009	'E, te nu'u 'a Rukifero kī atu: he ⌊hūrio⌋ a rāua 'e ta'e mau pē ira, he haka tū-turi atu e au 'i mu'a i a koe, ki 'ite ai pē nei ē: e haŋa rō atu 'ana a au ki a koe.
66003010	’'E 'i te ha'atura ō'ou i tā'aku roŋo nei: he ha'aoroma'i hai haumārū i te 'ati, he hāpa'o a au i a koe, 'o topa atu 'i ruŋa i a koe te 'ati taparahi-ta'ata ka topa ena 'i te ao mo haka 'atu i te taŋata ta'ato'a.
66003011	E ko roa tō'oku hoki iŋa mai. 'O ira, ka haka moe ka oho nō i te kōrua mana'u 'i ruŋa i a au, 'o to'o e te rua i tu'u hei.
66003012	’Te nu'u rē ki te pūai o Rukifero, he haka riro e au pa he pou hio-hio 'i te kona ha'amuri 'Atua 'i te raŋi, te aura'a: he noho mau rō 'ai a rāua 'i muri i a ia. 'E 'i ruŋa ka pāpa'i ena e au i te 'īŋoa o tō'oku 'Atua 'e o tō'ona kona noho, he Hērutarema 'āpī topa mai te raŋi, 'e he pāpa'i tako'a e au 'i ruŋa i te 'īŋoa 'āpī ō'oku.
66003013	’¡Te kope haŋa mo aŋi-aŋi i tā'aku roŋo e haka roŋo te vānaŋa kī e te Vārua Maitai ki te nūna'a ta'ato'a haka moe i te mana'u 'i ruŋa i a au!’”.
66003014	»E pāpa'i tako'a ki te merahi o te nūna'a taŋata haka moe i te mana'u 'i ruŋa i a au o Rāōrītea: “Pē nei te kī o te kope he ⌊'Āmene⌋, he mata'ite kī mau nō i te parauti'a, he kope hai ia te 'Atua i aŋa ai i te me'e ta'ato'a:
66003015	‘E 'ite tahi rō 'ana a au i ta'a me'e aŋa. E 'ite tako'a rō 'ana a au: ta'e koe he take'o 'e ta'e koe he vera. ¡Māu'a 'ō i ta'e ai ai he take'o 'o he vera!
66003016	'I te ai ō'ou he mahana, ta'e he take'o 'e ta'e he vera, he haka rua atu a au i a koe mai roto i tō'oku haha.
66003017	’He 'ono koe e kī ena, e riva-riva rō 'ā 'e 'ina e tahi a'a me'e hape; 'e te parauti'a 'ina koe he aŋi-aŋi pē nei ē: a koe, 'i te me'e o te 'Atua, he haka 'aroha e tahi, he veve, he matapō 'e 'ina u'u kahu uru.
66003018	'O ira, mo haŋa ō'ou mo 'ono parauti'a, e ho'o, mai i a au, i te piru riva-riva tunu hai ahi; 'e e ho'o tako'a, mai i a au, i te kahu tea-tea mo uru mo 'api i te ha'amā o tu'u kahu kore, 'e i te rā'au mo paru o te mata mo take'a.
66003019	’A au e ture e haka tī-tika rō 'ā i te nu'u ta'ato'a haŋa e au. 'O ira, ka hārui haka 'ou tu'u mana'u ki te 'Atua 'e 'ai ka ha'atura rō hai māhatu.
66003020	'Ī a au e pātōtō atu ena 'i haho o te 'ōpani. Te kope ŋaro'a 'e mātaki mai, he uru a au ki roto 'e he noho māua he kai.
66003021	’Te nu'u rē ki te pūai o Rukifero he haka noho e au 'i ruŋa i tō'oku pepe 'ariki 'i muri i a au, pa he rē iŋa ō'oku e noho nei 'i muri i tō'oku Matu'a 'i ruŋa i tō'ona pepe 'ariki.
66003022	’¡Te kope haŋa mo aŋi-aŋi i tā'aku roŋo e haka roŋo te vānaŋa kī e te Vārua Maitai ki te nūna'a ta'ato'a haka moe i te mana'u 'i ruŋa i a au!’”».
66004001	I oti era te me'e nei, he u'i atu au ko te 'ōpani e tahi e ha-hata nō mai 'ana 'i te raŋi. 'E te re'o ŋaro'a ra'e era e au, tu'u era pa he koneta, he kī haka 'ou mai: «Ka iri mai koe; 'ī a au he haka take'a atu i te me'e mo topa pe mu'a ka oho ena».
66004002	'I rā hora mau 'ā he haka moe vārua i a au e te ⌊Vārua Maitai⌋, 'e he take'a e au i te pepe noho 'ariki e tahi 'i ruŋa e noho rō 'ā te kope e tahi.
66004003	Te 'ana-'ana o rā kope pa he 'ana-'ana o te mā'ea hope'a o te nehe-nehe he jaspe 'o he cornalina. Rā pepe e haka vari rō 'ā e te hānua-nua mea e 'ana-'ana rō 'ana pa he esmeralda,
66004004	'e e haka vari tako'a rō 'ana e te pepe 'ariki haka 'ou e piti 'ahuru mā maha 'i ruŋa e noho rō 'ana e piti 'ahuru mā maha ŋāŋata ra-rahi e uru rō 'ana i te kahu tea-tea 'e e pu'a rō 'ana i te hei aŋa hai piru.
66004005	Mai te pepe 'ariki o vāeŋa e e'a era te 'uira, te re'o 'e te pātiri. 'I mu'a o rā pepe e hū rō 'ā e hitu rama, he vārua e hitu o te 'Atua.
66004006	E ai tako'a rō 'ana 'i mu'a o rā pepe 'ariki era te me'e tu'u pa he vaikava, mā'eha pa he hi'o. 'I vāeŋa, kona 'i ira rā pepe, e haka vari rō 'ā e te me'e ora e hā, te mu'a 'e te tu'a o te hakari o rā ŋā me'e ko 'ī 'ā e te mata.
66004007	Te ra'e o rā ŋā me'e e tu'u rō 'ana pa he reone, te rua pa he 'uei, te toru te 'āriŋa pa he taŋata, 'e te hā pa he manu toke-toke e rere rō 'ā.
66004008	Rā ŋā me'e ora era e ai rō 'ā e ono karā ka tahi o rāua, te roto 'e te haho o rā ŋā karā e 'ī rō 'ana e te mata. Ka pō ka 'ōtea e kī era: «¡Te Pū'oko Haka Tere o te me'e ta'ato'a, te 'Atua, i a ia te pūai ta'ato'a, 'ina ō'ona hape, 'ina ō'ona hara, 'e 'ina he rua kope pē ia; ko ia te kope 'i mu'a 'ā, 'i te hora nei 'e ka tu'u mai ena!».
66004009	'I te hora ta'ato'a ha'ahana-hana 'e māuru-uru e tū ŋā me'e ora era e hā ki te kope noho 'i ruŋa i tū pepe 'ariki era o vāeŋa, kope i a ia te ora 'ina he hope'a ra'a,
66004010	he tū-turi te piti 'ahuru mā maha ŋāŋata ra-rahi era 'i mu'a o rā kope he ha'amuri, 'ai ka ava i te rāua hei a mu'a i rā pepe koia ko kī:
66004011	«E te mātou Pū'oko Haka Tere ē, e te mātou 'Atua ē, mō'ou te me'e he mo'a, he haka nui-nui, 'e he ha'ahana-hana o te taŋata ta'ato'a. 'Ā'au, pa'i, i aŋa i te me'e ta'ato'a o te ao; hai haŋa ō'ou e ai ena 'e i aŋa tahi ai».
66005001	'I te rima mata'u o te kope era e noho rō 'ā 'i ruŋa i te pepe 'ariki i take'a ai e au i te taka parau e pāpa'i rō 'ā te roto 'e te haho, 'e e tāma'u rō 'ana hai tāma'u e hitu.
66005002	'E he take'a e au i te merahi pūai e tahi e ohu 'ā: «¿Ko ai te kope tano mo kume i te tāma'u o te taka nei 'e mo mātaki?».
66005003	'Ina kai ai 'i te raŋi, 'i ruŋa i te henua 'e 'i raro o te henua, o roto i te me'e aŋa e te 'Atua, te kope tano mo mātaki 'e mo tai'o i rā parau.
66005004	I to'o rō atu ai tō'oku taŋi 'i te kore o te kope mo mātaki 'e mo tai'o i rā parau.
66005005	He kī mai ia e tahi o tū ŋāŋata ra-rahi era: «¡'Ina koe ko taŋi haka 'ou! Kope ena he Reone o te mata o ⌊Hūrā⌋, he hakaara o ⌊Tāvita⌋, ko rē 'ā ki te pūai o Rukifero. Ko ia te kope tano mo kume i te ŋā tāma'u era e hitu 'e mo mātaki i te taka parau era».
66005006	'I rā hora he take'a e au i te Māmoe e tahi e māroa rō 'ā 'i vāeŋa o te kona era 'i ira te pepe 'ariki, te ŋā me'e ora era e hā, 'e tū ŋāŋata ra-rahi era. Te Māmoe nei e tu'u rō 'ā pa he me'e ena ē: ko tiŋa'i 'ā 'e ko tūtia 'ana. E hitu ō'ona tara 'e e hitu mata; rā ŋā mata ko te ŋā vārua era e hitu o te 'Atua uŋa era ki te kona ta'ato'a o te ao.
66005007	He oho ia tū Māmoe era he to'o i tū taka parau era mai te rima mata'u o te kope era 'i ruŋa i te pepe 'ariki.
66005008	I to'o era he noi he tū-turi 'e he ha'amuri ki rā Māmoe e rā ŋā me'e ora era e hā 'e e tū ŋā piti 'ahuru mā maha ŋāŋata ra-rahi era. Ta'ato'a o tū ŋāŋata ra-rahi era e ma'u rō 'ā i te arpa 'e, tako'a, i te poko-poko aŋa hai piru e 'ī rō 'ana e te incienso, te aura'a: he pure o te nūna'a taŋata ha'ata'a e te 'Atua mā'ana.
66005009	E hīmene 'ā i te hīmene 'āpī nei: «Ko koe mau 'ā te kope tano mo to'o i te taka parau ena 'e mo kume i tō'ona tāma'u 'o te ai i tiŋa'i i tūtia rō i a koe. Hai toto tehe era ō'ou i ho'o ai koe i te taŋata mo te 'Atua o te ta'ato'a nō hau, 'arero 'e henua o te ao,
66005010	'e i haka riro ai he nūna'a taŋata haka tere e ia, 'e he ⌊oromatu'a⌋ mā'ana; mo rāua te ao nei e haka tere».
66005011	E u'i nō 'ana a au he ŋaro'a mai te re'o o te merahi ka mi'i ka mi'i haka vari i tū pepe 'ariki era, i tū ŋā me'e ora era 'e i tū ŋāŋata ra-rahi era.
66005012	Hai re'o pūai e kī era: «¡Te me'e mo te Māmoe tiŋa'i tūtia era: he mo'a, he haka nui-nui 'e he ha'ahana-hana o te taŋata ta'ato'a 'o tō'ona pūai, 'o tō'ona hauha'a, 'o tō'ona mārama-rama 'e 'o tō'ona mana!».
66005013	'E he ŋaro'a tako'a e au i te me'e ta'ato'a ora aŋa e te 'Atua o ruŋa o te raŋi, o ruŋa o te henua, o raro o te henua 'e o roto i te vaikava e kī 'ā: «¡Ki ha'ahana-hana, ki mo'a, 'e ki haka nui-nui tātou 'ātā ki te hope'a ra'a i te kope noho o ruŋa i te pepe 'ariki 'e i te Māmoe; i a rāua, pa'i, te pūai!».
66005014	He pāhono ia e tū ŋā me'e ora era e hā: «¡Ka ai pē ira!». 'E tū ŋā piti 'ahuru mā maha ŋāŋata ra-rahi era he noi he tū-turi 'ai ka ha'amuri.
66006001	I oti era he take'a e au i tū Māmoe era e kume 'ā i te tāma'u ra'e o tū ŋā tāma'u era e hitu. 'E he ŋaro'a e au e tahi o tū ŋā me'e ora era e hā e kī 'ana hai re'o pūai tu'u pa he pātiri: «¡Ka oho mai!».
66006002	He u'i atu ia a au ko te hoi tea-tea e tahi, 'e te kope eke o ruŋa e ma'u rō 'ana i te te'a. He haka pu'a i rā kope hai hei 'ariki, 'e he oho he moto pa he kope rē, mo rē haka 'ou ki te taŋata ta'e haŋa ki a ia.
66006003	I kume era e te Māmoe i te rua tāma'u, he ŋaro'a e au i te rua o tū ŋā me'e ora era e hā ka kī: «¡Ka oho mai!».
66006004	He e'a mai te hoi haka 'ou e tahi, hoi mea-mea. 'E he va'ai ki te kope eke o ruŋa i rā hoi i te parau mo haka kore i te haumārū mai te ao, ki moto ai te taŋata 'e ki tīŋa'i-ŋa'i ai i a rāua. 'E he va'ai tako'a i te hoe roa-roa e tahi.
66006005	I kume era e te Māmoe i te toru tāma'u, he ŋaro'a e au i te toru o tū ŋā me'e ora era e hā ka kī: «¡Ka oho mai!». He u'i atu a au ko te hoi 'uri-'uri e tahi, 'e 'i te rima o te kope eke o ruŋa te hāito.
66006006	'E mai te vāeŋa o tū ŋā me'e ora era e hā i ŋaro'a ai e au i te re'o e kī 'ana: «E tahi mau nō kiro tariko mo te moni aŋa o te mahana e tahi, 'e e toru kiro sevara mo tū moni 'ā; 'e 'ina ko tōtōā i te tumu 'ōrivo 'e i te tumu vino».
66006007	I kume era e te Māmoe i te hā tāma'u, he ŋaro'a e au te kī iŋa o te hā o tū ŋā me'e ora era: «¡Ka oho mai!».
66006008	He u'i atu a au he hoi tōuamāmari e tahi, 'e te kope eke o ruŋa te 'īŋoa ko Mate. 'I tu'a ō'ona e oho era te kope e tahi o te kona ko 'Are te 'īŋoa, he kona o te nu'u mate. I oho era he va'ai ki te ŋā kope nei i te parau mo tiŋa'i mo haka mate e tahi 'apa o te 'apa e hā o te taŋata ta'ato'a o te ao hai tama'i, hai maruaki, hai māui-ui 'e hai manu taehae.
66006009	I kume era e te Māmoe i te rima tāma'u, he take'a e au 'i raro o te ⌊fata⌋ i te vārua o te nu'u mā-mate, tiŋa'i e te nu'u 'o te haka 'ite 'o te oho i te ⌊roŋo riva-riva o te 'Atua⌋ 'e 'o te ma'u i rā roŋo pa he me'e o rāua.
66006010	Pē nei e kī pūai era: «E te Pū'oko Haka Tere mo'a 'e parauti'a ē, ¿a hē koe ka haka 'auhau hai ūtu'a i te taŋata o te ao 'o te tiŋa'i i a mātou?».
66006011	He to'o mai ia he va'ai ki rā nu'u hai kahu tea-tea mo uru, 'e he kī mo haka ora mo oho nō 'ātā ka tano tahi rō te rahi kī era e te 'Atua o te taina, taina ka mā-mate tako'a era pē rāua 'o te aŋa ki a ia.
66006012	I kume era e te Māmoe i te ono tāma'u, he u'i atu a au ko mākenu-kenu tahi 'ana te henua. Te ra'ā he 'uri-'uri rō atu 'ai, pa he kahu uru o te hove, 'e te māhina he mea-mea pa he toto.
66006013	Te hetu'u he vī-viri ki ruŋa i te henua, pa he viri iŋa ena o te pika mata mai ruŋa i te tumu 'i te hora ue-ue pūai e te tokerau.
66006014	Te raŋi he ŋaro pa he me'e ena ē: i taka pa he parau. Te ma'uŋa 'e te motu ta'ato'a he haka makenu mai te rāua kona.
66006015	Te 'ariki ta'ato'a o ruŋa i te henua he tē-tere he pī-piko 'i roto i te 'ana 'e 'i roto i te vaha mā'ea o te kona ma'uŋa ananake ko te nu'u hōnui, ko te nu'u pū'oko haka tere o te va'ehau, ko te nu'u 'ono, ko te nu'u ai o te pūai mo haka tere i te taŋata, ko te 'ekaravo 'e ko te ta'e 'ekaravo.
66006016	'E pē nei e ohu e ani era ki te ma'uŋa 'e ki te mā'ea: «¡Ka viri 'e ka 'api mai i a mātou, 'o take'a rō e te Kope era o ruŋa i te pepe noho 'ariki 'i te raŋi, 'o topa mai te riri o te Māmoe 'i ruŋa i a mātou!
66006017	Ko tu'u mai 'ana, pa'i, te mahana o te haka ūtu'a, 'e 'ina e tahi kope mo ha'aoroma'i».
66007001	I oti era te me'e nei, he take'a e au e hā merahi e māroa rō 'ana 'i te pā'iŋa ena e hā o te henua. E haka noho 'ā i te tokerau 'o puhi a ruŋa i te henua, a roto i te vaikava 'e a ruŋa i te tumu.
66007002	He take'a tako'a e au i te merahi e tahi e oho mai 'ā mai te pā'iŋa e'a mai o te ra'ā, e ma'u rō 'ā 'i te rima i te tāpa'o o te 'Atua. He ohu pūai e rā merahi ki tū ŋā merahi era e hā, merahi i a rāua te parau mo tōtōā i te henua 'e i te vaikava, pē nei ē:
66007003	«¡Ē, 'ina kōrua ko tōtōā i te henua, i te vaikava 'e i te tumu 'ātā ka tāpa'o tahi rō e mātou a te tira i te tāvini o te tātou 'Atua!».
66007004	I ŋaro'a rō e au e hia rahi o rā nu'u era mo tāpa'o: e ho'e hānere maha 'ahuru mā maha ta'utini o roto i te mata ta'ato'a o te itaraera.
66007005	E ho'e 'ahuru mā piti ta'utini o te mata o Hūrā, e ho'e 'ahuru mā piti ta'utini o te mata o Rūveni, e ho'e 'ahuru mā piti ta'utini o te mata o Kati,
66007006	e ho'e 'ahuru mā piti ta'utini o te mata o 'Ātere, e ho'e 'ahuru mā piti ta'utini o te mata o Nefetārī, e ho'e 'ahuru mā piti ta'utini o te mata o Manatē,
66007007	e ho'e 'ahuru mā piti ta'utini o te mata o Timione, e ho'e 'ahuru mā piti ta'utini o te mata o ⌊Rēvī⌋, e ho'e 'ahuru mā piti ta'utini o te mata o Ītākara,
66007008	e ho'e 'ahuru mā piti ta'utini o te mata o Tāvūrone, e ho'e 'ahuru mā piti ta'utini o te mata o ⌊Kōsē⌋, 'e e ho'e 'ahuru mā piti ta'utini o te mata o ⌊Mēhāmina⌋.
66007009	I oti era te me'e nei, he u'i atu a au ko te nu'u ri'a-ri'a o te ao o te ta'ato'a hau, o te ta'ato'a 'arero 'e o te ta'ato'a henua, e māroa rō 'ana 'i mu'a o te kona pepe 'ariki era 'e o te Māmoe. 'I te rahi e ko rava'a mo tataku. E uru tahi rō 'ana i te kahu tea-tea, e ma'u-ma'u rō 'ā 'i te rima i te maŋa niu.
66007010	Ta'ato'a e ohu pūai era: «¡A tātou i e'a nei mai roto i te ūtu'a o te hara 'e i rava'a nei i te ora 'āpī 'ina he hope'a ra'a hai 'Atua nei o tātou e noho mai nei 'i ruŋa i te pepe 'ariki 'e hai Māmoe!».
66007011	Te merahi ta'ato'a e māroa rō 'ā 'i te tapa o tū kona pepe noho 'ariki era, 'e o tū ŋāŋata ra-rahi era 'e o tū ŋā me'e ora era e hā. He ha'amuri rā ŋā merahi ki te 'Atua i noi ka topa rō te tira ki ruŋa i te 'ō'one,
66007012	'e he kī pē nei ē: «¡He aŋi 'ana! Te me'e mo te tātou 'Atua: he ha'ahana-hana, he haka nui-nui, he mo'a 'e he māuru-uru o te ta'ato'a 'o te 'ite ō'ona i te me'e ta'ato'a, 'o te ai i a ia te pūai 'e te mana. Ki ha'ahana-hana tātou ki a ia 'ātā ki te hope'a ra'a. ¡⌊'Āmene⌋!».
66007013	He 'ui mai ia e tahi o tū ŋāŋata ra-rahi era: —¿Ko ai te nu'u uru kahu tea-tea era, 'e mai hē a rāua i oho mai ai?
66007014	—E koro, ko koe i 'ite —i pāhono ai e au. He kī mai ia: —Te nu'u era he nu'u e'a mai roto i te 'ati taparahi-ta'ata o te pa'o iŋa o te ao, ko te nu'u haka ma'itaki era 'e haka rito-rito era i te rāua kahu hai toto o te Māmoe.
66007015	»'O ira a rāua e māroa ena 'i mu'a o te pepe 'ariki o te 'Atua 'i te ⌊Kona 'Ata Mo'a⌋, 'e ka pō ka 'ōtea e tāvini ena ki a ia. 'E o te kope era 'i ruŋa i rā pepe te hokorua 'e te hāpa'o.
66007016	E ko maruaki haka 'ou, e ko pohe haka 'ou ki te vai, e ko vera haka 'ou 'i te pūai o te ra'ā, 'e 'ina e ko 'ati 'i te ve'a-ve'a
66007017	'o te ai te Māmoe era 'i vāeŋa o te kona pepe 'ariki era he hāpa'o i a rāua pa he taŋata hāpa'o māmoe e hāpa'o 'ana i tā'ana māmoe. Mā'ana e ma'u ki te kona vai va'ai i te ora 'āpī 'ina he hope'a ra'a, 'e mo te 'Atua e haro'i i te rāua matavai.
66008001	I kume era e te Māmoe i te hitu tāma'u mai ruŋa i tū taka parau era, e toru 'ahuru minuti i kiva-kiva ai a ruŋa o te raŋi.
66008002	He take'a ia e au e hitu merahi e māroa rō 'ana 'i mu'a o te 'Atua, 'e he va'ai ki a rāua e hitu koneta.
66008003	I oti era he take'a haka 'ou e au i te merahi e tahi e ma'u rō 'ā i te poko-poko aŋa hai piru mo tutu o te me'e haka 'eo. He māroa rā merahi 'i mu'a o te ⌊fata⌋ aŋa tako'a hai piru o mu'a o te kona pepe noho 'ariki era, 'e he va'ai ki a ia me'e rahi nō atu incienso mo tūtia koia ko te pure o te nu'u ha'ata'a e te 'Atua mā'ana 'i ruŋa i rā fata.
66008004	Te 'au o tū me'e 'eo era ko iri ko oho 'ana mai te rima o tū merahi era 'ātā ka tu'u rō ki mu'a o te 'Atua koia ko te pure o te nu'u ha'ata'a e ia mā'ana.
66008005	He to'o mai e tū merahi era i tū poko-poko era he ha'a'ī hai mara-mara ahi o te kona fata era. I oti era he ava a ruŋa i te henua, 'e 'i rā hora he heruru te pātiri, he 'anapa te 'uira, 'e he mākenu-kenu pūai te henua.
66008006	Tū ŋā merahi era ia e hitu, merahi era i a rāua te koneta, ko haka rito 'ā mo puhi.
66008007	He puhi ia te merahi ra'e i tā'ana koneta. 'I rā hora he ava a ruŋa i te henua i te mata-matāika 'e i te ahi e 'āno'i rō 'ana hai toto. He vera e tahi 'apa o te 'apa e toru o te henua 'e o te tumu, 'e te mauku ritomata ta'ato'a.
66008008	He puhi ia te rua merahi i tā'ana koneta. He ava a roto i te vaikava i te me'e tu'u pa he ma'uŋa nui-nui e tahi e ura rō 'ana e te ahi. He riro rō atu 'ai he toto e tahi 'apa o te 'apa e toru o te vaikava.
66008009	'E he mā-mate e tahi 'apa o te 'apa e toru o te me'e ta'ato'a o roto i te vaikava, 'e he haka kore e tahi 'apa o te 'apa e toru o te pahī.
66008010	He puhi te toru merahi i tā'ana koneta. He viri mai te raŋi te hetu'u nui-nui e tahi e ura rō 'ana pa he rama ki roto i te 'apa e tahi o te 'apa e toru o te rio 'e o te kona manana vai.
66008011	Te 'īŋoa o rā hetu'u ko Maŋeo. He maŋeo rō 'ai ia te vai o rā 'apa era e tahi, 'e me'e rahi nō atu taŋata i mā-mate 'i rā vai.
66008012	He puhi te hā merahi i tā'ana koneta. He haka kore i te mā'eha o te 'apa e tahi o te 'apa e toru o te ra'ā, o te māhina 'e o te hetu'u, 'e he pōhāhā rā 'apa. Pē ira i pōhāhā ai e tahi 'apa o te 'apa e toru o te pō 'e o te 'ōtea.
66008013	I oti era he u'i atu a au ko te manu nui-nui e tahi e rere rō 'ā 'i vāeŋa o te raŋi e ohu pūai 'ā: «¡'Au-auē te taŋata o ruŋa i te henua ka puhi ena te ŋā koneta haka 'ou ena e toru!».
66009001	He puhi te rima merahi i tā'ana koneta. He take'a e au i te hetu'u e tahi viri ki ruŋa i te henua. Te hetu'u nei he merahi o te kona pū 'ina he hope'a o te raro nui. Ki a ia i va'ai ai i te tāviri o rā kona.
66009002	He mātaki ia e rā merahi i tū pū era, 'e mai roto i e'a ai te 'au tu'u pa he 'au e'a mai roto i te rona nui-nui. He pō'uri te ra'ā 'e he 'ehu-'ehu te henua.
66009003	Mai roto i rā 'au i e'a ai te manu'ino tu'u pa he perete'i 'e he kau 'i ruŋa i te henua. He va'ai ki a rāua i te pūai mo pātia pa he veri'ārahu.
66009004	He kī mo ta'e tōtōā i te mauku, i te tumu 'e i te me'e ritomata ta'ato'a tupu o ruŋa i te henua. Te me'e mau nō i ha'ati'a ki a rāua mo tōtōā he nu'u ta'e ma'u i te tāpa'o o te 'Atua 'i te rāua tira.
66009005	'Ina kai ha'ati'a mo tiŋa'i mo haka mate i te taŋata. Te me'e i ha'ati'a he haka mamae i a rāua e rima 'āva'e. Te mamae pa he mamae iŋa ena 'ā o te pātia o te veri'ārahu.
66009006	'I rā ŋā mahana he haŋa te taŋata mo mate, 'e 'ina e ko mate.
66009007	Te huru o rā ŋā me'e tu'u era pa he perete'i pa he hoi ko haka riva-riva 'ana mo oho ki te tama'i. 'I te rāua pū'oko e pu'a rō 'ana i te me'e tu'u pa he hei aŋa hai piru, 'e te 'āriŋa pa he 'āriŋa taŋata 'ana.
66009008	Te rau'oho e roa-roa rō 'ana, pa he pū'oko o te ŋā vi'e, 'e te niho pa he niho reone 'ā.
66009009	Te hakari e puru tahi rō 'ana e te kahu aŋa hai 'aurī, 'e te heruru o te karā pa he heruru ena 'ā o te me'e rahi nō atu pere'oa haro hai hoi 'i te hora o te tama'i.
66009010	Te hiku pa he hiku ena 'ā o te veri'ārahu, 'e 'i te hiku te pūai o te ŋā manu'ino nei mo haka mamae i te taŋata e rima 'āva'e.
66009011	Te 'ariki o rā ŋā manu'ino he merahi mātaki era i tū kona pū era 'ina he hope'a o te raro nui. Te 'īŋoa o te merahi nei 'i te ⌊'evereo⌋ ko Āvārone 'e 'i te ⌊kirieko⌋ ko 'Āporione. Te ha'aaura'a o te ŋā 'īŋoa nei: «he kope taparahi-ta'ata 'i te me'e ta'ato'a».
66009012	Ko oti 'ana ia te 'ati ra'e; e rua 'ati toe.
66009013	He puhi ia te ono merahi i tā'ana koneta. He ŋaro'a e au i te re'o e tahi e'a mai vāeŋa o te tara e hā o tū ⌊fata⌋ aŋa era hai piru o mu'a o te 'Atua.
66009014	He kī rā re'o ki tū ono merahi era i a ia te koneta: «Ka haka pako'o te ŋā merahi ena e hā here-here ena 'i te kona rio nui-nui era ko Eufrate».
66009015	He haka pako'o ia i tū ŋā merahi era mo oho mo tiŋa'i i te 'apa e tahi o te 'apa e toru o te taŋata ta'ato'a. Ko haka rito era 'ana, pa'i, i a rāua e te 'Atua mo aŋa i rā me'e 'i rā hora, 'i rā mahana, 'i rā 'āva'e 'e 'i rā matahiti mau 'ā.
66009016	'E i ŋaro'a rō e au i te rahi o te va'ehau oho a ruŋa i te hoi: e piti hānere mirione.
66009017	Pē nei te huru o te hoi 'e o te nu'u eke i rā ŋā hoi i haka take'a mai ai e te 'Atua. Te nu'u eke o ruŋa e puru rō 'ana i te rāua uma hai me'e aŋa hai 'aurī mea-mea pa he ahi, moana pa he vaikava 'e tōuamāmari. Te pū'oko o rā ŋā hoi pa he pū'oko 'ā o te reone, 'e mai roto i te haha e e'a era te ahi, te 'au 'e te azufre.
66009018	E tahi 'apa o te 'apa e toru o te taŋata i mā-mate 'i te ŋā me'e nei e toru.
66009019	Te pūai o rā ŋā hoi 'i te haha 'e 'i te hiku. 'I ruŋa o te hiku te me'e tu'u pa he pū'oko o te kōreha veneno, 'e hai rā me'e e tōtōā era i te taŋata.
66009020	'E te tētahi nu'u ta'e mā-mate era 'i rā ŋā 'ati, ka ai atu ko mate 'ana e tahi 'apa o te 'apa e toru o te taŋata, 'ina kai haka rē i te me'e ta'e tano aŋa e rāua, 'e 'ina tako'a kai haka rē i te ha'amuri ki te tātane, ki te 'ītoro aŋa hai piru, hai 'aurī, hai mā'ea 'e hai miro, me'e 'ina he take'a, 'ina he ŋaro'a 'e 'ina he ha'ere.
66009021	'E 'ina tako'a kai haka rē i te tiŋa'i i te haka mate i te taŋata, i te aŋa i te tahu-tahu, i te moe i te vi'e i te taŋata ta'e he vi'e he kenu 'ā'ana 'e i te toke.
66010001	He take'a ia e au i te merahi pūai e tahi e topa 'ā mai te raŋi e viri tahi rō 'ana e te raŋi tea-tea. 'I ruŋa i tō'ona pū'oko te hānua-nua mea e tahi. Te 'āriŋa e 'ana-'ana rō 'ā pa he ra'ā, 'e te va'e pa he ura ahi 'ā.
66010002	E ma'u rō 'ana 'i tō'ona rima i te taka parau 'iti-'iti e tahi e ha-hata rō 'ā. He haka topa i tō'ona va'e mata'u a ruŋa i te vaikava 'e i te va'e maui a ruŋa i te henua,
66010003	'e he ohu pūai. Tō'ona re'o pa he ŋū-ŋuru iŋa ena 'ā o te reone. I ohu era he pāhono e te pātiri e hitu.
66010004	I oti era te pātiri i te vānaŋa, he oho a au mo pāpa'i i te rāua me'e kī era, 'e mai te raŋi te re'o e tahi i kī mai ai: «'Ina koe ko pāpa'i te vānaŋa era; e hāpa'o, 'ina ko haka 'ite».
66010005	Te merahi take'a era e au e māroa rō 'ā e tahi va'e 'i ruŋa i te vaikava 'e te rua 'i ruŋa i te henua, he ma'u i tō'ona rima mata'u a te raŋi,
66010006	'e hai 'īŋoa o te kope era 'ina he mate ki te hora hope'a aŋa era i te raŋi, i te henua, i te vaikava, 'e i te me'e ta'ato'a e ai ena, i hōrea ai pē nei ē: «'Ina he 'Atua e ko tiaki haka 'ou.
66010007	Ka puhi ena, pa'i, te hitu merahi i tā'ana koneta, he tano tahi te me'e mana'u era e ia mo aŋa ta'e aŋi-aŋi e te taŋata 'i mu'a 'ā, he me'e kī era e ia ki te perofeta, tāvini ō'ona».
66010008	Te re'o ŋaro'a era e au vānaŋa mai era mai te raŋi he kī haka 'ou mai: «Ka oho ka to'o te taka parau 'iti-'iti era e ha-hata rō 'ā 'i te rima o te merahi māroa era 'i ruŋa i te henua 'e 'i ruŋa i te vaikava».
66010009	He oho ia a au he kī mo va'ai mai. He pāhono mai e rā merahi: «'Ī a'a. Ka to'o 'e 'ai ka kai rō. Ka kai ena, he ŋaro'a e koe he nene nō pa he meri, 'e ka horo ena, he ŋaro'a e koe e maŋeo rō 'ā».
66010010	He to'o ia e au i rā parau mai te rima o tū merahi era he kai. He ŋaro'a e au e nene mau rō 'ā pa he meri, 'e, i horo era, he maŋeo a au.
66010011	I oho era he kī mai e te kope e tahi: «E oho haka 'ou koe e haka 'ite i te roŋo o te 'Atua, roŋo haka 'ite atu e ia o ruŋa i te me'e ka topa ena ki te nu'u o te me'e rahi nō atu hau, henua, 'e 'arero, 'e ki te rāua 'ariki».
66011001	He va'ai mai ia i te miro hāito tu'u pa he 'ohe, 'e he kī mai e te 'Atua: «Ka oho koe ka hāito i te ⌊Kona Mo'a 'e 'Ata Mo'a⌋ o te ⌊Kona Ha'amuri 'Atua⌋ 'e i te fata, 'e 'ai ka tataku rō e hia nu'u ha'amuri o ira.
66011002	'Ina koe ko hāito i te haho; ko haka rē 'ana, pa'i, te kona ena ki te nu'u ta'e 'ite ko ai te 'Atua parauti'a. Mo rāua e tōtōā i te kona mo'a ena ko Hērutarema e maha 'ahuru mā piti 'āva'e, te aura'a, e ho'e ta'utini piti hānere ono 'ahuru mahana.
66011003	E uŋa rō a au ki ira e rua mata'ite e uru rō 'ana i te kahu aŋa hai pūtē tore mo haka 'ite i tā'aku roŋo 'i rā ŋā mahana ta'ato'a». Pē ira i kī mai ai e te 'Atua.
66011004	Te ŋā mata'ite nei e ha'aaura'a ena 'i ruŋa i te ⌊Pāpa'i Mo'a⌋ pa he tumu 'ōrivo e rua 'e pa he hakari'i e rua o mu'a o te Pū'oko Haka Tere o te henua.
66011005	Mo oho o te kope e tahi mo tōtōā i rā ŋā mata'ite, he tutu i rā kope hai ahi e'a mai roto i te rāua haha 'e he vera tahi rō atu 'ai. Pē ira ka haka kore ena i te nu'u haŋa mo tōtōā i a rāua.
66011006	I te ŋā mata'ite nei te pūai mo puru i te raŋi 'o hoa te 'ua 'i te hora ta'ato'a haka 'ite o rāua i te roŋo o te 'Atua, 'e te pūai tako'a mo haka riro i te vai he toto 'e mo tōtōā i te henua hai rauhuru nō atu 'ati hora nō era o rāua i haŋa.
66011007	Ki oti te rāua aŋa, he haka 'ite i te roŋo o te 'Atua, te manu'ino taparahi-ta'ata e'a mai raro i te pū 'ina he hope'a te raro nui he moto ki a rāua 'e he rē. He tiŋa'i ia he haka mate i rā ŋā mata'ite.
66011008	He haka rē i te rāua hakari 'i te kona taka-taka taŋata o te kona nui-nui ena ko Hērutarema, kona veo era 'i ruŋa i te tātaurō i te tātou Pū'oko Haka Tere, kona e kī tako'a rō 'ana ko ⌊Tōroma⌋ 'o ko Ehipto he 'i-'ino o te nu'u o ira.
66011009	'E 'ina he haka rē mo tanu; e toru mahana 'e te 'afa ka māta'i-ta'i ena i te hakari mate o te ŋā mata'ite nei e te nu'u o te rauhuru nō atu kona, hau, 'arero 'e henua.
66011010	He koa te taŋata o te ao 'o te mate o rāua. 'E, 'i te rahi o te koa, he aŋa i te ŋoŋoro 'e he va'ai e te kope e tahi ki te rua kope i te me'e mo haka koa; rā ŋā perofeta, pa'i, he 'ati e tahi mo rāua.
66011011	Ki tano te toru mahana 'e te 'afa, he haka ora haka 'ou e te 'Atua i tū ŋā mata'ite era 'e he e'a ki ruŋa. 'E te nu'u ta'ato'a take'a i a rāua he ri'a-ri'a rō atu 'ai.
66011012	He kī ia e te re'o pūai e tahi mai te raŋi ki rā ŋā mata'ite: «¡Ka iri mai kōrua!». He iri ararua a ruŋa i te raŋi tea-tea e tahi, 'e he take'a e tū nu'u ta'e haŋa era ki a rāua.
66011013	'I rā hora mau 'ana he mākenu-kenu tahi te henua 'e, 'i te mākenu-kenu, he mārere-rere te 'apa e tahi o te 'apa e ho'e 'ahuru o rā kona, 'e he mā-mate e hitu ta'utini taŋata. Te nu'u ta'e mā-mate era he ri'a-ri'a rō atu 'ai, he ⌊huri i te mana'u ki te 'Atua⌋ 'i te raŋi 'e he ha'amata he ha'ahana-hana ki a ia.
66011014	Pē ira te rua 'ati ka topa ena, 'e e ko roa hia ka tu'u mai ena te toru 'ati.
66011015	He puhi te hitu merahi i tā'ana koneta. He ŋaro'a mai me'e rahi nō atu re'o pūai 'i te raŋi e kī 'ā: «'I te hora nei, i te 'Atua 'e i te ⌊Kiritō⌋ te haka tere iŋa o te ao, 'e he haka tere he oho 'ātā ki te hope'a ra'a».
66011016	Te ŋā piti 'ahuru mā maha ŋāŋata ra-rahi era, noho era 'i ruŋa i te rāua pepe noho 'ariki 'i mu'a o te 'Atua, he noi te tira 'ātā ka topa rō ki ruŋa i te 'ō'one he ha'amuri ki te 'Atua
66011017	koia ko kī: «He māuru-uru atu mātou ki a koe, e te 'Atua hope'a o te pūai ē, 'Atua o te hora nei 'e o mu'a 'ā, hai pūai nui-nui, pa'i, ō'ou i ha'amata i haka tere ai koe i te ao.
66011018	Te nu'u o te ao ta'e haŋa atu ki a koe ko riri tahi 'ana mō'ou. 'E te mahana o tu'u riri 'ī ko tu'u mai 'ā, he hora ture ō'ou i te nu'u mate, 'e he hora va'ai ō'ou ki te perofeta, tāvini ō'ou, ki te nu'u ha'ata'a mā'au 'e ki te nu'u mo'a i tu'u 'īŋoa i te me'e mo haka koa o rāua, ka hōnui 'e ka ta'e hōnui rāua. 'E te nu'u tōtōā i te henua he haka kore e koe».
66011019	He mātaki mai ia te kona mo ha'amuri ki te 'Atua 'i te raŋi. E take'a nō mai 'ā 'i rā kona te ⌊'avahata o te haka tere iŋa o te 'Atua ananake ko te taŋata⌋. He 'anapa te 'uira, he heruru te pātiri, he mākenu-kenu te ao 'e he topa te mata-matāika taparahi-ta'ata.
66012001	He take'a ia e au i te me'e nui-nui 'i te raŋi: he vi'e e tahi e viri rō 'ana e te 'ana-'ana o te ra'ā, pa he kahu uru ō'ona. 'I raro i tō'ona va'e te māhina, 'e 'i tō'ona pū'oko te hei e ho'e 'ahuru mā piti hetu'u o ruŋa.
66012002	E hānautama rō 'ā rā vi'e, 'e e 'au-auē 'ā 'i te mamae o te tūātoto 'e 'i te māui-ui o te a'u poki.
66012003	I oti era he take'a haka 'ou e au i te me'e nui-nui e tahi 'i te raŋi: he manu'ino nui-nui mea-mea e tahi. E hitu ō'ona pū'oko, e ho'e 'ahuru tara. 'E 'i ruŋa i rā ŋā pū'oko e huki rō 'ā e tahi e tahi hei.
66012004	Hai hiku i to-toi ai i te 'apa e tahi o te 'apa e toru o te hetu'u o te raŋi 'e he ava ki ruŋa i te henua. He noho ia rā manu'ino 'i mu'a o tū vi'e era e a'u 'ā i te poki, mo kai i rā poki 'i te hora era ka poreko era.
66012005	He poki tane te poki i poreko, poki mā'ana e haka tere i te taŋata ta'ato'a o te ao hai pūai 'e 'ina he nu'u mo rē ki a ia. I poreko era he to'o e te merahi i tū poki era, he ma'u ki mu'a o te 'Atua 'e ki mu'a o tō'ona pepe noho 'ariki.
66012006	He tere ia rā vi'e ki te kona 'one ta'e noho taŋata, kona 'i ira i haka riva-riva ai e te 'Atua i te kona mo hāpa'o i a ia e ho'e ta'utini piti hānere ono 'ahuru mahana.
66012007	I oho era he ha'amata te tama'i 'i ruŋa i te raŋi: a Mihaera koia ko tō'ona merahi he moto ki tū manu'ino nui-nui mea-mea era 'e ki tā'ana va'ehau. Ka ai atu hai pūai i tama'i ai rā manu'ino ki a kuā Mihaera,
66012008	i rē nō a Mihaera, 'e kai ha'ati'a e te 'Atua mo noho haka 'ou o rāua 'i te raŋi.
66012009	He ava i rā manu'ino ananake ko tā'ana va'ehau ki ruŋa i te henua. Rā manu'ino ko te kōreha era o te noho iŋa tuai era ko Rukifero, he kope reo-reo ki te taŋata o te henua ta'ato'a.
66012010	He ŋaro'a ia e au i te re'o pūai e tahi 'i ruŋa i te raŋi e kī era: «Ko tano 'ā te hora era o te rē o te 'Atua, hora haka take'a i tō'ona pūai 'Ariki, 'e hora mo haka tere e te ⌊Kiritō⌋ uŋa e ia. Ko tute 'ana, pa'i, i te kope rava tuhi era 'i mu'a o te 'Atua, ka pō ka 'ōtea, i te hape o te taina haka moe i te mana'u 'i ruŋa i a Ietū.
66012011	Ko rē 'ā nei ŋā taina ki rā kope hai toto tehe era o te Māmoe 'e hai roŋo riva-riva haka 'ite era e rāua. 'Ina kai ri'a-ri'a 'i te mate, i va'ai nō i a rāua mo mate.
66012012	¡E te me'e noho 'i te raŋi ē, ka koa kōrua! ¡'E, ko te 'aroha i a kōrua, e te me'e o ruŋa i te henua 'e o roto i te vaikava ē, nā ko topa atu 'ā a Rukifero ko 'ata riri atu 'ā 'i te 'ite 'ina ō'ona hora toe!».
66012013	I u'i era e tū manu'ino era ko ava mai 'ana i a ia ki ruŋa i te henua, he tute he oho i tū vi'e poreko era o te poki.
66012014	He va'ai ia e te 'Atua ki rā vi'e e rua karā, pa he karā o te manu nui-nui, mo rere mo oho ki tō'ona kona 'i te kona 'one ta'e noho taŋata, he kona e roa rō 'ā mai tū manu'ino era, 'i ira ka hāpa'o era e toru matahiti 'e te 'afa.
66012015	He haka rua ia e tū manu'ino era i te vai mai roto i tō'ona haha, mo to-toi i rā vi'e.
66012016	He hā'ū'ū e te henua i rā vi'e, he mātaki i tō'ona haha 'e he 'opo tahi i tū vai haka rua era e te manu'ino.
66012017	He 'ata riri rō atu 'ai tū manu'ino era mo rā vi'e. He e'a he oho he moto ki te hakaara haka 'ou o rā vi'e, he nu'u ha'atura ki te roŋo o te 'Atua 'e ki te parauti'a haka 'ite e Ietū.
66012018	He oho ia tū manu'ino era he māroa 'i te taha-taha tai.
66013001	He u'i atu a au he manu'ino taparahi-ta'ata haka 'ou e tahi ka e'a mai roto i te vaikava. E hitu ō'ona pū'oko 'e e ho'e 'ahuru tara. 'I ruŋa i rā ŋā tara te hei, 'e 'i ruŋa i te pū'oko te 'īŋoa parau'ino mo te 'Atua.
66013002	Te manu'ino taparahi-ta'ata nei pa he manu ena 'ā he leopardo. Te va'e pa he va'e 'ā o te oso 'e te haha pa he haha 'ā o te reone. He va'ai ki te manu'ino nei e tū manu'ino nui-nui mea-mea era i te pūai 'e i tō'ona tōro'a 'ariki era mo haka tere o rā manu'ino pa he 'ariki.
66013003	'I ruŋa i te pū'oko e tahi o tū manu'ino e'a nei mai roto i te vaikava te more ko ora 'ā, more nui-nui taparahi-ta'ata mo mate, 'e 'ina kai mate. I take'a era e te taŋata ta'ato'a o te ao, he māere tahi rō atu 'ai 'e he pe'e rō 'ai ki rā manu'ino.
66013004	He ha'amuri tahi ananake ki tū manu'ino nui-nui mea-mea era 'o te va'ai ki te manu'ino taparahi-ta'ata e'a era mai roto i te vaikava i te parau mo haka tere, 'e he ha'amuri tako'a ki rā manu'ino koia ko kī e rā nu'u: «'Ina he rua kope pa he manu'ino nei, 'e 'ina he kope mo rē ki a ia».
66013005	Te 'Atua i haka rē nō i te manu'ino e'a era mai roto i te vaikava mo kī i te me'e ta'e tano 'e parau'ino mō'ona, 'e i haka rē tako'a nō mo haka tere pa he 'ariki e maha 'ahuru mā piti 'āva'e.
66013006	'E pē ira mau 'ā i aŋa ai; i kī rō i te me'e ta'e tano 'e parau'ino mo te 'Atua, mo te kona ha'amuri ki a ia 'e mo te nu'u ta'ato'a noho 'i te raŋi.
66013007	I ha'ati'a nō mo moto ki te nu'u o te 'Atua 'e mo rē ki a rāua. 'E i ha'ati'a tako'a nō mo haka tere i te nu'u o te ta'ato'a nō hau, 'arero 'e kona o te ao.
66013008	He ha'amuri ia ki rā manu'ino te taŋata ta'ato'a te rāua 'īŋoa 'ina o ruŋa i te puka pāpa'i o te 'īŋoa o te nu'u i a rāua te ora 'āpī 'ina he hope'a ra'a. Te puka nei o te Māmoe tūtia era, 'e tō'ona tūtia era ko haka tano era 'ā mai te ha'amata iŋa o te ao.
66013009	Te nu'u haŋa mo aŋi-aŋi e haka roŋo:
66013010	«Te nu'u ena mo puru, e ma'u e puru rō; 'e te nu'u ena mo mate hai hoe, hai hoe ka mate ena». 'O ira, te nu'u ha'ata'a e te 'Atua mā'ana e 'ite mo 'amo i te 'ati topa 'i ruŋa i a rāua, 'e e haka moe e oho te mana'u 'i ruŋa i a Ietū.
66013011	I oti era he take'a e au i te manu'ino haka 'ou e tahi ka e'a mai raro o te henua. Rā manu'ino e ai rō 'ā e rua tara tu'u pa he tara o te māmoe, 'e te vānaŋa iŋa pē tū manu'ino nui-nui mea-mea era.
66013012	Te manu'ino nei he rarova'e o te manu'ino e'a era mai roto i te vaikava, 'e 'ā'ana te haka tere i te taŋata pe'e ki rā manu'ino. 'E 'ā'ana tako'a te aŋa mo ha'amuri o te taŋata ta'ato'a o te ao ki tū manu'ino ora era o te more.
66013013	Nei manu'ino i aŋa rō i te mana 'e i te me'e mo māere o te taŋata, 'e 'ātā i haka hoa rō i te ahi mai te raŋi.
66013014	Hai ŋā mana nei, mana ha'ati'a era mo aŋa e ia hai 'īŋoa o tū manu'ino e'a era mai roto i te vaikava, i reo-reo ai ki te taŋata. He uŋa ia i te nu'u nei he haka aŋa i te 'ītoro pē rā manu'ino mau 'ā, manu'ino ta'e mate era ka ai atu i more rō 'i te more taparahi-ta'ata 'i te hoe.
66013015	Ki te manu'ino e'a nei mai raro o te henua i va'ai ai i te pūai mo haka ora 'e mo haka vānaŋa i te 'ītoro o tū manu'ino era. 'E o rā 'ītoro te uŋa te haka tiŋa'i i te nu'u ta'ato'a ta'e ha'amuri ki a ia.
66013016	O tū manu'ino e'a era mai raro o te henua i haka tāpa'o a te rima mata'u 'o a te tira i te nu'u ta'ato'a, ka ŋā poki 'o ka pa'ari, ka 'ono 'o ka veve, ka 'ekaravo 'o ka ta'e 'ekaravo.
66013017	'E 'ina e tahi kope mo ho'o 'e mo ho'o mai, korohaŋa e tahi me'e, mo ta'e ma'u i rā tāpa'o, 'e rā tāpa'o he 'īŋoa o te manu'ino e'a era mai roto i te vaikava, 'o he nūmera o tō'ona 'īŋoa.
66013018	'E mo aŋi-aŋi i te ha'aaura'a o te nūmera o rā manu'ino taparahi-ta'ata era, e ai i a koe te mārama-rama va'ai e te 'Atua. 'E te kope haŋa mo aŋi-aŋi e 'ite mo haka tano-tano i rā nūmera ki te ti'ara'a tano mo aŋi-aŋi i rā 'īŋoa, he 'īŋoa o te taŋata e tahi. 'E rā nūmera he ono hānere ono 'ahuru mā ono.
66014001	He take'a ia e au i te Māmoe e māroa rō 'ana 'i ruŋa i te ma'uŋa era ko ⌊Tione⌋. 'I muri i a ia e ho'e hānere maha 'ahuru mā maha ta'utini taŋata 'i te rāua tira e pāpa'i rō 'ā te 'īŋoa o te Māmoe 'e o tō'ona Matu'a.
66014002	He ŋaro'a e au 'i rā hora i te heruru 'i te raŋi e tu'u rō 'ā pa he heruru o te vai topa mai te kona ruŋa nui, pa he heruru pūai o te pātiri, 'e pa he heruru o te me'e rahi nō atu arpa.
66014003	Rā me'e he ŋāŋata era e ho'e hānere maha 'ahuru mā maha ta'utini ha'ata'a era e te 'Atua mai roto i te taŋata ta'ato'a o te ao, haka e'a era mai roto i te ūtu'a o te hara. E hīmene 'ana i te hīmene 'āpī, hīmene ko rāua mau nō i 'ite, 'i mu'a o te kona pepe noho 'ariki era, o te me'e ora era e hā 'e o tū ŋāŋata ra-rahi era.
66014004	Te nu'u nei he nu'u kai ha'amuri ki te 'ītoro, he nu'u kai haka rē i te 'Atua ki te hora hope'a, 'e he nu'u i oho 'i muri i te Māmoe ki te kona nō era o te Māmoe i oho. A rāua ko ha'ata'a 'ā mai roto i te taŋata ta'ato'a o te ao pa he me'e ra'e mo mahia ki te 'Atua 'e ki te Māmoe.
66014005	Te nu'u nei nu'u ta'e reo-reo 'e nu'u 'ina rāua hape.
66014006	He take'a ia e au i te merahi haka 'ou e tahi e rere rō 'ana 'i vāeŋa era o te raŋi e ma'u rō 'ana i te roŋo 'ina he hope'a ra'a mo haka 'ite ki te nu'u o te ta'ato'a nō hau, 'arero 'e kona o te ao.
66014007	E kī pūai era: «E mo'a kōrua i te 'Atua, e ha'ahana-hana kōrua i a ia 'o te ai 'ī ko tu'u mai 'ā te hora era mo ture ō'ona i te taŋata. E ha'amuri kōrua ki te kope 'ā'ana i aŋa i te raŋi, i te henua, i te vaikava 'e i te kona manana vai».
66014008	'I tu'a e kī e oho era te rua merahi: «¡Ko haka pararaha tahi 'ā te kona nui-nui era ko ⌊Vāvīrōnia⌋, kona haka hara 'e haka ha'amuri era i te taŋata ta'ato'a o te ao ki te me'e ta'e he 'Atua!».
66014009	'I tu'a o rā merahi te toru merahi e kī e oho era hai re'o pūai pē nei ē: «Te nu'u ha'amuri ki te manu'ino e'a era mai roto i te vaikava 'e ki te 'ītoro aŋa era pē ia, haka rē i a rāua mo tāpa'o a te tira 'o a te rima hai tāpa'o o rā manu'ino
66014010	e unu rō i te 'ava ta'e 'āno'i o te 'Atua, te aura'a, e haka ūtu'a rō e te 'Atua hai ūtu'a taparahi-ta'ata. 'E 'i mu'a o te merahi 'e o te Māmoe e haka māui-ui rō e te 'Atua hai ahi 'e hai azufre.
66014011	'E mai te kona 'amo o rāua i te ūtu'a ka e'a ena te 'au 'ina he hope'a ra'a, 'e 'i ira, ka pō ka 'ōtea, 'ina he haka ora te nu'u ha'amuri ki te manu'ino 'e ki te 'ītoro aŋa pē ia haka tāpa'o i a rāua hai 'īŋoa o rā manu'ino».
66014012	'I te me'e era pē ira ka topa ena, te nu'u ha'ata'a e te 'Atua mā'ana, ha'atura i tā'ana roŋo, ta'e haka rē i a Ietū ki te hora hope'a, e 'ite mo 'amo i te 'ati topa 'i ruŋa i a rāua.
66014013	He ŋaro'a ia e au i te re'o e tahi mai te raŋi e kī 'ā: «Ka pāpa'i te me'e nei: “Ko te koa i te nu'u mate, 'i te hora nei 'e pe mu'a ka oho ena, ⌊haka moe i te mana'u⌋ 'i ruŋa i te tātou Pū'oko Haka Tere ko Ietū Kiritō”». «'Ē-ē —i kī ai e te ⌊Vārua Maitai⌋— e haka ora rō rāua mai te rāua aŋa, 'e e va'ai rō hai me'e mo haka koa 'o te rāua me'e riva-riva aŋa».
66014014	He u'i atu a au he raŋi tea-tea e tahi 'i ruŋa e noho rō 'ā te kope pa he Poki era 'ā o te taŋata. E pu'a rō 'ā i te hei aŋa hai piru, 'e 'i te rima e ma'u rō 'ā i te hoe ka'i-ka'i hore tariko.
66014015	'E mai te kona ha'amuri 'Atua 'i te raŋi i e'a mai ai te merahi haka 'ou e tahi e ohu pūai 'ā ki tū kope era: «¡Ka to'o ta'a hoe ka hore te tariko; ko tano 'ana, pa'i, tō'ona hora mo kato!».
66014016	He ha'amata ia tū kope noho era 'i ruŋa i te raŋi he kato i te tariko o ruŋa i te henua.
66014017	He e'a ia e tahi merahi haka 'ou mai te kona ha'amuri 'Atua 'i te raŋi e ma'u tako'a rō 'ana i te hoe ka'i-ka'i hore tariko.
66014018	'E mai te kona ⌊fata⌋ era i e'a ai te merahi haka 'ou e tahi i a ia te parau o te ahi, 'e hai re'o pūai i ohu ai ki te merahi ma'u era i te hoe ka'i-ka'i hore tariko: «¡Ka ha-ha'o ta'a hoe ka'i-ka'i ena a roto i te tumu vino, 'e 'ai ka hore tahi rō te kāhui vino ena o ruŋa i te henua; ko para tahi 'ana, pa'i!».
66014019	He ha-ha'o ia tū merahi era i tū hoe ka'i-ka'i era 'ā'ana a roto i te tumu vino, 'e he hore i te vino ta'ato'a o ruŋa i te henua. I oti era he ha'a'ī ki roto i te poko-poko nui-nui e tahi, he kona mo rei-rei ka pi'i-pi'i rō. Te me'e nei he ha'aaura'a o te ūtu'a o te 'Atua mo te nu'u aŋa i te me'e ta'e tano.
66014020	He rei-rei i rā vino ta'ato'a era 'i haho o te kona noho taŋata. 'E mai roto i rā poko-poko he toto te me'e i tehe ki te roa era e toru hānere kilómetro, 'e te parera ki te roa ena o te tāvaha o te hoi.
66015001	He take'a ia e au 'i te raŋi i te me'e haka 'ou e tahi mo māere o te taŋata: he merahi e hitu i a rāua te parau mo haka tano i te 'ati hope'a e hitu o te 'Atua. Hai ŋā 'ati nei ka haka mao ena te riri o te 'Atua.
66015002	He take'a tako'a e au te me'e tu'u pa he vaikava aŋa hai hi'o e 'āno'i rō 'ana hai ahi. 'I muri o rā kona e māroa rō 'ā te nu'u rē ki tū manu'ino e'a era mai roto i te vaikava, ki te 'ītoro aŋa pē ia 'e ki te nūmera o tō'ona 'īŋoa. E ma'u-ma'u rō 'ana i te arpa i va'ai e te 'Atua.
66015003	E hīmene 'ana i te hīmene o te tāvini o te 'Atua ko ⌊Mōtē⌋ 'e i te hīmene o te Māmoe pē nei ē: «Me'e nui-nui 'e nehe-nehe te me'e ta'ato'a aŋa e koe, e te mātou Pū'oko Haka Tere, e te mātou 'Atua hope'a o te pūai ē. Te haka tere iŋa ō'ou ananake ko te taŋata haka tere iŋa tī-tika 'e parauti'a, e te 'Ariki o te ao ē.
66015004	¿Ko ai te me'e mo ta'e mo'a i a koe, e te mātou Pū'oko Haka Tere ē? ¿Ko ai te me'e mo ta'e ha'ahana-hana atu? Ko koe mau nō te me'e hara kore. Ta'ato'a nu'u o te ao ka ha'amuri atu ena. Ko take'a 'ana, pa'i, e te ta'ato'a: ta'a me'e aŋa me'e tī-tika».
66015005	I oti era te me'e nei, he take'a e au te ⌊Kona 'Ata Mo'a⌋ o roto i te ⌊Karapā Mo'a⌋ era 'i te raŋi e ha-hata rō 'ā.
66015006	Mai roto i rā kona i e'a mai ai tū ŋā merahi era e hitu. E uru rō 'ana i te kahu ma'itaki aŋa hai rino e 'uira rō 'ā. E here rō 'ana a te uma i te rīpena aŋa hai piru.
66015007	He va'ai ia ki rā ŋā merahi e te me'e ora era e tahi o roto o tū ŋā me'e ora era e hā o mu'a o te 'Atua, e tahi e tahi poko-poko aŋa hai piru. Rā ŋā poko-poko ko 'ī 'ana e te riri o te 'Atua, 'Atua tō'ona ora 'ina he hope'a ra'a.
66015008	'E tū Kona 'Ata Mo'a era he 'ī rō atu 'ai e te me'e tu'u pa he 'au o te 'ana-'ana 'e o te pūai o te 'Atua, 'e 'ina e tahi kope mo uru 'ātā ka oti tahi rō te 'ati era e hitu.
66016001	He ŋaro'a ia e au i te re'o pūai e tahi mai tū ⌊Kona 'Ata Mo'a⌋ era e kī 'ā ki tū ŋā merahi era e hitu: «Ka oho kōrua ka huri i te ŋā poko-poko ena e hitu, he riri o te 'Atua».
66016002	He oho ia te merahi ra'e he huri i tā'ana poko-poko a ruŋa i te henua. He e'a 'i ruŋa i te nu'u ta'ato'a ma'u i te tāpa'o o te manu'ino e'a era mai roto i te vaikava, ha'amuri ki a ia 'e ki te 'ītoro aŋa pē ia te harakea piro 'e mamae.
66016003	He oho te rua merahi he huri i tā'ana poko-poko a roto i te vaikava. He riro rō atu 'ai te vaikava he toto ko pata 'ā, 'e he mā-mate tahi te me'e ta'ato'a o roto i te vaikava.
66016004	He oho ia te toru merahi he huri i tā'ana poko-poko a roto i te rio 'e a te kona manana vai, 'e he riro tahi rō atu 'ai he toto.
66016005	I oho era he ŋaro'a e au i te merahi hāpa'o vai e kī 'ā ki te 'Atua: «E te 'Atua mo'a ē, 'Atua o te hora nei 'e o mu'a 'ā, ko tano 'ana koe i haka ūtu'a ena i te taŋata.
66016006	A rāua, pa'i, i haka pariŋi rō i te toto o te perofeta 'e o te nu'u ha'ata'a e koe mā'au, 'e, hora nei, ko haka unu 'ā e koe hai toto. ¡He ūtu'a tano mo rāua!».
66016007	He ŋaro'a tako'a e au i te kī iŋa, mai te kona ⌊fata⌋ era: «'Ē-ē, e te 'Atua hope'a o te pūai, Pū'oko Haka Tere o mātou ē. Hai parauti'a 'e hai tī-tika a koe i haka ūtu'a ai i te taŋata».
66016008	He oho ia te hā merahi he huri i tā'ana poko-poko a ruŋa i te ra'ā. Pē ira i 'ata pūai ai te ra'ā mo tutu i te taŋata hai ahi.
66016009	He vera tahi rō 'ai te taŋata 'i te vera taparahi-ta'ata. 'E, ka ai atu pē ira, 'ina kai hārui te mana'u ki te 'Atua 'e 'ina kai ha'ahana-hana. Te me'e i aŋa he kī i te me'e ta'e tano mo te 'Atua, kope 'ā'ana te haka tere i rā ŋā 'ati.
66016010	He oho te rima merahi he huri i tā'ana poko-poko a ruŋa i te pepe noho 'ariki o te manu'ino e'a era mai roto i te vaikava, 'e he pō'uri tahi rō 'ai te kona ta'ato'a haka tere e ia. 'E te nu'u 'i te mamae he ŋau i te rāua 'arero.
66016011	'E, ka ai atu pē ira, kai ⌊huri i te mana'u ki te 'Atua⌋, ko te aŋa iŋa 'ana i te me'e ta'e tano ki tō'ona mata. 'I te rahi o te mamae o te rāua harakea, he parau'ino mo te 'Atua 'i te raŋi.
66016012	He oho te ono merahi he huri i tā'ana poko-poko a roto i te rio nui-nui era ko Eufrate, 'e he paka-paka rō atu 'ai rā rio, mo ha-hata o te kona mo vari o te ŋā 'ariki era o te pā'iŋa e'a o te ra'ā koia ko te rāua va'ehau ki te tama'i.
66016013	He take'a e au e toru tātane tu'u pa he 'animare ena he rana. E tahi o rā ŋā tātane i e'a mai roto i te haha o te manu'ino nui-nui mea-mea era, e tahi mai te haha o te manu'ino e'a era mai roto i te vaikava, 'e e tahi mai te haha o tū perofeta reo-reo era.
66016014	Te ŋā tātane nei e ai rō 'ā te rāua pūai mo aŋa i te mana 'e i te me'e mo māere o te taŋata. He e'a he oho ananake he haka taka-taka i te 'ariki ta'ato'a o te ao, mo moto ki te 'Atua, i a ia te pūai ta'ato'a, 'i te mahana o te ture hope'a.
66016015	He haka taka-taka ia i te ŋā 'ariki ta'ato'a nei 'i te kona te 'īŋoa 'i te ⌊'evereo⌋ ko Aramaherone. I oho era he ŋaro'a e au i te re'o o Ietū e kī 'ā: «Ka haka roŋo mai. Pa he tu'u iŋa atu o te toke-toke 'i te hora ta'e 'ite e koe, ka tu'u atu ena a au. 'E ko te koa i te kope ko te 'ara iŋa 'ā 'e ko te uru iŋa 'ā i tō'ona kahu, te aura'a, ko te aŋa iŋa 'ana i te me'e tī-tika, 'o ha'amā 'i te hora o tō'oku hoki iŋa mai, pa he kope ha'amā 'i tō'ona kahu kore».
66016017	He oho ia te hitu merahi he huri i tā'ana poko-poko a roto i te tokerau, 'e mai te Kona 'Ata Mo'a o te kona pepe noho 'ariki era i e'a ai te re'o pūai e tahi e kī era: «¡Te me'e era mo aŋa, ko aŋa tahi 'ana!».
66016018	I oho era he 'anapa te 'uira, he heruru te pātiri, 'e he mākenu-kenu tahi te henua 'i te mākenu-kenu kai ai 'ā 'i ruŋa i te henua mai te hora o te taŋata 'i te ao.
66016019	Te kona nui-nui ena ko ⌊Vāvīrōnia⌋ ko 'āvahi 'ana e toru pā'iŋa, 'e ko mārere-rere tahi 'ana te kona noho taŋata ta'ato'a o te ao. Te 'Atua kai haka rehu i te hara o te nu'u o Vāvīrōnia; ko haka unu 'ana hai vino o tō'ona riri taparahi-ta'ata.
66016020	He ŋaro te motu 'e te ma'uŋa ta'ato'a.
66016021	'E mai te raŋi i vī-viri ai ki ruŋa i te taŋata te mata-matāika ko tetu ko tetu. Te paŋaha'a o rā ŋā mata-matāika e maha 'ahuru tūma'a kiro. He parau'ino ia e te nu'u i te 'Atua 'o te haka ūtu'a i a rāua pē ira.
66017001	E tahi o tū ŋā merahi era e hitu ma'u poko-poko era he oho mai 'e he kī mai ki a au: «'Ī a au he haka take'a atu pē hē te 'Atua ka haka ūtu'a ena i te tai'o 'ite e te nu'u, tai'o noho 'i te kona e rahi rō 'ā te rio.
66017002	Te 'ariki ta'ato'a o te ao ko moe tahi 'ā i te tai'o nei, 'e ko ta'ero tahi 'ana te nu'u o te ao 'i tā'ana 'ava, te aura'a, ko haka rē 'ana i a rāua mo haka tere e te me'e ta'e tano aŋa e te vi'e nei, he ha'amuri ki te me'e ta'e he 'Atua parauti'a».
66017003	I me'e era he ma'u i tō'oku vārua e te merahi ki te kona 'one ta'e noho taŋata. 'I ira i take'a ai e au i tū vi'e era e eke rō 'ana 'i ruŋa i te manu'ino mea-mea e tahi. Te manu'ino nei e hitu ō'ona pū'oko e ho'e 'ahuru tara. Te hakari ko pāpa'i tahi 'ā hai 'īŋoa parau'ino mo te 'Atua.
66017004	Rā vi'e e uru rō 'ana i te kahu moana 'apa mea 'e mea-mea, 'e e haka nehe-nehe rō 'ā hai piru, hai mā'ea hope'a o te nehe-nehe 'e hai poe. E ma'u rō 'ana 'i te rima i te hapaina aŋa hai piru ko 'ī 'ā e te me'e hope'a o te hano-hano o tā'ana aŋa era.
66017005	'I te tira e pāpa'i rō 'ā te 'īŋoa: «⌊Vāvīrōnia⌋, matu'a vahine o te tai'o ta'ato'a 'e o te me'e ta'ato'a hano-hano o te ao». Te taŋata 'ina kai 'ite i te ha'aaura'a mau o te 'īŋoa nei.
66017006	He u'i atu ia a au ko ta'ero 'ā rā vi'e 'i te unu i te toto o te nu'u ha'ata'a e te 'Atua mā'ana, nu'u mā-mate i tiŋa'i 'o te ai he mata'ite o Ietū. I take'a era e au, he māere rō atu 'ai au.
66017007	He kī mai ia e tū merahi era: «¿He aha koe i māere ai? 'Ī a au he haka 'ite atu i te me'e ta'e 'ite e kōrua e te taŋata o ruŋa o te vi'e era 'e o te manu'ino era 'i ruŋa rā vi'e, manu'ino era e hitu pū'oko e ho'e 'ahuru tara.
66017008	»Te manu'ino nei 'i te ao 'i mu'a 'ā; 'e 'i te hora nei, 'ina. 'E, ka ai atu pē ira, pe mu'a ka oho ena e e'a rō mai mai raro i te pū 'ina he hope'a te raro nui 'e, ka tano era, he hoa ki roto i te pō'auahi mo haka ūtu'a. Te nu'u te rāua 'īŋoa 'ina o ruŋa i te puka pāpa'i i te 'īŋoa o te nu'u i a rāua te ora 'āpī 'ina he hope'a ra'a mai te ha'amata iŋa era 'ā o te ao he māere ka take'a ena i te manu'ino nei, manu'ino 'i te ao 'i mu'a 'ā, ŋaro era, 'e e'a haka 'ou mai ena.
66017009	»'E mo aŋi-aŋi i te me'e nei, e ai i a koe te mārama-rama va'ai atu e te 'Atua: Te ŋā pū'oko era e hitu e ha'aaura'a mai 'ā i te ma'uŋa e hitu 'i ruŋa rā vi'e e noho ena 'e, tako'a, i te 'ariki e hitu.
66017010	E rima o te ŋā 'ariki nei ko mā-mate 'ā, e tahi e haka tere 'ā, 'e e tahi kai tu'u mai 'ā. Ka tu'u mai ena, e ko roa hia ka ŋaro rō era.
66017011	'E te manu'ino era, he va'u 'ariki, 'e 'i ruŋa 'ā he 'ariki e tahi o roto o rā ŋā 'ariki era e hitu, 'e pe mu'a ka oho ena he hoa ki roto i te pō'auahi.
66017012	»Te ŋā tara take'a era e koe he 'ariki e ho'e 'ahuru kai ha'amata kai haka tere 'ā. E va'ai rō ki a rāua koia ko te manu'ino i te parau mo haka tere i te taŋata mo te hora e tahi.
66017013	Te ŋā 'ariki nei e ha'a'au rō mo va'ai i te rāua tōro'a 'ariki ki rā manu'ino, 'e mo tāvini ki a ia.
66017014	E moto rō ananake ki te Māmoe, 'e he rē te Māmoe ki a rāua, 'i te me'e era he Pū'oko Haka Tere o te pū'oko haka tere ta'ato'a 'e he 'Ariki o te 'ariki ta'ato'a. Te nu'u i moto 'i muri i te Māmoe he nu'u ta'e haka rē i te Māmoe ki te hora hope'a, ha'ata'a era e ia mā'ana, kī era mo ⌊haka moe i te mana'u⌋ 'i ruŋa i a ia».
66017015	He kī haka 'ou mai ia e tū merahi era: «Te ŋā rio take'a era e koe 'i te kona 'i ira tū tai'o era he nu'u o te ta'ato'a nō hau, 'arero 'e kona o te ao.
66017016	Tū manu'ino era ia 'e tū ŋā tara era ō'ona, te kī, tū ŋā 'ariki era e ho'e 'ahuru e ma'u rō i te riri taparahi-ta'ata mo rā tai'o, e hiko tahi rō i tā'ana me'e ta'ato'a, e haka mārere-rere tahi rō, e kai rō i te kiko o tō'ona hakari 'e e tutu tahi rō i a ia 'i roto i te ahi.
66017017	»Te me'e nei ka topa ena 'i te me'e era ko ha-ha'o 'ā e te 'Atua 'i roto i te rāua pū'oko i te mana'u mo aŋa i tā'ana me'e haŋa. 'O ira rā ŋā 'ariki ka ha'a'au era mo va'ai i te rāua tōro'a 'ariki ki rā manu'ino, ki tano tahi ai te me'e kī e te 'Atua.
66017018	Te vi'e take'a era e koe he kona nui-nui noho taŋata haka tere i te 'ariki ta'ato'a o te ao».
66018001	I oti era te me'e nei, he take'a e au i te merahi tōro'a nui-nui e tahi ka topa mai te raŋi. He mā'eha ia te henua ta'ato'a 'i te pūai o tō'ona 'ana-'ana.
66018002	'E hai re'o pūai i kī ai: «¡Ko haka pararaha 'ā te kona nui-nui era ko Vāvīrōnia! ¡Ko riro 'ā he kona noho o te tātane, he hare o te ti'aporo, hakapupa o te rauhuru atu manu rere kai i te me'e hano-hano 'e he 'ana o te 'animare taparahi-ta'ata!
66018003	Te nu'u o te henua ta'ato'a 'e te 'ariki o te kona ta'ato'a ko ta'ero 'ā 'i te aŋa 'ā'ana, te aura'a, ko haka rē 'ana i a rāua mo haka tere e te me'e ta'e tano aŋa e ia, he ha'amuri ki te me'e ta'e he 'Atua parauti'a. 'E te nu'u ho'o me'e o te ao ko 'ono 'ā 'i te rava ho'o e rā vi'e i tā'ana me'e haŋa 'ina he hāito».
66018004	He ŋaro'a ia e au i te re'o haka 'ou e tahi 'i te raŋi e kī 'ā: «Ka e'a kōrua mai te kona ena, e te nu'u ha'ata'a mā'aku ē, 'o hara kōrua 'e 'o topa tako'a atu te 'ati ka topa ena ki a ia.
66018005	Tō'ona hara, pa'i, ko papa ko iri 'ā 'ātā ki te raŋi, 'e 'ina he rehu i te 'Atua tā'ana me'e ta'e tano aŋa».
66018006	He ŋaro'a haka 'ou ia e au i tū re'o era e kī 'ā: «Ka haka hoki ki a ia, e rua haka hoki iŋa, te me'e ta'e tano aŋa era e ia ki te rua. Ka 'āno'i ka haka pūai te 'ava mo haka unu ki a ia ki te 'ava haka unu era e ia ki te rua.
66018007	Ka va'ai hai 'ati 'e hai māui-ui ki roto i te ivi, pa he rahi o te te'o-te'o iŋa ō'ona, 'e pa he rahi o te reka 'e o te koa ŋaro'a e ia 'i tō'ona noho iŋa era 'ina he me'e haŋa toe. Te vi'e era he kī nō te aŋa 'i roto i tō'ona māhatu: “A au e noho nei 'i te kona nei pa he 'ariki; ta'e a au he hove, 'e e ko topa mai te 'ati ki a au”.
66018008	'O ira, 'i te mahana mau nō e tahi ka tu'u ena te 'ati mō'ona: he maruaki, he māui-ui māhatu 'e he mate, 'e he tutu 'i roto i te ahi. E pūai rō 'ā, pa'i, te 'Atua haka ūtu'a i a ia».
66018009	Te 'ariki ta'ato'a moe era i rā vi'e koa era ananake 'i te aŋa i te me'e ta'e tano e ta-taŋi rō 'e e 'au-auē rō ka take'a era i te 'au, 'i te hora e tutu 'ā i rā vi'e.
66018010	'I te ri'a-ri'a 'o haka ūtu'a tako'a i a rāua, mai kōnui 'ā ka kī era: «¡Ko te 'aroha i a koe, e te kona nui-nui ē, e te kona hope'a o te pūai ko Vāvīrōnia ē! 'I te hora mau nō e tahi i topa atu ai te ūtu'a 'i ruŋa i a koe».
66018011	'E te nu'u ho'o me'e o te ao e taŋi tako'a rō 'e e 'au-auē rō; 'ina he kope toe, pa'i, mo ho'o i te rāua tao'a:
66018012	he piru, he parata, he mā'ea hope'a o te nehe-nehe, he poe, he kahu hope'a o te riva-riva aŋa hai rino 'e hai sea, tō'ona kōrore moana 'apa mea 'e mea-mea; he rauhuru miro 'eo; he me'e aŋa hai tara erefani, hai miro nehe-nehe, hai 'aurī, 'e hai mā'ea nehe-nehe;
66018013	he kānera, 'e he me'e mo haka 'eo, he incienso, he mano'i, he tāpau miro, he 'ava, he mōrī, he haraoa mata hope'a o te riva-riva, he tariko, he 'animare haka 'amo tao'a, he māmoe, he hoi, he pere'oa, 'e 'ātā he taŋata ho'o mo 'ekaravo.
66018014	Pē nei ka kī era: «¡Ta'u me'e ta'ato'a riva-riva haŋa era e ko rava'a haka 'ou e koe; ko ŋaro tahi 'ana! ¡'Ina toe tū kai haŋa rahi era 'ā'au, 'e te ŋā me'e hope'a era o te hauha'a mo haka nehe-nehe i a koe!».
66018015	Te nu'u nei, nu'u i 'ono hai rā kona, 'i kōnui ka noho era 'i te ri'a-ri'a 'o haka ūtu'a tako'a i a rāua, 'e mai ira ka taŋi 'e ka 'au-auē era
66018016	koia ko kī: «¡Ko te 'aroha 'ō i a koe! E uru era koe hai kahu hope'a o te riva-riva aŋa hai rino, kahu kōrore moana 'apa mea 'e mea-mea, e haka nehe-nehe era hai piru, hai poe 'e hai mā'ea hope'a o te nehe-nehe.
66018017	¡'E 'i te hora mau nō e tahi i haka kore tahi ai te hauha'a ta'ato'a ena ō'ou!». Te kape pahī, te nu'u oho 'i ruŋa i te pahī, te mataroa 'e te nu'u aŋa 'i roto i te vaikava ta'ato'a he noho 'i kōnui era.
66018018	I take'a era ko vera 'ā rā kona 'e ko e'a 'ā te 'au, he 'au-auē koia ko kī: «¡Ko te 'aroha 'ō; 'ina he rua kona pa he kona nui-nui era!».
66018019	He huri ia i te rāua pū'oko hai puŋa'ehu 'ō'one koia ko taŋi e kī era: «¡Ko topa 'ana te me'e taparahi-ta'ata ki tū kona nui-nui era, kona haka 'ono era i a tātou ta'ato'a i te nu'u tere vaikava! ¡'E 'i te hora mau nō, pa'i, e tahi i haka kore tahi ai!
66018020	¡Ka koa kōrua, e te me'e ta'ato'a noho 'i te raŋi ē! ¡'E ka koa kōrua, e te nu'u ha'ata'a e te 'Atua mā'ana ē, e te ⌊'āpōtoro⌋ ē, 'e e te perofeta ē! Ko haka ūtu'a 'ana, pa'i, e te 'Atua i te kona era, 'o te me'e ta'e tano aŋa atu ki a kōrua».
66018021	I oho era he ma'u e te merahi pūai e tahi i te mā'ea nui-nui pa he mā'ea oro tariko a ruŋa, he ava ki roto i te vaikava 'e he kī: «¡Pē nei ka haka kore ena i a koe, e te kona nui-nui ko Vāvīrōnia ē, 'e 'ina koe e ko take'a haka 'ou e te taŋata!
66018022	¡E ko ŋaro'a haka 'ou te peho o te koneta, o te arpa 'e o te puhi 'i tu'u ara ena! ¡E ko ai haka 'ou i a koe te nu'u aŋa i te rauhuru me'e, 'e 'ina tako'a e ko ŋaro'a haka 'ou te heruru o ta'u mā'ea oro tariko ena!
66018023	Ki te hora hope'a e ko mā'eha haka 'ou koe 'i te mōrī o te hakari'i, 'e e ko ŋaro'a haka 'ou te peho o te ŋoŋoro hāipo-ipo 'i tu'u ara ena, 'i te me'e era te nu'u ho'o me'e 'ā'au, he nu'u pūai o te ao, 'e a koe, hai tahu-tahu ena 'ā'au, e reo-reo era ki te taŋata ta'ato'a».
66018024	I haka ūtu'a ai e te 'Atua i tū kona nui-nui era ko Vāvīrōnia 'o te ai hai ia i tehe ai te toto o te perofeta, o te nu'u ha'ata'a e te 'Atua mā'ana, 'e o te nu'u ta'ato'a o te ao mate 'i te rua.
66019001	I oho era he ŋaro'a e au i te re'o pūai o te nu'u ri'a-ri'a e kī 'ā 'i te raŋi: «¡Ki ha'ahana-hana tahi tātou i te 'Atua! I a ia te e'a iŋa o tātou mai roto i te ūtu'a o te hara 'e te rava'a iŋa i te ora 'āpī 'ina he hope'a ra'a. I a ia tako'a te nui-nui 'e te pūai ta'ato'a.
66019002	A ia e ture ena hai tī-tika 'e hai parauti'a. Ko haka ūtu'a 'ana i tū tai'o 'ite era e te nu'u. Hai ia, pa'i, te taŋata ta'ato'a o te ao i aŋa ai i te me'e ta'e tano. Ko haka ūtu'a 'ana i a ia, 'o te tiŋa'i 'o te haka mate i te tāvini o te 'Atua».
66019003	He ŋaro'a haka 'ou e au i te re'o o tū nu'u era e kī 'ā: «¡Ki ha'ahana-hana tahi tātou i te 'Atua! Te 'au o te ahi tutu era i tū tai'o era e ko kore ki te hora hope'a».
66019004	He tū-turi ia te ŋāŋata ra-rahi era e piti 'ahuru mā maha 'e te ŋā me'e ora era e hā 'ātā ka topa rō te tira ki raro 'e he ha'amuri ki te 'Atua 'i ruŋa i tō'ona pepe 'ariki. He kī: «¡He aŋi 'ā to kōrua! ¡Ki ha'ahana-hana tahi tātou i te 'Atua!».
66019005	'E mai te kona pepe noho 'ariki era i ŋaro'a mai ai te re'o e tahi e kī 'ā: «¡Ka ha'ahana-hana kōrua ki te tātou 'Atua, e te nu'u ta'ato'a mo'a 'e aŋa ki a ia ē, ka hōnui 'e ka ta'e hōnui!».
66019006	He ŋaro'a tako'a e au i te re'o o te nu'u rahi tu'u pa he heruru ena o te vai topa mai te kona ruŋa nui 'e pa he heruru pūai o te pātiri e kī era: «¡Ki ha'ahana-hana tahi tātou i te 'Atua! Ko ha'amata 'ā, pa'i, ko haka tere 'ā te tātou Pū'oko Haka Tere, te tātou 'Atua hope'a o te pūai.
66019007	Ki koa tahi tātou; ki ha'ahana-hana tātou i a ia 'o tō'ona pūai nui-nui. Ko tano 'ana, pa'i, te hora mo te hāipo-ipo o te Māmoe. Ko haka riva-riva 'ā tā'ana vi'e:
66019008	ko uru 'ana hai kahu va'ai ki a ia, kahu aŋa hai rino hope'a o te riva-riva, kahu ma'itaki 'e pura-pura». Te ha'aaura'a o te kahu nei: he me'e riva-riva aŋa e te nu'u ha'ata'a e te 'Atua mā'ana.
66019009	He kī mai ia e te merahi: «Ka pāpa'i: “Ko te koa i te nu'u kī mo oho ki te kai o te hāipo-ipo o te Māmoe”». 'E he kī haka 'ou mai: «Te vānaŋa nei he vānaŋa parauti'a o te 'Atua».
66019010	He tū-turi ia a au a te va'e o rā merahi mo ha'amuri, 'e tē rā ia ka kī mai: «'Ina koe ko aŋa i te me'e ena; ki te 'Atua koe ana ha'amuri. He tāvini nō, pa'i, a au o te 'Atua pē koe 'e pē tu'u ŋā taina era, nu'u ta'e haka tapa mai te hāpī parauti'a haka 'ite e Ietū». Te hāpī nei 'a Ietū he me'e i haka 'ite e te perofeta hai ⌊Vārua Maitai⌋.
66019011	He u'i atu a au e ha-hata rō 'ā te raŋi 'e he take'a mai te hoi tea-tea e tahi. Te 'īŋoa o te kope o ruŋa: «He Kope Aŋa i Tā'ana Me'e Kī» 'e «He Kope Parauti'a»; hai tī-tika, pa'i, e haka tere ena i a ia 'i te hora kī i te tano 'e i te ta'e tano o te taŋata 'e pē ira 'ā 'i te hora o te tama'i.
66019012	Tō'ona mata pa he ura ena o te ahi; e pu'a rō 'ā 'i te pū'oko me'e rahi nō atu hei. 'I ruŋa i a ia e pāpa'i rō 'ā te 'īŋoa e tahi ko ia mau nō te me'e i 'ite i te ha'aaura'a.
66019013	'E tō'ona 'īŋoa tako'a: «He Vānaŋa o te 'Atua». Te kope nei e uru rō 'ana i te kahu ko haka ruku 'ā 'i roto i te toto.
66019014	'I tu'a i a ia e oho atu era te va'ehau o te raŋi 'i ruŋa i te rāua hoi tea-tea e uru rō 'ā i te kahu rino tea-tea hope'a o te riva-riva 'e ma'itaki.
66019015	Mai roto i te haha o rā kope e e'a era te hoe roa-roa ka'i-ka'i e tahi, 'e hai rā hoe ka rē ena ki te taŋata o te henua ta'ato'a. 'I tō'ona haka tere iŋa e haka ūtu'a rō i te nu'u ta'ato'a ta'e ha'atura ki a ia, 'e e haka take'a rō i te riri taparahi-ta'ata o te 'Atua hope'a o te pūai mo te nu'u ta'e haŋa ki a ia, pa he rei-rei iŋa ena i te vino mo te 'ava.
66019016	'I ruŋa i tō'ona kahu 'e 'i ruŋa i tō'ona hūhā e pāpa'i rō 'ā te 'īŋoa nei: «He 'Ariki o te 'ariki, he Pū'oko Haka Tere o te pū'oko haka tere ta'ato'a».
66019017	I oho era he take'a e au i te merahi e tahi e māroa rō 'ā 'i ruŋa i te ra'ā e ohu pūai 'ā ki te ta'ato'a manu rere 'i vāeŋa o te raŋi, manu kai kiko o te me'e mate pē nei ē: «¡Ka oho mai kōrua ka haka taka-taka tahi mo kai i te kai nui-nui o te 'Atua,
66019018	mo kai i te kiko o te 'ariki, o te kape o te va'ehau, o te taŋata haka kē, o te hoi, o te kope eke o ruŋa, o te ta'ato'a nō: o te nu'u 'ekaravo, o te nu'u ta'e he 'ekaravo, o te nu'u hōnui, 'e o te nu'u ta'e hōnui!».
66019019	He take'a ia e au i tū manu'ino taparahi-ta'ata e'a era mai roto i te vaikava 'e i te 'ariki o te ao koia ko te rāua va'ehau e taka-taka tahi rō 'ana mo tama'i ki tū kope era o ruŋa i te hoi 'e ki tō'ona va'ehau.
66019020	Te manu'ino nei ko 'a-'aru 'ā, 'e ko 'a-'aru tako'a 'ā tū perofeta reo-reo aŋa era 'i mu'a i rā manu'ino i te mana 'e i te tētahi atu me'e mo māere o te taŋata. Hai ŋā me'e nei i haka rē ai te nu'u i a rāua mo tāpa'o hai tāpa'o o te manu'ino, 'e i ha'amuri ai i te 'ītoro aŋa pē ia. I oho era he to'o mai he hoa ora i rā manu'ino 'e i rā perofeta reo-reo era ki roto i te pō'auahi, kona 'i ira e ura ena te azufre.
66019021	'E te nu'u moto era 'i muri i a rāua i mā-mate ai 'i te hoe e'a mai roto i te haha o tū kope era o ruŋa i te hoi, 'e te manu ta'ato'a kai kiko o te me'e mate i kai ai ki te ŋā'aha-'aha o te kōpū.
66020001	I oho era he take'a e au ka topa te merahi e tahi mai te raŋi e ma'u rō 'ana i te tāviri o te kona pū 'ina he hope'a o te raro nui. E ma'u tako'a rō 'ana 'i te rima i te vivi nui-nui e tahi.
66020002	He 'a-'aru ia e rā merahi i te manu'ino nui-nui mea-mea era, he kōreha o te noho iŋa tuai era 'ā, he tātane era ko Rukifero, he here-here hai vivi e ho'e ta'utini matahiti.
66020003	He to'o mai he hoa ki roto i tū pū era, 'e 'i roto i puru ai. He tāma'u i te 'ōpani e ho'e ta'utini matahiti, 'o reo-reo haka 'ou ki te taŋata o te ao. Ki tano rā matahiti he haka pako'o mo te hora 'iti-'iti e tahi.
66020004	He take'a haka 'ou ia e au i te pepe noho 'ariki, 'e 'i ruŋa i rā ŋā pepe te nu'u ki a rāua i va'ai ai i te parau mo ture i te taŋata. He take'a tako'a e au i te vārua o te nu'u i pa'o i te ŋao i mā-mate ai 'o te haka 'ite i te hāpī 'a Ietū 'e i te ⌊roŋo riva-riva o te 'Atua⌋. Hora era o rāua e ora nō 'ana kai ha'amuri ki te manu'ino 'e ki te 'ītoro aŋa pē ia, 'e 'ina tako'a kai haka rē i a rāua mo tāpa'o a te tira 'e a te rima hai tāpa'o era o rā manu'ino. 'E he take'a e au te ora iŋa haka 'ou mai o rāua mai te mate 'e te haka tere iŋa ananake ko te ⌊Kiritō⌋ e ho'e ta'utini matahiti.
66020005	He ora iŋa ra'e nei o te taŋata mai te mate. 'E te tētahi atu nu'u mā-mate, ki oti rā ho'e ta'utini matahiti ka ora haka 'ou ena.
66020006	¡Ko te koa i te nu'u ora haka 'ou mai te mate 'i te ora iŋa ra'e era; a rāua, pa'i, o roto o te nu'u ha'ata'a e te 'Atua mā'ana! E ko ai 'i ruŋa i a rāua te pūai o te rua mate; e ⌊oromatu'a⌋ rō a rāua o te 'Atua 'e o te Kiritō, 'e he haka tere ananake ko kuā Ietū Kiritō 'i rā ho'e ta'utini matahiti era.
66020007	Ki oti rā ho'e ta'utini matahiti era, he haka e'a i a Rukifero mai tū kona puru era,
66020008	'e he e'a he reo-reo ki a Koko 'e ki a Mākoko, te aura'a, ki te taŋata o te ŋā pā'iŋa ena e hā o te henua, 'e he haka taka-taka tahi ananake mo tama'i ki te 'Atua. Te rahi o rāua pa he rahi ena 'ā o te 'one.
66020009	'I te rahi, he puru i te henua 'e he haka vari tahi i te kona noho o te nu'u ha'ata'a e te 'Atua mā'ana, kona haŋa rahi 'ā'ana. 'E mai te raŋi i ava ai hai ahi 'e he vera tahi rō atu 'ai.
66020010	'E a Rukifero, reo-reo era ki rā nu'u, ko hoa 'ā ki roto i te kona ahi era, kona 'i ira e ura ena te azufre, kona ki ira tako'a i hoa ai i tū manu'ino era 'e i tū perofeta reo-reo era. 'I ira ka o'o era te māui-ui ki roto i te ivi ka pō ka 'ōtea 'ātā ki te hope'a ra'a.
66020011	He take'a e au i te pepe noho 'ariki tea-tea e tahi 'e i te kope noho 'i ruŋa. 'I te nui-nui 'e 'i te 'ana-'ana ō'ona, he ŋaro te henua 'e te raŋi mai mu'a i a ia, 'e 'ina kai take'a haka 'ou mai.
66020012	He u'i atu ia a au i te nu'u mate, ka hōnui 'e ka ta'e hōnui, e māroa rō 'ana 'i mu'a o tū pepe noho 'ariki era. I oho era he mātaki-taki i te puka 'e i te puka tako'a era 'i ruŋa e pāpa'i rō 'ā te 'īŋoa o te nu'u i a rāua te ora 'āpī 'ina he hope'a ra'a. He ture ia i te nu'u mate tano ki te rāua me'e i aŋa pāpa'i 'i ruŋa i rā ŋā puka.
66020013	Te nu'u mā-mate nei, mai roto i te vaikava 'e mai roto i te kona ko 'Are i e'a tahi ai, 'e he ture ki a rāua ta'ato'a tano ki te rāua me'e i aŋa.
66020014	I oti era he to'o mai i te mate 'e i te kona o te mate ko 'Are he hoa ki roto i te pō'auahi. Te kona ahi nei he rua mate iŋa,
66020015	'e 'i ira i hoa ai i te nu'u 'ina te rāua 'īŋoa o ruŋa i te puka pāpa'i o te 'īŋoa o te nu'u i a rāua te ora 'āpī 'ina he hope'a ra'a va'ai e te 'Atua.
66021001	I oti era he take'a e au i te raŋi 'āpī 'e i te henua 'āpī e tahi; te raŋi 'e te henua ra'e era, pa'i, ko haka kore 'ā 'e pē ira tako'a 'ā te vaikava.
66021002	He take'a e au ka topa te kona mo'a, he Hērutarema 'āpī, mai te raŋi mai te 'Atua era. Ko haka riva-riva 'ā pa he vi'e ha'amo'a-mo'a e uru rō 'ā i te kahu nehe-nehe mo tā'ana kope era mo hāipo-ipo.
66021003	'E he ŋaro'a e au i te re'o pūai e tahi mai te kona pepe noho 'ariki era e kī 'ā: «Mai te hora nei pe mu'a, ka noho ena te 'Atua 'i muri i tā'ana taŋata. Ki a ia a rāua ka ha'atura tahi ena. 'E 'ina he 'Atua e ko haka rē i a rāua ki te hora hope'a.
66021004	He haro'i tahi e ia i te rāua matavai. He kore ia te mate, te taŋi, te mamae, 'e e ko 'au-auē haka 'ou, 'i te me'e era te haka tere iŋa o te ao ra'e era ko kore tahi 'ana».
66021005	He kī e te kope noho 'i ruŋa i te pepe noho 'ariki era: «He aŋa 'āpī a au i te me'e ta'ato'a». I oho era he kī mai: «Ka pāpa'i. Te vānaŋa nei he vānaŋa parauti'a, he vānaŋa 'ina e ko ta'e haka tano».
66021006	I oti era he kī haka 'ou mai: «Nā ko aŋa tahi 'ā. A au he Ha'amata 'e he Hope'a. 'E te kope haŋa ki te vai he va'ai e au, ta'e e 'auhau, mai te kona tehe o te vai va'ai i te ora 'āpī 'ina he hope'a ra'a.
66021007	Te nu'u rē ki te pūai o Rukifero, mo rāua te ŋā me'e ta'ato'a haka 'ite atu era, 'e he riro a au he 'Atua o rāua 'e a rāua he poki 'ā'aku.
66021008	'E te nu'u ri'a-ri'a mo kī 'ā'aku a rāua, te nu'u ta'e haka moe oho i te rāua mana'u 'i ruŋa i a au, te nu'u aŋa i te me'e ta'e tano hano-hano, te nu'u tiŋa'i haka mate i te rua, te nu'u moe i te vi'e i te taŋata ta'e he vi'e he kenu o rāua, te nu'u aŋa i te tahu-tahu, te nu'u ha'amuri ki te 'ītoro 'e te nu'u reo-reo ta'ato'a, he hoa ki te kona 'i ira e ura ena te azufre mo noho mau rō 'āvai 'i ira e 'ava-'ava rō 'ana mai i a au. Ko te me'e nei te rua mate iŋa».
66021009	He oho mai ia e tahi o tū ŋā merahi ma'u poko-poko era e hitu, poko-poko era o te ŋā 'ati hope'a era e hitu, 'e he kī mai: «Ka oho mai koe. 'Ī a au he haka take'a atu i te vi'e ha'amo'a-mo'a mo hāipo-ipo ki te Māmoe».
66021010	'I roto i tū me'e haka take'a mai nei ia e te ⌊Vārua Maitai⌋, i ma'u ai i a au e nei merahi ki ruŋa i te ma'uŋa ruŋa nui nui-nui e tahi. Mai ira i haka take'a mai ai i te kona mo'a era ko Hērutarema e topa e oho mai 'ā mai te raŋi mai mu'a o te 'Atua.
66021011	Rā kona e pura-pura rō 'ā 'i te 'ana-'ana o te 'Atua, pa he pura-pura iŋa ena o te mā'ea hope'a o te nehe-nehe he jaspe, mā'eha pa he hi'o 'ana.
66021012	E haka vari rō 'ā rā kona e te 'āua nui-nui ruŋa nui e tahi. E ho'e 'ahuru mā piti 'ōpani o rā 'āua, 'e e tahi e tahi merahi e māroa era 'i muri. 'E 'i ruŋa i rā ŋā 'ōpani e pāpa'i rō 'ā te 'īŋoa o te ho'e 'ahuru mā piti mata o te itaraera.
66021013	Rā 'āua e hā pā'iŋa; e toru 'ōpani hārui a te pā'iŋa e'a o te ra'ā, e toru a te pā'iŋa ŋaro, 'e e toru e toru a te ŋā pā'iŋa haka 'ou ena e rua.
66021014	I titi ai rā 'āua 'i ruŋa i te paeŋa e ho'e 'ahuru mā piti, 'e 'i ruŋa i rā ŋā paeŋa i pāpa'i ai te 'īŋoa o te ho'e 'ahuru mā piti ⌊'āpōtoro⌋ o te Māmoe.
66021015	Te merahi vānaŋa mai era e ma'u rō 'ana i te mētera aŋa hai piru mo hāito i rā kona mo'a era ko Hērutarema, i te 'ōpani 'e i te 'āua.
66021016	Rā kona e hā pā'iŋa; te roa-roa 'e te 'a'ano pē tū roa 'ā. He hāito e te merahi i rā kona hai tū mētera era 'ā'ana. Ki te hāito taŋata, e piti ta'utini piti hānere kirometro o te roa, 'e pē tū roa tako'a 'ā te ruŋa nui 'e te 'a'ano. I oti era he hāito i tū 'āua era; e ono 'ahuru mā pae mētera.
66021018	Rā 'āua i aŋa ai hai mā'ea hope'a o te nehe-nehe he jaspe, 'e rā kona mo'a era hai piru mau nō e mā'eha rō 'ā pa he hi'o.
66021019	'E te ŋā paeŋa era 'i ruŋa i aŋa ai rā 'āua e haka nehe-nehe rō 'ā hai rauhuru mā'ea hope'a o te nehe-nehe: te ra'e hai jaspe, te rua hai zafiro, te toru hai ágata, te hā hai esmeralda,
66021020	te rima hai ónice, te ono hai rubí, te hitu hai crisólito, te va'u hai berilo, te iva hai topacio, te ho'e 'ahuru hai crisoprasa, te ho'e 'ahuru mā ho'e hai jasinto, 'e te ho'e 'ahuru mā piti hai amatista.
66021021	E tahi e tahi o tū ŋā ho'e 'ahuru mā piti 'ōpani era i aŋa ai hai poe mau nō e tahi. Te ara nui-nui era o rā kona i aŋa ai hai piru mau nō e mā'eha rō 'ā pa he hi'o.
66021022	'Ina kai take'a e au 'i ira e tahi kona ha'amuri 'Atua. ¿Mo aha atu 'ā? 'I ira, pa'i, e noho ena te 'Atua hope'a o te pūai, 'e te Māmoe.
66021023	'E ¿mo aha tako'a te ra'ā 'e te māhina o rā kona? O te 'Atua mau 'ā, pa'i, 'e o te Māmoe te haka mā'eha.
66021024	He haka tere ia te nu'u ⌊haka moe i te mana'u⌋ 'i ruŋa i a Ietū o te hau ta'ato'a koia ko te rāua 'ariki 'i roto i te mā'eha o rā kona, 'e he ma'u ki mu'a o te 'Atua i te rāua haka tere iŋa hauha'a.
66021025	Te 'ōpani o ira 'ina he puru 'i te 'ōtea, 'e 'ina rā kona he pō.
66021026	'E ki ira ka ma'u ena i te me'e nehe-nehe ta'ato'a 'e i te haka tere iŋa hauha'a o te hau ta'ato'a.
66021027	'E ki te hora hope'a 'ina e tahi me'e ta'e tano mo o'o ki ira. E ko o'o te kope ha'amuri ki te 'ītoro 'e te kope reo-reo. Te nu'u nō mo o'o he nu'u te rāua 'īŋoa e pāpa'i rō 'ā 'i ruŋa i te puka era o te Māmoe, he puka 'i ruŋa i pāpa'i ai i te 'īŋoa o te nu'u i a rāua te ora 'āpī 'ina he hope'a ra'a va'ai e te 'Atua.
66022001	He haka take'a mai ia e tū merahi era i te rio ma'itaki e tahi mai ira e e'a era te vai va'ai i te ora 'āpī 'ina he hope'a ra'a. Rā vai pa he hi'o 'ā te mā'eha, 'e mai te kona pepe noho 'ariki o te 'Atua 'e o te Māmoe e e'a era.
66022002	Te vai nei a te vāeŋa o te ara nui-nui o rā kona e tehe era. 'E 'i te tapa o rā rio e tupu rō 'ā te tumu va'ai i te ora. E hua era paurō te 'āva'e, te aura'a, e ho'e 'ahuru mā piti 'āva'e e hua era 'i roto i te matahiti, 'e te raupā o rā tumu he rā'au.
66022003	'Ina e tahi me'e ta'e tano ki te mata o te 'Atua mo o'o ki te ao 'āpī nei. Te pepe noho 'ariki o te 'Atua 'e o te Māmoe 'i Hērutarema 'āpī nei e noho ena, 'e te rāua tāvini ki a rāua e ha'amuri ena.
66022004	He take'a e te nu'u nei i te 'āriŋa o te 'Atua, 'e 'i ruŋa i te rāua tira ka ma'u era i tō'ona 'īŋoa.
66022005	'Ina he pō rā kona. ¿Mo aha atu 'ā te hakari'i 'e te ra'ā o rā nu'u? O te 'Atua, pa'i, he Pū'oko Haka Tere, te haka mā'eha i a rāua, 'e ananake ka haka tere ena 'ātā ki te hope'a ra'a.
66022006	He kī mai e te merahi: «Te me'e haka take'a 'e haka 'ite atu era he parauti'a 'e e ko ta'e haka tano. O te Pū'oko Haka Tere mau 'ā, he 'Atua, kope haka 'ite ki te perofeta i te rāua me'e mo haka 'ite, i uŋa i tā'ana merahi mo haka take'a ki tō'ona tāvini i te me'e e ko roa ka topa rō ena».
66022007	He ŋaro'a ia e au i a Ietū e kī 'ana: «¡E ko roa hia a au ka tu'u atu ena! ¡Ko te koa i te nu'u ha'atura ki te roŋo o ruŋa i te me'e mo topa pe mu'a ka oho ena hā'aki 'i ruŋa i te puka nei!».
66022008	I take'a rō 'e i ŋaro'a rō e au e ⌊Iovani⌋ i te ŋā me'e ta'ato'a nei. I take'a era 'e i ŋaro'a era e au, he tū-turi a au a te va'e o te merahi haka take'a mai era i rā ŋā me'e, mo ha'amuri ki a ia.
66022009	'E he kī mai e rā merahi: «'Ina koe ko aŋa i te me'e ena; ki te 'Atua koe ana ha'amuri. He tāvini nō, pa'i, a au o te 'Atua pē koe 'ana, 'e pa he ŋā taina ena ō'ou he perofeta, 'e pa he nu'u ta'ato'a haka roŋo i te me'e pāpa'i o ruŋa i te puka nei».
66022010	'E he kī tako'a mai: «'Ina koe ko na'a i te vānaŋa haka 'ite atu o ruŋa i te me'e mo topa pe mu'a ka oho ena. Ko hāhine 'ana, pa'i, te hora mo haka tano tahi.
66022011	Ki tano rā hora, e haka rē kōrua i te nu'u aŋa i te me'e ta'e tano mo aŋa mo oho nō i te rāua me'e ta'e tano, 'e te nu'u aŋa i te me'e hano-hano mo aŋa mo oho nō i te rāua me'e hano-hano. 'E te nu'u aŋa i te me'e tano ki te mata o te 'Atua, ka aŋa ka oho nō i te rāua me'e tano, 'e te nu'u ta'e hara ka noho nō rāua pē ira».
66022012	He kī haka 'ou ia e Ietū: «He aŋi 'ā, e ko roa hia au ka tu'u atu ena. E ma'u rō atu a au i te me'e mo va'ai mo haka koa o te nu'u, tano ki te rāua me'e i aŋa.
66022013	A au he Ha'amata 'e he Hope'a.
66022014	»Ko te koa i te nu'u tata i te rāua kahu, te aura'a, te nu'u haka rē mo haka kore e te 'Atua i te rāua hara, ki tano ai mo o'o ki roto 'i te kona mo'a era ko Hērutarema 'āpī 'e mo kai mai ruŋa i te tumu va'ai i te ora 'āpī 'ina he hope'a ra'a.
66022015	'E te nu'u aŋa i te me'e ta'e tano hano-hano, te nu'u aŋa i te tahu-tahu, te nu'u moe i te vi'e i te taŋata ta'e he vi'e he kenu o rāua, te nu'u tiŋa'i haka mate i te rua, te nu'u ha'amuri ki te 'ītoro, 'e te nu'u ta'ato'a te rāua me'e aŋa mau nō he reo-reo 'i haho ka noho ena.
66022016	»A au, a Ietū, ko uŋa atu 'ā i tā'aku merahi mo haka 'ite i te me'e ta'ato'a nei ki te ŋā nūna'a taŋata haka moe ena i te mana'u 'i ruŋa i a au. He hakaara a au o ⌊Tāvita⌋, 'e he hetu'u pura-pura 'i te pō'ā».
66022017	Te ⌊Vārua Maitai⌋ 'e te vi'e hāipo-ipo o te Māmoe pē nei e kī ena: «¡Ka oho mai!». 'E te kope ŋaro'a i te me'e nei, ka kī: «¡Ka oho mai!». 'E te kope pohe ki te vai 'e haŋa mo unu, ka oho mai ka unu i te vai ta'e e 'auhau va'ai i te ora 'āpī 'ina he hope'a ra'a.
66022018	Ki te nu'u ta'ato'a ŋaro'a i te roŋo nei o ruŋa i te me'e mo topa pe mu'a ka oho ena pāpa'i 'i ruŋa i te puka nei he kī atu a au: Mo 'āmui o te kope e tahi i te me'e haka 'ou ki te ŋā me'e nei, he 'āmui tako'a e te 'Atua, ki tō'ona ūtu'a, i te 'ati hā'aki 'i ruŋa i te puka nei.
66022019	'E mo haka kore e tahi kope e tahi parehe o te roŋo nei o ruŋa i te me'e mo topa pe mu'a ka oho ena pāpa'i 'i ruŋa i te puka nei, e ko haka rē e te 'Atua mo to'o i tā'ana o te me'e hua mai ruŋa i te tumu va'ai i te ora 'āpī 'ina he hope'a ra'a 'e mo noho ō'ona 'i te kona mo'a haka 'ite 'i ruŋa i te puka nei.
66022020	Te kope haka 'ite he parauti'a te ŋā me'e nei e kī rō 'ā: «He aŋi 'ā, e ko roa hia a au ka tu'u atu ena». 'E te kī 'ā'aku: «¡Ka ai pē ira! ¡Ka oho mai koe, e Ietū ē, e te mātou Pū'oko Haka Tere ē!».
66022021	Ka ai 'i ruŋa i a kōrua ta'ato'a te riva rahi o te tātou Pū'oko Haka Tere ko Ietū Kiritō.
