40001001	Neney na ɗeriwel ma mezley ma baba tete ma Yezu Kriste hay, bəzey ma David, bəzey ma Abraham.
40001002	Abraham ma yawa Izak, Izak ma yawa Zakob, Zakob ma yawa Zuda ta malam ŋga hay.
40001003	Zuda ma yawa Fares ta Zara, maya ta na Tamar, Fares ma yawa Esrom, Esrom ma yawa Aram.
40001004	Aram ma yawa Aminadab, Aminadab ma yawa Nasoŋ, Nasoŋ ma yawa Salmoŋ.
40001005	Salmoŋ ma yawa Boz, may ŋga na na Rahab, Boz ma yawa Zobed, may ŋga na na Rut, Zobed ma yawa Zesey.
40001006	Zesey ma yawa bay ɗuhwa na David, David ma yawa Salomoŋ, may ŋga na na ŋgwas ma Uri.
40001007	Salomoŋ ma yawa Robowam, Robowam ma yawa Abiya, Abiya ma yawa Aza.
40001008	Aza ma yawa Zozafat, Zozafat ma yawa Zoram, Zoram ma yawa Oziyas.
40001009	Oziyas ma yawa Zowatam, Zowatam ma yawa Akaz, Akaz ma yawa Ezekiyas.
40001010	Ezekiyas ma yawa Manasey, Manasey ma yawa, Amoŋ, Amoŋ ma yawa Zoziyas.
40001011	Zoziyas ma yawa Zekoniyas ta malam aŋga hay. A hələmata bəzey ma Israyel hay a Babiloŋ na, da har ana ŋga na tok.
40001012	A dəba ma ma hələmata ba a Babiloŋ na, Zekoniyas ma yawa Salatiyel, Salatiyel ma yawa Zorobabel.
40001013	Zorobabel ma yawa Abiyud, Abiyud ma yawa Eliyakim, Eliyakim ma yawa Azor.
40001014	Azor ma yawa Sadok, Sadok ma yawa Akim. Akim ma yawa Eliyod,
40001015	Eliyod ma yawa Eliyazar, Eliyazar ma yawa Mataŋ, Mataŋ ma yawa Zakob.
40001016	Zakob ma yawa Zozef, zel ma Mariya na ma da yawa Yezu, ma zəlamar Kriste ana.
40001017	Me mbəsley ta tabiyaha me bəzey ma hwaɗ hay tok na: zla ka Abraham kasl ka David na, kurow kava faɗ. Ka David kasl ka ma hələmata bəzey ma Israyel hay a Babiloŋ na, kurow kava faɗ satsa. Da me həley ta a Babiloŋ kasl ka Kriste ana, kurow kava faɗ satsa.
40001018	Nəkafama me zley ma yawa ma Yezu Kriste. Mariya may ŋga na na, kokwa ma Zozef. Arka, amba ŋga ka zəga na, a da sərafa na bəzey da hwoɗ ta gədaŋ ma Mesəfrey Kokwoɗ ana.
40001019	Zel aŋga na Zozef ana na ndaw dzerey aha, a wuɗey ma babəlada tek ta guma na ma ndaw hay ka tsənadama kakay, a wuɗey ma mbəɗar mey ta masasuɗok aha.
40001020	Andza ŋga ka dzala tsoy na, arka madurlam ma Bay’ərlam ma ɓar vaw da dey mesəney, ma ləvar: «Zozef bəzey ma David, ka da wesey ma zəga Mariya ’ay ɗek ka ŋgwas aha zlay, hərway bəzey ŋga na da hwoɗ ana na, a sawa ta gədaŋ ma Mesəfrey Kokwoɗ ana.
40001021	A da yawa bəzey mawal aha, ka da pafama mezəley ŋga na na, Yezu, hərway a da buwatərawa ndaw ma səkway ŋga hay ba da meŋgəsey ta hay.»
40001022	Tek a neney tabiyaha a da key andza ha na, ma ka ndesley andza Bay’ərlam ma tsərawa ta huɗa mey ma ndaw sek ana:
40001023	Nəkafama, bəzey a da təɗar a vaw a dem slaw aha, a da yawa wawa, a da pafama mezəley ŋga na na, Emanuwel, ka ləva na «Bay ma Bəla ta lakwa».
40001024	Andza ma me pərkey ŋga na, Zozef me key andza na ma madurlam ma Bay’ərlam a hana ma ləvar ana: ŋga ma zəga kokwa ŋga a 'ay ŋga.
40001025	Amana ka dzəmam vaw kakay, ha ŋga ma yərawa wawa ŋga mawal aha, ma pafa mezəley ŋga na Yezu.
40002001	A yəmərawa Yezu da Betlehem ma Zudey, da har Erod ŋga bay ɗuhwa na. Nəkafama ndaw ma sərada me zazərey wurzla hay, ma səmawa da bəzay lam a Zeruzalem na,
40002002	arka ma tsəham: «Bay ɗuhwa na ma zuif hay ma yəmərawa ekəɗey ana na, ŋga ka waray? La ma nəkadəmərawa wurzla ŋga na ma sləlawa da bəzay lam, la səmawa ma da gərdey ka mey dey ŋga.»
40002003	Ka mey a neney wayna na, bay ɗuhwa na Erod me dzəmey ka vaw, ta ndaw ma Zeruzalem ahiya dzay tabiyaha.
40002004	Ŋga ma kusata baba ɗuhwa na me key kuley ana hay tabiyaha, ta ndaw me sesəkey mewey ma səkway, ma tsəhafata slam ana ndaw ma vaha 'ar ana na, ma yaha na, ka waray?
40002005	Ma mbəɗafəmara kava: «Da Betlehem ma Zudey, hərway na ndaw sek ma windərawa na na:
40002006	‹Kah Betlehem, dala ma Zuda, dey ta kava kah na wuraw bəzaha ma dala ma Zuda kakay, hərway bay a da bawa da kah, a da tsəkura Israyel, səkway ɗaw.› »
40002007	Arka Erod ma zəlata ndaw ma zazərey wurzla na hay ta masasuɗok aha, ma tsəhafata har ma wurzla na ma ɓatar vaw ana;
40002008	arka ma sləradata a Betlehem, ta ma ləvatar aha: «Dawam da tsəhəmərawa wawa na haya hayaha, kendzey aza kuray ka ndzafama ba na, aza ka ɓadəmaya tey, i daway i da gərdawa ka mey dey ŋga tiyatsa.»
40002009	Ka guma ma bay ɗuhwa ha na hana ma tsatar ana na, taya ma zəgam tsəveɗ; nəkafama wurzla ta hana na, ma nəkadəmərawa ma sləlawa na na, ma kəlatar ka mey, ma daway a da lətsey na, ka slam ma wawa na ŋga da huɗa na.
40002010	Andza ma nəkadama wurzla na na, a datar 'ar bəza kakay.
40002011	Ma fuləkwam a 'ay ana, ma nəkadama wawa na, ta Mariya may ŋga, ma gərdam, ma namar dəba. Ma wurama akwetey ta hay, ma vəlamar tek ma hayaha: gura, tek me bəzləmey me zey hayna, kaw mal me fəɗey ka vaw.
40002012	Arka, Bay'ərlam ma ɓadatara da dey mesəney ka da mam ta tsakay ma Erod sazlay. Ma dawam tek ata a dala ta, ta tsəveɗ mekelehe.
40002013	A dəba ma ma daw ta ba na, nəkafa madurlam ma Bay’ərlam ma ɓar vaw a Zozef da dey mesəney; ma ləvar: «Lətsey, zəga wawa na ta may ŋga, hwam a Ezipte. Ndzey da huɗa kasl ka pas a ɗaw ma da tsəkaɓa guma mekelehe, hərway Erod a da səpa wawa na, ma da kəɗa ba vagay aha.»
40002014	Zozef me lətsey, ma zəga wawa na ta may na, ma hwam tek ata ta dəvaɗ aha a Ezipte.
40002015	Ŋga ma ndzawa da huɗa, ha kasl ka memətsey ma Erod, ma aza ka ndesley andza na ma Bay’ərlam ma tsərawa ta huɗa mey ma ndaw sek ana: I zələrawa bəzey ɗaw na, da Ezipte.
40002016	Arka andza Erod ma nəkada ndaw ma zazərey wurzla a ŋga na hay ka pətənama ba na, mevel ma tsar kambəlaɓa, ŋga me slərey ka da sləmata wawa hay ba da Betlehem ta sa ma dala ŋga na sa na hay tabiya ha, mendzey ma wawa hay tabiya ha kasl ka mevey tsew, zla da har ma ndaw ma zazərey wurzla hay ma ɓadəmara na.
40002017	Kəɗey tok na, me ndesley na andza ma ndaw sek Zeremi ma tsərawa na:
40002018	«Vəɗe ma ɗay ma tsənawa da Rama, ma tuway ta sesermey aha zaɗaɗa: Rasel a tuway wawa ŋga hay, a bədey vaw kakay, hərway wawa ŋga hay dasakay.»
40002019	A dəba ma memətsey ma Erod na, madurlam ma Bay’ərlam ma ɓar vaw a Zozef da dey mesəney da Ezipte.
40002020	Ŋga ma ləvar: «Lətsey, zəga wawa na ta may ŋga, zəgey tsəveɗ me mey 'ar a dala ma Israyel, hərway ndaw ma səpam ma da kəɗa wawa na na, ka mətsam tsoy.»
40002021	Zozef me lətsey, ma zəga wawa na ta may ŋga me mey a dala ma Israyel.
40002022	Ama andza ŋga ma tsənada ba Arkelaws bay aha da Zudey da veɗ ma baba ŋga Erod na, ŋga me wesey ma daway a huɗa. Arka andza ma Bay'ərlam ma ɓadara da dey mesəney na, ŋga ma daway a dala ma Galiley
40002023	arka ŋga ma sawa me ndzey da wuraw ana daha a zəlamar Nazaret; hərway aza ka ndesley andza ma ndaw sek me ləvawa na: A da zəlamar na ndaw Nazaret.
40003001	Da har ana ŋga na na, Zaŋ Batis ma tsarawa, a tələkey mey da palah ma Zudey:
40003002	«Mbəɗadama mendzey kwar ba, Slala ma 'ərlam ka gurawa ba.»
40003003	Ndaw sek Ezayi a tsawa na ka ŋga, ŋga me ləvey: «Vəɗe ma ɗay a tsənawa da palah, ləmadama buwal ma Bay’ərlam. Ləmadəmara tsəveɗ aŋga hay dender dender.»
40003004	Zana ma Zaŋ ana me pey ka vaw na, ma mbez ma zlegweme, ma dzuwa ha hərap da bəzay hwoɗ ta kanda ma həzlay. Tek aŋga me zəmey na hwayok ta 'uwam ma ley.
40003005	Arka na ndaw ma Zerulem hay, ma Zude, ma dala ma Zurdeŋ hay tabiya ha ma dawam ka tsakay ŋga.
40003006	Zaŋ tok na a dzuhəɓadata a yam da wayaŋ ma Zurdeŋ, taya tey na a ɓadama meŋgəsey ta hay.
40003007	Andza ŋga ma nəkadata Fariziyeŋ hay ta Sadusieŋ hay haɗadzidzay, a səmawaha ma da dzuhəɓey vaw da har aŋga na, ma ləvatar: «Gwalay ma kutsesl eɗey hay, ma ɓakwar wewer ma da ləhey da metsey mevel ma Bay'ərlam ma da sawa na na way?
40003008	Ekəɗey na kam tek na, ma ɓada ha mbəɗada me mendzey kwar ba na;
40003009	ka da dzalam ka 'ar vaw kwar ana me ləvey: ‹la na, baba la na Abraham tsa zlay›. Hərway i ɓadakwar, ŋgwa neney hay na, Bay ma Bəla a slafa ma təradata bəzey ma Abraham ahiya.
40003010	Ekəɗey na zlamba ma wa vaw aha tsoy, ma da rətsey salslasləlay ma vəɗe tek hay, mendzey ma vəɗe ma tek ma yam bəzey hayakakay ana hay na, a da rətsəmata ba, a da kuyadəmata ba a waw.
40003011	«Yah na, i dzuhəɓadakwar na a yam, ma ɓada ma mbəɗey mendzey, ama ndaw ma da sawa da dəba ɗaw ana na, gədaŋ aha a fənaya: i ɗa ndaw aha ma tsukwadara tahərak aŋga da sek kakay. Ŋga na a da dzuhəɓadakwar na da Mesəfrey Kokwoɗ ana ta waw.
40003012	Vəley ŋga me kəfey daw ma zəga ha da har, a da petsey gəlaŋ aŋga. Daw hayna na a həla a dey. Ama dzandzar ana na, a da kakəra ba da waw me mətsey kakay ana.»
40003013	Arka Yezu ma tsarawa, a sawa da Galiley ha kasl a Zurdeŋ ka tsakay ma Zaŋ, ma ŋga ka dzuhəɓada a yam.
40003014	Zaŋ a wuɗey akwa na ma mbəɗar mey, ma ləvar: «Ma da dzuhəɓadaya dzadzak na kah tok na, ka sawa ka tsakay ɗaw ma i ka dzuhəɓadaka na ma mey mey?»
40003015	Ama Yezu na ma mbəɗar kava: «Ekəɗey na mbəkada ka key andza ha, təɗe ŋga lama i da ndasladama dzerey tabiyaha na andza ha.» Arka na ŋga ma mbəkada ka key andza ha.
40003016	Andza ma dzuhəɓadama ba na, Yezu ma bawa da yam. Arka ndasl ma 'ərlam me ndzesləɗey, ŋga ma nəkada Mesəfrey ma Bay ma Bay Bəla a harɗawa ha andza hwoɗgwam ma sawa ka ŋga.
40003017	Arka Vəɗe ma ɗay ma tsənawa da 'ərlam a ləvey: «Neney na Bəzey ma mey 'ərev a ɗaw, ma daya 'ar na ŋga, i ma wala na.»
40004001	Arka na Mesəfrey Kokwoɗ ana ma dahəɗa Yezu a palah, ma aza Setene ka pafa wuiya.
40004002	A dəba ma me key sumaya ŋga dəvaɗ kokurow faɗ, rəpas kokurow faɗ na, may ma tsafa.
40004003	Arka ndaw me pey wuiya ma gurafa, ma ləvar: « Haɗaw kah Bəzey ma Bay ma Bəla na, ləvatar a ŋgwa na ɗey hay ka təram peŋ aha kwa.»
40004004	Ama ŋga ma mbəɗafara: «Ma winda ha da Mewindey Kokwoɗ ana hay na: ndaw a ndzey na ta tek me zəmey dada kakay, amana ta guma ma bawa da huɗa mey ma Bay ma Bəla ana hay tabiyaha na.»
40004005	Arka Setene ana hana ma dada a Zeruzalem, wuraw kokuwoɗ ana, ma pada ka 'ar ma 'Ay me key Kuley .
40004006	Arka ma ləvar: «Haɗaw kah Bəzey ma Bay ma Bəla na, kəley a gwadaw, hərway ma winda ha na: ‹a da vəlatar slam har a madurlam aŋga hay kavəday ɗek, ka ndawəmaka a har ata, ma aza kah ka da tsey metsembeɗ ta ŋgwa hay zlay.› »
40004007	Yezu ma ləvar: «Ma winda ha da Mewindey Kokwoɗ ana hay tiyatsa na: Ka da həlafa suwet ka Bay’ərlam, Bay ɗek zlay.»
40004008	Arka Setene ma zəga satsa ka 'ar ma mamba sololo ha, ma ɓafara har ka slala ma bəla hay tabiyaha ta maram a ta adzay,
40004009	ma ləvar: «Tek a neney hay tabiya ha na, i da vəladaka, haɗaw ha gərdey ba, ha naya dəba ba na»
40004010	Arka Yezu ma ləvar: «Daw ba Sataŋ eɗey! Hərway ma winda ha na: Ka da nar dəba na a Bay’ərlam, Bay ɗek, ka da kar kuley na a ŋga asləta.»
40004011	Arka Setene a hana na ma mbəkada Yezu. Madurlam hay ma səmawa ka tsakay ŋga, ma vəlamar tek me zəmey.
40004012	Andza Yezu ma tsənada Zaŋ ŋga da daŋgay na, ŋga ma daw təŋga a Galiley.
40004013	Ŋga me lətsey ba da Nazaret, ma daw mendzey təŋga da Kafarnawom, wuraw na ka mey ma bəlay ma Galiley, da dala ma Zabuloŋ ta Nefətali.
40004014	Ma ka ndesley andza ma ndaw sek Ezayi ma tsərawa na:
40004015	«Ŋgwa ma Zabuloŋ ta Nefətali, buwal ma tsakay ma bəlay, dala ma diya ma Zurdeŋ, Galiley mezlezleŋ tsəveɗ ma ndaw bəra na hay!
40004016	Səkway na ma ndza ha da ləvaŋ ana, ka nəkadərawa waw me nəkey dey ɗuhwa ha ba. Ma ndaw ma ndza hiya da dala ma ləvaŋ ma memətsey ana hay na, waw me nəkey dey ka sləlawa ba.»
40004017	A zəgawa zla da na ŋga na na, Yezu ma zlar me tələkey mey waya: «Mbəɗadama mendzey kwar ba, Slala ma 'ərlam ka gura ba»
40004018	Andza Yezu a daway aha ka mey ma bəlay ma Galiley na, ma nəkadata ndaw hay tsew ta malam aŋga, Simoŋ na ma zəlamar Piyer ana, ta malam aŋga Andrey, a kəlam aha zəva ta hay a bəlay: taya ndaw me həley kəlef hay.
40004019	Yezu ma ləvatar: «Səmawa səpəmaya bəzay, i da təradakwar ndaw me həley ndaw hay ahiya.»
40004020	Arka tsana ma mbəkadama zəva ta hay ŋguɗek, taya ma səpamar bəzay.
40004021	Me gurey ka mey satsa na, ma nəkadata ndaw hay tsew ta malam aŋga: Zak bəzey ma Zebedey ta malam aŋga Zaŋ, taya da kombiwal andza baba ta Zebedey, a ləmam aha zəva ta. Ŋga ma zəlata.
40004022	Taya na ŋguɗek ma mbəkadama kombiwal ata ta baba ta adzay tsana, ma səpamar bəzay.
40004023	Arka Yezu ma hala dala ma Galiley tabiyaha, a tatəkadata ndaw hay da 'ay me ɗuley mey ta hay, a tələkada mey ta Mey Hayna Wayna ma Slala ma 'ərlam, a ndaladata ndaw dzedzey ana hay tabiya ha, ta ndaw ma təra na hay, da walaŋ ma səkway.
40004024	Tek aŋga na hay me key na me pey mey, me husey a dala ma Siri tabiyaha. Ma sadəmərawa ndaw ma kam tsetseh ana hay, ma ndalamam ta dzedzey gle gle ma sadata banay: ndaw ta fakalaw da 'ar ana hay, ndaw bəzey kiya ma katar ana hay, ta ndaw ma mbara vaw ana hay, arka ŋga ma ndaladata.
40004025	Ndaw ana ma kusa na hay tabiyaha a səpamar bəzay deɓ deɓ. Ndaw ana hay na, a səmawa na da Galiley, da Dekapol, da Zeruzalem, da Zudey ta ndaw ma diya ma wayaŋ ma Zurdeŋ hay.
40005001	Andza Yezu ma nəkadata ndaw ana ma kusa hiya na hay na, ŋga me tsəley a mamba, ŋga me ndzey ɗar. Gawla aŋga hay ma gurafama.
40005002	Ŋga ma zlar me tsey guma, ma tatəkadata:
40005003	«Ndaw ta mevel ma ndaw mbarga na hay na taya da wuiya zləna, Slala ma 'ərlam ma vəlaha ma ta.
40005004	Ndaw ləfeɗeɗe ana hay na, taya da wuiya zləna, a da ndzafama dala. andza na ma Bay'ərlam ma ləvatara na.
40005005	Ndaw ma tuway ana hay na taya da wuiya zləna, a da bədadəmata.
40005006	Ndaw may ma tsatar, ma harta hiya ta dzerey ana hay na, taya da wuiya zləna, a da rəham.
40005007	Ndaw na ndaw hay ma kəmatar da vaw ana hay na taya ta wuiya zləna, hərway a da kam da vaw tey.
40005008	Ndaw na ta mevel tsəzlakka na hay na, taya da wuiya zləna, a da nəkadama Bay ma Bəla ta dey ta.
40005009	Ndaw na ma kam mber ma zozoy hay na, taya da wuiya zləna, a da zəlamata na bəzey ma Bay ma Bəla ahiya.
40005010	Ndaw ma kadəmata tatakway hərway ma dzerey ana hay na, taya da wuiya zləna, Slala ma 'ərlam ma vəla ha ma ta.
40005011	Ka da ndzam da wuiya, kendzey andza a tsaɗəmakwar, kwa andza a kadəmakwar tatakoy, a tsafəmakwar so ha ka tek haya kakay ana hay tabiyaha hərway ɗaw na.
40005012	Ayaw, ndzam da wuiya, ndzam perkeke, hərway masa kwar da 'ərlam ma paha ɗuhwa ha, zləna, akwa a kadəmatərawa tatakoy ta ndaw sek ana hay, ma da husawa ka kuray ana na, andza ha.»
40005013	Kuray na mandaŋ ma dala hay. Kendzey andza mandaŋ a vəɗey sakay na, a da təradama ka vəɗey na ta mey sa mey? Tsoy a nefey sakay, seŋgey; sey a batəkwadama na a bəla, ndaw hay a halam ta 'arra.
40005014	Kuray na waw me nəkey dey ma bəla hay. Wuraw ma kaha tsaŋ ka 'ar ma mamba na, a kəzley kakay.
40005015	Kendzey a kam waw ka lalam na, ma da hwarkwafa 'uwaŋ kakay seŋgey, ama na a padama na tsaŋ ka slam ma luwey lalam, ma ka nəkatar dey a ndaw na da 'ay ana hay tabiya ha.
40005016	Andza ha satsa na, waw a kwar ka wuɗey ka slam dey ma ndaw hay, ma ka nəkadama tek a kwar hayna hay ma kam ana na, ka hasəkadəmara bəzay a Baba kwar na da 'ərlam ana.
40005017	Ka da dzalam da 'ar a kwar, i sawa na ma da mbəzladata Mewey hay, dakay na guma ma ndaw sek hay kakay: i sawa na ma da mbəzladata kakay, amana ma da ndasladata.
40005018	Hərway i ɓadakwar dərka na, ha aza ka me ndəvey ma ndasl ma 'ərlam ta dala na, kwa tek asləta, kwa tek ketekwəɗey ma da devesey da Mewey na, dakay ha kasl ke me ndəvey ma bəla.
40005019	Zla ekəɗey, ndaw ma mbəzlada kwa na bəza na ketekwəɗey ana da walaŋ ma mey ma mewey eɗey hay na, ma tatəkadata ndaw hay ka kama andza ha na na, a da ləvam bəza ha ketekwəɗey da Slala ma 'ərlam na ŋga. Dzadzak na, ndaw ma ka tərre, ma tatəkadatara a ndaw hay ka kam andza ha na na, a da ləvam ɗuhwa ha da Slala ma 'ərlam na ŋga tok.
40005020	Hərway i ləvakwar ekəɗey na: haɗaw dzerey kwar me key ka fəna ma ndaw me sesəkey Mewey ana hay, ta na ma Fariziyeŋ hay kakay na, ka da fuləkwam aha a Slala ma 'ərlam kakay.
40005021	Kuray ka tsənadama ba, a ləvamatərawa a baba tete hay na: Ka da kəɗey ndaw vagay aha zlay. Zləna ndaw ana ka kəɗey ndaw ba vagay aha na, a zəgama a slam ma sariya.
40005022	Ama yah ekəɗey, i ləvakwar: Kwa way way ma kafa mevel ka malam aŋga tsana, a zəgama ka slam ma sariya; kwa way way ma ləvar a malam aŋga: ‹kah na dəla ha na›, a zəgama ka slam ma sariya ɗuhwaha. Ndaw ma ləvar a malam aŋga: ‹'ar me mbəɗey na›, kassla ma dada a waw ma laɓaha na.
40005023	Kendzey ka da da tek ma ger a ɗek ka ŋgwa kuley na, haɗaw ka da dzala ka slam ana, dugwan ma malam eɗek ka kah daha na,
40005024	mbəkada tek ana hwoɓ ka slam ma ŋgwa kuley ana, daway da pəɗəmawa mbəlor a vaw, dazladəmərawa mey ana ba, ta malam eɗek ɗagay. A dəba na na, mawa, vəladara tek eɗek a Bay'ərlam tok.
40005025	Kendzey ka dawam aha a slam ma sariya ta ndaw dugwan eɗek na, səpey tsam tsam ma dazladama mey ba, zləna, dakay na ndaw dugwan ana hana na a da vəladaka a har ma ndaw me key sariya, ndaw me key sariya tey a da vəladaka a har ma sowedzey, sowedzey tey a da kəladaka a daŋgay.
40005026	Ayaw dərka na, i ləvaka ekəɗey: ɗaɗa a da kəladəməkawa ha da huɗa kakay, ha ka pas eɗek ma wurəka tərre ta sisey a dzay ana.
40005027	Kuray ka tsənadama ba a tsəmawa na: Ka da key madama zlay.
40005028	Ama yah ekəɗey i ləvakwar: kwa way way me nəkey dey zur zur ka ŋgwas na, ka key madama tsoy ta ŋgwas ana, da mevel aŋga.
40005029	Haɗaw dey ma har zəmay ɗek a vahaka ba a meŋgəsey na, tsursla, kəlada ba dəreŋ ta kah, hərway ŋgama mezəvey ma vaw ɗek asləta ka zəɗey, ta neney kah ma da daw ta 'ar eɗek adzay kərem, a waw ma laɓa ha na na.
40005030	Haɗaw har zəmay ɗek a vahaka ba a meŋgəsey na, rətsa, kəlada ba dəreŋ ta kah; hərway ŋgama mezəvey ma vaw ɗek asləta ka zəɗey, ta neney kah ma da daway ta 'ar eɗek adzay kərem, a waw ma laɓa ha na na.
40005031	Ka slam naŋgar ma tsa ha na: haɗaw ndaw a da ɓəla ŋgwas aŋga na, ka kar ɗeriwel ma me ɓəley vaw a har.
40005032	Ama yah ekəɗey, i ləvakwar: kwa way way ma ɓəla ŋgwas aŋga na, a kəlada ŋgwas ana a madama -sey a zəga ŋgwas ana na, kendzey Mewey a wuɗey kakay. Ndaw me zəgey ŋgwas ma ɓəla ha na na, a ndəɓey madama.
40005033	«Kuray ka tsənadama ba satsa, a ləvəmatar a baba tete hay na: ‹Ka kar masəfaya a me mbəɗey ɗek ana zlay, ama na ka tek ma me mbəɗey ɗek ana ka slam dey ma Bay’ərlam ana.›
40005034	Ama yah ekəɗey i ləvakwar: ɗaɗa ka da mbəɗam tizlay tabiyaha: kwa ta ndasl ma 'ərlam na, ka da mbəɗam zlay zləna, hərway koriwal ma Bay ma Bəla,
40005035	kwa ta dala zlay, hərway slam me pey sek aŋga, kwa ta Zeruzalem zlay, hərway wuraw ma Bay ɗuhwa ha.
40005036	Kwa ta 'ar eɗek na, ka da mbəɗada zlay, hərway ka slafa ma tərada mbez 'ar eɗek asləta babara ha, dakay na zezeŋ aha kakay.
40005037	Kendzey ka tsam guma na, ləvam: 'Ayaw na, ‹ayaw›, a'ay na, ‹a'ay›; sa na tabiyaha, a sawa na da ndaw wewer.»
40005038	«Kuray ka tsənadama ba, a tsəmawa na tsosl dey na, tsosl tey! Tsoy sler na, tsoy tey!
40005039	Ama yah ekəɗey, i ləvakwar: ka da madəmatara gandaf ma ndaw seweɗ zlay. Dzadzak haɗaw ndaw ka kəlaka marawa ba, ka tsakay sləmay ma har zəmay na, ɓadara naŋgar sa.
40005040	Ndaw me wuɗey ma dadaka a slam ma sariya ma da zəgadaka gabak eɗek ba na, gəradara ka zəga ta dawra na dzay.
40005041	Kendzey ndaw a təkaka ɗay kəsadaya sek gabal na, dawam sek gabal tsew dzay ta ŋga na tok.
40005042	Ndaw a tsəhafaka tek na, vəlar. Ndaw a wuɗey me dedəɗey tek ka kah na, ka da mbəɗar dəba zlay.»
40005043	«Kuray ka tsənadama ba, a tsəmawa na: ‹Wuɗa ndaw ka tsakay ɗek ana, ndaw dugwan a ɗek na ka da ŋgəlada dey zlay.›
40005044	Ama yah ekəɗey i ləvakwar: wuɗəmata ndaw dugwan a kwar hay, ɗulafəmata mey ka ndaw ma kadəmakwar tatakoy ana hay,
40005045	ma kuray ka da təram dərka na bəzey ma Baba kwar da 'ərlam ahiya, hərway ŋga na, a sləradərawa pas aŋga na, ka ndaw seweɗ ana hay, ta ndaw kokwoɗ ana hay dzay; a pawa yam na, ka ndaw dzerey ana hay, ta ndaw dzerey kakay ana hay dzay.
40005046	Hərway haɗaw ka wuɗam na ndaw ma wuɗəmakwar ana hay dada na, ka da ndzafam masa na ka mey sa mey tok? Ndaw me tsekeley dzaŋgal hay tekeɗe na, a kam aha andza ha tey seŋgey.
40005047	Haɗaw ka tsəmatar guma na a malam a kwar hay dada na, ka kam tek me rəzley ndaw aha da huɗa na na waray tok? Ndaw na Zuif ahiya kakay ana hay tekeɗe na, a kam aha andza ha tey seŋgey.
40005048	Kuray tok na, ka da təram na kərem kokwoɗ a hiya, andza Baba kwar da 'ərlam, ŋga na kərem kokwoɗ aha na.»
40006001	« Wan daw ka vaw me key tek ma kuley kwar ka slam dey ma ndaw hay me ɓey ta vaw aha zlay, dakay na, masa kwar da har ma Baba kwar da 'ərlam na dakay.
40006002	Kendzey ka key sadaka na, ka da wudey ka vaw, andza ma ndaw ta 'erneh da mey tsew ana hay, ma kam da 'ay me ɗuley mey hay, ka buwal ɗuhwa na hay, ma ndaw hay ka hasəkadəmatara bəzay ana, zlay. I ɓadakwar dərka na: taya na ka ndzafama masa ta tsoy.
40006003	Kah ekəɗey na, kendzey ka key sadaka na, kwa har gula ɗek na ka sərada tek ma har zəmay ɗek me key ana zlay,
40006004	ma sadaka ɗek ana ka ndzey da masasuɗok, arka Baba ɗek ma nəkada tek eɗek a hana me key da masasuɗok ana na, a da madaka.»
40006005	Kendzey ka ɗulam mey na, ka da kam andza ma ndaw ta 'erneh da mey tsew ana hay, zlay; taya a wuɗam me ɗuley mey na, ta me lətsey da 'ay me ɗuley mey hay, ka mezlezleŋ tsəveɗ hay, ma ndaw hay ka nəkadəmata. I ɓadakwar dərka na: taya na, ka ndzafama masa ta tsoy.
40006006	Ama kah ekəɗey, kendzey ka wuɗey me ɗuley mey na, fuləkwey a ver a ɗek, wuɗey mambaw ka vaw, ɗular mey a Baba ka tsakay ɗek ana da masasuɗok. Arka na, Baba ɗek a nəkada tek eɗek ana hana da masasuɗok ana na, a da madaka.
40006007	Kendzey ka ɗulam mey na, ka da madama bəzay ma guma dey haɗadzidzay andza ma ndaw Zuif ahiya kakay ana hay zlay; a dzalam da 'ar ata na, i tsakwar guma haɗadzidzay na, azambay a da təɓa.
40006008	Ka da kam andza ma ta tizlay; zləna, hərway amba kuray ka tsəham tek ana na, Baba kwar ana a sərada tek a kwar ana ma wuɗam ana.
40006009	Kuray tok na, ɗulam mey na andza neney: Baba lakwa kah na da 'ərlam ana, hayna ɓadatara a ndaw hay tabiya ha na kah ana na way.
40006010	Hayna sadərawa Slala ɗek. Hayna tek eɗek me wuɗey ana na ka key ka dala andza na da ’ərlam ana.
40006011	Vəlandərawa tek me zəmey ma teseɗey na ma sandar ana.
40006012	Safandar yam ba ka meŋgəsey la ma kəmaka na, andza la na tiyatsa ma safəmata yam ka ndaw ma ŋgəsəmandar ana hay.
40006013	Ka da mbəkafandar har ka pətənəmandar zlay. Amana ləhadandərawa ba da har ma Ndaw me pətəney ndaw ana.
40006014	Akwa na, haɗaw ka safəmata ha yam ka meŋgəsey ma ndaw hay na, Baba kwar ma 'ərlam a da safakwar yam tiyatsa;
40006015	ama haɗaw ka safəmata ha yam ka ndaw hay kakay na, Baba kwar ma 'ərlam a da safakwar aha yam ka meŋgəsey kwar hay kakay tey.
40006016	Kendzey ka kam aha sumaya na, ka da kam magwam andza ma ndaw ta 'erneh da mey tsew ana hay zlay: a həɓam 'ərdey na, ma ɓada na, ndaw hay ka sərafəmata a kam aha sumaya. I ɓadakwar dərka na: taya na ka ndzafama masa ta tsoy.
40006017	Ama kah ekəɗey na, kendzey andza ka key aha sumaya na, wetsey wurdey a 'ar, pəra dey ba,
40006018	ma ndaw hay ka sərafəmaka ka key aha sumaya zlay, amana Baba ɗek ŋga daha da masasuɗok ana; Baba ɗek ma nəkada da masasuɗok ana na, a da madaka.
40006019	Ka da kwarsam zleley ma dala zlay, hərway tol hay ta mamok hay a zəmama ba, ya mahal hay a sləlama ’ay a hulama ba.
40006020	Ama haya kwarsam na zleley ma 'ərlam, hərway da huɗa na, kwa mamok, kwa tol a zəmama kakay, kwa mahal hay a sləlama ’ay a hulama kakay.
40006021	Hərway da slam ana zleley ɗek ŋga da huɗa na, mevel eɗek a da key na da huɗa tiyatsa.
40006022	Lalam ma vaw na dey. Kendzey dey ɗek hayaha na, vaw ɗek tabiyaha kərem na a da key na, da waw me nəkey dey.
40006023	Ama, haɗaw dey ɗek haykakay tey na, vaw ɗek tabiyaha kərem, a da key na, da ləvaŋ tey. Haɗaw tok na waw me nəkey dey da kah ana, ləvaŋ aha na, a da tərey na, ləvaŋ waray!
40006024	Ɗaɗa ndaw a slafa me key gawla ma 'ay, da 'ay ndaw hay tsew kakay: dakay na, ka rəsa ndaw naŋgar ba na, a da wuɗa ndaw naŋgar; dakay ka dzəmama mey ba ta ndaw naŋgar na, a da rəsa ndaw naŋgar. Ka slafama me key mber ma Bay ma Bəla, ta na ma sumkwo kakay.
40006025	Nəkafama i ma tsakwar andza neney na, hərway ka da dzalam 'ar ka mendzey kwar, ka tek a kwar ma da zəmey, kwa ka vaw kwar ana: i da pam ka vaw mey zlay. Mendzey na, a fəna tek me zəmey kakay ɗaw? Tapay ma vaw kwar ana na, a fəna zana me kəley ka vaw kakay ɗaw?
40006026	Nəkam dey ka ɗiyeŋ ma 'ərlam hay: a sləkam kakay, kwa a tsuwam kakay, a kəzlam tek a dey kakay; amana Baba kwar da 'ərlam a vəlatar aha tek me zəmey. Ka fənəmata ɗiyeŋ hay pew pew kakay ɗaw?
40006027	Ndaw da walaŋ a kwar ma slafa ma səkada mendzey ŋga nekəɗey, ta 'ar aŋga me dzeley na, way?
40006028	Ɗagay ka dzalam 'ar ka zana na, ka mey? Nəkafəmata ka meverzey ma tek hay da kusof a gəlam na teŋgey; a yam vaw kakay, a ɗəmam gogumay kakay,
40006029	i ləvakwar: Salomoŋ ta 'ar aŋga da maram aŋga tabiyaha tekeɗe na ɗaɗa ka slafa me pey zana andza ma meverzey naŋgar asləta da huɗa kakay.
40006030	Haɗaw Bay ma Bəla a kəlatar zana ka vaw a guzer hay da ley andza ha na, teseɗey na taya daha, medew na a da kuyadəmata a waw na, a kuray na a da vəlakwar a fəna kakay ɗaw, kuray a neney ta me pey ’ar nekəɗey ana hay.
40006031	Ka da dzəmam ka vaw ta me ləvey aha: i da zəmakwa mey? I da sakwa mey? Dakay na i da kəlakwa ka vaw mey zlay.
40006032	Tek a neney tabiyaha ma səpa tessle mandzara me sesəkey vaw na, ndaw Zuif ahiya kakay ana hay. Zləna Baba kwar ma 'ərlam na, a sərada tek a kwar ma sakwar tabiya na hay seŋgey.
40006033	Haya səpam ka mey na, Slala ma Bay'ərlam ta dzerey ŋga, arka sa na hay tabiyaha na a da vəladəmakwar ka 'arra.
40006034	ka da dzəmam ka vaw, medew na i da kam teŋgey zlay. Medzeley 'ar ma medew na, ka ndzara a medew ana təŋga. Ka meney ka meney na, me yey vaw ŋga na, a sley ɗa.
40007001	« Ka da kam sariya ka ndaw zlay, aza Bay'ərlam ka da kafakwar sariya zlay tey.
40007002	Hərway sariya kwar ana, ma kafəmata ka ndaw hay ana na, a da kafəmakwar na andza ha tey. Gwada kwar ma wadəmatara tek a ndaw hay ana na, a da wadəmakwar da huɗa tey.
40007003	Ɗagay ka zerɗey guzer da dey ma malam eɗek na, ka mey? Duŋgwazl da dey ɗek ana na, ka sərafa ha təŋga ɗaw?
40007004	Ɗagay ka ləvar a malam eɗek: ‹Äada, i zəgadəkawa guzer ba da dey ɗek›, na teŋgey? Azlakwa duŋgwazl da dey ɗek ana tok na!
40007005	Kah ndaw mbaɗa ha zləna, kuɗa duŋgwazl ba da dey ɗek ana ɗagay, azambay ka nəkada dey haya hayaha, ma zəgadərawa guzer na da dey ma malam eɗek ana tok.»
40007006	« Ka da vəladəmatara tek ma kuley hay a gədey hay zlay. Ka da kuyadəmatara tek ma wuiya kwar hay a gaduru hay zlay, zləna a da ndarsləmata ba, arka a da mbəɗafəmakwar dey na, a da ŋgərɗəmakwar.»
40007007	«Tsəham, aza a vələmakwar; səpam, aza ka ndzafam; fam, mambaw aza a wuradəmakwar.
40007008	Akwa na, kwa way way a tsəhey na, a vəlamar. Ndaw ka səpey ba na, a ndzefey. Ndaw ana ka fey mambaw ba na, a wuradəmara.
40007009	Ɗagay andza ndaw ana da walaŋ a kwar, kendzey wawa ŋga a tsəhafa peŋ na, a da vəlar ŋgwa na, way?
40007010	Dakay na kendzey a tsəhafa kəlef na, a da vəlar govaŋ ɗaw?
40007011	Kuray eɗey seweɗ ana hay tekeɗe na, ka səradama me vəley tek hayna hay a wawa kwar hay tok na, sakwa Baba kwar ma 'ərlam a da vəlatar tek hayna a ndaw ma tsəhafama na hay sakay tok ɗaw?»
40007012	«Ana tok na, tek a kwar tabiyaha, na kuray ma wuɗam ndaw hay ka kadəmakwar ana hay na, kadəmatara a taya na tey: hərway neney na Mewey ta ndaw sek hay.»
40007013	«Fuləkwam na ta mambaw na tsəzlehehe na. Mambaw zlepetem ana ta tsəveɗ na fatata na na, a dada ndaw a slam me zəɗey. Ama har a vatar a ndaw hay na, a dawam na, ta huɗa.
40007014	Mambaw ma daway a mendzey na, tsəzlehehe ha, tsəveɗ ana na ma ŋgaɗətsa ha, arka ndaw ma ndzafama na hay na, nekəɗey dada.»
40007015	«Wam daw ka vaw hərway ma ndaw sek maləwaɗay ana hay. A səmawa ka tsakay kwar na, a təradama vaw na, təɓaŋ ahiya, ama da huɗa na taya dəvar ahiya a buwam ndaw.
40007016	Ka da səradəmata ba tsana, ka mber a ta na hay ma kam ana. Ɗaɗa ka ŋgəlam gwanah da vəɗe dzəgew ɗaw? Dakay na ɗuwaz da vəɗe hwelelŋ ɗaw?
40007017	Kəɗey tok na, mendzey ma vəɗe ma tek hayna na a yam bəzey ta na haya hiya. Amana vəɗe ma tek dzedzey ana na, a yey bəzey haya kakay ahiya tey.
40007018	Vəɗe ma tek hayna na a yey bəzey haykakay ana kakay. Na dzedzey ana tey na, kwa a slafa me yey bəzey hayna kakay tey.
40007019	Mendzey ma vəɗe ma tek me yey bəzey haya kakay ana na, a rətsəma ba, a kəladama a waw.
40007020	Andza neney tok na ka səradəmata na ka bəzey ta na hay.»
40007021	« Ndaw ma ləvaya: ‹Bay’ərlam Bay’ərlam!› na, ɗa ma fuləkwada a Slala ma ’ərlam kakay, a dafa na, me key tek andza ma Baba ɗaw da 'ərlam me wuɗey ana.
40007022	Pas ana ŋga na na, ndaw hay haɗadzidzay a da ləvəmaya: ‹Bay’ərlam, Bay’ərlam! La tsəmawa guma andza ma ndaw sek hay na ta mezəley ɗek kakay ɗaw? Ta mezəley ɗek na, la ka ɓəlam fakalaw hay kakay ɗaw? Ta mezəley ɗek na, la kam ɗeɗew hay haɗadzidzay kakay ɗaw?›
40007023	Arka i da ləvatar: ‹Ɗaɗa i ka səradəkurawa tikay; kəmaya vaw ba ka tsakay ɗaw, kuray a neney ma kam tek haya kakay ana!»›
40007024	«Kəɗey na mendzey ma ndaw ma tsənada guma ɗaw a neney hay, i me tsey ana na, ma kada mber na, ma malada ŋga na na ta ndaw ma dzala 'ar aha, me key 'ay ŋga ka ’ar ma pəray.
40007025	Yam ma pawa, papəlay aha, ta vavəray aha, me vey ta slam ma 'ay ana hana, amana kwa 'ay ana ka mbəzley kakay. Hərway bəzay ma 'ay ana hana, ma ka ha ka ’ar ma pəray.
40007026	Mendzey ma ndaw ma tsənada guma ɗaw a neney hay, i me tsey ana, ma kada mber kakay na, ma malada ŋga na na, ta ndaw me dzeley 'ar kakay ana, ma ka 'ay ŋga ka ’ar ma wuyeŋ.
40007027	Yam ma pawa papəlay aha ta vavəray aha na, me vey ta slam ma 'ay ana hana na, ma mbəzlada ba, a da key ma ŋga na, me zəɗey ɗuhwa ha.»
40007028	Arka andza Yezu ma ndəvada guma ŋga neney hay me tsey na, ndaw ana ma kusa na hay ma rəzlaya ta metetəkey ŋga na. kambəlaɓa;
40007029	hərway a tatəkadata na andza ma ndaw ta mazlaɓa aha zləna, andza ma ndaw me sesəkey Mewey ta hay tikay.
40008001	Andza Yezu a harɗawa ha da mamba na, ndaw ana ma kusa na hay haɗadzidzay ma səpamar bəzay.
40008002	Arka na ndaw malawa na daha ma gurafa, me gərdey ka mey dey ŋga, ma ləvar: «Bay’ərlam, kendzey ka wuɗey na, ka slafa ma bazləmafaya malawa ɗaw a neney seŋgey.»
40008003	Yezu ma tsakafada har, ma ləmar, ma ləvar: «Ayaw i wuɗey, tərey ma bazləma ha na» Deŋe ka slam ana tsana, malawa ŋga na hana na, ma bazləma ha tsoy.
40008004	Yezu ma ləvar: «Ndzey tete, ɗaɗa ka da ɓadara a ndaw zlay. Amana daw da ɓadara vaw a baba me key kuley, vəlada tek ma ger ana andza na ma Moyiz ma tsawa kava na. Aza ka da təratar seydewe ta ha.»
40008005	Andza Yezu a fuləkwey aha a Kafarnawom na, bay me wey sidzew temere ana daha, ma gurafa, ma kar amboh ma ka dzəna,
40008006	ma ləvar andza neney: «Bay’ərlam, gawla ma 'ay ɗaw ma naha da mbaw, ma mbara vaw aha, a ndelemey aha da mey ŋga dakay.»
40008007	Yezu ma ləvar: «Yah na, i daway, i da ndaladərawa ɗaw?»
40008008	Ama bay ma sidzew ana hana hay, ma mbəɗar kava: «Bay ərlam, yah na ɗa ndaw aha ma kah ka fuləkwey 'ay ɗaw dzay kakay, tsey guma veɗ asləta tsana, gawla ma 'ay ɗaw ana a da ndeley seŋgey.
40008009	Kəɗey yah ana na, ɗuhwa ɗaw daha tiyatsa. Ama i wey sidzew hay haɗadzidzay. I ləvar a naŋgar da huɗa: ‹daway›, na, a daway. A na mekelehe: ‹sawa›, na, a sawa, i ləvar a beke ɗaw: ‹ka tek eɗey›, a ka.»
40008010	Andza Yezu ma tsənada guma ŋga neney na, a mbafa bəza kakay. Arka ŋga ma ləvatar a ndaw ma səpamar bəzay ana hay: « I ɓadakwar dərka na, ɗaɗa i ka ndzefey ndaw da Israyel me pey ’ar andza neney dakay.
40008011	I ləvakwar satsa, aza ndaw hay haɗadzidzay a da səmawa da bəzay, da mey ŋgwa, a da ndzafam slam me zəmey hwahwaɓay andza Abraham, Izak ta Zakob, da Slala ma 'ərlam.
40008012	Dzadzak andza ndaw ma da zəmey Slala na hay tok na, a da kuyadəmatərawa a ləvaŋ a bəla. Da huɗa tok na, a da tuwam ta me pəɗey sler aha.»
40008013	Arka Yezu ma ləvar a bay ma sidzew ana hana na hay: «Daway a mbaw, ka kaka andza ma me pey 'ar eɗek ana.» Arka gawla ma 'ay ana me ndeley deŋe, da har ana.
40008014	Andza Yezu me fuləkwey 'ay ma Piyer na, ŋga ma nəkada maya ma ŋgwas ma Piyer ma naha, 'ar a wuzləɗar.
40008015	Ŋga ma ləmar a har aŋga na tsana, 'ar me wuzləɗey ma ndalafa. Ŋga me lətsey, ma tar tek a Yezu.
40008016	Ma hakwaɗ me key na, ma hələmatərawa ndaw ta fakalaw da 'ar ana hay haɗadzidzay. A tsey guma ŋga veɗ asləta tsana, ma ɓəlata fakalaw hay. Arka ŋga ma ndaladata ndaw dzedzey ana hay tabiyaha.
40008017	Ma aza ka ndesley andza ma ndaw sek Ezayi ma tsərawa na: Ŋga ma həlafandakwar me tərey lakwa hay ba, ŋga ma zəgafandakwar dzedzey lakwa hay ba.
40008018	Andza Yezu ma nəkadata ndaw ana ma kusa na hay haɗadzidzay ka tsakay ŋga na, ŋga ma ləvatar a gawla ŋga hay: «Tasakwa ta 'ar ma bəlay a diya naŋgar.»
40008019	Arka ndaw me sesəkey Mewey ana daha, ma gurafa, ma ləvar: «Miter, kendzey ka daway ta waray ta waray na, i səpaka bəzay.»
40008020	Yezu ma ləvar: «Mezerem hay ta 'ay ta hiya da tsəvay, ɗiyeŋ ma 'ərlam hay, 'ay ta hay daha; ama Bəzey ma Ndaw na, kwa slam aŋga, me sesəkey vaw na, dakay.»
40008021	Ndaw asləta da walaŋ ma gawla ŋga hay, ma ləvar sa: «Bay’ərlam, vəlaya tsəveɗ i ka daway ka zlələrawa baba ɗaw ba, ɗagay.»
40008022	Ama Yezu ma ləvar: «Səpaya bəzay, mbəkadata vagay hay ka zləlam vagay ta.»
40008023	Arka ŋga me tsəley a kombiwal, gawla ŋga hay ma səpamar bəzay.
40008024	Andza tsoy taya ka 'ar ma bəlay na, vavəray ma lawa, yam me tsey ɗaŋgwala, tsoy a wuɗey ma zəga kombiwal ba a bəzay yam. Da har ana na ŋga ma nara ha.
40008025	Gawla ŋga hay ma gurafama ma pərkadama, ma ləvamar: «Bay’ərlam! Haya buwandar zləna! La da zəɗam.»
40008026	Ŋga ma ləvatar: «Ɗagay ka wasam ka mey? Ndaw a neney ta 'ar me pey nekəɗey ana hay!» Arka ŋga me lətsey, ma babətsafata kandza vavəray ta bəlay. Memeɗ me rey ba ɗeɗek, kwa tek me ɓəley dasakay.
40008027	A rəzlata ndaw hay kambəlaɓa, ha taya ma ləvam: «Ŋga na na way a way, ndaw a neney ana ha memeɗ ta bəlay ma tsənamar sləmay ana na?»
40008028	Andza Yezu me husey a diya naŋgar a dala ma Gadareniyeŋ hay na, ndaw hay daha tsew ta fakalaw ahiya da 'ar ma bəmawa da tsəvay, ma səmawa ma zlam 'ar. Ndaw hay tabiyaha a wasadəmata ta ndaw ana hana hay. Kwa ndaw ma slafa ma daway ta tsəveɗ ana hana na na dakay.
40008029	Arka taya ma zlamar me wudey, ma ləvam: «Ka wuɗafandar mey, Bəzey ma Bay ma Bəla, ka sawa ka sləna na, ma da mərgaɗandar amba har ana ka slawa ɗaw?»
40008030	Arka a key har daf, ta slam ana na, welde ma gaduru hay a pədəma ha zəmay.
40008031	Fakalaw a hay ma kamar amboh a Yezu ma ləvamar: « Haɗaw ka harandar na, sləradandar a welde ma gaduru a ŋga na hay.»
40008032	Ŋga ma ləvatar: «Dawam!» Arka taya na ma bəmawa, ma fuləkwam a gaduru hay; welde ma gaduru hay ma tsəmawa ɗay zla ka ɗay mamba na a bəlay, arka ma mətsam da yam.
40008033	Ndaw me tsukurey gaduru ana hay ma hwam a wuraw, ma təkəradəmatara a ndaw hay tek ana hana me key tabiyaha ana, ta na ma ndaw ta fakalaw da 'ar ana hay dzay.
40008034	Arka ndaw hay tabiyaha ma bəmawa da wuraw, ma səmawa ma da zlam ’ar ta Yezu. Andza taya ma nəkadama ba tsana, taya ma kamar amboh a Yezu, ma ŋga ka daway ba da dala ata.
40009001	Yezu me tsəley a kombiwal tok na, ma tasawa ta ’ar ma bəlay ma sawa a wuraw aŋga.
40009002	Arka ma zəgəmərawa ndaw ana daha ma mbara vaw aha, ta merdek aha. Andza Yezu ma nəkada me pey 'ar ata na na, ŋga ma ləvar a ndaw a hana ma mbara vaw ana: «Tete dem a ɗaw, meŋgəsey ɗek hay ma sa yam ahiya ba.»
40009003	Azlakwa ka slam ana na, ndaw me sesəkey Mewey hay daha nekəɗey, taya ma ləvam ka 'ar vaw ta na: «Ndaw a neney a key na, a tseɗey Bay'ərlam!»
40009004	Andza Yezu ma sərada me dzeley 'ar ata na, ma ləvatar: «Ɗagay ka dzalam tek haya kakay ana hay da mevel a kwar na, ka mey?
40009005	Ger aha da huɗa na, na waray? Me ləvey: ‹meŋgəsey ɗek hay ma sa yam ahiya ba na tsukuɗu›, mala me ləvey: ‹lətsey heley ana ɗaw›?
40009006	Ekəɗey na, ha səradama Bəzey ma Ndaw na, slam har aŋga daha ma sey yam ka meŋgəsey ma ndaw hay ka dala. Arka ŋga ma ləvar a ndaw a hana ma mbara vaw ana: Lətsey, zəga merdek eɗek, daway a mbaw.»
40009007	Arka ndaw ana me lətsey ma daway a mbaw ŋga.
40009008	Andza ma ndaw ana ma kusa na hay ma nəkadama tek a neney na, ma wasam ka vaw. Arka taya ma hasəkadəmara bəzay a Bay ma Bəla ma vəlatərawa slam har andza neney ana a ndaw hay.
40009009	Andza Yezu a daw aha təŋga na, ŋga ma nəkada ndaw ana daha, a zəlamar Matiyew, ma ndzaha da biraw me tsekeley dzaŋgal. Ŋga ma ləvar: «Səpaya bəzay.» Matiyew me lətsey ma səpar bəzay.
40009010	Arka andza Yezu a zəmam aha tek da 'ay Matiyew ana na, a da key na, ndaw me tsekeley dzaŋgal hay haɗadzidzay, ta ndaw ma ŋgəsa na hay, ta gawla ŋga hay a zəmam aha tek ka maslətaha.
40009011	Taya ma nəkadama andza ha na, Fariziyeŋ hay ma ləvəmatar a gawla ma Yezu hay: «Ɗagay miter a kwar a zəmam tek ka maslətaha andza ndaw me tsekeley dzaŋgal hay, ta ndaw ma ŋgəsa na hay na, ka mey?»
40009012	Ama andza Yezu ma tsənada na, ma ləvatar: «Me səpey ndaw ma sidem na, ndaw dzedzey ana hay zləna, ndaw zozoy ana hay kakay.
40009013	Dawam da tatəkadama guma neney da Mewindey Kokwoɗ ana hay: ‹I wuɗey na ndaw me key da vaw a ndaw zləna, kuley kwar ma kəmaya na kakay›. Hərway i sawa na ma da zəley na ndaw ma ŋgəsa na hay zləna, ndaw dzerey ana hay kakay.»
40009014	Arka gawla ma Zaŋ Batist hay ma guram ka tsakay ma Yezu, ma ləvamar: «Azlakwa la andza Fariziyeŋ hay la kam sumaya, ɗagay gawla ɗek hay a kam tikay na, ka mey?»
40009015	Yezu ma ləvatar: «Da magurlam me zəgey kokwa na, zel ma kokwa na ŋga daha ka tsakay ta na na, ndaw ma wuna na hay a slafama me ndzey andza da 'ay vagay ɗaw? Ama har ana aza ka da slawa ba na, ka da zəgafəmata zel ma kokwa na ba tok na, azambay a da kam sumaya tok.
40009016	Ɗaɗa ndaw ka tepey zana wayna ka na guram ana ba ɗaw? A tapam kakay zləna, na wayna a ndəɗa na gurma na na, meŋgerɗey ana a səkey adiya kakay ɗaw?
40009017	Ɗaɗa ka mbəɗam zom lelem ana a kulom madzahway aha ɗaw? Haɗaw ka mbəɗam ba na, kendzey andza zom a mbəsley aha na, a nɗuhwada kulom ana ba. Arka na masaka ma kulom, ta zom ana adzay. Dzadzak na a mbəɗam zom lelem ana na, a kulom wayna hay, arka na, kulom ta zom adzay taya daha.»
40009018	Andza Yezu a tsatar aha guma mba na, arka ndaw ma fada ma bay ana daha, ma gurafa. Ma nar dəba, ma ləvar: «Dem a ɗaw ka mətsey ba ekəɗey ana, ama sawa bazləhafa har na, aza ka səfrey»
40009019	Arka Yezu me lətsey, ma səpama andza gawla ŋga hay.
40009020	Ama ŋgwas ana daha a sey aha banay ta ma guvawa mambaz a key mevey kurow kava tsew, ma gurafərawa ka Yezu ta dəba, ma ləmar a mey ma zana ŋga na.
40009021	Ŋga me ləvey ka 'ar vaw ŋga na: «Haɗaw i husey ba ma ləmar a zana ŋga na tsana, i da ndeley aha ba.»
40009022	Ama Yezu me mbəɗey dey, ma nəkada, me ləvey: «Tete dem a ɗaw, me pey 'ar eɗek ka buwaka ba.» Deŋe ka slam ana hana tsana, ŋgwas ana me ndeley.
40009023	Ma husey ŋga ba 'ay ndaw ma fada na na, ma nəkadata ndaw hay a fam aha fagwom ta mekəsuwey ma ndaw ma kusa ahiya na na, Yezu me ləvey:
40009024	«Kadama vaw ba: ma mətsa ha kakay, dem ana ma nara ha » Taya ma saŋgərafama dəla da 'ar.
40009025	Andza ŋga ma badatərawa ndaw ana ma kusa na hay ba a bəla na, ŋga me fuləkwey, ma zəga dem ana da har, arka dem ana me pərkey.
40009026	Arka mey ana me pey mey da dala na tabiya ha.
40009027	Andza Yezu a daway aha təŋga na, wulaf hay daha tsew ma səpama, ta me wudey aha: «La ka kəmaka da vaw tey, Bəzey ma David !»
40009028	Andza ŋga me fuləkwey a ’ay na, wulaf ana hana hay ma gurafama. Arka Yezu ma ləvatar: «Kuray ma dzalama na, i slafa ma ndaladakwar ɗaw?» Taya ma mbəɗamar kava: «Ayaw, Bay’ərlam.»
40009029	Arka ŋga ma ləmatar a dey ta na, ta me ləvey aha: «Ka key andza ma me pey 'ar a kwar ana.»
40009030	Arka dey ta hay ma wuram. A dəba na na, Yezu ma katar say: «Wam daw ka vaw, kwa ndaw ka da sərafa zlay!»
40009031	Ama taya na, andza ma bawa ta ba tsana, ma tsam ka ŋga da dala na tabiya ha.
40009032	Andza ma bawa ta ba na, ma sadəmarawa ndaw ana daha ta fakalaw aha da 'ar, a tsey guma kakay.
40009033	Andza ma harama fakalaw ana ba na, ndaw ana me weley mey kakay ana, ma zlar me tsey guma. A rəzlata ndaw ana ma kusa na hay kambəlaɓa, ha taya ma ləvam: «Ɗaɗa ndaw ka nəkada tek ana andza neney da Israyel dakay!»
40009034	Ama Fariziyeŋ hay ma ləvam: «A ɓəlata fakalaw ana hay na, ta gədaŋ ma bay ma fakalaw ana hay.»
40009035	Yezu ma halata wuraw ɗuhwa na hay, ta na bəza na hay tabiyaha, a tatəkadata ndaw hay da 'ay me ɗuley mey ta hay. A tələkada mey ta Mey Hayna Wayna ma Slala ma 'ərlam. A ndaladata ndaw dzedzey ana hay, ta ndaw ma təra na hay tabiyaha.
40009036	Andza ŋga ma nəkadata ndaw hay ma kusa hiya na, a kamar da vaw, hərway ma ndza hiya, ma ya vaw ahiya, ma dawara hiya andza təɓaŋ hay mandzara ndaw me tsukurey ta na.
40009037	Arka ŋga ma ləvatar a gawla ŋga hay: «Tek ka həvey ba kəras kəras, amana ndaw ma mber ana hay na a hətsam;
40009038	ɗulamar mey a bay ma ley ana tok na, ka slərawa ndaw ma mber hay, ma da ɓətsadatara 'ar ta tek ana hay.»
40010001	Andza Yezu ma zəlata gawla ŋga kurow kava tsew ana hay na, ma vəlatar slam har ka mesəfrey ma zləɓa na hay, ma ka harəmata ba, ka ndaladəmata dzedzey hay tabiya ha, me tərey hay tabiyaha.
40010002	Nəkafama mezəley ma maslaŋ kurow kava tsew ana hay: tsəfəmey ana na, Simoŋ na ma zəlamar Piyer ana, ta malam aŋga Andrey; Zak bəzey ma Zebedey ta malam aŋga Zaŋ;
40010003	Filip ta Bartelemi, Tomas ta Matiyew ndaw me tsekeley dzaŋgal; Zak bəzey ma Alfey, ta Tadey;
40010004	simoŋ ndaw me dzəŋgərey ka dala na, ta Zudas Iskariyot, ndaw ma da haɗəkada Yezu ba na.
40010005	Ndaw a neney kurow kava tsew ana hay na, Yezu ma sləradata, ma tsatar guma a 'ar andza neney: «Ka da dam a wuraw ma ndaw Zuif ahiya kakay ana hay zlay, ka da fuləkwam a wuraw ma Samariteŋ hay zlay.
40010006	Dawam hayna 'ar a slam ma təɓaŋ ma zəɗa na hay, ma səkway ma Israyel.
40010007	Paɗ tsəveɗ na, tələkadama mey na Slala ma 'ərlam ka gurawa ba.
40010008	Ndaladəmata ndaw dzedzey ana hay, mbəladəmatərawa ndaw ma mətsa na hay. bazləməmata malawa hay ba, ɓələmata fakalaw hay. Ka ndzafama ma hayaha sana, vəladama ma hayaha tey.
40010009	Kwa ka da zəgam kwa gura, kwa sumkwo, kwa sulay a dziba, zlay,
40010010	kwa gabal ma tsəveɗ zlay, kwa zana hay tsew zlay; kwa tahərak, kwa tapay zlay; hərway ndaw me key mber na, slam har aŋga daha me ndzefey tek me zəmey.
40010011	Kuray ka husam ba a wuraw ana, dakay a bərok waray waray na, hayna tsəham na ndaw na ma həla vaw aha, ɗa ma da ŋgəlakwar ana. Arka tok na, ndzam da 'ay ndaw ana hana na, kasl ka ma da daw kwar.
40010012	Ka fuləkwam aha a 'ay ana na, tsadəmara guma a veɗ 'ay ana.
40010013	Haɗaw veɗ 'ay ana ma həla vaw aha na, zozoy kwar ka ndzey ka ŋga, haɗaw ma həla vaw aha kakay tey na, zozoy ana, ka mawa təŋga ka kuray ana.
40010014	Haɗaw a wuɗam ma ŋgələmakwar kakay, dakay na a pam sləmay ka guma kwar kakay na, andza ka bəmawa ha da 'ay ana, dakay da wuraw ana na, bəzləmama burhway ana ba ka sek a kwar.
40010015	I ɓadakwar dərka na: ta pas ma sariya na, dala mandza Sodom ta Gomor, sariya ta na na, a da key na ŋgama ka na ma wuraw ana ŋga na na.
40010016	Nəkam dey, i sləradakwar na kal kal andza təɓaŋ hay a walaŋ ma dəvar hay. Hayna kam wewer andza ma gwavaŋ, təram ləfeɗeɗe ahiya andza hwoɗəgwam hay.
40010017	Hayna wam daw ka vaw ka ndaw hay zləna, a da mbəkafəmakwar har a har ma ndaw ma sariya hay, a da kəɗəmakwar ta laway, da 'ay me ɗuley mey ta hay.
40010018	A da dadəmakwar ka 'ərdey ma guverner hay, ta bay ɗuhwa na hay hərway ɗaw: a da nəkadama seydewe na, taya ta ndaw Zuif ahiya kakay ana hay.
40010019	Andza ka mbəkafəmakwar har tsoy na, ka da dzəmam ka vaw ka guma kwar ma da tsey ana, ma da ləvey teŋgey ana zlay: hərway guma kwar ma da tsey na, ka da ndzafama na, deŋe ka slam ana.
40010020	Hərway ma da tsey guma na kuray sakay, ama ma da tsey guma da kuray na, Mesəfrey ma Baba kwar ana.
40010021	Malam ndaw a da mbəkafa har ka malam aŋga a mey ma memətsey. Baba tey a da mbəkafa har ka wawa ŋga; bəza hay tey a da mbəɗafəmata ’ar ka baba ta ta maya ta hay, a da dzuwəmata a memətsey.
40010022	Kuray tey na, ndaw hay tabiyaha a da ŋgəladəmakwar aha dey kakay, hərway ma Mezəley ɗaw. Ama ndaw ana ka mey ta dəba kakay, ha kasl ka me ndəvey ana na, ndaw aŋga na na, a da buwama.
40010023	Kendzey a harəmakwar da wuraw ana na, hwam a wuraw mekelehe. I ɓadakwar dərkana, ka da ndasladəmata ha wuraw ma Israyel hay, mandzara Bəzey ma ndaw ka mawa kakay.
40010024	Ndaw me tetəkey tek na, a fəna miter ŋga kakay; kwa gawla ma 'ay a fəna bay ma ’ay ŋga kakay.
40010025	Ndaw me tetəkey tek na, akwa a key na, kassla andza ma miter aŋga na tsa; arka gawla ma 'ay tey na, a key na kassla andza ma bay ŋga na. Ka zəlama bay ma 'ay ba Belzebul na, a da zələmata ndaw ma 'ay a hay na, afəna, kakay ɗaw?
40010026	Ka da wasadəmata zlay! Tek ma kəzla na hay a da nəkam. Guma ma tsaya ta masasuɗok ana hay, a da tsənam.
40010027	Guma ɗaw na i ma tsakwar da ləvaŋ ana na, wudadama ta rəpas, na kuray ma tsənadama ta me sesəkwey ana na, taləkadama mey ka mazaŋ.
40010028	Ka da wasadəmata ta ndaw me kəɗey tapay ma vaw ana dada, amana a slafama me kəɗey mezek kakay ana, zlay, wasam haya dzadzak na, ta Ndaw ma slafa ma zəɗada mezek ta tapay ma vaw adzay, a waw ma laɓa na.
40010029	Ka sisey asləta na, a vəlam bəzey ɗiyeŋ hay tsew kava, kakay ɗaw? Amana kwa asləta da huɗa a kəlawa ka dala, mandzara Baba kwar ka sərafa kakay.
40010030	Haɗaw kuray ana tey na, kwa mbez 'ar a kwar hay tekeɗe na, ma mbəsla hiya ba tabiyaha.
40010031	Ka da wasam zlay, hərway ka nafam ka fənəmata bəzey ɗiyeŋ hay tabiyaha.
40010032	Kwa way way ma ɓada ka slam dey ma ndaw hay ŋga ndaw a ɗaw na, i da ɓada ka tsakay ma Baba ɗaw da 'ərlam ŋga ndaw a ɗaw tiyatsa.
40010033	Ama kwa way way me ləvey ka tsakay ma ndaw hay waya a səradaya kakay na, i da ləvey ka tsakay ma Baba ɗaw da 'ərlam, i sərada ŋga na kakay tiyatsa.
40010034	Ka da dzalam da 'ar a kwar, i sawa ka dala na, i zəgawa na zozoy zlay, i sawa i zəgawa na zozoy kakay, ama dzadzak na sleɗ ma tsakay.
40010035	Ayaw, i sawa na, ma da wanəkadata ndaw ka vaw ta baba ŋga, dem ta may ŋga. Ma da wanəkadata kokwa ba ka vaw ta maya ma zel aŋga.
40010036	Ma da tərey ndaw dugwan na, ndaw ma veɗ 'ay ma 'ay ana hay.
40010037	Ndaw ana ma wuɗa baba ŋga, dakay may ŋga a fəna yah na, ŋga na ɗa ndaw aɗaw aha kakay. Ndaw ana ma wuɗa wawa ŋga, dakay dem aŋga a fəna yah na, ŋga ɗa ndaw a ɗaw aha kakay.
40010038	Ndaw ana ma zəga tuwaw aŋga ma gazləlaha na, ma səpaya bəzay kakay na, ŋga ɗa ndaw a ɗaw aha kakay atsa.
40010039	Ndaw ana ka wuɗa mendzey ŋga ba na, a da zəɗada. Ndaw ana ma zəɗada mendzey ŋga ba, hərway ɗaw tey na, a da ndzafa.
40010040	Ndaw ma ŋgəlakwar na, a ŋgəley na yah ana. Ndaw ma ŋgəlaya na, a ŋgəley na Ndaw ma sləradiyawa na.
40010041	Ndaw me ŋgəley ndaw sek, hərway ŋga ndaw sek aha na a da ndzefey masa ma ndaw sek ana. Arka ndaw me ŋgəley ndaw dzerey aha, hərway ŋga ndaw dzerey aha na, a da ndzefey masa ma ndaw dzerey ana.
40010042	I ɓadakwar dərka na, kwa way way ma vəlar yam vəliyem pal ma taslaha a bəzey bəza ha, hərway ŋga gawla ɗaw na, dərka na, masa ŋga a da zəɗey aha kakay.
40011001	Andza Yezu ma ndəvada ma tsadatara bəzay ma guma neney hay ba a gawla ŋga kurow kava tsew ana hay na, ŋga ma daw ba ka slam ana, ma da tatəkadata ndaw hay, me tələkey mey da wuraw ata hay.
40011002	Arka andza Zaŋ ŋga da daŋgay na, ŋga ma tsənada ma tsam ka tek ma Kriste me key ana hay, ŋga me kəley gawla ŋga hay, ma ka da tsəhafama:
40011003	«Kah na ndaw aŋga na ma da sawa na tsukuɗu, mala, la ka hutam mekelehe ɗaw?»
40011004	Yezu ma mbəɗatar kava: «Dawam da ɓadəmara a Zaŋ tek a kwar na ma tsənadama na, ta na ma nəkadama na hay:
40011005	wulaf hay a nəkadama dey ka dəba, vədal hay a halam aha tseriye, malawa hay ma bazləma hiya ba. Mandak hay a tsənadama sləmay, ndaw ma mətsa na hay a mbələmawa ha. Mey Hayna Wayna ma ɓa ba a ndaw mbarga na hay;
40011006	ndaw na guma ɗaw ma təɗadata kakay ana hay na, ŋga da wuiya!»
40011007	Andza a dam aha tek ata na, Yezu ma tsatar ka Zaŋ a ndaw ma kusa hiya na hay: «Ɗagay ka da nəkəmawa da palah ana na mey? Zeleŋ ana, ŋga na memeɗ ma ɓəlada na ɗaw?
40011008	Azlakwa ka da nəkəmawa na ka mey? Ka ndaw ma kəla zana mambay ana hay ka vaw ɗaw? Ama, ndaw ta zana mambay ana hay ka vaw ana hay na, taya da 'ay ma bay hay seŋgey.
40011009	Ka da nəkəmawa azlakwa mey tok? Ka ndaw sek ɗaw? Ayaw, i ɓadakwar, afəna ndaw sek.
40011010	Ŋga ndaw aŋga na Mewindey Kokwoɗ ana hay ma ləvafama na: Nəkafa, i sləraɓa maslaŋ a ɗaw ka mey ɗek, ma aza ka da ləmadaka tsəveɗ, ka mey ɗek.
40011011	I ɓadakwar dərka na, kerker da walaŋ ma bəzey ma ŋgwas hay na, ndaw ma lətsa 'ar ɗuhwa ha a fəna Zaŋ Baptist na dakay. Ama da Slala ma 'ərlam na, bəzey bəza ha ketekuɗey na, a fəna ŋga.
40011012	Zla da har ma Zaŋ Batist, kasl ekəɗey na, a zarafama mey ka Slala ma 'ərlam ma sukom, ma buwa na ndaw sukom ana hay.
40011013	Akwa na mendzey ma ndaw sek hay tabiya ha ta Mewey adzay a taləkəmawa mey kasl ka Zaŋ.
40011014	Haɗaw a sakwar kuray ka tsənadama hayahaya na, ŋga na Elyi aŋga na ma ləvam a da sawa na.
40011015	Kendzey sləmay ma ndaw ana daha na, ka tsənada!
40011016	I da wadata ndaw ma bəla neney hay na, ta way? Ma meley ŋga na na ta bəza hay ma ndza hiya ka dala ma wasa, a zəlama aha bəza hay mekele hiya:
40011017	«La ka fəməkuraɓa fogwom ba, amana kuray ka gərvam kava kakay. La ka kələmukuraɓa walay vagay ba, amana ka wuɗam ma tuwafəmandar kakay.»
40011018	Da ma sawa ma Zaŋ na, a zəmey tek kakay, a sey zom kakay, ka ləvafama ‹'ar a mbəɗar›.
40011019	Bəzey ma Ndaw ma sawa, a zəmey tek, a sey zom, a ləvam: ‹Nəkafama ndaw ma hwoɗ, ŋga ndaw ma 'ay zom, dzam ma ndaw me tsekeley dzaŋgal hay, ta ndaw ma ŋgəsa na hay!› Ama ma səra ’ar a da sərey dzerey aha na da mber aŋga hay»
40011020	Arka Yezu ma zlar ma katar say a wuraw ana, har a var me key zeheɗ aŋga da huɗa na hay, hərway ndaw ma wuraw ana hay, ka mbəɗadama mendzey ta hay, kakay:
40011021	«Kah da viya Korazim! Kah da viya Betəsayda! Hərway zeheɗ a neney hay, ma ka hiya da 'ay kwar ana hay na, kendzey ma ka hiya da Tir ta Sidoŋ na, akwatay na ka babuhwam pətsaw ba ka vaw, ka kəlam zana ma burhwa ba ka vaw, ka mbəɗadama mendzey ta tsoy.
40011022	Ayaw i ɓadakwar dərka na, ta pas ma sariya na, sariya mandza Tir ta Sidoŋ na, a da key ŋgama, ka na ma kwar.
40011023	Arka kah tey Kafarnawom, andza a kafaka na, a da tsakafəmaka kasl ka ndasl ma 'ərlam ɗaw? Ka da rəɗey na a tsəvay, ka slam ma vagay hay! Hərway zeheɗ a neney hay, ma ka hiya da 'ay ɗek ana na, haɗaw ma ka hiya da Sodom na, akwatay ŋga daha mba ha teseɗey.
40011024	Ekəɗey i ɓadakwar satsa na, ta pas ma sariya na, dala ma Sodom na, sariya ŋga na na a da key na, ŋgama ka na ŋgeɗek.»
40011025	Da har ana ŋga na na, Yezu ma zlar a guma me ləvey: «I səmbəraka Baba, Bay’ərlam ma 'ərlam ta dala, hərway kah ma kəzlafata tek a neney hay ba, ka ndaw ma səradama 'ar ana hay, ta ndaw ma səradama tek ana hay, ma da ɓadatara a ndaw bəza na hay.
40011026	Ayaw, Baba, me wuɗey andza hana, kah ana, ta kokwoɗ eɗek.
40011027	Tek hay tabiyaha ma vəladiyawa na Baba ɗaw. Ndaw ma sərada Bəzey ana na way na, dakay, sey Baba na dada. Ndaw ma sərada Baba na na way na, dakay, sey Bəzey ana dada. Dakay na, sey ndaw ana ŋga na, Bəzey ana me wuɗey ma ɓadara na.
40011028	Səmawa ka tsakay ɗaw, kuray a neney tabiya ha, yah na, i da vəlakwar me sesəkey vaw.
40011029	Hayna zəgam na dambəla ɗaw, da tatəkam na ka yah, hərway yah na kokwoɗ aha, i ləfeɗeɗe ha da mevel. Arka tok na, mezek a kwar hay a da sasəkam vaw.
40011030	Ayaw, dambəla ɗaw na, me zəgey ŋga na na, ger aha kakay. Tek a ɗaw me zəgey ana na, a ləhey tikay.»
40012001	Da har ana ŋga na ta pas ma mesley ana daha na, Yezu a tezlerey aha ta ley daw, may ma tsafata ka gawla ŋga hay, taya ma sarɓam 'ar ma daw ma pəɗam.
40012002	Andza Fariziyeŋ hay ma nəkadəmata andza ha na, ma ləvamar a Yezu: «Nəkafa gawla ɗek hay a kam aha tek na ma kam ta pas ma mesley kakay ana.»
40012003	Ama Yezu ma mbəɗatar kava: «Kuray ka dzaŋgama tek ma David me key, ta ndaw aŋga hay, ta pas ana daha, may ma tsafata na, tikay ɗaw?
40012004	Ɗagay a da fuləkwey a 'Ay me key Kuley ma Bay ma Bəla na teŋgey? Ɗagay taya ma zəmama peŋ ma 'ar ma kuley ba na teŋgey? Akwa na, kwa ŋga na, kwa ndaw aŋga na hay na slam har ata me zəmey dakay, ama ma slafa me zəmey na sey baba me key kuley hay dada.
40012005	Dakay na, kuray ka dzaŋgama da ɗeriwel ma Mewey, ta pas ma mesley da 'Ay me key Kuley na, baba hay ma kam kuley na, akwa a ŋgəsadama mesley ba kakay ɗaw? Amana ka ŋgəsam kakay.
40012006	Ama i ɓadakwar ekəɗey, kasləna na, tek ma fənada 'Ay me key Kuley na daha.
40012007	Kendzey hana akwa kuray ka tsənadama bəzay ma guma neney ba na: I wuɗey na ndaw me key da vaw a ndaw ana zləna, kuley kakay, akwatay na kuray dzuwəmata ndaw a neney malay ta hay dakay ana kakay.
40012008	Hərway Bəzey ma Ndaw na, a war 'ar a mesley.»
40012009	Da slam ana na, Yezu ma daway a 'ay me ɗuley mey ta, me fuləkwey.
40012010	Azlakwa da 'ay ana hana na, ndaw ma mbara har aha daha da huɗa. Taya ma tsəhafama: « Mewey lakwa a vəley tsəveɗ me ndeley ndaw ta pas ma mesley ɗaw?» A key na a səpafama na guma.
40012011	Ama ŋga ma ləvatar: «Ndaw ana andza da walaŋ a kwar, təɓaŋ aŋga ndekelek asləta, ka kəley ba a tsəvay ta pas ma mesley na, a daway a badərawa a zəgərawa kakay na, way?
40012012	Arka ndaw a fəna təɓaŋ na, a key dey nday? Kəɗey na slam har daha me key tek hayna ta pas ma mesley.»
40012013	Arka ŋga ma ləvar a ndaw ana hana na: «Marɗada har.» Ŋga ma marɗada tsana, har aŋga me ndeley, kal kal andza naŋgar.
40012014	Andza taya ma bəmawa ba na, Fariziyeŋ hay ma ŋgəlafama mawa, me səpey wewer ma da zəɗada.
40012015	Andza Yezu ma tsənada ba na, ŋga ma daw təŋga da huɗa. Ndaw hay haɗadzidzay ma səpamar bəzay, ŋga ma ndaladata tabiyaha.
40012016	Ŋga ma katar say haya hayaha, mala ka da ɓadama zlay.
40012017	Ma aza ka ndesley andza ma ndaw sek Ezayi ma tsərawa na:
40012018	Nəkafama ka gawla ma 'ay ɗaw i ma pada na. Ŋga Bəzey ma mey 'ərev aɗaw. Na i ma wala ma daya 'ar ana, i pada Mesəfrey ɗaw ka ŋga. A da ɓada sariya ma slam har, a ndaw ma dala hay tabiyaha.
40012019	A da səpey aha dzendzey tikay. A da wudey aha lamba ha kakay. A da tsənadama ha vəɗ ma ɗay ŋga ka slam me kusey kakay.
40012020	Kwa zeleŋ ma dzaŋgwava ha na, a da pəslada ha kakay; kwa waw a zawa hwezeze na, a da mətsada ha tikay atsa, ha aza ka kəsada slam har a me zəgey ’ar ma sleɗ ba ɗagay.
40012021	Ka mezəley ŋga na ndaw ma dala hay a da pamar dey.
40012022	Arka ma sadəmərawa ndaw ana daha, ta fakalaw aha da 'ar, wulaf aha, a tsey guma kakay. Ŋga ma ndalada, a da key na ndaw ana hana me tsey guma kakay ana a tsey guma, a nəkada dey.
40012023	Ndaw ma kusa hiya tabiya ha ma rəzla hiya, ma ləvam: «Ndaw a neney na bəzey ma David kakay ɗaw?»
40012024	Ama andza Fariziyeŋ hay ma tsənadama andza ha na, ma ləvam: «Ndaw a neney a herey fakalaw hay na, ta gədaŋ ma Belzebul bay ma fakalaw hay.»
40012025	Andza ŋga ma sərada medzeley 'ar ata na, Yezu ma ləvatar: «Slala waray waray ma tsa vaw ha ka 'ar vaw ta na na, a da tərey ideŋ aha. Wuraw ana, dakay veɗ 'ay ana, ma tsa vaw aha ka 'ar vaw ta na na, a da ndzey aha kakay.
40012026	Haɗaw Sataŋ a hara Sataŋ tsəla ŋga ba na, na ŋga na na, ma tsa vaw aha ka 'ar vaw ŋga na: arka slala ŋga na, a da ndzey na, teŋgey?
40012027	Azlakwa i herey fakalaw hay na, ta gədaŋ ma Belzebul na, gawla kwar hay a haram na, ta gədaŋ aŋgway tok? Kendzey andza ha na, ma da ka sariya kwar ana na, taya tok.
40012028	Ama haɗaw i herey fakalaw hay na, ta gədaŋ ma Mesəfrey ma Bay ma Bəla na, na ŋga na na, sərafama Slala ma Bay'ərlam ka husafəkurawa tsoy.
40012029	Dakay satsa na, ndaw ana ma slafa me fuləkwey a 'ay ma ndaw gədaŋ aha, ma da həlawa zleley ŋga na, mandzara ka dzuwada ndaw ana hana gədaŋ ana na, way? Arka tok na, azambay a həla zleley ana, da 'ay ŋga na tok.
40012030	Haɗaw ndaw ana ŋga ta yah kakay na, ŋga ndaw dugwan a ɗaw. Ndaw ana ma dzənaya ma tsəhadara 'ar kakay na, a zlaɗada.
40012031	Nəkafama hərway i ɓadakwar na, mendzey ma meŋgəsey ta me tseɗey Bay'ərlam tabiyaha na, me sey yam a ŋga na daha ka ndaw hay, ama me tseɗey Mesəfrey Kokwoɗ ana na, me sey yam ŋga na, dakay.
40012032	Haɗaw ndaw a tseɗey Bəzey ma Ndaw na, na ŋga na na, a safama yam ba; ama, haɗaw a tsafa haykakay aha ka Mesəfrey Kokwoɗ ana na, na ŋga na na, a da safama ha yam kakay, kwa da bəla neney, kwa ka bela na ma da sawa ka mey ana.
40012033	« Padakwa andza vəɗe ma tek ana, hayaha na, bəzey ŋga na hayaha tey; padakwa dzedzey aha na, bəzey ŋga na a da key dzedzey aha tey: hərway a səradama vəɗe ma tek na, ka bəzey ŋga na.
40012034	Gwalay ma kutsesl a neney hay, ka da slafəmərawa ma tsawa guma hayaha na, ta waray? Kuray haya hiya kakay tabiyaha tok na. Hərway huɗa mey a tsey na, guma ma bawa da mevel ana.
40012035	Ndaw hayaha na, da zleley ŋga hayna na, a bawa tek hayna hay. Ndaw haykakay ana tey na, da zleley ŋga haykakay ana tey na, a bawa tek haya kakay ana hay tey.
40012036	Ekəɗey i ɓadakwar, ta pas ma sariya na, ndaw hay a da sərafəmata, ka guma ta ma nafam kakay taya ma tsəmawa na.
40012037	Hərway ma da təradaka dzerey aha na guma ɗek ma tsawa na hay, ma da dzuwaka na guma ɗek ma tsawa na hay».
40012038	Fariziyeŋ hay, ta ndaw me sesəkey Mewey hay nekəɗey, ma ləvamar a Yezu: «Miter, a sandar na, kandar zeheɗ, la ka nəkafama.»
40012039	Yezu ma mbəɗatar kava: Ndaw ma bəla neney haykakay ana hay, ma kam madama na hay, ma tsəham zeheɗ ana! Akwa na, zeheɗ na, a da vəlamar aha mekelehe dakay, a dəba ma zeheɗ ma ndaw sek Zonas na.
40012040	Hərway andza ma Zonas ma kawa dəvaɗ makar, rəpas makar da hwoɗ ma kəlef ɗuhwa na ma bəlay na, Bəzey ma Ndaw a da kawa dəvaɗ makar, rəpas makar da hwoɗ ma dala andza ha tiyatsa.
40012041	Ta pas ma sariya na, ndaw ma Niniv hay a da lətsafəmata ka ndaw ma bəla neney hay, a da dzuwəmata ta sariya, hərway taya na, ka mbəɗadama mendzey ta ba ka me tələkey mey ma Zonas. Ama ekəɗey na, ndaw ma fəna Zonas ka sləna na daha.
40012042	Ta pas ma sariya na, ŋgwas bay aha da Bəzay lam a da safatərawa ka ndaw ma bəla neney hay, a da dzuwata ta sariya, hərway ŋga na ka sawa ba zla da bəzay lam, ma da paɓa sləmay ka ma səra ’ar ma Salomoŋ. Ama ekəɗey ka sləna na, ndaw ma fəna Salomoŋ daha.
40012043	«Kendzey mesəfrey ma zləɓa na ka bawa ba da vaw ma ndaw na, a daw a heley so lamba ha da slam palah ana hay, me səpey slam me sesəkey vaw, amana ka ndzefey kakay.
40012044	Arka a ləvey ka 'ar vaw aŋga na: ‹Ŋgama i mey tek a ɗaw a 'ay ɗaw aŋga na i ma bawa da huɗa na.› Andza ma mawa ŋga na, ka ndzefey ndaw da huɗa dakay, ma patsa ha, ma ləma ha təɗe təɗe.
40012045	Arka a daway a ŋgəlawa mesəfrey mekele ahiya tsəla haya ahiya kakay a fənama ŋga sa. Ma fuləkwam, ma ndzam da huɗa. Arka na tek ma ndaw ana hana a zakafa a fəna na tsəfəmey ana. A da key andza ha satsa, ka ndaw ma bəla neney haya hiya kakay ana hay na.»
40012046	Andza Yezu a tsatar aha guma a ndaw ana ma kusa na hay mba na, arka may ŋga, ta malam aŋga hay ma səmawa. Taya ma lətsəm aha da bəla, a wuɗam ma tsamar guma.
40012047	Ndaw ma ləvar: «Nəkafa may ɗek ta malam eɗek hay taya da bəla, a səpam ma tsəmaka guma.»
40012048	A ndaw a hana na, ma sawa ma tsar guma na na, Yezu ma mbəɗar kava: «Ɗagay may ɗaw na, way? Malam a ɗaw hay na, way hay.»
40012049	Arka ŋga ma ɓafata har, ka gawla ŋga hay, me ləvey: «May ɗaw ta malam a ɗaw hay na, taya ekəɗey;
40012050	kwa way way me key tek andza ma Baba ɗaw da 'ərlam me wuɗey ana, na ŋga na na malam a ɗaw, malam a ɗaw diŋgwas ana, may ɗaw na, ŋga tok.»
40013001	Ta pas ana ŋga na, Yezu ma bawa da 'ay, me ndzey ka mey ma bəlay.
40013002	Ndaw hay haɗadzidzay ma kusam ka tsakay ŋga, ha ŋga me tsəley a kombiwal. Ŋga me ndzey da huɗa ka 'ar ma yam. Ndaw ana ma kusa na hay tabiyaha ma ndza hiya ka ɗakal tok.
40013003	Ŋga ma tsatar ka tek hay haɗadzidzay, ta ma maladatara ta meley. «Nəkafama ndaw me sləkey ma bawa da 'ay ŋga ma da sləkey.
40013004	Andza a sləkey aha na, daw ma kuyafa ka tsakay tsəveɗ, ɗiyeŋ ma 'ərlam hay ma səmawa, ma ndama ba tabiyaha.
40013005	Sa na hay ma kuyafa ka sek pəray, hahay kava haɗadzidzay dakay, ma pətsawa tsam tsam hərway slam ana sek pəray aha, slam ma pafa slasləlay dakay.
40013006	Andza pas ma sləlawa na, ma ɓətam, ma ŋgwalam tek ata, hərway slasləlay ka vaw dakay.
40013007	Sa na ma kuyafa 'ay ndak, ndak a hana ma gəlawa, ma margaɗa daw ana ba.
40013008	Sa na ma kuyafa ka slam bobor aha, me nəhey kava haɗadzidzay. Na temere na, na kokurow mukwa na, sa na kokurow makar.
40013009	Kendzey sləmay ma ndaw ana daha na, ka tsənada!»
40013010	Gawla ŋga hay ma gurafama, ma ləvamar: «Ɗagay ka tsadatara bəzay ma guma na hay, ka maladatara ta tek hay na, ka mey?»
40013011	Ŋga me mbəɗey kava: «Hərway a kuray na ka vələmakwar tsəveɗ ma sərada tek ma kəzla na hay ma Slala ma 'ərlam ba, ama a taya na, ka vələmatar tsəveɗ tikay.
40013012	Hərway ndaw ana tek aŋga daha na, a da vəlamar adiya. Arka a da dzəmey na haɗadzidzay. Ama ma ndaw ana dakay na, kwa ketekuɗey daha na, a da təɓadəmara ba.
40013013	Nəkafama i maladatara bəzay ma guma na hay ta meley na: hərway a nəkam dey na, mandzara ka nəkadama; a da dzəkam sləmay, mandzara ka tsənadama, ka səradama.
40013014	Ma ta a da ndesley na andza ma ndaw sek Ezayi ma ləvawa na: Ka da dzəkam sləmay haya hayaha, amana ka da tsənadama ha kakay. Ka da zazəram dey haya hayaha, amana ka da nəkadama ha kakay.
40013015	Hərway mevel ma səkway a neney na ka tərey ba təɗa təɗa. Taya ma təra hiya andza maragwam da sləmay. Taya wuɗaradama dey ba, ma aza ka da nəkadama ta dey ta zlay, ka da tsənadama ta sləmay ta zlay, ka da səradama da mevel ata zlay, mala ka da mbəɗadama mendzey ta zlay; akwatay dakay na, i ka ndaladata ba!
40013016	« Ama kuray eɗey hay na, kuray da wuiya zləna, ka nəkadama dey, ka tsənadama sləmay.
40013017	I ɓadakwar dərkana, ndaw sek hay haɗadzidzay, ndaw dzerey ana hay haɗadzidzay, ka wuɗam ba ma nəkada tek a kwar a neney hay ma nəkadəmata na, amana ka nəkadəmərawa kakay. Ka wuɗam ba, ma tsənada tek a kwar a neney hay ma tsənadəmata na, amana ka tsənadəmərawa kakay.»
40013018	Kuray eɗey tok na, tsənadama bəzay ma guma ma mala ha na ma ndaw me sləkey ana.
40013019	Andza ndaw ma tsənada guma ma Slala ma 'ərlam, ama a sərada kakay na, Ndaw wewer ana ma sawa, ma kuɗadərawa guma na hana, ma sləka ha da mevel aŋga na ba. Neney na andza ma ndaw ma sləka ha ka tsakay tsəveɗ ana.
40013020	Na me sləka ha ka sek pəray ana na, ndaw ma tsənada Guma na, ma təɓa tsam tsam ta wuiya ha na.
40013021	Amana ka pey slasləlay da mevel aŋga kakay, ŋga na, ndaw ma mendzey nekəɗey: andza viya ma sawa, dakay a kadəmata tatakoy hərway ma Guma na na, a təɗey.
40013022	Na ma sləka ha da ’ay ndak ana na, ŋga na ndaw ma tsənada Guma na. Amana me dzeley 'ar ma bəla neney hay, ta zleley me pey wuiya ka ndaw, a ŋgaɗətsa guma na ba. Arka na, a ndzey na mandzara bəzey ana kava.
40013023	Na ma sləka ha ka dala hayna na, ŋga na ndaw ma pafa sləmay ka guma na, arka ma tsənada: arka na, me yey bəzey, na temere na, na kokurow mukwa na, sa na tey kokurow makar ana »
40013024	Arka Yezu ma tsatar ta bəzay ma guma mekelehe ma malaha ta meley ana: «Bəzay ma guma ma Slala ma 'ərlam na, andza ma ndaw me sləkey haləfaw hayna a ley ŋga.
40013025	Andza ta dəvaɗ ndaw hay ma nara hiya tsoy na, ndaw dugwan aŋga ma daway, ma sləkar daw zay sla a wuzlah ma daw ana, ma daw təŋga.
40013026	Andza daw ana ma pətsawa, ma sawa ta 'ar na, daw zay sla ma sawa ta 'ar tey.
40013027	Gawla ma bay ma 'ay ana hay ma səmawa ka tsakay ŋga, ma ləvamar: ‹Bay, andza a kafandar ka sləkey a ley ɗek na daw hayna, kakay ɗaw? Azlakwa tabiyaha daw zay sla a sawa da huɗa na, da may?›
40013028	Ŋga ma ləvatar: ‹Me key tek a neney na, ndaw dugwan› arka gawla ma 'ay hay, ma ləvamar: ‹A saka na la ka dawam, ka kuɗama ba ɗaw?›
40013029	Ŋga ma ləvatar: ‹A'ay, me wesey na, kendzey andza ka kuɗəma ha na, ka da kuɗəmata ba ka vaw ta daw aha dzay.
40013030	Mbəkadəmata ka nəham kamaslətaha, ha aza kasl ka har me tsuwey. Ta har me tsuwey ana tok na, i da ləvatar a ndaw me tsuwey ana hay: tsuwama daw zay sla ba ɗagay, mbadama ma da kakəra. Ama daw hayna tok na, kazləmərawa a dey ɗaw ana.»
40013031	Ŋga ma maladatara bəzay ma guma mekelehe sa: «Slala ma 'ərlam na kal kal andza bəzey ma ɓəzaŋ. Ndaw ma zəga, ma daw, ma sləka a ley ŋga.
40013032	ŋga na, serɗeɗe ha da walaŋ ma haləfaw hay tabiya ha. Ama ka pətsawa ba na, a gəley a fənata sa ma vəɗe ma tek hay tabiyaha da dzerne. A tərey wudez aha, ha ɗiyeŋ hay a səmawa, a kam 'ay ta ka hawal ana hay.»
40013033	Ŋga maladatara bəzay ma guma mekelehe sa: «Slala ma 'ərlam na, kal kal andza is ŋgwas me zəgey nekəɗey, ma halɓada ta hapa haɗadzidzay, arka na ma mbəslada hapa a hana tabiyaha.»
40013034	Tobiyaha bəzay ma guma ŋga neney hay na, Yezu a maladatara a ndaw ana ma kusa na hay ta tek hay, zləna, a tsadatara mandzara ka maladatara ta meley kakay na dakay.
40013035	Ma aza ka ndesley andza ma ndaw sek ma ləvawa na: I da wurey mey ma da maladatara guma ta tek hay. I da ɓada tek na ma kəzla hiya, zla da mezley ma bəla na hay.
40013036	Arka andza Yezu ma mbəkadata ndaw ma kusa hiya na hay ba na, ŋga ma daway a mbaw. Gawla ŋga hay ma gurafama, ma ləvamar: «Wandzaladandar bəzay ma guma ma daw zay sla da ley ana ɗagay.»
40013037	Ŋga ma mbəɗatar kava: «Ndaw me sləkey daw hayna na, Bəzey ma Ndaw .
40013038	Ley na, bəla gədem. Daw hayna na, ndaw ma da fuləkwey a Slala ma 'ərlam ana hay. Daw zay sla tey na, ndaw ma Ndaw Wewer hay.
40013039	Ndaw dugwan ma sləkawa na na, Setene. Pas me tsuwey na, pas ma bəla me ndəvey. Ndaw ma da tsuwey ana hay na, madurlam ma 'ərlam hay.
40013040	Andza ma mbadama daw zay sla ma da kekərey na, a da key ta pas ma bəla me ndəvey na, andza ha tok.
40013041	Bəzey ma Ndaw a da slərey madurlam aŋga hay, a da gaɗəməmata ma da mbadata dəreŋ ta Slala ŋga, ndaw me pey wuiya ka ndaw ana hay, ta ndaw me key tek haykakay ana hay.
40013042	A da hələmata a da kuyadəmata a waw ma laɓa na. Da huɗa tok na, a da tuwam, a da pəɗam sler.
40013043	Arka ndaw dzerey ana hay tok na, a da wazlam dey andza pas da Slala ma Baba ta. Ndaw ana sləmay ŋga daha na, ka tsənada!.»
40013044	«Slala ma 'ərlam na, ma malada ŋga na na ta zleley ma kəzla ha da huɗa ley. Ndaw ma ndzafa, ma kəzlada ka slam aŋga. Da wuiya ŋga na hana tok na, ma daw ma haɗəkada tek aŋga hay ba tabiyaha; arka ŋga ma haɗəka ley ana tok.
40013045	Slala ma 'ərlam na, ma malada ŋga na satsa na ta ndaw filaw, me səpey tek ma wuiya hayna hay.
40013046	Andza ŋga ka ndzefey ba asləta ma sumkwo haɗadzidzay ana na, ŋga ma daw ma haɗəkadata tek aŋga hay ba tabiyaha. Ŋga ma hadəka tok.»
40013047	«Slala ma 'ərlam satsa na, kal kal andza zəva ma kəladama a bəlay. Ma həlawa mendzey ma kəlef hay tabiyaha.
40013048	Andza ka rəhey ba na, ma vahəmərawa ka ɗakal. Arka ma ndzam aha, ma waləmata na hayna hay a tsakarak, na ma nafam kakay ana hay tey na, a kuyadəmata.
40013049	Ta pas ma bəla me ndəvey na, a da key na kal kal andza ha. Madurlam hay a da səmawa, a da wanəkadəmata ndaw haya kakay ana hay ba ka vaw, ta ndaw dzerey ana hay.
40013050	Arka a da kuyadəmata a waw ma laɓa na. Da huɗa tok na, a da tuwam, a da pəɗam sler.»
40013051	«Tek a neney hay tabiyaha na, kuray ka tsənadama ba ɗaw?» Taya ma mbəɗamar kava: «Ayaw.»
40013052	Arka ŋga ma ləvatar: «Kəɗey tok na, mendzey ma ndaw me sesəkey Mewey, ma dzaŋga ha ka Slala ma 'ərlam aha na, kal kal andza ma bay ma 'ay ma badərawa zleley ŋga, na wayna ta na guram ana.»
40013053	Arka andza Yezu ma ndəvada me tsey bəzay ma guma ŋga neney ma mala hiya ta meley ana hay ba na, ŋga ma daw təŋga da huɗa.
40013054	Andza ŋga ma sawa a wuraw aŋga na, Yezu ma tatəkadata ndaw ma wurow ana hay da 'ay me ɗuley mey ta ha ma rəzlata, ha ma ləvam: « Ma səra ’ar a neney ta ɗeɗew a neney a səmərawa na da may?»
40013055	Ɗagay neney na bəzey ma ndaw me tseɗey tuwaw ana kakay ɗaw? May ŋga na na, mezəley ŋga na na Mariya kakay ɗaw? Malam aŋga na hay na, andza Zak, Zozef, Simoŋ ta Zud kakay ɗaw?
40013056	Malam aŋga diŋgwas ana hay tabiyaha na, taya da 'ay lakwa na hay kakay ɗaw? Azlakwa tek a neney hay tabiyaha a səmərawa na da may?»
40013057	Arka Yezu a da kafata na tek me tsey metsembeɗ aha. Yezu ma ləvatar: «A rəsama ndaw sek na da ŋgwa ŋga, da veɗ 'ay ŋga.»
40013058	Arka da huɗa na, Yezu ka key ɗeɗew hay haɗadzidzay kakay zləna, hərway a pamar 'ar kakay.
40014001	Da har ana ŋga na, Erod Tetrark ma tsənada a hikadama ha Yezu,
40014002	ŋga ma ləvatar a ndaw ma 'ay ŋga hay: «Ndaw a neney na, Zaŋ Batist aŋga na ma mbəlawa da walaŋ ma ndaw ma mətsa na hay ana; nəkafama gədaŋ ma slafa me key ɗeɗew, a key mber da vaw ŋga na, hərwuiya.»
40014003	Akwa na Erod ma zəga Zaŋ, ma dzuwa ta tsalalaw, ma kəlada a daŋgay na ma vəday ma Erodiyad, ŋgwas ma malam aŋga Filip.
40014004	Hərway Zaŋ a ləvar na: «Slam har aɗek ma zəga ka ŋgwas aha dakay.»
40014005	Akwa Erod a wuɗey na ma kəɗa ba vagay aha, amana a wesey ta ndaw ana ma kusa na hay, hərway a nəkafama ka Zaŋ na, andza ndaw sek aha.
40014006	Arka ta pas ma magurlam ma vurhwada ma yawa ma Erod na, dem ma Erodiyad me gərvey ka slam dey ma ndaw ma wuna na hay, ma mbafa ka Erod.
40014007	Arka tsana ŋga ma mbəɗar a dem ana, ma da vəladara tek aŋga ma da tsəhey tabiyaha na.
40014008	May ŋga ma pafərawa wuiya ba na, ma ləvar: «Ma saya na vəladiyawa 'ar ma Zaŋ Batist, ka sləna ɗey, da kwatama.»
40014009	A ndalar a bay ɗuhwa na; amana hərway ma me mbəɗey ŋga ka slam dey ma ndaw ma wuna na hay na, ŋga me vəley slam har ma da vəladara.
40014010	Arka ŋga me slərey ka da rətsərawa 'ar ma Zaŋ da daŋgay ana.
40014011	Ma sadəmərawa 'ar aŋga na da kwatama, ma vəladəmara a dem ana, ma dadara a may ŋga.
40014012	Gawla ma Zaŋ ana hay ma səmawa, ma zəgama vagay ana, ma tuɗama, ma padama a tsəvay. Arka ma dam ma da ɓadəmara a Yezu.
40014013	Andza Yezu ma tsənada mey a neney na, ŋga me tesey təŋga ta kombiwal 'ar a slam palah aha gədzah a tsakay. Andza ndaw ana ma kusa na hay ma səradama slam aŋga na ba na, taya ma bəmawa da wuraw ata hay, ma səpamar bəzay ta sek.
40014014	Andza ma hərɗawa ŋga ba da kwambiwal na, ŋga ma nəkadata ndaw hay haɗadzidzay, ma kusa hiya, a kamar da vaw, ŋga ma ndaladata ndaw ata ma təra na hay.
40014015	Ma hakwaɗ me key na, gawla ŋga hay ma gurafama, ma ləvamar: «Eheŋ dəvaɗ a key aha, slam ana palah aha satsa tok na, ləvatar a ndaw ana ma kusa na hay, ka dawam a wurow hay ka da haɗəkəmawa tek me zəmey kwa.
40014016	Ama Yezu ma ləvatar: «Ha dam dzay na, kuray ana vələmatar tek me zəmey ana kwa.»
40014017	Arka taya ma ləvamar: «A rafandar ka sləna daha na, peŋ zlam ta kəlef tsew.»
40014018	Ŋga ma ləvatar: «Sadəmatiyawa ka sləna ɗagay.»
40014019	Andza Yezu ma ləvatar ba a ndaw ana ma kusa na hay ka ndzam ka 'ar ma guzer na, ŋga ma həlata peŋ a hana hay zlam ana ta kəlef tsew ana, ma tsakafada dey a 'ərlam ŋga ma pəsafa mey, arka ŋga ma tsada peŋ a hana hay, ma vəladatara a gawla ŋga hay, taya tey ma wanəkadəmatara a ndaw ana ma kusa na hay.
40014020	Taya ma zəmam tobiya ta ha, ma rəham; ma tsakalama sa na ma zawa na na; me rəhey tsakarak kurow kava tsew!
40014021	Ama ndaw ma zəmam peŋ ana hay na, a kam gabal zlam. Mandzara ka mbəsləmata ŋgwas hay ta bəza hay.
40014022	Arka tsana, Yezu ma təkatar ɗay a gawla ŋga hay, ka tsəlam a kombiwal, ka tasam tafəɗa ha a diya naŋgar. Da har ana na, a ləvatar aha a ndaw ana ma kusa na hay ka dawam tek a ta.
40014023	A dəba ma ma ləvatar a ndaw ana ma kusa hiya na hay ka dawam tek a ta na, ŋga me tsəley a mamba, ma da ɗulawa mey gədzah. Ma hakwaɗ me key na, ŋga re ma ndza ha makəraŋga.
40014024	Kombiwal na kendzey tsoy a key miter temere haɗadzidzay ta ɗakal; a tembeley aha ta ɗuŋgwala ma yam, hərway memeɗ a madata ta dəba.
40014025	Andza ma lamɗa na, Yezu ma sawa ka tsakay ta ta sek, ka 'ar ma bəlay.
40014026	Andza gawla ŋga hay ma nəkadama a sawa ha ka tsakay ta, ta sek ka 'ar ma bəlay na, a mbəɗatar ’ar, ka taya na, waya tek ma tərafata; ta zluwer ata na, ma kəlamar a mewudey.
40014027	Arka tsana, Yezu ma tsatar guma: «Pam 'ar, ka wasam zlay, neney na yah seŋgey!»
40014028	Piyer ma tsar guma ma ləvar: «Bay’ərlam, haɗaw azlakwa kah dərka na na, vəlaya slam har i daɓa ka tsakay ɗek ta 'ar ma yam ana tey»
40014029	Yezu ma ləvar: «Sawa.» Piyer na ma harɗawa da kombiwal, ma daw ka 'ar ma yam ka tsakay ma Yezu.
40014030	Ama andza ma nəkada memeɗ na, ŋga me wesey ka vaw, ma zlar me hərɗey a bəzay yam, ŋga me wudey ka vaw: «Haya Bay’ərlam, buwaya!»
40014031	Arka tsana, Yezu ma ɓar har, ma zəgərawa, ta ma ləvar aha: «Ndaw ta me pey 'ar nekəɗey ana, ɗagay ka kəɗey waway na ka mey?»
40014032	Arka andza taya ma tsəlam ba a kombiwal na, memeɗ me rey ba ɗeɗek.
40014033	Sa ma ndaw da kombiwal ana hay ma gərdam ka mey dey ŋga, arka ma ləvamar: «Dərka na, kah na Bəzey ma Bay ma Bəla.»
40014034	Andza taya ma tasam ba na, ma husam a diya ma Zenezaret.
40014035	Ndaw ma wuraw ana hay ma səradama Yezu. Taya ma ɓadəmatara a sa ma ndaw hay tabiyaha da dala na, ma hələmatərawa ndaw dzedzey ana hay tabiyaha.
40014036	Ma kamar amboh na, ma ka ləmamar na, a mey ma zana ŋga na tsa na, arka ndaw ma ləmamar ana hay na, ma ndalam tabiyaha.
40015001	Arka na Fariziyeŋ hay, ta ndaw me sesəkey Mewey hay ma Zeruzalem, ma guram ka tsakay ma Yezu, ma ləvamar:
40015002	«Ɗagay gawla ɗek hay a tsənamar sləmay a tek ma baba tete lakwa hay, ma tatəkadəmandukurawa na tikay na, ka mey? Kendzey andza a da zəmam tek na, a pərama har tikay.»
40015003	Ŋga pəla kava: «Kuray ana dzadzak ŋgey, kuray rəsarama mey ma mewey ma Bay ma Bəla ba, ma da key tek ana gurma na hay
40015004	Akwa Bay ma Bəla a ləvey na: hasəkadatara bəzay andza baba ɗek ta may ɗek. Yaw, satsa na: ndaw me kəley 'ar ka baba ŋga, ta may ŋga na, me hətey ŋga na na, vagay aha.
40015005	Ama kuray na ka ləvam: ‹Kwa way way a ləvar a baba ŋga dakay a may ŋga, zleley ɗaw na i ma da dzənadaka na na, i ka vəladara ba a Bay'ərlam.
40015006	Ndaw aŋga na na, a da hasəkadara bəzay a baba ŋga sakay.› Andza neney tok na, kuray ka davasadama guma ma Bay ma Bəla ba, mavəday ma mendzey kwar gurma na.
40015007	Kuray a neney, ta 'erneh da mey tsew ana hay, Ezayi na ka tsafukurawa ba kassla, andza ŋga me ləvey:
40015008	Səkway a neney na a hasəkadaya bəzay na ta huɗa mey dada, ama mevel ŋga na na ŋga dəreŋ ta yah.
40015009	Kuley ta na ma kəmaya na na, a nefey kakay. Hərway tek ata na ma tatəkadəmatara a ndaw hay ana na, mewey ma ndaw hay.
40015010	Arka ŋga ma zəlata ndaw ma kusa hiya na hay, ma ləvatar: «Pam sləmay, tsənadama!
40015011	Tek na me fuləkwey a huɗa mey ana na, ma tərada ndaw ma zləɓa ha na ŋga kakay; ama na ma bawa da huɗa mey ana, nəkafa ma tərada ndaw ma zləɓa ha na ŋga tok.»
40015012	Arka gawla ŋga hay ma guram, ma ləvamar: «Ka sərada ha, andza ma tsənadama guma ɗek a neney na, a Fariziyeŋ hay na, a ndalatar aha tikay ɗaw?»
40015013	Ŋga me mbəɗey kava: «Mendzey ma vəɗe ma tek, na Baba ɗaw da 'ərlam ma zəvata kakay ana hay na, a da kuɗəmata ba.
40015014	Mbəkadəmata, taya wulaf ahiya. A kəsam wulaf tsəla ta hay. Ama tok na, haɗaw ndaw wulaf a kəsey ndaw wulaf tsəla ŋga na, tsetsuwe taya a da təɗan a tsəvay!.»
40015015	Piyer me mbəɗey kava, ma ləvar: «Aŋga wandzaladandar bəzay ma guma neney ma dzəka ha ta dzəkey ana ɗagay»
40015016	Yezu me ləvey: «Ta kuray adzay satsa na, ka səradama tek kakay re satsa ɗaw?
40015017	Ka səradama tek ma daw ta huɗa mey na, a daw a hwoɗ, a dəba na na, a bawa a wulazay tikay ɗaw?
40015018	Ama tek ma bawa da huɗa mey na, a bawa na da mevel. Arka ma tərada ndaw ma zləɓa ha na, ŋga tok.
40015019	Akwa a bəmawa na da mevel: andza me dzeley 'ar haykakay ana hay, me kəɗey ndaw vagay ha, me key madama, me key tek so ha, mahal, seydewe haykakay ana, me tseɗey ndaw.
40015020	Ma tərada ndaw ma zləɓa ha na tek a neney hay tok; ama me zəmey tek mandzara har ka pərey na, a tərada ndaw ma zləɓa ha kakay.»
40015021	Andza ŋga ma daway ba da huɗa na, Yezu ma daw təŋga a dala mandza Tir ta Sidoŋ.
40015022	Arka na ŋgwas kananiyeŋ ana daha, ma bawa da wuraw ana, ma zlar me wudey: «Amboh Bay’ərlam, Bəzey ma David, i ka kaka da vaw tey. Dem a ɗaw ma dawara ha kambəlaɓa ta fakalaw »
40015023	Amana, kwa a wuɗey ma mbəɗar kava kakay. Gawla ŋga hay ma gurafama, ma tsəhafama: «Hayna ləvar ka daw təŋga, zləna, a səpandakwar bəzay ta me wudey ŋga neney na.»
40015024	Yezu ma mbəɗey kava: «A sləradəmiyawa na, ka təɓaŋ ma zəɗa na hay ma səkway ma Israyel.»
40015025	Ama ŋgwas ana ma sawa, me gərdey ka mey dey ŋga, ma ləvar: «Bay’ərlam a ɗaw, sawa da ləhadiyawa ba tey!»
40015026	Ŋga ma mbəɗar kava: «Me zəgey peŋ ma bəza hay, ma kəladatara a bəzey gədey hay na, haya kakay seŋgey.»
40015027	Ŋgwas ana ma mbəɗar kava: «Ayaw dərka na Bay’ərlam a ɗaw! Ama andza bay ma 'ay hay a zəmam aha tek na, na me pesey ka dala na na, bəzey gədey hay a gaɗəmama seŋgey»
40015028	Arka Yezu ma mbəɗar kava tok: «Ŋgwas eɗey, me pey 'ar eɗek ana na, ɗuhwa ha dzay! Hayna ka key andza na ŋgeɗek me wuɗey ana.» Arka dem aŋga me ndeley deŋe, da har ana ŋga na na.
40015029	Da slam ana hana na, Yezu me mey 'ar a mey ma bəlay ma Galiley. Ŋga me tsəley a mamba, ŋga me ndzey da 'arra.
40015030	Ndaw hay haɗadzidzay ma kusam ka tsakay ŋga. Da walaŋ ata na na, ndaw vədal ana hay, ndaw wulaf ana hay, ndaw sek asləta na hay, ndaw me weley mey kakay ana hay, ta sa ma ndaw dzedzey ana sa na hay daha sa. Taya ma sadəmatərawa ka slam sek ma Yezu. Arka ŋga ma ndaladata.
40015031	A rəzlata ndaw ma kusa hiya na hay, hərway ma nəkadəmata ndaw me weley mey kakay ana hay a tsam aha guma, ndaw sek asləta ana hay a halam kiyal kiyal, ndaw vədal ana hay a halam ahiya tseriye, wulaf hay a nəkadama dey ka dəba. Arka taya ma hasəkadəmara bəzay a Bay ma Bəla ma Israyel.
40015032	Yezu ma zəlata gawla ŋga hay, ma ləvatar: « Ndaw a neney ma kusa na hay a kəmaya da vaw. Ha ka key ekəɗey meney makar taya ka tsakay ɗaw, tek me zəmey a rafata dakay. I wuɗey ma mbəkadata ka dawam a mbaw, mandzara ka zəmam tek kakay zləna, a da mətsam ba ta may ka tsakay tsəveɗ.»
40015033	Gawla ŋga hay ma ləvamar: «Da palah a neney na, i da zəgukwawa tek me zəmey a ndaw a neney hay ma kusa na hay, ka zəmam ɗa ka me rəhey ta na, da may?»
40015034	Yezu ma ləvatar: «A rafakwar daha na peŋ nday?» Taya ma ləvamar: «Daha na peŋ tsəla, ta wet nekəɗey.»
40015035	Ŋga ma ləvatar a ndaw ana ma kusa na hay, ka ndzam ka dala.
40015036	Ŋga ma həla peŋ a hana hay tsəla, ta wet ana hay, a dəba ma madara sise na, ma tsadata, ma vəladatara a gawla ŋga hay, arka gawla ŋga hay ma wanəkadəmatara a ndaw ma kusa na hay.
40015037	Tobiya ta ha ma zəmam ɓah ka me rəhey ta; ma həlama sana ma zarawa na na me rəhey tsakarak tsəla.
40015038	Azlakwa ndaw ma zəmam tek ana hay na, a kam gabal faɗ, mandzara ka mbəsləmata ŋgwas hay ta bəza hay.
40015039	A dəba ma ma ləvatar a ndaw ana ma kusa na hay ka dawam tek a ta na, Yezu me tsəley a kombiwal, ma daway a dala ma Magədaŋ.
40016001	Fariziyeŋ hay ta Sadusieŋ hay ma guram ka tsakay ma Yezu. A wuɗam ma ŋgafama gendeɗ. Taya ma tsəhafama: «Äandar zeheɗ na ma sawa da 'ərlam ana.»
40016002	Yezu ma mbəɗatar kava: «Ta hakwaɗ na, ka ləvam: ‹medew na, lam a da key kwalala, zləna, ndasl ma 'ərlam ŋgəlatata.›
40016003	Yaw, ta zlemedew na, ka ləvam: ‹Teseɗey na, lam a da kawa, zləna, lam leɓ leɓ aha.› Kuray na, ka səradəmata me weley ma lam hay tok na, ama zeheɗ ma har ekəɗey ana hay tok na, ka slafama ma səradama sakay tok!
40016004	Gwalay ma ndaw a neney haykakay ana hay, ma kam madama, ma tsəham zeheɗ! Zeheɗ na! A da vələmatar aha mekelehe a dəba ma na ma Zonas na, dakay.» Ma mbəkadata ka slam ana, ma daw təŋga.
40016005	Andza taya ma tasam ba a diya naŋgar na, gawla ma Yezu hay ka mətadama 'ar ba me zəgey peŋ a har.
40016006	Yezu ma ləvatar: «Wam daw ka vaw ka is ma Fariziyeŋ hay ta Sadusieŋ hay!»
40016007	Gawla ŋga hay da 'ar ata na: «Waya a tsandakwar andza ha na, hərway lakwa ka zəgəkwawa peŋ a har kakay ana.»
40016008	Ama Yezu na, ma sərada 'ar ata me dzeley na, ma ləvatar: «Kuray ndaw me pey ’ar nekəɗey ana hay, ka dzalam 'ar ka peŋ kuray ma zəgəmawa kakay ana na, ka mey?
40016009	Ekəɗey na, kuray ka tsənadama tsaray kakay ɗaw? Ka sərafama ka peŋ aŋga na hay zlam ana ma rəhata ndaw hay gabal zlam ana sakay ɗaw? Kuray ma həlama sa na ma zawa na na, tsakarak nday?
40016010	Dakay na ma peŋ hay tsəla ma rəhata ndaw hay gabal faɗ ana, kuray ma həlama sa na ma zawa na na, tsakarak nday?
40016011	Andza i ma ləvəkurawa: wam daw ka vaw ka is ma Fariziyeŋ ta Sadusieŋ hay na! I tsəkurawa na ka peŋ kakay na, ka səradama tikay ɗaw?»
40016012	Arka, taya ma sərafama a tsawa na ka is ma peŋ kakay; amana, ka me tetəkey ma Fariziyeŋ hay ta Sadusieŋ hay.
40016013	Andza ŋga me husey ba, a dala ma Sezarey ma Filip na, Yezu ma tsəhafata ka gawla ŋga hay: «Ka me tsey ma ndaw hay na, Bəzey ma Ndaw ana na, way?»
40016014	Taya ma ləvam: «Ndaw a sa na hay waya: kah na Zaŋ Batist, ka sa na hay sa tey na waya: kah na Elyi. Sa na hay satsa waya: kah na Zeremi, dakay na ndaw asləta da walaŋ ma ndaw sek hay.»
40016015	Ŋga ma ləvatar: «Ama kuray ekəɗey tey na, ka ləvafəmaya ka yah ana na, way tok?»
40016016	simoŋ Piyer ma təɓa guma na, me mbəɗey kava: «Kah na Kriste, Bəzey ma Bay ma Bəla ta dey ana.»
40016017	Yezu ma mbəɗar kava, ma ləvar: «Kah da wuiya, Simoŋ bəzey ma Zonas, hərway kah ma tsərawa guma neney ana, ma slaw vaw ɗek ta mambaz a ɗək ana kakay, amana Baba ɗaw da 'ərlam, ma ɓadəkawa.
40016018	Yah ekəɗey, i ləvaka: Kah na Piyer, arka, ka pəray a neney ana i da ndəra Egliz a ɗaw kava. Kwa ma slafa ma memətsey a da ndzafafa ha gədaŋ ka ŋga kakay.
40016019	I da vəladaka lekile hay ma Slala ma 'ərlam; tek eɗek tabiyaha na kah ma dzuwata ka dala na hay na, a da dzuwəmata da 'ərlam. Tek eɗek tabiyaha na kah ma pasəkata ka dala na hay na, a da pasəkəmata da 'ərlam tiyatsa.»
40016020	Arka ŋga ma katar say haya haya ha a gawla ŋga hay, ka da ɓadama, ŋga na Kriste zlay.
40016021	Zla da har ana ŋga na na, Yezu Kriste ma zlar ma ɓadatara a gawla ŋga hay, hayna ŋga ka daw a Zeruzalem, da huɗa na, ndaw ma səka na hay, baba ɗuhwa na me key kuley ana hay, ta ndaw me sesəkey Mewey hay, a da sadama banay kambəlaɓa. A da kəɗama ba vagay aha, da meney ma makar ana na, a da mbəlawa.
40016022	Piyer na ma zəla kutsok, ma kar say, andza neney: «Hayna Bay ma Bəla ka təkafaka ba, Bay’ərlam, a’ay a da safəkawa andza ha kakay»
40016023	Ama ŋga me mbəɗey dey, ma ləvar a Piyer: «Sawa daway ba a dəba ɗaw, Setene eɗey! Kah na, ka tərafaya ba tek me tsey metsembeɗ a ɗaw aha, hərway 'ar eɗek me dzeley na, andza ma ndaw hay zləna, andza ma Bay ma Bəla kakay.»
40016024	Arka Yezu ma ləvatar a gawla ŋga hay: «Haɗaw ndaw ana a wuɗey ma səpaya bəzay na, ka mbəkada me dzeley 'ar ba ka vaw ŋga na, ka zəga tuwaw aŋga ma gazləlaha na na, ka səpaya bəzay.
40016025	Akwa, ndaw me wuɗey ma buwa mendzey aŋga na, a da zəɗada: ama ndaw ma zəɗada mendzey aŋga, hərway ɗaw tey na, a da ndzafa.
40016026	Kendzey ka vəladəmara bəla tabiyaha a ndaw asləta na, a da nafar na mey? Haɗaw a haɗəka ta mendzey ŋga na. Dakay na, ndaw ka bəla ma slafa me vəley tek ɗa, andza a wam ta mendzey ŋga na na, daha ɗaw?
40016027	Hərway Bəzey ma Ndaw a da sawa da maram ma Baba ŋga, ta madurlam aŋga hay; arka na, a da vəley masa na, andza ma tek ma ndaw ana me key da mendzey ŋga na.
40016028	I ɓadakwar dərka na, da walaŋ ma ndaw a neney hay ka sləna ɗey ana na, sa na hay a da mətsam aha, mandzara ka nəkadama Bəzey ma Ndaw a sawa ha andza Bay ɗuhwa ha kakay.»
40017001	Meney mukwa a dəba na na, Yezu me ŋgəley Piyer, Zak ta malam aŋga Zaŋ, ma dadata slam ata gəle, a 'ar ma mamba sololo ha.
40017002	Ŋga me mbəɗey pəla, ka slam dey ta: mey dey ŋga me mbəɗey, a wezley dey andza pas. Zana ŋga me tərey babara ha andza waw.
40017003	Arka Moyiz ta Elyi ma ɓəmatar vaw, a tsam aha guma andza Yezu.
40017004	Arka Piyer ma ləvar a Yezu: «Bay’ərlam, i ka ndzakwa ka slam ana na, hayaha seŋgey; haɗaw ka wuɗey na, i ləmey gwadzavok makar ka sləna, asləta a kah, asləta a Moyiz, asləta a Elyi.»
40017005	Andza a tsey aha guma mba na, pazlay a wezley dey ma sahətata. Da dey ma pazlay ana na, vəɗe ma ɗay ma tsənawa da ɗəma: «Neney na Bəzey ma mey 'ərev a ɗaw, i ma wala na, ma daya 'ar na ŋga. Tsənamar sləmay!»
40017006	Andza ma tsənadama guma neney na, gawla ŋga hay ma burtom mey dey dots ka dala, a katar zluwer kambəlaɓa.
40017007	Arka Yezu me gurey, ma ləmatar, me ləvey: «Lətsam! Ka wasam zlay!»
40017008	Ma tsakafadama dey na, a nəkam na, sey Yezu ana, ŋga asləta.
40017009	Andza a harɗəmawa ha da mamba na, Yezu ma təkata waya: «Ɗaɗa ka da ɓadama tek a kwar a neney ma nəkadərawa na a ndaw zlay, ha ka har ma Bəzey ma Ndaw ma da mbəlawa ŋga, da walaŋ ma ndaw ma mətsa na hay.»
40017010	Arka gawla ma Yezu hay, ma tsəhafama: «Ɗagay ndaw me sesəkey Mewey hay a ləvam waya sey Elyi a sawa ba ɗagay na ka mey?»
40017011	Ŋga ma mbəɗatar kava: «Ayaw Elyi na a da sawa dərka, a da ləmadata tek hay tabiyaha.
40017012	Ama i ɓadakwar, Elyi na ka sawa tsoy, akwa hana na ka səradama tok sakay, taya na ma kadama andza mata ma wuɗam ana tabiya ha. Bəzey ma Ndaw tiyatsa na a da sey banay da har ata satsa.»
40017013	Arka gawla ŋga hay ma səradama azlakwa a tsatar na, ka Zaŋ Batist tok.
40017014	Andza taya ma husam ba ka tsakay ma ndaw hay ma kusa hiya na, ndaw ana daha ma gurey ka slam ma Yezu, me gərdey ka mey dey ŋga, ma ləvar:
40017015	«Bay’ərlam a ɗaw, wawa ɗaw ka kaka da vaw tey. Bəzey kiya a kar, a kada viya bəza kakay. Ka key dey haɗadzidzay, ka zlar ba na, a kəley a waw, dakay na a yam.
40017016	I ka sadərawa ba ka slam ma gawla ɗek hay, amana, ka slafama ma ndaladama kakay.»
40017017	Yezu na me mbəɗey kava, me ləvey: «Kuray ndaw a neney ekəɗey ana hay, ma pam 'ar ka Bay'ərlam kakay, ma kam tek hayakakay ana hay. I da ndzey ta kuray na, kasl ka waray? I da ɓəsakwar na kasl ka waray? Aŋga sadəmiyawa wawa na, ka sləna. »
40017018	Yezu ma babətsafa ka fakalaw ana hana na, ma bawa ba da vaw ma wawa na. Arka tsana ŋga me ndeley deŋe ka slam ana.
40017019	Arka gawla ŋga hay ma gurafama makəraŋga, ma ləvamar: «Ɗagay azlakwa la na, la ka slafama ma ɓəla tikay na, ka mey?»
40017020	Ŋga ma ləvatar: «Ka slafama kakay na, hərway me pey 'ar a kwar a hətsey. Hərway i ɓadakwar dərka na, haɗaw pas asləta, me pey 'ar a kwar ka key ba daha ketekuɗey andza bəzey ma ɓəzaŋ na, ka slafama ma ləvar a mamba ɗey: lətsey ba ka sləna, daw ka taɗay na, a gurey dərka. Tek ma da kakwar ger aha na, dakay.
40017021	Arka gwalay ma fakalaw a neney na, a da bey na ta me ɗuley mey, ta sumaya me key.»
40017022	Andza taya ka tsəham 'ar tsoy a Galiley na, Yezu ma ləvatar: «A da haɗəkadama Bəzey ma Ndaw a har ma ndaw hay.
40017023	A da kəɗama ba vagay aha. Da meney ma makar ana na, a da mbəlawa.» Arka na, a ndalatar bəzakakay.
40017024	Andza taya ma husam ba a Kafarnawom na, ndaw me tsekeley dzaŋgal ma 'Ay me key Kuley hay, ma gurafama ka Piyer, ma ləvamar: «Bay kwar na a vəley dzaŋgal ma 'Ay me key Kuley tikay ɗaw?»
40017025	Piyer me ləvey: «Ayaw, a vəley.» Andza Piyer me husey ba a mbaw na, Yezu ma lahafa ba, ma ləvar: «Simoŋ, kah na ka ləvafa ka guma neney na teŋgey? Bay ma dala ɗuhwa na hay a təɓam dzaŋgal na, ka way? Ka wawa ta na hay tsukuɗu, ka mbəlak hay ɗaw?»
40017026	Andza Piyer ma mbəɗar kava: «Ka mbəlak hay», na, Yezu ma ləvar: «kəɗey na bəzey ta na hay na, ma ndza hiya tek ata sef seffe.
40017027	Ama ka da tsadata metsembeɗ ta ndaw ana hay zlay na, daway ka mey ma bəlay, kəlada kwoneyel a yam, kəlef ana kah ma zəga tsəfəmey ana na, wuradara mey ana, ka da ndzefey sulay da huɗa, zəga sulay ana, vəladatara na ŋga ɗaw, ta na ŋga ɗek adzay.»
40018001	Da har ana ŋga na na, gawla ma Yezu hay ma gurafama, ma ləvamar: «Ɗagay ɗuhwa ha da Slala ma 'ərlam na way?»
40018002	Ŋga me zəley bəzey bəza ha, ma lətsada a wuzlah ata.
40018003	Arka, me ləvey: «I ɓadakwar dərka na, haɗaw kuray ka mbəɗadama mendzey kwar, ha təram andza wawa hay kakay na, ka da fuləkwama ha a Slala ma 'ərlam kakay.
40018004	Ndaw ana ma tərada vaw ŋga andza wawa neney na, nəkafama ɗuhwa ha da Slala ma 'ərlam na ŋga tok.
40018005	Ndaw me ŋgəley wawa bəza ha andza bəzey a neney, da mezəley ɗaw na, a ŋgəley na yah ana ta 'ar a ɗaw ana.
40018006	Ama, kwa way way ma zləgada bəzey bəza ha asləta, da walaŋ ma wawa neney hay ma pam 'ar ka yah ana na, ma ka tsey metsembeɗ na, ŋgama ma ŋga na, ka ramar melez ɗuhwa ha a ɗay, ka pamar teker a dəlav ma bəlay.
40018007	Viya waray ma bəla neney me key tek me tsey metsembeɗ haɗa na! Dey ta kava, a da key aha ba daha təŋga, ama ndaw aŋga na na, tek me tsey metsembeɗ ma sawa ta ŋga na na, ka tuway vaw ŋga!
40018008	Haɗaw sek eɗek dakay har eɗek a tsadaka metsembeɗ na, rətsata ba, kuyadata ba dəreŋ ka tsakay ɗek. Ŋgama kah me fuləkwey a mendzey har asləta, dakay sek asləta, ta neney kah ma da daway har a ɗek tsetsuwe ta hiya, sek a ɗek tsetsuwe ta hiya a waw ma ndəvey kakay ana na.
40018009	Arka kendzey andza ma tsadaka metsembeɗ na, dey ɗek naŋgar asləta na, tsərsla ba, kəlada ba dəreŋ ta kah. Ŋgama kah ma daw a mendzey ta dey asləta, ta neney kah ma da daw a waw ma laɓa na, ta dey ɗek tsetsuwe ta hiya ana na.»
40018010	«Wam vaw ka me rəsey ndaw asləta da walaŋ ma wawa neney hay. Hərway i ɓadakwar, da 'ərlam na, madurlam ata na hay ma lətsa hiya tsekerkerre, ka slam dey ma Baba ɗaw da 'ərlam.[
40018011	]
40018012	Kuray na, ka dzalafama na, teŋgey? Haɗaw ndaw ana təɓaŋ aŋga hay temere, amana, me zəɗey da huɗa asləta na, a mbəkadata neney kokurow tsəfaɗ kava tsəfaɗ ana hay a mamba, a daw a da səpərawa na hana na asləta me zəɗey ana kakay ɗaw?
40018013	Ekəɗey i ɓadakwar dərka na, kendzey andza ŋga ka ndzafərawa ba na, a vəlar wuiya a fəna na hana kokurow tsəfaɗ kava tsəfaɗ, ma zəɗam tikay ana hay.
40018014	Baba kwar ma 'ərlam na, andza ha tiyatsa, a wuɗey na, kwa ndaw asləta da walaŋ ma wawa ŋga na hay, ka da zəɗey zlay.»
40018015	«Haɗaw andza malam eɗek ka ŋgəsey ba na, daw ndzafa, kar say kuray ana tsew tsuwe. Kendzey andza ka tsənaka sləmay ba na, kah ka buwurawa malam eɗek ba.
40018016	Kendzey ka tsənaka sləmay kakay na, həley ndaw hay satsa, pal dakay na tsew, ma aza a tsadama sariya na, ka guma ma ndaw seydewe hay tsew makar.
40018017	Kendzey ka tsənakwar sləmay kakay re na, ɓadara a Egliz. Kendzey a Egliz re ka tsənar sləmay kakay na, ka kafa ka kah na, andza ndaw Zuif aha kakay ana, dakay na, andza ndaw me tsekeley dzaŋgal aha.
40018018	I ɓadakwar dərka na, tek a kwar na kuray ma da dzuwam ka dala na na, a da dzuwəmata ha da 'ərlam tiyatsa. Tek a kwar na kuray ma da pəsəkəmata ba ka dala na na, a da pəsəkəmata da 'ərlam tiyatsa.»
40018019	«I ɓadakwar dərka na satsa, kwa kendzey ndaw hay tsew da walaŋ a kwar ka dala, ka dzəmadama ɗay ta ba, a tsəham kwa mey mey na, Baba ɗaw da 'ərlam a da vəladatara.
40018020	Hərway ndaw hay tsew makar ka tsəham 'ar ba da mezəley ɗaw na, i daha da walaŋ ata.»
40018021	Arka na Piyer ma gurafa, ma ləvar: «Bay’ərlam a ɗaw, kendzey malam a ɗaw ka da ŋgəsaya ba na, i ka safa yam na, dey nday? Kasl ka dey tsəla dzay ɗaw?»
40018022	Yezu ma ləvar: «I ləvaka na dey tsəla dada tikay, amana dey kokurow tsəla, ha matsapar dey tsəla dzay sa.»
40018023	«A da kam da Slala ma 'ərlam na, andza ma bay ɗuhwa na daha me wuɗey ma ɓetsata zleley ŋga hay.
40018024	Andza ma da zlar me mbəsley na, ma zəgəmərawa ndaw ana daha asləta, me dedəɗey sulay milioŋ haɗadzidzay.
40018025	Andza tek a rafa ka ndaw ana, ma da werkey godere na dasakay na, bay ana me vəley slam har, ka haɗəkadama vaw ŋga na, ta ŋgwas aŋga, bəzey ŋga hay, ta tek ma dey har aŋga na hay dzay, ma wurkada godere ŋga.
40018026	Gawla na me kəley ka dala, ma nar dəba, ma ləvar: «Zəgey mevel hərway ɗaw ana na, aza i wurkadaka tabiyaha.»
40018027	Ma kar da vaw a bay ma gawla ma 'ay ana, ma mbəkada ka daway təŋga, ma mbəkadara godere ŋga na.
40018028	Da ma bawa ŋga na, ŋga ma tsam 'ar ta mandala ŋga, ma da dəɗar sulay temere, ŋga ma zəga kak da ɗay ana, ma mərgaɗa ta me ləvey aha: «Wurkadiyawa tek a ɗaw.»
40018029	Arka mandala ŋga hana na, ma kəley ka dala ka slam sek aŋga, ma kar amboh ta me ləvey aha: «Zəgey mevel hərway ɗaw ana na, aza i da wurkadaka »
40018030	Amana a wuɗey kakay; ma fəna sa na, ŋga ma vaha ma kəlada a daŋgay, a da pələrawa na, ka pas ma warkadara godere ŋga.
40018031	Andza ndaw ma kam mber dzaya na hay ma nəkadama na, a ndalatar bəza kakay, ma dam, ma ɓadəmara a bay ta pek pek tek ana hana ma kawa ana tabiya ha.
40018032	Arka bay a hana ma zələrawa gawla na hana, ma ləvar: «Gawla ɗey haya kakay ana, i ma mbəkadaka godere ɗaw tabiyaha na, hərway kah ma naya ka dala.
40018033	Azlakwa mandala ɗek eɗey, ka kaka da vaw andza na ŋga ɗaw ana ta ’ar a ɗaw ana kah ma kaya da vaw ana tikwa?»
40018034	Da mevel aŋga ma tsar na, bay ŋga na, ma kəlada gawla na hana a daŋgay, ha ma hətama kasl ka pas aŋga ma warkadara godere ŋga tabiyaha na.
40018035	Baba ɗaw ma 'ərlam a da kadakwar na andza ha tok, haɗaw kwa way way da walaŋ akwar a safa yam ka malam aŋga ta mevel aŋga adzay kakay na.»
40019001	Arka andza Yezu ma ndəvada me tetəkey a neney hay ba na, ŋga ma mbəkada Galiley, ma daw a dala ma Zudey, a diya ma wayaŋ ma Zurdeŋ.
40019002	Ndaw ma kusa hiya haɗadzidzay ma səpamar bəzay, ka slam na na, ŋga ma ndaladata.
40019003	Fariziyeŋ hay ma guram ka tsakay ŋga. A wuɗam ma ŋgafama gendeɗ; ma ləvamar andza neney: « Mewey a vəley slam har daha me ɓəley ŋgwas ka guma waray waray ɗaw?»
40019004	Ŋga ma mbəɗatar kava: «Kuray ka dzaŋgama guma neney me ləvey: ‹Ɗa mezley na, Bay'ərlam a ləmatərawa mawal ta ŋgwas.›ana tikay ɗaw?
40019005	Arka me ləvey sa: hərway ma mey na, mawal a da mbəkadata baba ŋga ta may ŋga, ma da dzəmey vaw ta ŋgwas aŋga. Arka tsetsuwe tahiya na, a da təram vaw ma ndaw asləta.
40019006	Kəɗey na taya tsew sakay, amana, vaw ma ndaw asləta. Kəɗey na ndaw ka da wanəkadata tek ma Bay ma Bəla ma dzəmadata na hay zlay!»
40019007	Taya ma ləvamar: «Azlakwa Moyiz a ləvey ɗagay waya a sar a ndaw me ɓəley ŋgwas aŋga na, ka kar ɗeriwel me ɓəley vaw a har na, ka mey?»
40019008	Ŋga ma ləvatar: «Moyiz a vəlakwar tsəveɗ me ɓəley ŋgwas a kwar hay na, hərway mevel a kwar hay təɗa təɗa. Zləna, da mezley ana na, andza ha kakay.
40019009	I ləvakwar: Ndaw ma ɓəla ŋgwas aŋga, a zəgey mekelehe na, a key madama. A da key madama kakay na, sey a zəga ŋgwas ana na, mewey ka vəlar tsəveɗ kakay.»
40019010	Gawla ŋga hay ma ləvamar: «Haɗaw ma da ndzey ta ŋgwas andza ha na, ŋgama ndaw me zəgey ŋgwas ana zlay tabiyaha seŋgey.»
40019011	Ŋga ma mbəɗatar kava: «Ndaw hay tabiyaha a tsənadama bəzay ma guma neney ana kakay seŋgey, amana sey na Bay'ərlam ma vəladatara na hay.
40019012	Akwa sa na hay ma la hiya na zla da hwaɗ ma maya ta, Sa na hay ndaw hay ma ləmata ta ley. Sa na hay tey na, taya na ma tərada ma vaw ta andza ma laya kavəday ma Slala ma 'ərlam. Na ma tsənadama tata daha na, ka tsənada.»
40019013	Arka ndaw hay ma sadəmatərawa wawa hay ma Yezu ka bazləhafata har, ka ɗulafata mey. Ama gawla ŋga hay na, ma kəmatar say.
40019014	Arka Yezu me ləvey: «Mbəkadəmata wawa hay, ka təkəmata zlay, ka səmawa ka tsakay ɗaw, hərway Slala ma 'ərlam na, ma ndaw andza taya neney hay.»
40019015	A dəba ma bazləhafata har ba na, ŋga ma daw ba ka slam ana.
40019016	Arka ndaw ana daha me gurey ka tsakay ma Yezu, ma ləvar: «Miter, i ka key na hahaya waray, ma da ndzafada mendzey me ndəvey kakay ana na?»
40019017	Yezu ma ləvar: «Ka tsəhafaya tek hayna hay na, ka mey? Ndaw hayna na, ŋga asləta. Haɗaw a saka me fuləkwey a mendzey na me ndəvey kakay ana na, tsənatar sləmay a mey ma mewey hay.»
40019018	Ndaw ana ma tsəhafa: « Mewey waray hay?» Yezu me mbəɗey kava: «Ka da kəɗey ndaw vagay aha zlay, ka da key madama zlay, ka da huley zlay, ka da key seydewe haya kakay ana zlay.
40019019	hasəkadatara bəzay a baba ɗek ta may ɗek. Arka madakwaydok ana tok na, wuɗa ndaw ka tsakay ɗek ana na, andza vaw ɗek ana.»
40019020	Gawla a hana, ma ləvar: « Mewey eɗey hay tabiyaha na, i kakata ba; ma zafiyawa na na waray sa waray?»
40019021	Yezu ma ləvar: «Haɗaw a saka ha tərey kərem hayaha na, daway, haɗəkadata tek eɗek hay, vəladatara a ndaw mbarga na hay, ka da ndzefey zleley da 'ərlam. Arka tok na, sawa, səpaya bəzay!»
40019022	Ka guma neney na, gawla a hana, ma daw təŋga ta mevel aha, hərway ŋga zleley aha bəza kakay.
40019023	Arka Yezu ma ləvatar a gawla ŋga hay: «I ɓadakwar dərka na, ma da fuləkwey ma ndaw zleley a Slala ma 'ərlam na, ta ger aha.
40019024	Ayaw, i madakwar sa, ka ləvamar a zlegweme fuləkwey ta veɗ ma batal na, a fuləkwafa ba ka ndaw zleley me fuləkwey a Slala ma Bay'ərlam na.»
40019025	Ka guma neney na, a rəzlata gawla ŋga hay bəza kakay. Taya na ma ləvam: «Haɗaw azlakwa andza ha na, a da buwam na way hay tok?»
40019026	Ma zazərata na, Yezu ma ləvatar: «Ka ndaw hay na a key vaw kakay, ama ka Bay ma Bəla na, ta dəba har.»
40019027	Arka Piyer me mbəɗey kava, me ləvey: «Kəɗey na, la ma mbəkadəmatərawa tek ala hay ba tabiyaha ma da səpaka bəzay. Ekəɗey ma da key la na teŋgey tey tok?»
40019028	Yezu ma ləvatar «I ɓadakwar dərka na, ta pas ma tek hay tabiyaha ma da mbəɗam waya ahiya na, andza Bəzey ma Ndaw ka da ndzey tsoy ka koriwal ma maram aŋga na, kuray a neney ma səpəmaya bəzay ana hay na, ka da ndzam a koriwal ma bay hay kurow kava tsew tiyatsa, ma da kadatara sariya ma səkway ma bəzey ma Israyel kurow kava tsew ana hay.
40019029	Kwa way way ma mbəkada 'ay ŋga hay, malam aŋga mawal ana, ta na diŋgwas ana hay, baba ŋga, may ŋga, wawa ŋga hay, dakay ley ŋga hay hərway ma mezəley ɗaw na, a da ndzefey haɗadzidzay afəna sa, a da ndzefey mendzey me ndəvey kakay ana.
40019030	Ndaw tsəfəmey ana hay haɗadzidzay a da təram ndaw madakwaydok ana hay. Ndaw madakwaydok ana hay haɗadzidzay a da təram ndaw tsəfəmey ana hay.»
40020001	«Akwa ma malada ma Slala ma 'ərlam na, andza ma bay ana daha, ma bawa da 'ay ŋga ma pərek, ma da həley ndaw hay 'ay dzerne ŋga.
40020002	Taya ma dazlama ta ndaw ma mber ana hay na, ka sulay gabal kasl ka pas me təɗey; ma sləradata 'ay dzerne ana tok.
40020003	Ma ndzemdey tsəfaɗ ma pərek na, bay a hana ma bawa da 'ay, ma nəkadata ndaw hay ma ndza hiya ka slam ana daha, mber a rafata dakay.
40020004	Arka ŋga ma ləvatar: ‹Dawam da kam mber da 'ay dzerne ɗaw ana tiyatsa kwa, aza i vəlakwar sumkwo na kava kassla.›
40020005	Arka taya na ma dawam. Bay ana hana ma bawa da 'ay sa ma rəpas, arka ma ndzemdey makar ma hakwaɗ na, me həley ndaw a hay satsa.
40020006	Ma bawa ma ndzemdey zlam ma hakwaɗ satsa na, me ndzefey ndaw hay mandza hiya, ma ləvatar: ‹Ka ndzam tedehe hwoy pas aha na, ka mey?›
40020007	Taya ma mbəɗamar kava: ‹Hərway ndaw ka zəlandar ka mber dakay›. Arka ŋga ma ləvatar: ‹Dawam 'ay dzerne ɗaw ana tiyatsa kwa›.
40020008	Arka ma dey me zəgey na, bay ma ley ana ma ləvar a gawla ma 'ay ŋga: ‹Zəlatərawa ndaw ma mber hay, vəladatara sulay ta, zlar ka mey na ta ndaw madakwaydok ana hay, ma da ndakada ta ndaw tsəfəmey ana hay.›
40020009	Arka ndaw ma ndzemdey zlam ana hay ma dawam, ma təɓam gabal gabal.
40020010	Arka ka husey ka ndaw tsəfəmey ana hay tok na, ka taya na a dzalam waya, ‹la da ndzafam na a fəna ma ta.› Ama tok na, ma ndzafam na ka ndaw na gabal gabal ana, tiyatsa.
40020011	Andza a təɓama ha na, ma gwaŋguɗam mey ka bay ma 'ay ana.
40020012	Taya ma ləvam: ‹Ka maladandar ta ndaw a neney dok ana hay na, taya na ma kam mber na ma ndzemdey asləta dada seŋgey. La na, la ma kam mber hwoy pas, ha pas ma təlandar tok na.›
40020013	Ama ŋga ma mbəɗafara kava a ndaw asləta da walaŋ ata ana: ‹Dzam a ɗaw, malay ɗaw dakay zləna, i tsama hana na ma pərek na, ka sulay gabal ana seŋgey.
40020014	Ekəɗey təɓa tek ma merɓey ɗek na, daway tek eɗek. I wuɗey ma vəlar a ndaw a neney madakwaydok ana na, andza na ŋgeɗek.
40020015	I slafa ma kada ta zleley ɗaw andza na ŋga ɗaw me wuɗey kakay ɗaw? Tsukuɗu ka naya dey na, ma vəday yah kokwoɗ aha ɗaw?›
40020016	Andza neney tok na, ndaw madakwaydok ana hay na, a da təram ndaw tsəfəmey ahiya. Yaw ndaw tsəfəmey ana hay tey na, a da təram ndaw madakwaydok ahiya.»
40020017	Andza Yezu a tsəley aha a Zeruzalem na, ŋga me ŋgəley ka bəzay na, gawla ŋga kurow kava tsew ana hay dada. Paɗ tsakay tsəveɗ na, ma ləvatar:
40020018	«Ekəɗey la tsəlakwama ha a Zeruzalem, a da gərafama har ka Bəzey ma Ndaw a har ma baba ɗuhwa na me key kuley ana hay, ta ndaw me sesəkey Mewey hay. A da dzuwama na a mətsey.
40020019	A da mbəkafama har a har ma ndaw Zuif ahiya kakay ana hay, ma ka saŋgərafama, ma ka kəɗama ta lagwada, ma ka darama ka 'ar ma tuwaw ma gəzləla ha. Ama da meney ma makar ana na, a da mbəlawa.»
40020020	Arka maya ma bəzey ma Zebedey hay, ma gurafa ka Yezu ta wawa ŋga hay, ma gərdey, ma tsəhafa tek.
40020021	Yezu ma ləvar: «Ka wuɗey mey?» Ŋgwas aha na ma ləvar: «Vəley slam har ma wawa ɗaw neney hay tsew ana, ka da ndzam da Slala ɗek, naŋgar ta har zəmay ɗek, naŋgar ta har gula ɗek tey.»
40020022	Yezu me mbəɗey kava: «Ka səradama tek a kwar ana ma tsəham kakay. Ka slafama ma da sey vəliyem ma tsetseh ana, i ma da sey ana ɗaw?» Ma ləvamar: «La slafama.»
40020023	Yezu na ma mbəɗafatara kava tok: «Ayaw, ka slafama ma da sey vəliyem a ɗaw, ama, ka ma da ndzey ta har zəmay ɗaw, ta har gula ɗaw na, slam har a ɗaw ma da vəlada dakay, a da vəladəmatara, a ndaw na Baba ɗaw ma ləmadatara aha ka vaw ana hay.»
40020024	Andza sa ma gawla ŋga kurow ana hay ma tsənadama ŋgey, ma tərəmatar a ndaw a hay tsew ta malam aŋga na.
40020025	Ama Yezu ma zəlata, arka ma ləvatar: «Ka səradama ha bay ma dala hay na, a wumata ndaw hay na ta mazlaɓ ata, arka ndaw ɗuhwa na hay tey na a kərəmata.
40020026	Ama ma kwar na andza ha tikay; ta meterŋgəleŋ, haɗaw ndaw ana a wuɗey me tərey ɗuhwa ha da walaŋ a kwar na, ka tərey gawla ma 'ay kwar aha.
40020027	Ndaw ana a wuɗey me tərey ndaw tsəfəmey ana da walaŋ a kwar na, ka tərada vaw ŋga beke kwar aha.
40020028	Kwa Bəzey ma Ndaw ana tekeɗe a sawa na, ma ndaw hay ka da kamar meslərey ka har kakay, amana, me key meslərey, ma da vəlada mendzey ŋga ma da mbəɗadatərawa ndaw hay haɗadzidzay.»
40020029	Andza ma bawa ta ba da Zeriko na, ndaw ma kusa hiya haɗadzidzay ma səpəmərawa.
40020030	Arka wulaf ana hay daha tsew, ma ndza hiya ka tsakay tsəveɗ, ma tsənadama ma sawa na Yezu na, ma zlamar me wudey: «Bay’ərlam bəzey ma David, la ka kəmaka da vaw tey!»
40020031	Ndaw ma kusa hiya na hay ma kəmatar say, ma taya ka ndzam tete. Ama taya ma səkadama me wudey adiya ta gədaŋ: «Bay’ərlam bəzey ma David, la ka kəmaka da vaw tey!»
40020032	Arka Yezu me lətsey aha, ma zəlata, ma ləvatar: «A sakwar ekəɗey na, i ka kakwar na, mey?»
40020033	Taya ma mbəɗamar kava: «Bay’ərlam, a sandar na, dey la hay ka wuram!»
40020034	A kamar da vaw a Yezu, ma ləmatar a dey ta na hay. Arka tsana, dey ta hay ma wuram wunet, ma səpamar bəzay.
40021001	Andza a husam aha a Zeruzalem, bəse ta Betəfazey na, da mamba ma Tetəɗez na, Yezu me slərey gawla ŋga hay tsew.
40021002	ta ma ləvatar aha: «Dawam a wuraw a taɗay ka mey kwar ana, ha husam ba tsana, ka da ndzafam zuŋgow ma raha, ta bəzey ŋga ha. Pasəkadəmiyawa, sadəmatiyawa.
40021003	Kendzey ndaw ka tsakwar guma ba na, ləvamar: ‹Bay’ərlam a wuɗey.› Arka na aza a mbəkadəməkurawa ha sadəmərawa bəse bəse.»
40021004	A da key andza ha na, ma ka ndesley andza ma ndaw sek ma ləvawa na:
40021005	‹Ləvamar a dem ma Siyoŋ: nəkafa Bay ɗek ɗuhwa na a sawa ha 'ay ɗek, ŋga ləfeɗeɗe ha, ma tsəla ha ka 'ar ma zuŋgow ŋgwas aha, ka ’ar ma bəzey ma zuŋgow, bəzey ma gənaw ma zəgey tek ana.›
40021006	Gawla ŋga hay ma dawam, andza ma Yezu ma tsatar ana na,
40021007	taya na, ma zəgəmərawa zuŋgow ana, ta bəzey ŋga na; arka ma ɓaɓətam zana ta hay ka 'arra. Arka Yezu na me ndzey ka 'arra.
40021008	Səkway ma kusa hiya haɗadzidzay, ma ɓaɓətam zana ta hay tabiyaha ka tsəveɗ, sa na hay ma tsuwam hawal ma vəɗe ma tek hay, ma ɓeɓətey ka tsəveɗ ana tsa.
40021009	Ndaw ma kusa hiya na hay na ma dawam ka mey ana hay, sa na ma səpama da dəba na hay, ma wudam: «Ozana Bəzey ma David ! Bay’ərlam ka pəsafa mey ba da mezəley ŋga ka ndaw ma sawa na na! Ozana da mekekəle ma 'ərlam!»
40021010	Andza Yezu a fuləkwey aha a Zeruzalem na, mendzey ma wuraw ana tabiyaha ma gagətsata, taya ma ləvam: «Ɗagay neney na ndaw mey?»
40021011	Ndaw ma kusa hiya na hay ma mbəɗəmatar kava: «Neney na, ndaw sek Yezu, ma Nazaret da Galiley.»
40021012	Arka Yezu me fuləkwey a 'Ay me key Kuley, ma haratərawa ndaw ma həɗəkadama tek hay, ta ndaw ma həɗəkam ana hay ba da 'Ay me key Kuley . Ma patar teker a tabal ma ndaw ma mbəɗam sumkwo na hay, ta tek mendzey ma ndaw ma həɗəkadama hwoɗəgwam ana hay.
40021013	Arka ŋga ma ləvatar: «Ma winda ha na, 'Ay ɗaw na, a da zəlamar na, 'ay me ɗuley mey aha tok na, ekəɗey ka təradama tek a kwar zlazlam ma mahal hay na teŋgey?»
40021014	Arka ndaw wulaf hay, ta ndaw vədal ana hay ma guram ka tsakay ŋga da 'Ay me key Kuley, ŋga ma ndaladata.
40021015	Andza ma nəkadama tek ana me rəzley ndaw ana ŋga me key ana hay ta wawa na hay ma wudam da ’Ay me key kuley ana: «Ozana Bəzey ma David !»A ndalatar a baba ɗuhwa na me key kuley ana hay ta ndaw me sesəkey Mewey hay.
40021016	Arka ma ləvamar: «Ka tsənada guma neney ana, ma tsam ana kakay ɗaw?» Ama Yezu ma ləvatar: «Ayaw, ɗaɗa kuray ka dzaŋgama bəzay ma guma neney tikay ɗaw? Ta huɗa mey ma bəzey bəza na hay, ta na gwendez ana hay na, kah ka ləmada me Səmbərey ɗek ba.»
40021017	Ŋga na ŋguɗek mbəkadata ka slam ana, ma bawa ba da wuraw, ŋga ma daway təŋga a Betani, ma da ney da huɗa.
40021018	Ma pərek a mey aha a Zeruzalem na, may ma tsafa ka Yezu.
40021019	Andza ŋga ma nəkada vəɗe tek ana daha andza gudav ka tsakay tsəveɗ na, ŋga ma gurey a bəziya. Ama a da ndzefey na, ɓaslah ana dada. Arka ŋga ma ləvar: «Ɗaɗa ka da yey aha bəzey sakay!» Ɗeŋe ka slam ana hana tsana, vəɗe tek ana hana me ŋgweley ŋga.
40021020	Andza taya ma nəkadama tek a neney me key ana na, ka rəzlata gawla ŋga hay ba, ha ma ləvam: «Ɗaɗa vəɗe tek ana a ŋgweley da mey asləta na, teŋgey?»
40021021	Yezu ma mbəɗatar kava: «I ɓadakwar dərka na, haɗaw pas asləta ka pam aha 'ar mandzara waway na, ka da kam tek a ɗaw eɗey ma kar a vəɗe guday ana dada tsa kakay, ama kwa andza tekeɗe ka ləvamar a mamba ɗey: lətsey ba kasləna, daw da kəley a bəlay na, a key andza ha.
40021022	Tek a kwar me tsəhey tabiya ha ta me ɗuley mey ta me pey 'ar aha kava na, ka da ndzafama.»
40021023	Andza Yezu me fuləkwey ba a 'Ay me key Kuley, a tatəkadata ha ndaw hay na, baba ɗuhwa na me key kuley ana hay, ta ndaw ma səka na hay ma səkway, ma guram ka tsakay ŋga, taya ma ləvamar: «Ɗagay ma vəlaka tsəveɗ me key tek a neney hay na way? Ɗagay ka kata na ta gədaŋ aŋgway?»
40021024	Yezu ma mbəɗafatara kava: «Yah tey i da tsəhafakwar tek asləta, haɗaw kuray ka mbəɗafəmiyawa ba kava na, aza i ɓadakwar gədaŋ a ɗaw a sawa na da may tey tok.
40021025	Me dzuhəɓey ma Zaŋ a sawa na da may? Da 'ərlam tsukuɗu, da ndaw hay ɗaw?» Taya ma ŋgəlam mawa ka 'ar vaw ta na: «La ka ləvakwa: ‹da 'ərlam na›, a da ləvandakwar: ‹Azlakwa ka pamar 'ar kakay ka mey?›
40021026	Haɗaw la ka ləvakwa: ‹Da ndaw hay na›, i wasakwa ta ndaw ma kusa na hay, hərway ndaw hay a zəgadama Zaŋ na, andza ndaw sek aha.»
40021027	Arka ma mbəɗamar kava a Yezu: «La səradama kakay.» Arka ŋga ma ləvatar: «Yah ana tiyatsa na, i ɓadakwar tek ana hay, i kata na ta gədaŋ aŋgway kakay tiyatsa. »
40021028	«Ka ləvam ka guma ɗey na teŋgey? Ndaw ana daha bəzey ŋga hay tsew. Ma gurafa ma ləvar a na tsəfəmey ana: ‹Dem a ɗaw, teseɗey na, daway 'ay dzerne da key mber.›
40021029	Ŋga ma mbəɗar kava: ‹I wuɗey kakay›. Arka me ndzey nekəɗey na, ma mbəɗada 'ar, ŋga ma daway.
40021030	Ma gurafa ma ləvar a na metsetsew ana andza ha satsa. Wawa na ma mbəɗar kava: ‹Ayakaw, i daway Bay ɗaw›. Ama tok na, ŋga ka daway sakay.
40021031	Da walaŋ ata ɗey tsew ana na, ma kadara tek ma baba me wuɗey ana na way?» Taya ma mbəɗamar kava: «Na tsəfəmey ana.» Yezu ma ləvatar: «I ɓadakwar dərka na, ndaw me tsekeley dzaŋgal hay, ta ŋgwas na ma nam ta ndaw hay so na hay, a da ləhafəmakwar ba ka mey, a Slala ma Bay'ərlam.
40021032	Akwa Zaŋ a sawa ka tsakay kwar na, da tsəveɗ ma dzerey, amana, kuray ka pamar 'ar kakay. Ama ndaw me tsekeley dzaŋgal hay, ta ŋgwas ma nam ta ndaw hay so ha na hay na, ka pamar 'ar ba, kuray ka nəkadama ba ta dey kwar, amana kuray ka wuɗam ma mbəɗadama mendzey kwar, ma kuray ka pamar 'ar kakay.
40021033	Pafama sləmay ka bəzay ma guma ma mala ha ta meley ana mekelehe sa: bay ma ley ana daha, me rəvey viŋe a ley ŋga, zley zley ara zleɗ ana, me ləmey slam ma ɗətsey ŋga na, me zley slam tsaŋ, me nəkey dey ka ley ana; ŋga me həley ndaw hay, ma ka nəkafəmara dey kava; arka ŋga na ma daw təŋga dəreŋ a dzaŋgal.
40021034	Andza a wurawa kassla ka har me ŋgəley bəzey ma vəɗe ma tek ana hay na, ŋga me slərey gawla ŋga hay, ka tsakay ma ndaw ma kam mber ana hay, ma ka həladəmara bəzey ma vəɗe ma tek ana hay ma kəla ma ŋga na.
40021035	Ama ndaw ma kam mber ana hay na, ma hələmata gawla ma 'ay ana hay; ma kəɗama ndaw naŋgar, naŋgar na ma kəɗama ba vagay aha; ndaw naŋgar sa tey na, ma kuwytsama ta ŋgwa.
40021036	Bay ma ley ana me slərey gawla hay haɗadzidzay, a fəna na tsəfəmey ana hay sa; taya ma kadəmata, andza ha satsa.
40021037	Andza tsoy madakwaydok ana na, ŋga ma sləratar bəzey ŋga, a dzeley da 'ar aŋga na na, waya: ‹Wawa ɗaw ana na, a da tsənamar sləmay.›
40021038	Ama ndaw ma kam mber ana hay, ma nəkadama bəzey ŋga na na, ma ləvam ka 'ar vaw ta na: ‹Neney na ndaw ma da zəmey 'ay ana. Səmawa, kəɗakwa ba vagay aha na, zəmakwa zleley ana a lakwa na.›
40021039	Taya ma zəgama, ma kəladəmərawa a bəla ma ley ma viŋe ana, ma kəɗama ba vagay aha.
40021040	Kəɗey na, kendzey, bay ma ley ma viŋe ana ka da sawa ba na, a da kadata ndaw ma kam mber ana hay na, teŋgey?»
40021041	Taya ma mbəɗamar kava: «A da bazlata ndaw ana hana seweɗ ana hay na kalas ba, mandzara ka kamar da vaw, a da vəladəmatara ley ma viŋe ana a har ma ndaw mekele hiya, aza a da həladəmara bəzey ma vəɗe ma tek ana, kassla ka har ana ma wuɗey.»
40021042	Yezu ma ləvatar: «Ɗaɗa kuray ka dzaŋgama da Mewindey Kokwoɗ ana hay tikay ɗaw? Ŋgwa aŋga na ndaw me zley 'ay hay ma kəladama, ba haya kakay ana na, a da tərey na ŋgwa me telkwemere hayna: na ŋga na na me slərey ma Bay’ərlam. Ka slam dey lakwa na, hayaha bəza kakay!»
40021043	I ləvakwar ekəɗey satsa na, a da zəgafəmakwar Slala ma Bay'ərlam ba, a da vəladara a səkway mekelehe, a da yey bəzey.
40021044	Ndaw ma da təɗey ka ŋgwa ɗey na, a da teley. Kendzey ŋgwa na a kəlafa ka ndaw ana tey na, a da kəra.»
40021045	Baba ɗuhwa na me key kuley ana hay, ta Fariziyeŋ hay, andza ma tsənadama bəzay ma guma neney ma mala ha ta meley ana hay na, ma səradama a tsey na, ka taya.
40021046	Ma səpama ma da zəga, amana, a wasam ta ndaw ma kusa na hay, hərway a zəgadama na ndaw sek aha.
40022001	Yezu ma mafa ma tsatar, ma maladatara bəzay ma guma hay ta meley sa:
40022002	«Slala ma 'ərlam na kal kal ta bay ana daha ɗuhwa ha me key magurlam ma bəzey ŋga me zəgey kokwa.
40022003	Ŋga na me slərey gawla ŋga hay, ma da zəlatərawa ndaw ma wuna na hay. Ama taya na, a wuɗam ma səmawa kakay.
40022004	Ŋga me kuyey gawla hay mekele hiya sa, ma ka ləvəmatərawa a ndaw ma wuna na hay: ‹Nəkafama i ka ləmadata tek ma magurlam hay tsoy, gusaŋ a ɗaw, ta gənaw a ɗaw ma gəla na hay, ma sla hiya ba, kassla me zəmey tok, səmawa a magurlam me zəgey kokwa.›
40022005	Ama taya na, ka pamar sləmay a mey ŋga kakay; ma dam tek ata; naŋgar a ley ŋga, naŋgar a slam ma filaw aŋga.
40022006	Sa na hay ma haləmata gawla ma 'ay ŋga na hay, ma kadəmata banay, ma kəɗəmata ba vagay ahiya.
40022007	A ndalar a bay ɗuhwa na bəza kakay. Ŋga me slərey sidzew aŋga hay, ma da kəɗəmatərawa ndaw ana hana seweɗ ana hay, ma ka kakəradəmatərawa wuraw ata na ba.
40022008	Arka ŋga ma ləvatar a gawla ŋga hay: ‹Ekəɗey tek ma magurlam hay ma taya tsoy, ama ndaw i ma wunata na hay na, ma həla vaw ahiya kakay.
40022009	Dawam ka mezlezleŋ tsəveɗ hay, wunəmatərawa mendzey ma ndaw kuray ma zlam 'ar ana hay tabiya ha a magurlam ana.›
40022010	Gawla na hay ma dawam ka tsakay tsəveɗ hay, ma hələmatərawa ndaw taya ma tsam 'ar ana hay: ndaw seweɗ ana hay, ta ndaw kokwoɗ ana hay tabiyaha. Arka 'ay ma magurlam ana me rəhey ɓərets, ta ndaw ma wuna na hay.
40022011	Andza ma bay ɗuhwa na me fuləkwey a 'ay, me nəkey dey ka ndaw ma wuna na hay na, a da ndzefey gawla na daha zana ma magurlam me zəgey kokwa ka vaw dakay.
40022012	Ŋga ma ləvar: ‹Dzam a ɗaw eɗey, ŋgeɗek ka da fuləkwawa a 'ay ana, mandzara zana ma magurlam me zəgey kokwa ka vaw na teŋgey?› Ŋga tete təŋga.
40022013	Arka bay ɗuhwa na ma ləvatar a gawla ŋga hay: ‹Dzuwadəmara har ta sek adzay na, kəladama a bəla a ləvaŋ. Da huɗa tok na, ma tuway ta me pəɗey sler aha›.
40022014	Dərka na ndaw ma wuna na hay na, haɗadzidzay, amana ma gaɗəma na hay na nekəɗey dada.»
40022015	Arka Fariziyeŋ hay ma dam ma ŋgəlafama mawa ka Yezu, ka tsey guma ma da ŋgafa gendeɗ.
40022016	Taya ma sləram gawla ta hay, ta na Erod hay ma ka tsəhafama: «Miter, la səradama kah na ndaw dzerey aha, ka tatəkadatara a ndaw hay na tsəveɗ ma Bay ma Bəla da dərka na. Ka wesey ta ndaw tikay, hərway ka nəkafata ka ndaw hay na kal kal.
40022017	Aŋga ɓadandar andza na ŋgeɗek me dzeley ana ɗagay: mewey lakwa a vəley tsəveɗ ma vəlar dzaŋgal a Sezar tsukuɗu, ma vəlar kakay ɗaw?»
40022018	Ama Yezu na, ma sərafa ka wewer ata, me ləvey: «Mbaɗa mbaɗa kwar eɗey ŋgey. Ka ŋgafəmaya gendeɗ na, ka mey?
40022019	Aŋga ɓadəmiyawa sulay ma vəlam ka dzaŋgal ana ɗagay.» Taya ma ɓadəmara sulay ana asləta.
40022020	Ŋga ma ləvatar: «Foto neney, ta mewindey a neney, ma ŋgway hay?»
40022021	Taya ma mbəɗamar kava: «Ma Sezar.» Arka ŋga ma ləvatar tok: «Tek ma Sezar na, vəladəmara a Sezar ana təŋga. Ma Bay ma Bəla na, vəladəmara a Bay ma Bəla ana tiyatsa.»
40022022	Andza taya ma tsənadama guma neney na, a rəzlata. Arka taya na ma gəradama ma dam tek ata.
40022023	Pas ana ŋga na na, Sadusiyeŋ hay ma guram ka tsakay ma Yezu. Sadusiyeŋ hay a ləvam na: ndaw ka mətsey ba na, a da mbəlawa ha sakay. Taya ma tsəhafama ka Yezu andza neney:
40022024	«Miter, Moyiz a ləvey na: kendzey ndaw ka mətsey ba, mandzara ka yawa bəzey ta ŋgwas aŋga na, malam aŋga ka zəga madakway ana, ka yadərawa wawa hay a malam aŋga aha na na.
40022025	Ama tok na, naŋgar daha da 'ay la na, ndaw hay tsəla ta malam ata hay.na tsəfəmey ana ta ŋgwas aha, mətserey ba, andza ka ndzafam bəzey kakay na, ŋga ma mbəkadara ŋgwas ana a malam aŋga.
40022026	Andza ha sa tsa na, me tsetsew ana, ma makar ana, ha taya ma ndəvam tsəla ta hiya tabiyaha.
40022027	A dəba ta hana ma mətsam ba tabiyaha na na, ŋgwas ana me mətsey tey.
40022028	Kəɗey tok na, ta pas ma ma da mbəlawa na, da walaŋ ata na tsəla ana na, ŋgwas ana, a da ndzara na, a way tok? Hərway taya ka zəgama ba tobiya tahiya, ka ŋgwas aha sana.»
40022029	Yezu ma mbəɗatar kava: «Kuray ka zləgam ba zləna, hərway ka səradama Mewindey Kokwoɗ ana hay kakay, kwa ma slafa ma Bay ma Bəla kakay.
40022030	Akwa na, ta pas ma ma da mbəlawa na, ndaw a da zəgey aha ŋgwas sakay, ndaw a da zəgey aha zel sakay. Ama ndaw hay a da ndzam na, kal kal andza madurlam hay da 'ərlam.
40022031	Ka guma ma ma da mbəlawa ma ndaw ma mətsa na hay na, kuray ka dzaŋgama guma ma Bay ma Bəla ma ləvakwar ana tikay ɗaw?
40022032	‹Yah na Bay'ərlam ma Abraham, Bay'ərlam ma Izak, Bay'ərlam ma Zakob.› Ŋga na, Bay'ərlam ma ndaw ma mətsa na hay kakay, amana ma ndaw ta dey ana hay.»
40022033	Andza ndaw na ma kusa hiya na hay ma tsənadama guma ŋga neney na, ma rəzla hiya ta me tetəkey ŋga na.
40022034	Andza Fariziyeŋ hay ma tsənadama, Yezu ka zəgata Sadusiyeŋ hay ba na, taya ma tsəham 'ar.
40022035	Arka ndaw asləta da walaŋ, ma ndaw me sesəkey Mewey, ma tsəhafa ka Yezu, a wuɗey ma ŋgafa gendeɗ.
40022036	Ŋga ma ləvar: «Miter, mey ma mewey ana ɗuhwa na da Mewey na na waray?»
40022037	Yezu ma ləvar: «Ka da wuɗa Bay’ərlam Bay ɗek na, ta mevel eɗek a dzay, ta mezek eɗek adzay, ta 'ar me dzeley ɗek adzay.
40022038	Neney na mey ma mewey ɗuhwa na, tsəfəmey ana.
40022039	Na metsetsew ana gədaŋ aha satsa: Ka da wuɗa ndaw ka tsakay ɗek ana na, kal kal andza vaw ɗek ana.
40022040	Da mey ma mewey a neney tsew ana hay na, Mewey hay, ta Ndaw sek hay tabiyaha a bəmawa na da huɗa.»
40022041	Andza Fariziyeŋ hay ma tsəha 'ar ahiya na, Yezu ma tsəhafata bəzay ma guma neney:
40022042	«Kuray ekəɗey na, ka ləvafama ka Ndaw Bay'ərlam ma vahara 'ar ana na teŋgey? Bəzey ma hwoɗ aŋgway?» Taya ma mbəɗamar kava: «Ma David.»
40022043	Yezu ma ləvatar: «Azlakwa David ana ta gədaŋ ma Mesəfrey Kokwoɗ ana na, a zəla: Bay’ərlam, na teŋgey seŋgey? Ŋga me ləvey:
40022044	‹Bay’ərlam a ləvar a Bay’ərlam aŋga: ndzey ta har zəmay ɗaw, ha aza i padata ndaw dugwan eɗek hay a huɗa sek eɗek.›
40022045	Azlakwa David a zəla Bay’ərlam a ɗaw sana, a da key bəzey ŋga ha na, teŋgey seŋgey tok?»
40022046	Kwa ndaw ma slafa ma mbəɗafara ta bəzay ma guma asləta na dakay. Arka zla da na ŋga na na, ndaw me wuɗey ma tsəhafa bəzay ma guma na dasakay.
40023001	Arka Yezu ma ləvatar a ndaw ma kusa hiya na hay, ta gawla ŋga hay:
40023002	« Ndaw me sesəkey Mewey hay, ta Pharisen hay, ma ndza hiya na da veɗ ma Moyiz:
40023003	kam andza ma ta ma ləvəmakwar ana. Pəmatar sləmay. Amana tek ata na ma kam ana na, ka da kam andza ha tizlay. Hərway a tsam na ta huɗa mey dada zləna, a kam andza ma ta ma tsam ana kakay.
40023004	A dzuwam tek me ləhey ana hay, a padəmatara ka 'ar ma ndaw hay. Ama taya na ta ’ar ata na na, a wuɗam kwa ma ləmamar ta bəzey har kakay.
40023005	Tek ata ma kam ana hay na, a wuɗam na aza ndaw hay ka nəkafəmata. A səkadama ɗeriwel ma mey ma Bay'ərlam ata ŋga na taya ma tapam ka 'ərdey ana. A tsama mey ma zana ta ba, ta sasay aha.
40023006	A wuɗam me ndzey ka slam tsəfəmey ana hay da magurlam hay. Da 'ay me ɗuley mey na, a ndzam na ka slam tsəfəmey ana hay ka mey.
40023007	a satar ka tsəmatar guma na ka slam me kusey hay, a wuɗam ka tsənam ndaw hay ka zələmata na: ‹Miter.›
40023008	Ma kwar na, ka da səpam ka da zələmakwar: Miter, tizlay. Hərway miter a kwar na, ŋga asləta. Kuray tabiyaha na, malam ahiya.
40023009	Ɗaɗa ka da zəlam ndaw ka dala: Baba kwar zlay, hərway Baba kwar na, ŋga asləta, Baba na da 'ərlam ana.
40023010	Ka da səpam, ka da zələmakwar ndaw me sesəkey Mewey zlay, ndaw me sesəkey Mewey kwar na, ŋga asləta: Kriste.
40023011	Ndaw andza ɗuhwa ha da walaŋ a kwar na, a da tərey gawla ma 'ay kwar aha.
40023012	Kwa way way ma tsəlada vaw ŋga ka mey na, a da madama ta dəba. Kwa way way ma mada vaw ŋga ta dəba na, a da tsəladama ka mey.
40023013	Tuwam vaw kwar kuray ndaw me sesəkey Mewey hay ta Fariziyeŋ a neney ta ’erneh da mey tsew ana hay, kuray a neney ma təkadəmatara mambaw ma Slala ma 'ərlam ba a ndaw hay ana. Kuray ana sa tok na ka fuləkwam a huɗa sakay. Ndaw ma wuɗam ma fuləkwam a huɗa na hay na, ka vələmatar tsəveɗ kakay.[
40023014	]
40023015	Tuwam vaw kwar kuray ndaw me sesəkey Mewey hay ta Fariziyeŋ a neney ta ’erneh da mey tsew ana hay, kuray ka halama bəlay hay da dala tabiyaha ma da ndzafawa ndaw asləta a səkway kwar. Andza ŋga ka tərey tsoy na, ka təradama kassla tek me kəley a waw ma laɓa na, dey tsew a fəna kuray ana sa!
40023016	Tuwam vaw kwar, kuray eɗey ndaw me kəley ka mey wulaf ahiya na, ka ləvam: « Kendzey ndaw a mbəɗey ta 'Ay me key Kuley na, a mbəslama kakay, ama kendzey ndaw a mbəɗey ta gura na ma paha da slam me key kuley ana na, a mbəslama.»
40023017	Mandzar 'ar eɗey hay, wulaf eɗey hay! Ɗagay ɗuhwa ha na na waray? Gura tsukuɗu, 'Ay me key Kuley ana ma tərada gura na hana tek ma kuley aha na ɗaw?
40023018	Ka ləvam satsa: « Haɗaw a mbəɗam ta ŋgwa ma kuley na, a mbəslama kakay, ama a mbəɗam ta tek ma kuley na ma paha kava na na, a mbəslama.»
40023019	Kuray a neney wulaf ana hay, ɗuhwa ha na na waray, tek ana ma paha kava na tsukuɗu, ŋgwa ma kuley ana ma tərada tek ana ma paha kava na, tek ma kuley aha na ɗaw?
40023020	Andza ha satsa na, ndaw me mbəɗey ta ŋgwa ma kuley na, a mbəɗey na ta ŋgwa ma kuley ana ta tek ana ma pa ahiya kava na dzay.
40023021	Ndaw me mbəɗey ta 'Ay me key Kuley na, a mbəɗey na ta ’Ay me key Kuley ana, ta ndaw ana ma ndza ha da huɗa na dzay.
40023022	Ndaw me mbəɗey ta həzlay ma 'ərlam na, a mbəɗey na ta koriwal ma Bay ma Bəla, ta Ndaw ma ndzaha kava na dzay
40023023	Tuwam vaw kwar, kuray ndaw me sesəkey Mewey hay ta Fariziyeŋ a neney ’erneh da mey tsew ana hay, ka vəladama zaka ma zəɓak, ma meləɓey, ma ndzewelek. Amana, ka kəmatar masəfaya a tek ana ɗuhwa na hay da Mewey : andza mey ma dzerey, me key da vaw, ta me tsəney sləmay: hana kuray ka kam na tek a neney hay tok, mandzara ma katar masəfaya a sa na hay.
40023024	Kuray ndaw me kəley ka mey a neney wulaf ahiya na, dzuway na ka ŋgəzama ba ta kata, ama na ka ndam na zlegweme tok!
40023025	Tuwam vaw kwar, kuray ndaw me sesəkey Mewey hay ta Fariziyeŋ a neney ’erneh da mey tsew ana hay, ka kwaslam na dəba ma gandaf ta vəliyem dada, ama hwoɗ ana hay na, ma dadəfa hiya ta tek ma mahal, ta tek ma sakwar haɗa na.
40023026	Fariziyeŋ a neney wulaf ana! Kwasley ka mey na hwoɗ ma vəliyem, azambay dəba na na, a da wuɗey tiyatsa.
40023027	Tuwam vaw kwar, kuray ndaw me sesəkey Mewey hay ta Fariziyeŋ a neney ’erneh da mey tsew ana hay, ka nəkam na kal kal andza ɗay tsəvay ma fəɗa slaliya ha: ta bəla na a nəkam mambay aha, ama da huɗa na, ma rəha ha ta ndasl ma vagay hay, ta tek ma zləɓa na hay tabiyaha gəle gəle.
40023028	Kuray na andza ha atsa: ka slam dey ma ndaw hay na, ka kadama vaw kwar na, dzerey ahiya, ama da mevel a kwar hay na, ma rəha hiya ta mbaɗa, ta tek haya kakay ana.
40023029	Tuwam vaw kwar, kuray ndaw me sesəkey Mewey hay ta Fariziyeŋ a neney ’erneh da mey tsew ana hay, ka zladəmatara ɗay tsəvay ma ndaw sek hay mambay mambay aha, ka mbatsadəmatara ɗay tsəvay ma ndaw dzerey ana hay, ta tek ma wuiya hay,
40023030	arka ka ləvam tok: ‹Hana da har ma baba tete la hay, la daha tey na, la da tələkam aha a dey ta, ma da ŋgəzadərawa mambaz ma ndaw sek a neney hay tikay.›
40023031	Haɗaw ka ləvam andza neney na, ka dzuwam vaw kwar ana a ɗewer tizləne, kuray na bəzey ma hwoɗ ma ndaw ana ŋga na hay, ma kəɗəmatərawa ndaw sek ana hay seŋgey!
40023032	Ana təɗe, ndəvadama mber ma baba tete kwar hay, ma zləmərawa na!
40023033	Kuray govaŋ a neney hay, gwalay ma kutsesl a neney hay ŋgey. Ka da ləhəmawa da mey ma waw ma laɓa na na ta waray?
40023034	Nəkafama, hərway ma mey na, i sləraɓa ndaw sek a ɗaw hay, ndaw ma səra 'ar ana hay, ta ndaw me sesəkey mewey hay. Ka da kəɗəmata ba vagaya hiya, ka da daradəmata ka 'ar ma tuwaw ma gazləlaha, ka da kəɗəmata ta lagwada da 'ay me ɗuley mey kwar hay; arka ka da səpəmata ba me herey, ka wuraw ka wuraw.
40023035	Hərway aza mambaz ma ndaw dzerey ana hay tabiyaha, ma pa mey aha ka dala na na, a da makwar ka 'ar a kwar ana, zla ka mambaz ma Abel ndaw dzerey ana, kasl ka na ma Zakari bəzey ma Barasi, na kuray ma kəɗama vagay aha da walaŋ ma 'ay ma kuley, ta ŋgwa ma kuley ana.
40023036	I ɓadakwar dərka na, tabiyaha tek ana ŋga na hay na, a da mawa na ka 'ar ma ndaw ma bəla neney hay.
40023037	Zeruzalem, Zeruzalem, kah a neney ma kəɗata ndaw sek hay ba vagay ahiya na, ma kwaytsata ndaw ma slərəməkawa na hay ba vagay ahiya na. Zla varay, i ka wuɗey ba ma tsəhadatara 'ar ta bəzey ɗek hay andza ma gogwar ma hwarkwata bəzey ŋga hay a gurɓasla ŋga na hay. Ama kuray na ka wuɗam kakay!
40023038	Ana təɗe, 'Ay me key Kuley kwar a neney ana, a da ndzey baŋgway aha.
40023039	Hərway i ɓadakwar, kwa ka da nəkadəmaya ha sakay, ha kasl ka pas a kwar ma da ləvam: Ndaw ma sawa na na, ma pəsa mey aha ba da mezəley ma Bay’ərlam»
40024001	Yezu ma bawa da 'Ay me key Kuley, andza a daw aha təŋga na, gawla ŋga hay ma gurafama, ma ɓafəmara har ka mezley ma 'Ay me key Kuley ana.
40024002	Ŋga ma mbəɗafatara kava, ma ləvatar: «Ka nəkadama tek a neney hay tabiyaha kakay ɗaw? I ɓadakwar dərka na, ndaw a da nəkada ha ŋgwa ma tsarzla ha ka 'ar ma ŋgwa ka sləna na, dakay, tabiyaha a da mbəzley ba hele hele.»
40024003	Andza ma ndza ha da mamba ma Tetəɗez na, gawla ŋga hay ma gurafama, ma zəlama gədzah, ma ləvamar: «Äadandar ɗagay, tek a neney hay a da kam andza neney na, varay? Zeheɗ ma ma da mawa ɗek, ta ma da ndəvey ma bəla na na, varay?.»
40024004	Yezu ma mbəɗatar kava: «Wam daw ka vaw, hayna ndaw ka da zləgadakwar zlay.
40024005	Hərway ndaw hay a da səmawa haɗadzidzay, da mezəley ɗaw, a da ləvəmakwar: ‹Yah na, Ndaw Bay'ərlam ma vahara 'ar ana›, a da zləgaɗəmata ndaw hay haɗadzidzay.
40024006	Ka da tsənadama a tsəma ha ka vərom, dakay na a ləvam waya a kam aha vərom. Wam daw ka vaw! Ka da wasam zlay, hərway hayna tek ana ka key andza ha təŋga, amana ŋga na na, har ma me ndəvey tsaray kakay.
40024007	Hərway ndaw ma dala naŋgar ta ndaw ma dala naŋgar a da vəzam ka vaw. Slala ta slala naŋgar a da vəzam ka vaw. Da slam sa na hay na, may a da key, dala a da dederey.
40024008	Na ŋga na tabiyaha na, kal kal andza ma ŋgwas ma zlar ma ndelemey da zləbeŋ ana.
40024009	Arka na a da mbəkafəmakwar har a viya, a da kəɗəmakwar vagay ahiya. Ndaw Zuif ahiya kakay ana hay tabiyaha, a da ŋgəladəmakwar aha dey kakay kavəday ma mezəley ɗaw;
40024010	arka tok na, ndaw hay haɗadzidzay a da mam ta dəba. A da haɗəkam vaw ka 'ar vaw ta na hay, a da ŋgəlam aha dey a vaw ka 'ar vaw ta na hay, kakay.
40024011	Ndaw sek maləwaɗay ana hay haɗadzidzay a da bəmawa, a da zləgaɗəmata ndaw hay haɗadzidzay.
40024012	Hərway ma tek haya kakay ana me səkey adiya adiya ana na na, ma wuɗa vaw ma ndaw hay haɗadzidzay a da mətsey 'ar.
40024013	Ama ndaw me key matandəroŋ ha ka me ndəvey na, ndaw ana ŋga na na, a da buwama.
40024014	Mey a neney Hayna Wayna ma Slala ma 'ərlam ana na, a da tələkadama mey ka bəla tabiyaha; ndaw Zuif ahiya kakay ana hay tabiyaha a da ndzafam seydewe ŋga na. Arka tok na, ma da sawa na me ndəvey ŋga na.
40024015	Andza kendzey kuray ka nəkadama tek Haya kakay ana me gegətsey ndaw ana ba da ’Ay me Kuley kokwaɗ ana andza ma ndaw sek Daniyel me tsey kava zlezley na na, - hayna ndaw ma dzaŋgey ana na, ka tsənada! -,
40024016	arka ndaw na taya da Zudey ana hay na, hayna ka hwam a mamba hay.
40024017	Haɗaw ndaw ana ma ndza ha ka mapar na, ka da hərɗawa ma da zəgawa tek aŋga da 'ay zlay.
40024018	Haɗaw ndaw ana ŋga da ley na, ka da mawa a mbaw, ma da zəgaɓa zana ma memeɗ aŋga zlay.
40024019	Da har ana ŋga na na, ŋgwas ta bəzey da hwoɗ ana hay, dakay na, ta bəzey ka har ana hay na, ka tuwam vaw ta!
40024020	Ɗulam mey na, ma ha da hwam ta har ma memeɗ kusey, dakay na ta pas ma mesley zlay.
40024021	Tsetseh ana a da key na kambəlaɓa. Tsetseh ana ŋga na na, ɗaɗa ka kawa andza ha daha tsaray kakay, zla da mezley ma bəla, ha kasl ekəɗey. Yaw, a da key aha andza ha dasakay.
40024022	Hana na ka takətsafama meney ana hay zlay na, ndaw ma da ləhada mendzey ŋga na dakay. Ama a da takətsafama meney ana hay ba na, hərway ma ndaw ma gaɗəma na hay.
40024023	Arka tok na, kendzey ndaw a ləvakwar: ‹Ndaw Bay'ərlam ma vahara 'ar ana, ŋga kəɗey!› dakay na:‹Ŋga tay na›, ka da təɓama zlay!
40024024	Akwa na ndaw ma vaha ’ar maləwaɗay ana hay, ta ndaw sek maləwaɗay ana hay, a da lətsəmawa, a da kam zeheɗ me gegətsey ndaw ana hay ta ɗeɗew hay, ma ka zləgaɗəmata ndaw hay. Kendzey hana a key vaw na, ta ndaw ma gaɗəmata na hay dzay.
40024025	Nəkafama, i ka ɓadakwar ba ka vaw.
40024026	Kendzey andza a ləvəmakwar: ‹ŋga tay da palah na, ka da dam zlay›, kendzey a ləvəmakwar: ‹ŋga da bəzay 'ay na›, ka da təɓama ka mevel a kwar zlay.
40024027	Akwa a da key na, andza ma yam meweteɗey ma zlərawa da bəzay me wezley dey, kasl a mey ŋgwa na na, ma da sawa ma Bəzey ma Ndaw na, a da key na andza ha tok.
40024028	Kendzey vagay ka slam ana daha tsana, magwadok hay a tsəham 'ar kava.
40024029	Nekəɗey a dəba ma viya ma pas ana ŋga na hay na, pas a da ndermeɗey, kiya a da wuɗey sakay. Wurzla hay a da kuyəmawa ba da 'ərlam. Maram ma tek ma 'ərlam hay a da dadaram.
40024030	Arka tok na, zeheɗ ma Bəzey ma Ndaw a da ɓawa vaw da 'ərlam. Arka mendzey ma ndaw ma səkway ma dala hay tabiyaha, a da pam har dzoŋ a 'ar. A da nəkadama Bəzey ma Ndaw a sawa ha da dey ma pazlay da ’ərlam, da ma slafa ŋga tabiya ha, ta maram aŋga tabiyaha na.
40024031	A da sləradata madurlam aŋga hay, ta mezezeŋ ɗuhwa hiya,da tsakay lam hay faɗ ata hiya ka halay ma həzlay ma ’ərlam zla da tsakay naŋgar kasl a naŋgar na, a da tsəhadəmata 'ar ta ndaw aŋga ma gaɗəma na hay.
40024032	Tsənadama bəzay ma guma neney ma maladama ta vəɗe tek ana ɗagay: ka nəkadama andza mey ma hawal ŋga na hay ləɓaw ahiya, ɓaslah ana hay a ɗaɗam ahiya na, ka səradama gwadavay a gurawa ha.
40024033	Kuray ana tiyatsa na andza aha tsa, andza kuray ka nəkadəmata tek a neney hay ba tabiyaha na, a kam aha andza neney na, sərafama har ma Bəzey ma Ndaw ka slawa tsoy, ŋga bəse ka mey ma mbaw kwar.
40024034	I ɓadakwar dərka na, ndaw ma bəla neney hay a da ndəvam aha, mandzara tek a neney hay ka husəmawa kakay.
40024035	Dala ta ndasl ma 'ərlam na, a da davasam, ama guma ɗaw hay na, ɗaɗa a da davasam aha tikay.
40024036	Ama pas ana ta har ana na ndaw ma sərada na dakay, kwa madurlam ma 'ərlam hay, kwa Bəzey ana, kwa ndaw ma sərada na dakay, sey Baba na asləta dada.
40024037	Tek ma kawa da har ma Noey ana na, ma da sawa ma Bəzey ma Ndaw na, a da key na andza ha atsa.
40024038	Andza papəlay ka sawa tsaray kakay na, ndaw hay a zəmam tek, a sam zom, a zəgam kokwa, a vəlam dem hay 'ay zel, ha kasl ka pas ma Noey me fuləkwey a kombiwal,
40024039	taya ka səram ka vaw kakay, ha kasl ka pas ma yam ma sawa ma vadata ba tabiyaha: ma da sawa ma Bəzey ma Ndaw na, a da key na, andza ha tiyatsa.
40024040	Arka mawal hay tsew da ley na, a zəgam asləta a mbəkadama naŋgar.
40024041	Ŋgwas hay tsew a kəram aha ka ver na, a zəgam asləta a mbəkadama naŋgar.
40024042	Ndzam tsekerkerre zləna, hərway ka səradama ha pas ma Bay’ərlam a kwar ma da sawa na kakay seŋgey.
40024043	Ka səradama ha seŋgey, kendzey bay ma 'ay a sərada ha mahal a da sawa 'ay ŋga ma lam kəɗey kəɗey ma dəvaɗ na, sey a ndzey ta dey, a tsukura zləna, a mbəkar tsəveɗ a mahal, ka sləla 'ay ŋga kakay seŋgey.
40024044	Nəkafama ka vəday a mey na, kuray tiyatsa na, ndzam tsekerkerre zləna, hərway pas ma ma da sawa ma Bəzey ma Ndaw na, ka har aŋga na kuray ka səradama kakay ana.
40024045	Ɗagay gawla ma 'ay hayna na na waray? Na hayna ma sərada tek ana, kendzey andza bay ma 'ay ŋga ka pada ba, me nəkey dey ka sa ma gawla sana hay, ka vəladatara tek me zəmey kassla ka har ana.
40024046	Gawla ma ’ay ana hana na ŋga da wuiya, kendzey bay ma 'ay ana a sawa, a ndzafa a key aha mber ana na.
40024047	I ɓadakwar dərka na, a da pada me nəkey dey ka zleley ŋga hay tabiyaha.
40024048	Ama, haɗaw gawla ma 'ay hayakakay ana tey na, a ləvey da mevel aŋga: ‹Bay ma 'ay ɗaw ana a rawa ha ləma sana›,
40024049	a zlatar ma mbatsata me kəɗey a sa ma gawla na ma kam mber dzaya na hay, a zəmey tek, a sey zom aŋga hay andza ndaw ma 'ay zom hay,
40024050	bay ma 'ay ma gawla na hana na a da sawa na ta pas aŋga na a huta ha kakay ana, da har aŋga na a sərada kakay ana.
40024051	A da hara ba, a da həta na andza ma ndaw ta ’erneh da mey tsew ana hay, da huɗa na, ma tuway, ta me pəɗey sler.
40025001	Arka a da kam da Slala ma 'ərlam na, andza ma dem ana hay daha kurow, ma həlam peterle ta hay, ma bəmawa ma da zley 'ar ta zel ma kokwa.
40025002	Na zlam da walaŋ ata ana hay na: dəla hiya, neney zlam ana hay tey na: wewer ahiya.
40025003	Andza taya ma həlam peterle ta hay na, dem ana dəla na hay na ka zəgam mal a har kakay.
40025004	Dem ana wewer ana hay na, ma dawam ta peterle ta hiya na ta mal ata hiya da kwalaba.
40025005	Andza zel ma kokwa na a rawa ha ləma mba na, me nerey ma katar tabiya ha na, ma naram.
40025006	A key wuzla dəvaɗ na, me wudey me tsəney: « Zel ma kokwa na ŋga kəɗey, bəmawa da zlam 'ar tok.»
40025007	Arka dem ana hana hay ma parkam tobiya ta ha, ma həram waw ka peterle ta hay.
40025008	Na hana dəla na hay ma ləvəmatar a na wewer ana hay: ‹Vələmandar mal a kwar ana tey, hərway peterle la hay na, a mətsam aha tek ata.›
40025009	Na hana wewer ana hay ma mbəɗəmatar kava: ‹A key vaw kakay zləna, neney na, a da sladandakwar aha kakay! Dawam dzadzak a 'ay ndaw filaw da haɗəkəmawa a kuray ana.›
40025010	Andza a dam aha ma da haɗəkawa zlənemey na, zel ma kokwa ma husawa; na hana hay ma həla vaw ana hay na, ma fuləkwam andza zel ma kokwa a 'ay me key magurlam, ma wuɗadama mambaw ba.
40025011	A dəba na na, dem a hana hay ma husəmaɓa tey, ma zəlam: ‹Bay’ərlam, Bay’ərlam, wurandar mambaw!›
40025012	Ama ŋga ma mbəɗawa kava: ‹I ɓadakwar dərka na, kuray ŋga na hay ɗaw, i səradakwar kakay.›
40025013	Ndzam tsekerkerre tok zləna, hərway ka səradama kwa pas ana, kwa har ana kakay seŋgey!»
40025014	Akwa na a da key na, andza ma ndaw ana daha ma daw a dzaŋgal, ŋga ma zəlatərawa gawla ma 'ay ŋga hay, ma vəladatara zleley ŋga a har ata.
40025015	Ma vəlar milioŋ zlam a gawla naŋgar. A gawla naŋgar ma vəlar milioŋ tsew. A ndaw ma makar ana ma vəlar milioŋ asləta, kwa way way na, ma vəlar diday ma gədaŋ aŋga. A dəba na na ma daway təŋga.
40025016	Arka tsana ndaw a hana me təɓey milioŋ zlam ana, ma daw ma mbəɗada har, ma ndzafada zlam adiya.
40025017	Andza ha satsa na ndaw me təɓey milioŋ tsew ana, ma ndzafadərawa tsew adiya tey.
40025018	Ama ndaw me təɓey milioŋ asləta na na, ma daw zlal zlalarada sumkwo ma bay ŋga na hana, a tsəvay.
40025019	Mendzey haɗadzidzay a dəba na na, bay ma gawla ma 'ay ana hana na hay ma husawa, ma mbəslama zleley ŋga na.
40025020	Ndaw me təɓey milioŋ zlam ana, ma gurafa ma ɓadara 'ar ana, ma ləvar: « Bay, kah ma vəlaya na milioŋ zlam kakay ɗaw? Ekəɗey zlam i ma ndzafadərawa adiya sa.»
40025021	Bay ŋga na ma ləvar: « Yawa! gawla ɗey hayna ma tsənaya sləmay ana, tek ketekuɗey na kah ka wafa vaw ba, i da vəlaka haɗadzidzay mba, sawa da key wuiya ta bay ɗek.»
40025022	Ndaw a hana me təɓey milioŋ tsew ana ma gurafa tey, ma ləvar: « Bay, kah ma vəlaya na milioŋ tsew kakay ɗaw? Ekəɗey tsew i ma ndzafadərawa adiya sa.»
40025023	Bay ŋga na ma ləvar: « Yawa! gawla ɗey hayna ma tsənaya sləmay ana, tek ketekuɗey na kah ka wafa vaw ba, i da vəlaka haɗadzidzay mba, sawa da key wuiya ta bay ɗek.»
40025024	Ndaw a hana me təɓey milioŋ asləta na, ma gurafa tey ma ləvar: « Bay, i sərada ha dey ta kava, kah na tek me key wasa kakay, kah ka sləkey tek ka slam ana kakay, tsana ka tsuwey tek kava tsa. Kah ka kəley tek ka slam ana kakay tsana, ka tsetsəmey tek kava tsa tok na,
40025025	yah na i wesey, i ma dada zlal zlalarada sumkwo ɗek ana a tsəvay, ŋga kəɗey, təɓa tek eɗek.»
40025026	Ama bay ŋga na hana ma mbəɗafara kava: «Kah gawla ɗey haya kakay ana, mayaɗ ana, azlakwa ka sərada ha i ka sləkey ka slam ana kakay na, i tsuwey tsa, i ka kəley tek ka slam ana kakay tsana, i tsetsəmey sana,
40025027	azlakwa na, kah ka padaya sumkwo ɗaw ana a banke kwa; akwatay i sawa andza neney na, i da təɓa sumkwo ana ɗaw ta riba ha kava.
40025028	Təɓəmərawa sumkwo ŋga na, vəladəmara a ndaw ta milioŋ kurow ana.
40025029	Hərway tek ma ndaw ana daha na, a da vəlamar adiya arka a da kafa na dəraɗ dəraɗ. Ama ma ndaw ana dakay tey na, kwa ma ŋga ketekuɗey daha na, a da təɓadəmara ba.
40025030	Gawla neney me nefey kakay ana na, vahama, kəladama a ləvaŋ, a bəla, da huɗa tok na ma tuway, me pəɗey sler.»
40025031	« Andza aza Bəzey ma Ndaw a da sawa da maram aŋga na, madurlam aŋga hay a da kəsadəmərawa. Arka a da ndzey tsaŋ ka koriwal ma bay ŋga me wezley dey ana.
40025032	Mendzey ma ndaw ma dala hay tabiya ha, a da kusəmawa ka slam dey ŋga. A da wanəkadəmata ndaw hay ba ka vaw gəle gəle, andza ndaw me tsukurey ma wanəkadata təɓaŋ hay ba ka vaw ta ɗaw hay.
40025033	A da padata təɓaŋ hay a har zəmay ŋga, ɗaw hay tey na a har gula ŋga.
40025034	Arka Bay ɗuhwa na a da ləvatar a ndaw ma har zəmay ŋga hay na: ‹Kuray eɗey Baba ɗaw ma pəsafakwar mey ana hay na, səmawa, ndzafama Slala neney ma ləmadəmakwar ka vaw, zla da mezley ma bəla na.
40025035	Hərway may ma tsafaya na, kuray ka vələmaya tek me zəmey ba. Yam ma harətaya na, kuray ka vələmaya yam me sey ba. I mbəlak aha na, kuray ka ŋgələmaya ba.
40025036	I tetez aha na, kuray ka kələmaya zana ba ka vaw; i dzedzey aha na, kuray ka nəkamayawa ba; i da daŋgay na, kuray ka dəmaɓa ba ka tsakay ɗaw.›
40025037	Arka ndaw dzerey ana hay a da mbəɗafəmara kava: ‹Bay’ərlam, la da nəkadəməkawa may a tsafakaha, la ma vələmaka tek me zəmey ana na, varay? Yam a hartaka ha, la ma vələmaka me sey ana na varay?
40025038	La da nəkadəməkawa kah mbəlak aha, la ma ŋgələmaka na na varay, kah tetez aha, la ma kələmaka zana ka vaw ana na varay?
40025039	La da nəkadəkawa kah dzedzey aha dakay da daŋgay, la ma da nəkəməkawa na na, varay?›
40025040	Arka Bay ɗuhwa na a da mbəɗafatara kava: ‹Dərka na i ɓadakwar ekəɗey, ka pas a kwar ma kəmatar hahaya a malam a ɗaw bəza ketekwəɗey ana hay na, ka kadəmaya na, a yah ana!›
40025041	Arka Bay ana a da ləvatar a ndaw ma har gula ŋga hay tey: ‹Kuray eɗey ma kəla 'ar ana hay na, dam ba dəreŋ ka slam dey ɗaw, a waw ma ndəvey kakay ana, ma ləmaha na ma Sataŋ ta madurlam aŋga hay.
40025042	Hərway may ma tsafaya na, kuray ka vələmaya tek me zəmey kakay; yam ma harətaya na, kuray ka vələmaya yam me sey kakay;
40025043	i mbəlak aha na, kuray ka ŋgələmaya 'ay kwar kakay; i tetez aha na, kuray ka kələmaya zana ka vaw kakay; i dzedzey aha, i da daŋgay na, ɗaɗa kuray ka dəmaɓa ma da nəkiyawa kakay.›
40025044	Arka ndaw a hana hay a da mbəɗafəmara kava tey: ‹Bay’ərlam, la da nəkadəməkawa may a tsafaka ha, yam a harəta ha, kah mbəlak aha, kah tetez aha, kah dzedzey aha, dakay kah da daŋgay, ma dəmaɓa ma nəkəməkaɓa dey tikay ana na, varay?›
40025045	Arka a da mbəɗafatara kava: ‹Dərka na i ɓadakwar ekəɗey, ka pas ana ŋga na na, kuray ma kadəmatara tek a neney hay a bəzey bəza hiya ketekwəɗey ana hay kakay ana na, kwa a yah ana na, kuray ka kadəmaya kakay tiyatsa›.
40025046	Arka a da wunam 'ar na, ndaw eɗey hay a slam ma banay me ndəvey kakay ana; arka ndaw dzerey ana hay na, a mendzey me ndəvey kakay ana.»
40026001	Arka andza Yezu ka ndəvada me tetəkey ŋga neney hay ba na, ŋga ma ləvatar a gawla ŋga hay: «Sərafama da meney tsew na magurlam ma Pak.
40026002	A da mbəkafama har ka Bəzey ma Ndaw, a da daradama ka 'ar ma tuwaw ma gazləlaha.»
40026003	Arka baba ɗuhwa na ma kam kuley ana hay, ta ndaw ma səka na hay ma səkway ma kusam a hwaɗ me mezləŋgərey ma ’ay Baba ɗuhwa na a zəlamar Kayif
40026004	Taya ma dazlama mey ta, ma da zəga Yezu ta wewer, ma da kəɗa ba vagay aha.
40026005	Ama taya ma ləvam: «Ka da key da wuzlah ma magurlam zlay zləna, a da zlawara səkway ba»
40026006	Andza Yezu ŋga da Betani da 'ay Simoŋ ndaw malawa na na,
40026007	ŋgwas ana daha ma gurafa ka tsakay ŋga, ta kwalaba ma wurdey aha ma sumkwo haɗadzidzay ana da har, ma mbəɗafa ka 'ar ma Yezu ma ndza ha a zəmam aha tek.
40026008	Andza gawla ŋga hay ma nəkadama na, a ndalatar, ma ləvam: «Neney na, masaka ha mey, ma ŋgəsada andza neney na?
40026009	Akwa hana ma haɗəkada sumkwo haɗadzidzay na, ma vəladatara sumkwo ana a ndaw mbarga na hay.»
40026010	Yezu ma sərafa na, ma ləvatar: «Ɗagay ka pəslamar ’ar a ŋgwas a neney na ka mey? Mber ’aŋga na ma ndaslada hərway ɗaw ana na hayaha.
40026011	Akwa ndaw mbarga na hay na, daha ka tsakay kwar ka pas ka pas aha; ama yah na, ka da ndzafəmaya ha, ma səlekw dakay.
40026012	Ma mbəɗafaya wurdey ŋga neney ka vaw ɗaw ana na, a key na a ləmey vagay ɗaw.
40026013	I ɓadakwar dərka na, ka slam ma da taləkadama mey ta Mey Wayna ka waray ka waray ka bəla tabiyaha na, a da təkərama tiyatsa ka sərafama ka ŋgwas ana, ka tek aŋga ma kawa na.»
40026014	Arka ndaw asləta da walaŋ ma gawla ŋga kurow kava tsew ana hay, a zəlamar Zudas Iskariyot, ma daw 'ay baba ɗuhwa na me key kuley ana hay.
40026015	Ŋga ma ləvatar: « ka wuɗam ka vələmaya na mey, aza i ka da vəladakwar na?» Taya ma kama tsekeley ana sulay kokurow makar.
40026016	Zla ta pas ana ŋga na na, ŋga me səpey wewer ma da vəladatara.
40026017	Pas tsəfəmey ana ma peŋ mandzar is ana na, gawla ŋga hay ma səmawa ma tsəhafama ka Yezu: «Ka wuɗey la ka tadəmaka tek me zəmey ma magurlam ma Pak ana na ka waray?»
40026018	Ŋga ma ləvatar: «Dam a wuraw 'ay ma məna na, ləvamar: ‹Bay a ləvandərawa na: har a ɗaw ka gurawa ba, i da kama magurlam ma Pak andza gawla ɗaw hay na, da 'ay ɗek.› »
40026019	Gawla ŋga hay ma kama andza ma Yezu ma ləvatərawa na; ma ləmadama tek ma magurlam ma Pak ana tok.
40026020	Andza hakwaɗ me key ba na, Taya ka slam me zəmey tek, andza gawla ŋga kurow kava tsew ana hay.
40026021	Andza a zəmam aha tek na, ŋga ma ləvatar: «I ɓadakwar dərka na, ndaw asləta da walaŋ a kwar a da haɗəkadaya.»
40026022	A ndalatar a gawla ŋga hay na, andza ha dakay. Taya ma zlamar ma tsəhafama: «Yah ɗaw, Bay’ərlam a ɗaw? Yah ɗaw, Bay’ərlam ɗaw?»
40026023	Ŋga me mbəɗey kava: «Ndaw ma da haɗəkadaya na na, i ka dzəmam har ba a gandaf tsetsuwe.
40026024	Ma da daw ma Bəzey ma Ndaw na, andza na ma Mewindey Kokwoɗ ana hay ma tsafəmərawa na; ama ndaw ma da haɗəkada Bəzey ma ndaw ana tey na, ka tuway vaw ŋga! Ŋgama hana na na, ka yəmərawa ndaw ana ŋga na na zlay tabiyaha!»
40026025	Zudas, ndaw ma haɗəkada na, ma ləvar: «Akwatay na yah ɗaw Rabi?» Yezu ma mbəɗar kava: «Kah ana me ləvey seŋgey.»
40026026	Andza a zəmam aha tek na, Yezu me zəgey peŋ,a dəba ma ma pəsafa mey ba na, ma tsada, arka ma vəladatara a gawla ŋga hay, me ləvey: «Təɓama, zəmama, neney na vaw ɗaw.»
40026027	Arka me zəgey vəley ma zom, a dəba ma ma mada sise na, ma vəladatara, ta me ləvey aha kava: «Dzaɓadama tobiya kwar aha,
40026028	hərway neney na mambaz a ɗaw, mambaz ma Me dzəmey Vaw, ma da mbəɗawa hərway ma ndaw hay haɗadzidzay, ma ma sey yam ka meŋgəsey hay.
40026029	I ɓadakwar, mezley zla ekəɗey ana na, i da sey aha zom ma bəzey ma viŋe a neney sakay, ha aza ka pas i ma da sey na wayna, ta kuray da Slala ma Baba ɗaw.»
40026030	A dəba andza taya ma kəmata walay ma Pəsom hay ba na, taya ma bəmawa ma dam a mamba ma Tetəɗez.
40026031	Arka Yezu ma ləvatar: «Teseɗey ma dəvaɗ na, kuray tobiya kwar aha ka da təɗam hərway ɗaw. Hərway ma winda ha akwa na: I da kəɗa ndaw me tsukurey ana ba na, təɓaŋ ma welde na a da zlaɗam 'ar.
40026032	Ama a dəba ma ma da mbəlawa ɗaw tey na, i da lahafakwar ba ka mey a Galiley.»
40026033	Piyer na, me mbəɗey kava me ləvey: «Kendzey ndaw hay tabiyaha ka təɗam ba hərway ɗek na, yah na ɗaɗa i da təɗey aha tikay.»
40026034	Yezu ma ləvar: «I ɓadaka dərka na, ta dəvaɗ ma teseɗey a neney na, maga dzagulok a da zlehey na kah ka mbəɗey mey tsoy dey makar»
40026035	Piyer na ma ləvar: «Kwa andza a dafa i da mətsama ta kah na, i da mbəɗey aha mey kakay » Arka sa ma gawla ŋga hay ma ləvam tabiyaha andza ha atsa.
40026036	Arka Yezu ma dawam dzaya a 'ay dzerne na daha, a zəlamar Zetsemani. Arka ŋga ma ləvatar a gawla ŋga hay: «Ndzam aha ka sləna, i daw i da ɗulawa mey ka taɗay.»
40026037	Ŋga me ŋgəley ka bəzay na, Piyer ka zəgawa bəzey ma Zebedey hay tsew. A kar tossa me dzəmey ka vaw.
40026038	Arka ŋga ma ləvatar: «Mezek a ɗaw ma ndza ha magwam aha a memətsey; ndzam ka sləna, ndzakwama ta dey.»
40026039	Ŋga ma daw dəreŋ nekəɗey, me gertey ’ərdey dots ka dala, me ɗuley mey me ləvey: «Baba ɗaw, kendzey a key vaw na, vəley ma tsetseh a neney ka daw ba dəreŋ ta yah! Amana, andza na ŋga ɗaw me wuɗey ana kakay, ama na andza na kah me wuɗey ana!
40026040	Arka ŋga ma mawa ka tsakay ma gawla ŋga hay. A da ndzafata na, a naram hiya. Arka ma ləvar a Piyer: «Kəɗey na kuray ka ndzafam gədaŋ me ndzey ta dey ndzemdey pal andza yah kakay ɗaw?
40026041	Ndzam ta dey, ɗulam mey, ma aza kuray ka da təɗam a gendeɗ ma ndaw me pey wuiya zlay. Mesəfrey na ma həla vaw aha, ama slaw vaw na bəle ha.»
40026042	Ŋga me mey dey ma tsetsew ana sa, ŋga ma gurey nekəɗey me ɗuley mey, me ləvey: «Baba ɗaw, banay a neney i ma da sa na na, a key vaw i ka sa zlay sakay sana, ka key na andza na ŋgeɗek me wuɗey ana.»
40026043	Andza ŋga ma mawa sa na, a da ndzafata na, a naram hiya sa, hərway taya tsoy ma rəzla hiya.
40026044	Ŋga ma mbəkadata, ma gurey sa, me ɗuley mey dey ma makar ana, ma mada guma na hay andza ha sa.
40026045	Arka ŋga ma mawa ka slam ma gawla ŋga hay, ma ləvatar: «Ekəɗey na tsoy tok, naram tek a kwar hay, sasəkam vaw kwar! Nəkafama har ana ka gurawa tsoy, Bəzey ma Ndaw ma mbəka har a tsoy a har ma ndaw ma ŋgəsa na hay.
40026046	Lətsam, nakwam ba! Nəkafama, ndaw ma da haɗəkadaya na ka husawa tsoy bəse.»
40026047	Andza a tsey aha guma mba na, Zudas, ndaw asləta da walaŋ ma gawla ma Yezu kurow kava tsew ana hay, me husey ta ndaw hay haɗadzidzay, ta sleɗ ma tsakay ahiya, ta tapay ahiya; ma sləradatərawa na baba ɗuhwa na me key kuley ana hay, ta ndaw ma səka na hay ma səkway.
40026048	Ndaw ma haɗəkadatara na na, ɓa ka ɓatar zeheɗ ba: «Ndaw i ma da surma na na, ŋga tok, zəgama!»
40026049	Arka tsana ŋga ma gurafa ka Yezu, me ləvey: «I ka tsadaka guma Rabi!» Arka ŋga ma surma.
40026050	Yezu ma ləvar: «Dzam a ɗaw, key mber eɗek!» Arka taya ma gurafama; ma pafama har ka Yezu, ma zəgama.
40026051	Arka ndaw asləta da walaŋ ma gawla ma Yezu hay, ma kuɗawa sleɗ ma tsakay ŋga, ma tsuwa gawla ma 'ay bay ma Baba ɗuhwa na me key kuley ana, ha sləmay fakwatok ba ka dala.
40026052	Arka Yezu na, ma ləvar: «Mada sleɗ ma tsakay ɗek a 'ay ŋga, hərway ndaw me zəgey sleɗ ma tsakay na hay tabiya ha na, a da zəɗam na ta sleɗ ma tsakay ana tiyatsa.
40026053	Kah ma dzala akwatay i wuɗey na, i tsəraɓa guma a Baba ɗaw na, a sləriyawa madurlam hay gabal kurow kava tsew, kakay ɗaw?
40026054	Ɗagay mewindey Kokwoɗ ana hay a da ndaslam na, teŋgey?Haya a dafa ka kam na ka kam andza neney ana
40026055	Da har aŋga na na na, Yezu ma ləvatar a ndaw ma kusa hiya na hay: «Kuray ma səmawa ta sleɗ ma tsakay, ta tapay ahiya, andza ma da zəgaɓa katsala. Ka pas ka pas i ma ndza ha da 'Ay me key Kuley, i tatəkadataha ndaw hay na, kuray ka zəgəmaya kakay seŋgey.
40026056	Ama tek a neney hay a da kam andza neney na, hərway aza ka da ndaslam, andza ma ndaw sek hay ma windəmərawa na.» Arka na gawla ŋga hay ma mbəkadama tabiya ta ha, ma hwam tek ata.
40026057	Ndaw ma zəgama Yezu ana hay ma dadama 'ay Kayif baba ɗuhwa na, me key kuley ana. Ndaw me sesəkey Mewey hay, ta ndaw ma səka na hay ma kusa hiya da huɗa.
40026058	Piyer na, ma səpa da dəba da dəba da dəreŋ kasl ka mezləŋgəre a 'ay ma Baba ɗuhwa na me key kuley ana; ŋga me fuləkwey, me ndzey ka slam ma gawla ma 'ay hay, ma aza ka nəkada a da ndəvey na teŋgey.
40026059	Azlakwa tok na, baba ɗuhwa na me key kuley ana hay, ta Sanedreŋ tabiyaha, a səpafama ha seydewe maləwaɗay ana, ma da dzuwada Yezu a memətsey.
40026060	Amana taya ka ndzafam kakay. Kwa andza ndaw seydewe maləwaɗay ana hay haɗadzydzay ma lətsam na. A dəba na ndaw hay tsew ma lətsam,
40026061	ma ləvam: «Ndaw a neney a ləvey na: ‹i slafa ma mbəzlada 'Ay me key Kuley ma Bay ma Bəla, ama i slafa ma zlada da meney makar.› »
40026062	Baba ɗuhwa na me key kuley ana, me lətsey, ma ləvar: «Guma ɗek me mbəɗey kava dakay ɗaw? Ndaw a neney hay a kafəmaka na, seydewe waray?»
40026063	Ama Yezu na, tete təŋga. Baba ɗuhwa na me key kuley ana, ma ləvar: «I mbəɗaka ta Bay ma bəla ta dey ana, aŋga ɓadandar ɗagay, haɗaw kah na Ndaw ma vahara 'ar ana, Bəzey ma Bay ma bəla na»
40026064	Yezu ma mbəɗar kava: «Kah ana me ləvey, ama ekəɗey i ɓadakwar tsana, ka da nəkadama Bəzey ma Ndaw ma ndza ha ta har zəmay ma Ndaw ma slafa tabiyaha na, a sawa ha da dey ma pazlay da 'ərlam.»
40026065	Arka Baba ɗuhwa na me key kuley ana ma ŋgwarɗada zana ŋga hay, me ləvey: «Ŋga ka tsaɗa Bay'ərlam ba sana, ka wuɗakwa ndaw seydewe sa na ka mey sa mey? I ley kuray ana ka tsənadama me tseɗey ana ba?
40026066	Kuray ekəɗey ka dzalafama kava na teŋgey?» Taya ma mbəɗam kava: «Təɗe me kəɗey ŋga na vagay aha.»
40026067	Arka taya ma təfafama sleslem ka mey dey, ma kəɗama, sa na hay ma kəlamar marawa.
40026068	Taya ma ləvamar: «Key ndaw sek, Ndaw ma vahara 'ar ana, ɓadandar, ma kəɗaka na way?»
40026069	Azlakwa Piyer na ma ndza ha da hwoɗ a 'ay. Arka dem ma 'ay ana ma gurafa, ma ləvar: «Kah ana na kete kuray ta Yezu ma Galiley ana tiyatsa seŋgey!»
40026070	Ama Piyer na, me mbəɗey mey ka slam dey ma ndaw hay tabiyaha, me ləvey: «I sərada guma ɗek eɗey me wuɗey me tsey ana tikay.»
40026071	Andza a daway aha təŋga ’ar a mey mambaw na, dem ana daha mekelehe ma nəkada na, ma ləvatar a ndaw na ka slam ana hay: «Ndaw a neney na, kete taya ta Yezu ma Nazaret ana.»
40026072	Arka satsa na, ŋga na me mbəɗey mey ta me mbəɗey aha: «I sərada ndaw a neney kakay!»
40026073	Arka mendzey nekəɗey a dəba na na, ndaw na ka slam aŋga na hay ma gurafama ka Piyer, ma ləvamar: «Dey ta kava kah ana tiyatsa na, kah da walaŋ ata, satsa na vəɗe ma ɗay ɗek ana na a həlafaka mey»
40026074	Arka tsoy ŋga me mbəɗey mey ta ma tsaɗata ha: «I sərada ndaw a neney ana tikay!.» Arka tsa na, dzagulok me zlehey.
40026075	Arka Piyer ma sərafa ka guma ma Yezu ma tsar andza neney ana tok: «Maga dzagulok a da zlehey na, kah ka mbəɗey mey tsoy dey makar ka səradaya kakay.» Arka ŋga ma bawa ma tuway ha da mey ŋga dakay.
40027001	Ma zlemedew ana na, baba ɗuhwa na me key kuley ana hay, ta ndaw ma səka na hay ma səkway ma ŋgəlam mawa ka Yezu, ma da dzuwa a memətsey.
40027002	Arka taya ma dzuwama, ma dadama, ma vəladəmara a har ma guverner Pilat .
40027003	Arka Zudas, ndaw ma haɗəkada na, ma nəkada ka dzuwama Yezu tsoy, me hwehuney. Ŋga ma madatara sulay kokurow makar ana a baba ɗuhwa na me key kuley ana hay, ta ndaw ma səka na hay,
40027004	ta me ləvey aha: «I ka ŋgəsey ba zləna, i da haɗəkada na, mambaz ma ndaw ma ŋgəsa kakay ana.» Ama taya ma ləvam: «Ana mey la mey tey, mey ɗek ana, kah ma sərada!»
40027005	Arka ŋga me lətsey ba ka slam ata, ta ma kuyada sulay ana a tsakay ma slam me key kuley, arka ma daw ma da hartey vaw ŋga.
40027006	Baba ɗuhwa na me key kuley ana hay ma həlama sulay ana, arka ma ləvam: «Sulay a neney na, ndaw a dzəmada a dey ma sumkwo ma 'Ay me key Kuley kakay, zləna tsekeley ma mambaz ma ndaw.»
40027007	A dəba ma me ŋgəley mawa ta ba na, taya ma haɗəkadama ley ma ndaw me ndərey masəɗak ta sumkwo na, slam me zləley vagay ma mbəlak hay.
40027008	Nəkafama hərway ma mey na, ha kasl ekəɗey a zəlama ley ana na ‹ley ma mambaz.›
40027009	Arka na me ndesley andza ma ndaw sek Zeremi me ləvey ana: ‹Arka taya ma həlama sulay ana kokurow makar ana tok, tsekeley ma ndaw a ŋga na ma haɗəkadama na, ndaw aŋga na bəzey ma Israyel hay ma kama tsekeley ana.
40027010	Arka ma haɗəkadama ley ma ndaw me ndərey masəɗak. Bay’ərlam a ləvawa ta huɗa mey ɗaw na andza neney.›
40027011	Ma dadama Yezu ka slam dey ma guverner. Guverner ma tsəhafa: «Kah na bay ɗuhwa na ma zuif hay ɗaw?» Yezu na ma mbəɗar kava: «Kah ana me ləvey seŋgey.»
40027012	Ka guma ma baba ɗuhwa na me key kuley ana hay, ta ndaw ma səka na hay ma ŋgəlafama na na, a wuɗey ma mbəɗey kava kakay.
40027013	Arka Pilat ma ləvar: «Ka tsənadata guma me seydewe neney hay tabiya ha ma tsafəmaka na tikay ɗaw?»
40027014	Amana, a wuɗey ma mbəɗafara kwa ka bəzay ma guma na asləta kakay, a da key na ha ma rəzla guverner ana kambəlaɓa.
40027015	Ka magurlam ka magurlam na, guverner a bawa ndaw asləta da daŋgay, na ma datar 'ar a ndaw hay ana, hərway da’ay ta na andza ha.
40027016	Azlakwa da daŋgay ana na, ndaw ana daha a zəlamar Yezu Barabas, ndaw hay tabiyaha a səradama.
40027017	Pilat ma tsəhafata ka ndaw hay ma kusa hiya tok: «A sakwar i ka bukurawa na way, Yezu Barabas tsukuɗu, Yezu na ma zəlamar Ndaw ma vahara 'ar ana ɗaw?»
40027018	Hərway a sərada ha a mbəkafama har na ma səleŋ.
40027019	Andza ŋga me ndzey ka slam me key sariya na, ŋgwas aŋga ma kəlawa ndaw ka ləvar: «Ka da tələkey a guma ma ndaw a neney dzerey ana zlay. Hərway tasa ma dəvaɗ na, mesəney ka yadaya vaw haɗa mavəday ŋga.»
40027020	Baba ɗuhwa na me key kuley ana hay, ta ndaw ma səka na hay, ma pafəmata wuiya ka ndaw ma kusa hiya na hay, ma ka tsəham na Barabas, Yezu na ka zəɗadəmara ’ar ba.
40027021	Arka guverner ma madatara bəzay ma guma na sa, ma tsəhafata: «A sakwar i ka bawa da walaŋ ata tsew na ana na way?» Taya ma mbəɗam kava: «Barabas.»
40027022	Pilat ma tsəhafata: «I ka kada ta Yezu a neney, ma zəlamar Ndaw ma vahara 'ar ana na, teŋgey?» Taya ma mbəɗam kava tobiya ta ha: «Sey ŋga na ma darada ka 'ar ma tuwaw ma gazləlaha na!»
40027023	Ŋga ma mada sa: «Ɗagay a ŋgəsey na mey?» Ama taya ma səkadama me wudey adiya: «Sey ŋga na, daradama ka 'ar ma tuwaw ma gazləlaha na!»
40027024	Ma nəkada andza guma ŋga na a nefey sakay na, ama mey ana a deləhwesey aha a da sadərawa me tərey vaw na, Pilat me təɗey yam, ma pəra har aŋga ba ma dey ma ndaw hay tabiyaha, ta me ləvey aha: «Har a ɗaw, da mambaz ma ndaw a neney na daha tikay, a nəkey dey na, ka kuray ana tek a kwar!»
40027025	Səkway tabiyaha ma mbəɗey kava: «Mambaz aŋga na, ka mandar ka 'ar ala na, ta wawa la hay adzay!»
40027026	Arka ŋga ma mbəkadatərawa Barabas. Ama Yezu na, andza ma kəɗama ba ta lagwada na, ma gəradatara ma ka da daradama ka 'ar ma tuwaw ma gazləlaha na tok.
40027027	Arka sidzew ma guverner hay, ma zəgəmərawa Yezu a slam ma tefəkwey ta. Ma kusam tabiyaha ka tsakay ŋga.
40027028	Arka taya ma tsukwadəmara zana ba ka vaw, ma kəlamar kelmedzey gagaza ha.
40027029	Ma tsamar dzegwe ma ndak a 'ar, ka zəgawa duŋgwar ma zeleŋ ta a har zəmay; ma gardam ka mey dey ŋga, ma saŋgərafama ta me ləvey aha kava: «I ka tsədəmaka guma bay ɗuhwa na ma Zuif hay!»
40027030	Ma təfafama sleslem, arka ma təɓama duŋgwar ma zeleŋ ana na ma kəɗadama ka 'ar.
40027031	Andza ka səŋgərafama tsoy na, ma tsukwadəmara kelmedzey a hana gagaza na ba, ma madəmara zana ŋga ka vaw, arka ma dadama ma da derey tok.
40027032	Andza ma bawa ta ba na, taya ma ndzafam ndaw Sireŋ ana daha, a zəlamar Simoŋ, ma təkamar ɗay ma zəgafa tuwaw ma gazləlaha na ma Yezu.
40027033	Taya ma husam ka slam ana daha a zəlamar Golgota, ka ləva na, slam ma bəlam 'ar.
40027034	Taya ma vəlamar zom ma dzəma ha ka vaw ta meɗeget aha ka sey, andza ŋga ma ndzəka na, a wuɗey me sey kakay.
40027035	Andza taya ma daradama ba ka 'ar ma tuwaw ma gazləlaha na, taya ma kəɗafama tsatsa ka zana ŋga na hay.
40027036	Taya ma ndza hiya ka slam ana, a dzaɗama ha.
40027037	Ma tapama guma madzuwa na ka slam 'ar aŋga na, ma winda ha na andza neney: «Neney na Yezu, bay ɗuhwa na ma zuif hay.»
40027038	Katsala hay daha tsew ma dara hiya ka tsakay ŋga tey, asləta ta har zəmay, asləta ta har gula.
40027039	Ndaw ma dawam ta slam ana hay ma tsaɗama ta me ɓəley 'ar aha kava:
40027040	«Kah na ka ləvey i mbəzlada 'Ay me key Kuley ba, i ndərada ka slam aŋga da meney makar sana, buwa vaw ɗek ana tok. Haɗaw kah Bəzey ma Bay ma Bəla sana, harɗawa ba ka 'ar ma tuwaw ma gəzlalaha na!»
40027041	Andza ha satsa na, ndaw me sesəkey mewey hay ta ndaw ma səka na hay na, baba ɗuhwa na me key kuley hay ma səŋgərafama:
40027042	«Ŋga ka buwey ndaw hay ba haɗadzidzay sa na, a slafa ma buwa bay ’ar ma vaw ŋga na sakay tok ɗaw? Ŋga bay ɗuhwa na ma Israyel sana, ekəɗey na, ka harɗawa ba ka 'ar ma tuwaw ma gəzlaha na, aza la da pakwar 'ar tok.
40027043	Ŋga ka pada 'ar aŋga ba ka Bay ma Bəla sa na, ekəɗey na, Bay ma Bəla ana ka ləhadərawa tok, haɗaw a wuɗa na. Hərway a ləvey na waya: ‹Yah na Bəzey ma Bay ma Bəla!› »
40027044	Kwa katsala na ma dara hiya dzaya ka 'ar ma tuwaw ana hay tekeɗe na, a tsaɗama andza ha satsa.
40027045	Ma wuzla rəpas na, ləvaŋ me key ka dala tabiyaha kasl ka ndzemdey makar.
40027046	Ma ndzemdey makar na, Yezu me wudey ta magala ha: « Eli Eli, lama sabakətani», ka ləva na: « Bay'ərlam a ɗaw, Bay'ərlam a ɗaw, ka mbəkadaya na ka mey?»
40027047	Da walaŋ ma ndaw ka slam ana hay ma tsənadama na ma ləvam: « Nəkafama, a zəley aha Elyi.»
40027048	Arka tsana ndaw asləta da walaŋ ata ma hway, me zəgey petekeɗ, ma dzuhəɓada a zom ma wardzaŋ aha; ma tsəɓada ka 'ar ma tapay ma zeleŋ, ma ɓadara ka sey.
40027049	Sa ma ndaw hay ma ləvam: «Ɗagay! Nəkafakwa aza Elyi ana a sawa a buwa ɗaw?»
40027050	Ama Yezu na me wudey ta magala ha sa, a dəba na na, ŋga me mətsey tok.
40027051	Arka petəle ɗuhwaha na ma luwa ha da 'Ay me key Kuley ana, me ŋgerɗey da vaw tsew, zla da 'ərlam kasl a gwadaw. Dala ma dederey, hwatakwom hay ma ndzaləɗam;
40027052	ɗay tsəvay hay ma wuram, vaw ma ndaw kokwaɗ ana ma mətsam ana hay haɗadzidzay ma mbələmawa.
40027053	Ma bawa ta ba da tsəvay a dəba ma ma mbəlawa ŋga na, taya ma dam a Zeruzalem wuraw kokwoɗ ana, ma ɓəmatar vaw a ndaw hay haɗadzidzay.
40027054	Andza taya ma nəkadama dala ma dederey ta tek a neney hay ma kam ana na, bay me wey sidzew temere ana, ta ndaw taya ma dzaɗam Yezu dzaya na hay, ma wasam ka vaw kambəlaɓa, taya ma ləvam: «Ndaw a neney akwa na, Bəzey ma Bay ma Bəla dərka na.»
40027055	Ka slam ana na, ŋgwas hay daha ma lətsa hiya, a key har daf, a nəkam aha dey. A səpəmərawa bəzay a Yezu zla da ma ndzawa ŋga da Galiley, a kamar meslərey.
40027056	Da walaŋ ata na na, andza Mariya ma Magdala, Mariya may mandza Zak ta Zozef, kaw maya ma bəzey ma Zebedey hay.
40027057	Ma hakwaɗ ana na, ndaw ana daha da Arimatey a zəlamar Zozef, zleley aha, ŋga gawla ma Yezu ana tiyatsa.
40027058	Ndaw ana hana ma daw ka tsakay ma Pilat, ma da tsəhafərawa vagay ma Yezu ana. Arka Pilat ma vəley slam har ma ka vəladəmara.
40027059	Zozef na, ma zəga vagay ana, ma mbəza ta petəle hayna.
40027060	Arka na, ŋga ma pada a tsəvay waya ha, ndaw hay ma zləladəmara da ŋgwa gasah aha, ma bədəgweley beleler ɗuhwa ha ka miya. Arka na, ŋga ma daway təŋga.
40027061	Ka slam ana hana na, Mariya ma Magdala, ta Mariya naŋgar, ma ndza hiya ta tsakay naŋgar soŋ soŋ, ta ɗay tsəvay ana.
40027062	Ma medew ana, a dəba ma me ləmey tek ma mesley hay na, baba ɗuhwa na me key kuley ana hay, ta Fariziyeŋ hay, ma dawam ka maslətaha ka tsakay ma Pilat .
40027063	Arka taya ma ləvamar: «Bay, ka mətandar 'ar ba zləna, la da sərafama na ekəɗey na, ndaw me petəney ndaw ana, ŋga na a ləvey zla ŋga ta dey mba na: ‹Da meney ma makar ana na, i da mbəlawa.›
40027064	Vəley slam har tok na, ka dzaɗama ɗay tsəvay ana, kasl ka meney ma makar ana, me wesey na gawla ŋga hay a da səmawa a da hulama vagay ana ba, arka a da ləvəmatar a səkway tok na: ‹Ŋga ka mbəlawa ba da walaŋ ma ndaw ma mətsa na hay.› Arka maləwaɗay ana ŋga na na, a da key na kambəlaɓa, a fəna na tsəfəmey ana sa.»
40027065	Pilat ma ləvatar: «Ndaw me dzeɗey hay na daha, dawam!, ka dzaɗadəmakwar ɗay tsəvay ana andza ma kwar ma wuɗam ana.»
40027066	Arka ndaw a hana na hay ma dawam, ma padəmata sidzew hay ka ɗay tsəvay, ma kam zeheɗ ata ka beleler ana ma ka sərey.
40028001	A dəba ma mesley, zla ta ləmɗa, pas ma zlar me mbəsley meney ma luma tsəfəmey ana na, Mariya ma Magdala ta Mariya naŋgar, ma dawam ma da nəkawa ɗay tsəvay.
40028002	Arka tsa na, dala ma dederey: arka madurlam ma Bay’ərlam ma harɗawa da 'ərlam; ma sawa ma bədəŋgwala beleler ma tsəvay ana, me ndzey kava.
40028003	A nəkey andza meweteɗey ma yam. Zana ŋga na na, babara ha tiya andza mekwekulek.
40028004	da zluwer ana ma katar a sudze ana hay na, ma gagətsata, taya ma təraya andza taya ma mətsa hiya.
40028005	Ama madurlam a hana ma zlar me tsey guma ma ləvatar a ŋgwas a hana hay: «Kuray na ka wasam zlay, hərway i sərada ka səpam na Yezu ana ŋga na, ma daradama na.
40028006	Ŋga ka sləna dasakay, hərway ŋga ka mbəlawa tsoy, andza ma ŋga, ŋga na ma ləvawa na. Səmawa, nəkafama ka slam aŋga na, ma padama kava na kwa.
40028007	Arka tok na, tsam tsam, hwam da ɓadəmatara a gawla ŋga hay, ləvəmatar na: ‹Ka mbəlawa ba da walaŋ ma ndaw ma mətsa na hay. Ekəɗey na, ŋga ka dafakwar ba ka mey a Galiley; ka da nəkadama na da huɗa.› Nəkafama, i ka ɓadakwar ba.»
40028008	Taya ma mbəkadəmərawa ɗay tsəvay ana tsam tsam, ta me wesey aha. Amana ta wuiya ɗuhwa ha; ma hwam ma da ɓadəmatara mey ana wayna a gawla ŋga hay.
40028009	Dekeslef a da sərafama na, Yezu a sawa ha ka mey ta, ma ləvatar: «I ka tsadakwar guma aha.» Taya na ma gurafama, ma zəgama da sek aŋga na, ma gərdam ma namar dəba.
40028010	Arka Yezu ma ləvatar: «Ka wasam zlay, dawam ɓadəmatara a malam a ɗaw hay, ləvəmatar ka dawam a Galiley, a da nəkadəmaya na da huɗa.»
40028011	Andza taya ka tsəveɗ na, arka ndaw hay da walaŋ ma sidzew ma dzaɗam ɗay tsəvay ana hay, ma səmawa a wuraw, ma da təkəradatara a baba ɗukwa na me key kuley ana hay tek ana hay ma kəmawa na.
40028012	Taya ma tsəham 'ar andza ndaw ma səka na hay, ma ŋgəlam mawa, ma vələmatar sumkwo haɗadzidzay a sidzew ma dzaɗam ɗay tsəvay ana hay.
40028013	Ta bəzay ma guma neney: «Aza ka ləvam andza neney: ‹Gawla ŋga hay ma səmawa ta dəvaɗ, ma hulama vagay ana ba, la na na, ma nara hiya.›
40028014	Kendzey andza guma na ka husey ba ka guverner na, ma da ɓaɓukwa guma na na la na, la da kam na mala guma na ka da nəkafakwar dey zlay»
40028015	Taya na ma təɓama sumkwo na hana, ma kam andza ma ta ma ləvəmatar ana. Ha guma na me pey mey da 'ay Zuif hay, ha kasl ka pas ma teseɗey.
40028016	Arka gawla ma Yezu kurow kava kasləta ana hay ma dawam a Galiley, a mamba na Yezu ma ləvatar, ka dawam a huɗa na.
40028017	Arka, andza taya ma nəkadama ba na, taya ma gərdam ma namar dəba, ama sa na hay na a kəɗam aha waway.
40028018	Arka, Yezu ma gurey ka tsakay ta, ma tsadatara guma neney hay: «Slam har ma vəla ha tsoy tabiyaha da har aɗaw, na ma 'ərlam, ta na ma dala adzay.
40028019	Arka tok na: dawam ka ndaw ma dala hay tabiyaha na, təradəmata gawla ɗaw ahiya, dzuhəɓadəmata ta mezəley ma Baba, ta Bəzey ana, ta Mesəfrey Kokwoɗ ana.
40028020	Tatəkadəmatara, ka wafama vaw ka mewey ɗaw na, i ma ɓadakwar ana hay tabiyaha. Yah ana tey na, i daha ta kuray ka pas ka pas aha, kasl ka me ndəvey ma bəla.»
41001001	Neney na, mezley ma Mey Hayna Wayna ma Yezu Kriste, Bəzey ma Bay ma Bəla.
41001002	Ma winda ha da ɗeriwel ma ndaw sek Ezayi na, andza neney: « Nəkafa, i sləraɓa maslaŋ a ɗaw, ka mey ɗek; ma aza ka da ləmadaka tsəveɗ.
41001003	Vəɗe ma ɗay ma tsənawa da palah: ‹Ləmadəmara buwal ma Bay’ərlam, ləmadəmara tsəveɗ aŋga hay dender dender.›
41001004	Zaŋ-Batist ma tsarawa da palah, ta me tələkey mey ta me medzuhəɓey, ma da ndzafada me sey yam ka meŋgəsey hay.»
41001005	Ndaw ma dala ma Zudey ta ndaw ma Zeruzalem hay tabiyaha, ma dawam ka tsakay ŋga. Arka Zaŋ ma dzuhəɓadata a yam, da wayaŋ ma Zurdeŋ, taya tey na a ɓadama meŋgəsey ta hay.
41001006	Zana ma Zaŋ ana me pey ka vaw na, ma mbez me zlegweme, ma dzuwa ha hərap da bəzay hwoɗ ta kanda ma həzlay. Tek aŋga me zəmey na, hwayok ta uwam me ley.
41001007	Ŋga me tələkey mey, me ləvey: «Ndaw ma da sawa da dəba ɗaw ana na, a fənaya ta gədaŋ, yah ɗa ndaw aha me gweɗəkwey, ma da pəsəkey lendze ma tahərak aŋga kakay.
41001008	Yah na i dzuhəɓadakwar na da yam, ama ŋga na, a da dzuhəɓadakwar na, a Mesəfrey Kokwoɗ ana.»
41001009	Arka da na ŋga na na, Yezu ma sawa da Nazaret a Galiley. Zaŋ ma dzuhəɓada, da wayaŋ ma Zurdeŋ.
41001010	Andza Yezu ma bawa da yam na, ŋga ma nəkada ndasl ma 'ərlam ma ndzesləɗey, Mesəfrey andza hwaɗəgwam aha, ma harɗawa ka 'ar aŋga.
41001011	Vəɗe ma ɗay ma tsənawa da 'ərlam: «Kah na Bəzey ma mey 'ərev aɗaw, i da walaka na, hərway kah, ka daya 'ar ba.»
41001012	Arka tsana, Mesəfrey Kokwoɗ ana ma dahəɗa Yezu a palah.
41001013	Da meney kokurow faɗ da palah na, Setene ma pafa wuiya; ma ndza hiya na, andza tek ma ley hay. Madurlam hay a kamar meslərey.
41001014	Andza ma zəgama Zaŋ ba a daŋgay na, Yezu ma daway a Galiley ma da ɓey Mey Wayna ma Bayma Bəla me ləvey:
41001015	«Har ana ka ndesley tsay, Slala ma Bay'ərlam ka gurawa tsay. Mbəɗadama mendzey kwar, pam 'ar ka Mey Wayna.»
41001016	Andza Yezu a daw aha, ta mey ma bəlay ma Galiley na, ŋga ma nəkadata simoŋ ta Andre, malam ma simoŋ. A kwuiyam aha zəva ta hay a bəlay, hərway taya ndaw me həley kəlef hay.
41001017	Yezu ma ləvatar: «Səmawa, səpəmaya bəzay, i da təradakwar, na ndaw me həley ndaw hay ahiya.»
41001018	Taya ŋguɗek ma mbəkadama zəva ta hana hay, ma səpamar bəzay.
41001019	Andza ŋga ma gurey nekəɗey na, ŋga ma nəkadata Zak bəzey ma Zebede ta malam aŋga Zaŋ. Taya da kombiwal ata, a ləmadəmata ha zəva ta hay.
41001020	Arka tsana ŋga ma zəlata. Taya na, ma mbəkadama baba ta Zebedey, ta ndaw ma mber aŋga hay a kombiwal, ma səpamar bəzay.
41001021	Taya ma husam a Kafarnawom, arka ta pas ma mesley tsana, Yezu me fuləkwey a 'ay me ɗuley mey, ma tatəkadata ndaw hay.
41001022	Guma ŋga na ma tatəkadatara na na, a rəzlata. Hərway me tetəkey ŋga na na, ma ndaw ta mazlaɓ aha, zləna, andza ma ndaw me sesəkey Mewey hay tikay.
41001023	Arka tsana, da ’ay ma ɗuley mey ta na na, ndaw ana daha ta mesəfrey ma zləɓa na da 'ar; me wudey:
41001024	«Ka wuɗafandar mey, Yezu ma Nazaret, ka sawa na, ma da zəɗadandar ɗaw? I sərada ha kah na, Ndaw Kokwoɗ ana ma Bay ma Bəla.»
41001025	Yezu ma war ’ar ta me bebətsey aha: «Ndzey tete, bawa ba da vaw ma ndaw a neney.»
41001026	Mesəfrey ana hana na ma zləɓa na, ma gwagutsada ndaw ana hana ma gədaŋ, ma bawa ta me wudey aha, ta magala ha.
41001027	Taya tabiyaha ma rəzla hiya, ha taya ma tsəham ka 'ar vaw ta na hay: «Neney na mey? Nəkafama neney na, me tetəkey na wayna, ta mazlaɓ aha na tok. A watar 'ar a mesəfrey ma zləɓa na hay na, a tsənamar sləmay.»
41001028	Arka tsana, ma hikadama da dala ma Galiley tobiya ha.
41001029	Andza ma bawa ta ba da 'ay me ɗuley mey tsana, taya ma dam andza Zak ta Zaŋ, a 'ay ma ndza Simoŋ ta Andrey.
41001030	Azlakwa tok na, mesey ma Simoŋ ana, ma na ha, 'ar a wuzləɗar. Arka tsana, ma tsamar ka ŋgwas ana a Yezu.
41001031	Ŋga ma gurafa, ma zəga da har, ma lətsada, 'ar ma wuzləɗey ma ndalafa. Ŋga ma zlar ma tatar tek me zəmey.
41001032	Ma hakwaɗ, ma pas me kəley ba na, ma sadəmatərawa ndaw dzedzey ana hay, ta ndaw ta fakalaw da 'ar ana hay tabiyaha.
41001033	Ndaw ma wuraw ana hay tobiya ha ma kusa hiya ka mey ma mbaw.
41001034	Ŋga ma ndaladata dzedzey hay haɗadzidzay ma sam banay ta dzedzey hay gəle gəle. Ŋga me ɓəley fakalaw hay haɗadzidzay da vaw ma ndaw hay. A mbəkatar tsəveɗ a fakalaw ana hay, ka tsam guma zlay, zləna, hərway taya na, a səradama Yezu ana.
41001035	Ma zlemedew ana, ma dey zew zew na, Yezu me lətsey, ma daw təŋga a slam palah aha, da huɗa na ŋga me ɗuley mey.
41001036	simoŋ ta sa ma mandala ŋga sana hay, ma səpama.
41001037	Arka ma ndzafama, ma ləvamar: «Ndaw hay tabiyaha a səpəmaka ha.»
41001038	Arka ŋga ma ləvatar: «Nakwa ka mey a wuraw mekele hiya, ma aza i ka tələkada mey ta Mey Wayna, hərway i bawa na hərwuiya.»
41001039	Arka ŋga ma hala dala ma Galiley tabiyaha; a tələkey mey da 'ay me ɗuley mey ta hay, a herey fakalaw da 'ar ma ndaw hay.
41001040	Ndaw malawa na daha ma gurafa, ma kar amboh, me gərdey ta me ləvey aha: «Kendzey ka wuɗey na, ka slafa ma bazləmafaya malawa ɗaw eɗey seŋgey.»
41001041	A kar da vaw, Yezu, ma ndəɗada har, ma ləmar, ma ləvar: «Ayaw i wuɗey, tərey ma bazləma ha na.»
41001042	Deŋe, ka slam ana hana tsana, malawa na ma ndalafa, ŋga ma bazləma ha tsay.
41001043	Ma tsar mevel a Yezu na, ma ləvar ka daw a mbaw tsa.
41001044	Yezu ma ləvar: «Daway, ka da ɓadara a ndaw zlay, amana, daw da ɓadara vaw a baba me key kuley, vəlada tek ma bəzləmey vaw ɗek ana andza ma Moyiz me ləvey ana, aza ka da təratar seydewe ta ha»
41001045	Ama andza ma daw təŋga na, ŋga ma təɗafa ma tələkada mey, ta magala ha, ma pada mey ta mey ana, ha ma təka Yezu a slafa me fuləkwey ndar ndar a wuraw, sakay. Ama a ndzey na da’ar bəla, da slam palah ahiya. Arka ndaw hay a səmawa ka tsakay ŋga, ta sləna, ta sləna.
41002001	Meney nekəɗey a dəba na na, Yezu ma mawa a Kafarnawom. Andza ma ndaw hay ma tsənadama ba ŋga da mbaw na,
41002002	ndaw hay ma kusəmawa haɗadzidzay, kwa ka mey mambaw tekeɗe na slam dakay. Arka ŋga ma taləkadatara mey ta Guma.
41002003	Ndaw hay daha ma husəmawa, ndaw hay faɗ ma zəgəmawa ndaw ana daha, ma mbara vaw aha.
41002004	Andza taya ba ma nəkam dey na, a slafama ma husadama kasl ka slam aŋga kakay, hərway ma ndaw hay ma kusa hiya kambəlaɓa na na, taya ma pukwam 'ar ma 'ay soŋ soŋ ka slam ma Yezu, ma ndza ha na; ma harɗadama ndaw a hana ma mbara vaw ana, ta merdek adzay, ka slam ma Yezu ana tok.
41002005	Andza Yezu ma nəkada me pey 'ar ata na, ŋga ma ləvar a ndaw a hana ma mbara vaw ana: «Dem a ɗaw, meŋgəsey ɗek hay, ma sa yam ahiya ba.»
41002006	Ndaw me sesəkey Mewey hay daha nekəɗey, ka slam ana, ma dzalam da 'ar ata:
41002007	«Ɗagay ndaw a neney a tsey guma andza ha na, ka mey? A key na, a tseɗey Bay ma Bəla Ndaw ma slafa me sey yam ka meŋgəsey na, way? Sey Bay ma bəla ana asləta sana.»
41002008	Andza Yezu ma sərada me dzeley 'ar a ta neney, da mevel aŋga na tsana, ŋga ma ləvatar: «Ɗagay ka dzalam tek a neney da mevel a kwar na ka mey?
41002009	Ɗagay ta ger aha da huɗa na, na waray? Ma ləvar a ndaw a neney ma mbara vaw ana: ‹Meŋgəsey ɗek hay ma sa yam ahiya ba na tsukuɗu?›, dakay na me ləvey: ‹Lətsey, zəga merdek eɗek ana, heley ana ɗaw?›
41002010	Ana təɗe, hayna sərafama, Bəzey ma Ndaw na, slam har aŋga daha, me sey yam ka meŋgəsey, ka dala.» Ŋga ma ləvar a ndaw a hana ma mbara vaw ana:
41002011	«I ləvaka, lətsey, zəga merdek eɗek, daway a mbaw.»
41002012	Ndaw ana me lətsey, ma zəga merdek aŋga tsana, ma bawa, ma daw təŋga a mbaw ma dey ma ndaw hay tabiyaha. Amana, a rəzlata ndaw hay kambəlaɓa, ma hasəkadəmara bəzay a Bay ma Bəla, ta me ləvey aha kava: «Ɗaɗa la ka nəkam tek andza neney dakay!»
41002013	Yezu me mey 'ar a mey ma bəlay satsa. Ndaw hay haɗadzidzay ma kusəmawa ka tsakay ŋga, arka ŋga ma tatəkadata.
41002014	Andza a daw aha na, ŋga ma nəkada Levi, bəzey ma Alfey, ma ndzaha da biraw me tsekeley dzaŋgal. Yezu ma ləvar: «Səpaya bəzay.» Levi me lətsey, ma səpar bəzay.
41002015	Andza Yezu a zəmam aha tek da 'ay ŋga na, ndaw me tsekeley dzaŋgal hay haɗadzidzay ta ndaw ma ŋgəsa na hay, taya ka masləta ahiya andza Yezu ta gawla ŋga hay, hərway ndaw taya haɗadzidzay a səpamar aha bəzay.
41002016	Kwa Fariziyeŋ na me sesəkey Mewey ana hay ma nəkadama a zəmam aha tek, andza ndaw ma ŋgəsa na hay, ta ndaw me tsekeley dzaŋgal hay na, ma ləvəmatar a gawla ma Yezu ana hay: «Ɗagay miter a kwar ana a zəmam tek ka maslətaha andza ndaw me tsekeley dzaŋgal hay ta ndaw ma ŋgəsa na hay na, ka mey?»
41002017	Andza Yezu ma tsənada guma neney na, ŋga ma ləvatar: «Me səpey ndaw ma sidem na, ndaw vaw ma tsafata na hay zləna, ndaw zozoy ana hay kakay. I sawa na, ma da zəley ndaw ma ŋgəsa na hay zləna, ndaw dzerey ana hay, kakay.»
41002018	Gawla ma Zaŋ-Batist hay, ta Fariziyeŋ hay a kam aha sumaya. Arka ndaw hay ma səmawa ka tsakay ma Yezu, ma ləvamar: «Gawla ma Zaŋ hay, ta na ma Fariziyeŋ hay a kam aha sumaya tok na, na ŋgeɗek hay a kam tikay na, ka mey?»
41002019	Arka Yezu ma ləvatar: «Kuray ma dzalama kendzey da magurlam me zəgey kokwa na, zel ma kokwa ŋga daha ka tsakay ta na, a kam sumaya ɗaw? Dey ta kava a'ay, zel ma kokwa ŋga daha na, a kam sumaya kakay.
41002020	Har ana ka da slawa ba, ka da zəgafəmata zel ma kokwa na ba tok na, azambay a kam sumaya ta pas ana ŋga na tok.
41002021	Kwa ndaw me tepey zana wayna, ka na gurma na na, dakay. Dakay na, na hana ma tapəmaɓa waya na na, a ndəɗa na gurma na na, arka na meŋgerɗey ana a səkey adiya.
41002022	Ndaw a mbəɗey zom lelem aha a kəlom madzahway aha, kakay. Haɗaw ka mbəɗam ba na, kendzey andza zom a mbəsley na, a nɗuhwada kəlom ana hana madzahway ana ba, arka na, masaka ma ndza kəlom, ta zom adzay kakay ɗaw? Ama hayna, zom lelem na na, ka mbəɗadama a kəlom wayna təŋga.»
41002023	Arka, ta pas ma mesley ana daha na, Yezu me tezlerey ta ley daw. Gawla ŋga hay, ma sarɓam daw paɗ tsəveɗ.
41002024	Arka Fariziyeŋ hay ma ləvamar: «Nəkafa tek ma gawla ɗek ana hay ma kam, ta pas ma mesley ana! Na mewey ma kafa say kava na.»
41002025	Yezu ma mbəɗatar kava: «Ɗaɗa kuray ka dzaŋgama tek ma David ma kawa tikay ɗaw? Da har ma tek me zəmey ma rafa dakay na, may ma tsafa, ŋga na ta ndaw aŋga ma səpamar bəzay ana hay.
41002026	Ɗagay na teŋgey,da har ma baba ɗuhwa na me key kuley ana Abiyatar, David me fuləkwey a 'Ay ma Bay ma Bəla, ŋga me zəmey peŋ ma 'ar kuley, akwa na ndaw a zəmey kakay, sey baba me key kuley hay dada. Amana ŋga ma vəlatar a ndaw na taya dzaya na hay tiyatsa.»
41002027	Arka ŋga, ma ləvatar sa: «Mesley ma ka ha na, hərway ma ndaw hay zləna, a kəmərawa ndaw na, hərway ma mesley kakay.
41002028	Nəkadama, kwa mesley tekeɗe na, Bəzey ma Ndaw a war 'ar na hərwuiya.»
41003001	Arka ŋga me fuləkwey a 'ay me ɗuley mey satsa. Ndaw ana daha, ma mbara har aha da huɗa.
41003002	Ndaw hay tabiyaha ma zazərama waya aza Yezu a ndalada ndaw ana, ta pas ma mesley ɗaw? A kam andza ha na, hərway a wuɗam ma səpafama guma.
41003003	Yezu na ma ləvar a ndaw ana hana, ma mbara har ana: «Lətsey, sawa a wuzlah, a walaŋ ma ndaw hay.»
41003004	Arka ŋga ma ləvatar: « Mewey a ləvey na, teŋgey? Ta pas ma mesley na, hayna me key hahaya tsukuɗu, mala me key seweɗ ɗaw? Ma buwawa mesəfrey ma ndaw tsukuɗu, mala ma kəɗa ba vagay aha ɗaw?» Ama taya na tete tek ata.
41003005	Yezu ma nəkafata dey kəɗiya na, a tsar mevel ŋgey! Hərway mevel ata təɗo təɗo na. Arka ŋga ma ləvar a ndaw a hana: «Marɗada har.» Ŋga ma marɗada na, har aŋga me ndeley tsa.
41003006	Andza ma bawa ta ba tsana, Fariziyeŋ ta ndaw ma Erod hay, ma ŋgəlafama mawa, me ndzefey wewer, ma da zəɗada Yezu ba?
41003007	Yezu ma dam tek ata, andza gawla ŋga hay, ka mey ma bəlay. Arka ndaw hay haɗadzidzay ma səmawa da Galiley ma səpama. Arka satsa na ndaw hay ma səmawa da Zudey,
41003008	da Zeruzalem, da Idumey, da diya ma wayaŋ ma Zurdeŋ, da dala mandza Tir ta Sidoŋ. Ndaw hay haɗadzidzay ma səmawa ka tsakay ŋga, kavəday ma tek aŋga hay me key tabiya ha na.
41003009	Arka Yezu ma ləvatar a gawla ŋga hay, ka wadəmərawa vaw ta kombiwal asləta kavəday ma ndaw ma kusa na hay a da gaɗətsama ba.
41003010	Hərway ŋga ka ndeley ndaw dzedzey ana hay ba haɗadzidzay. Ndaw vaw ma tsafata na hay tabiyaha, ma tsəmawa ɗay ka tsakay ŋga, ma aza ka ləmamar.
41003011	Andza ndaw ta mesəfrey ma zləɓa na hay da 'ar ana hay ma nəkadama Yezu na, a kəlam a həvam aŋga, ta me wudey aha waya: «Kah na Bəzey ma Bay ma Bəla.»
41003012	Ama Yezu na ma watar ’ar, ma təkata, ma katar say haya haya, ma ka da ɓadama ŋga na na way zlay.
41003013	Yezu me tsəley a ma mamba, ŋga me zəley ndaw ŋga me wuɗey ana hay. Taya ma dawam ka tsakay ŋga.
41003014	Ŋga ma padata gawla ŋga na kurow kava tsew ana hay, ka da ndzam dzaya, ma da sləradata ma da tələkey mey.
41003015	ta ma vəlatar slam har me ɓəley fakalaw hay.
41003016	Ŋga ma padata taya kurow kava tsew: Simoŋ na ma pafama mezəley Piyer ana.
41003017	Zak, bəzey ma Zebedey, ta Zaŋ malam ma Zak. Yezu ma pafata mezəley: Buwanerges, ka ləva na: Bəzey ma yam me rəvey hay.
41003018	Andrey, Filip, Bartelemi, Matiyew, Tomas, Zak bəzey ma Alfey, Tadey, Simoŋ ndaw zelot.
41003019	Ka zəgawa Zudas Iskariyot ndaw aŋga na ma da haɗəkada Yezu ba na.
41003020	Andza ma mawa ma Yezu ba a mbaw na, ndaw hay haɗadzidzay ma kusəmawa sa, kwa bəzay a rafata me zəmey tek, dakay.
41003021	Andza ndaw ma 'ay ŋga hay, ma tsənadama ba andza ha na, taya ma səmawa, ma da zəgəraɓa tek ata a mbaw. Zləna a ləvam na: «'Ar a mbəɗar.»
41003022	Ndaw me sesəkey Mewey na ma hərɗəmawa da Zeruzalem ana hay, ma ləvam waya: «Belzebul da vaw ŋga.» «A ɓəley fakalaw hay na, ta gədaŋ ma bay ma fakalaw hay.»
41003023	Ŋga ma zəlatərawa, ma tsadatara ta bəzay ma guma neney ma maladatara ta meley ana: «Ɗaɗa Setene a herey Setene tsəla ŋga na, ma mey mey?
41003024	Haɗaw slala na ma tsa vaw aha ka 'ar vaw ŋga na na, slala na a slafa me ndzey kakay, seŋgey.
41003025	Haɗaw veɗ 'ay ana ma tsa vaw aha ka 'ar vaw ŋgana na, veɗ 'ay ana a slafa me ndzey kakay seŋgey.
41003026	Haɗaw Setene a lətsey ma kar vərom a vaw ŋgana na, haɗaw ma tsa vaw aha na, a slafa me ndzey kakay, na ŋga na na me ndəvey ŋga tsoy.
41003027	Ndaw a slafa me fuləkwey 'ay ndaw gədaŋ aha, ma da həlawa zleley ŋga na, mandzara ka dzuwa ndaw ana hana gədaŋ ana ba ɗagay kakay seŋgey. Sey a dzuwa ndaw ana hana gədaŋ ana ba ɗagay. Azambay a sləla ’ay ŋga na tok.
41003028	I ɓadakwar dərkana, a da safəmata yam ka bəzey ma ndaw hay tabiya ha, ka meŋgəsey ta ma tsaɗam Bay'ərlam ata dey haɗadzidzay ana.
41003029	Ama haɗaw ndaw me tseɗey Mesəfrey Kokwoɗ ana tey na,a ndzey mandzara me sey yam ha varay varay: malay ma meŋgəsey ŋga na na, ma kozaha.»
41003030	Yezu a tsey andza ha na, hərway a ləvafama: «Ŋga na, ta mesəfrey ma zləɓa na »
41003031	May ŋga ta malam aŋga hay ma husəmawa. Taya ma lətsəma ha da bəla. Taya ma kəlafama ndaw ka Yezu, ka da zələrawa.
41003032	Ndaw ma kusa hiya na hay ma ndza hiya ka slam ma Yezu. Ma ləvamar: «Nəkafa, may ɗek ta malam eɗek hay taya da bəla, a səpəmaka ha.»
41003033	Ŋga ma mbəɗatar kava: «Ɗagay may ɗaw ta malam aɗaw hay na, way hay?»
41003034	Andza ŋga ma nəkafata dey ka ndaw ma ndza hiya teleleview ka slam aŋga na hay na, ŋga me ləvey: « Nəkafama may ɗaw, malam a ɗaw hay na, taya ekəɗey.
41003035	Kwa way way me key tek, andza ma Bay ma Bəla me wuɗey ana na, nəkafama malam a ɗaw, malam a ɗaw diŋgwas ana, may ɗaw na ŋga tok.»
41004001	Arka satsa na, Yezu ma zlar ma tatəkadata ndaw hay, ka mey ma bəlay. Ndaw hay haɗadzidzay ma kusa hiya ka tsakay ŋga. Haɗadzaydzay ha ŋga me tsəley ma da ndzey da kombiwal ka ’ar ma bəlay.Ndaw ma kusa hiya na tey na, ma ndza hiya ka ɗakal ka mey ma bəlay ana.
41004002	Ŋga ma tatəkadatara tek hay haɗadzidzay, ta ma maladatara ta tek hay. A ləvatar da me tetəkey ŋga na na:
41004003	«Dzəkam sləmay! Nəkafama, ndaw me sləkey ma bawa ma da sləkey.
41004004	Andza a sləkey aha na, haləfaw ma kuyafa ka tsakay tsəveɗ, ɗiyeŋ hay ma səmawa, ma ndama ba tabiyaha.
41004005	Sa na sa tey, ma kuyafa ka sek pəray, hahay ka slam ana haɗadzidzay dakay, ma pətsawa tsam tsam, hərway slam ana hahay haɗadzidzay kava dakay.
41004006	Andza pas ma sləlawa na, me ɓətey, hərway slasləlay ka vaw dakay na, me ŋgweley.
41004007	Sa na ma kuyafa 'ay ndak satsa, ndak ma gəlawa na, ma margaɗa ba, kwa ka sawata 'ar aza ka nəhey dzay kakay.
41004008	Sa na tey ma kuyam ka slam bobor ana tey, ma pətsawa, me gəley, ha me nəhey, ma nəha ha kava na, ka naŋgar asləta na kokurow makar, ka naŋgar tey na kokurow mukwa, ka naŋgar sa tey na temere»
41004009	Arka Yezu me ləvey: «Haɗaw sləmay ma ndaw ana ma tsənada daha na, ka tsənada!»
41004010	Andza Yezu ŋga makəraŋga gədzah na, ndaw ma ɗawalam ana hay ta gawla ŋga kuraw kava tsew ana hay, ma tsəhafama bəzay ma guma ma maladatara ta meley ana.
41004011	Arka ŋga ma ləvatar: «A kuray na, tek ma Slala ma Bay'ərlam na ma kəzla na hay na, ma vəla ha ba, ama ma ndaw ma 'ar bəla hay na, tabiya ma dzəka ha ta dzəkey,
41004012	ma, aza, a zazəram, amana a da nəkadama ha kakay, a dzəkam sləmay, amana a da tsənadamaha kakay. Akwa dakay na, ka mbəɗadama mendzey ta ba na, a da safəmata yam.›
41004013	Yezu ma ləvatar sa: «Kuray ka tsənadama bəzay ma guma neney ma mala ha ta tek ana hay kakay na, azlakwa ka da tsənadəmata sa guma na hay ma mala ahiya te meley ana hay tabiya ha na, teŋgey tok?
41004014	‹Ndaw me sləkey› a sləkey na, Guma.
41004015	Nəkafama ka na ka tsakay tsəveɗ ana hay, ka slam na, Guma na ma sləka ha na: andza taya ma tsənadama na, Setene ma sawa tsana, ma kuɗadatərawa guma na, ma sləka ha, da taya na ba.
41004016	andza ha satsana, nəkafama ka na ma sləka hiya ka sek pəray ana hay: taya na andza ma tsənadama Guma na ba tsana ma təɓama ta wuiya ha.
41004017	Amana, slasləlay ta dakay. Taya na, ndaw me mendzey nekəɗey dada na hay. Haya andza viya ma safatərawa, dakay na, a kadəmata ha banay ta ndaw hay, hərway ma Guma na na a təɗam.
41004018	Sana hay ma sləka hiya da 'ay ndak: taya na, ndaw ma tsənadama Guma na na,
41004019	ama me dzeley 'ar ma bəla neney, tek me sey ma zleley, ta sa ma tek a sana hay ma pətənam ndaw ana hay, a fuləkwam, a margaɗa Guma na, mandzar ka yey kava.
41004020	Nəkafama ka na andza ma sləka hiya ka dala hayna, taya ka tsənadama Guma ba, taya ma təɓama, arka me yey: bəzay asləta kokurow makar, naŋgar kokurow mukwa, naŋgar sa temere.»
41004021	Arka Yezu ma ləvatar: «A sadəmərawa lalam na ma da hwerkwey uwaŋ kava, dakay ma pada a bəzay ma 'arŋgawa ɗaw? Ama a padama na, sey ka slam me luwey lalam ana təŋga, kakay ɗaw?
41004022	Hərway, tek na ma kəzla na hay na, a da nəkam, tek na, da masasuɗok ana hay na, a da ɓadama ta wuzla rəpas.
41004023	Haɗaw sləmay ma ndaw ana ma tsənada daha na, ka tsənada!»
41004024	Ŋga ma ləvatar: «Wam daw ka vaw ka tek a kwar ma tsənadəmata na hay. Gwadakwar ma wadəmatara tek a ndaw hay ana na, a da wadəmakwar a kuray ana na, ta ŋga. Ama a da vələmakwar adiya a fəna sa.
41004025	Hərway ndaw ana tek aŋga daha na, a da vəlamar adiya. Ama kendzey ma ndaw ana dakay tey na, kwa na ketekwəɗey ana tekeɗe na, a da təɓadəmara ba.»
41004026	Yezu me ləvey: «Slala ma Bay'ərlam a da key na, kal kal andza ma ndaw me sləkey haləfaw a ley.
41004027	A da key na ŋga ta dey, dakay na, ma naraha na, dəvaɗ ta rəpas adzay na, haləfaw a wey me pətsey ŋga, me gəley ŋga. A sərada teŋgey kakay.
41004028	Tsufəmey aha na, ɓaslah aha tedehe ɗagay. Arka na, a sawa ta 'ar, a ndəɓey bəzey, arka a nəhey tok.
41004029	Andza daw ana ka nəhey tsoy na, a zəgafama membey ka dəba zləna, har me tsuwey ka dəba seŋgey.»
41004030	Ŋga me ləvey: «I ka maladakwa Slala ma Bay'ərlam na, ta mey?Dakay na i ka maladakwa na ta bəzay ma guma waray ma da ɓada ŋga na na?
41004031	Kal kal na andza bəzey ma ɓəzaŋ. Andza a sləkamaha na, serɗeɗe ha ketewɗey da walaŋ ma haləfaw hay tabiyaha ka bəla, na ŋga.
41004032	Ama, andza ka sləkama tsoy na, a pətsawa, a gəley, a fənata sa ma vəɗe ma tek hay tabiyaha da ’ay dzerne na. A pey hawal haɗadzidzay, ha ɗiyeŋ ma ’ərlam hay a slafama mey key 'ay ta, da mezek ana »
41004033	Ta bəzay ma guma neney hay, Yezu ma maladatara ta tek hay haɗadzidzay andza ha ana na, ma tələkadatara mey ta Guma na, andza na ma ndaw hay ka slafama ma tsənadama tata na.
41004034	A tsadatara na mandzara ka maladatara ta tek hay, kakay. Ama a gawla ŋga hay na, a wandzaladatara gəle.
41004035	Pas ana ŋga na na, ma hakwaɗ na, Yezu ma ləvatar: «Tasakwama a diya naŋgar.»
41004036	Andza ma mbəkadəmata ndaw a hana hay ma kusa hiya na ba na, ma ŋgəlama Yezu ba a kombiwal, ka tsakay ta.Kombiwal hay mekelehe hiya, ka tsakay ŋga daha.
41004037	Vavəray ɗuhwa ha ma lətsawa. Yam me tsey ɗaŋgala ha, me dzuvey a kombiwal ata a hana a səpey me rəhey.
41004038	Yezu na ma naha təŋga dok da dəba, ŋga ma pa 'ar aha ka tek me pey 'ar, a wey me nerey ŋga hay. Gawla ŋga hay ma parkadama, ma ləvamar: «Miter, la da zəɗam tok na, a kaka da 'ar tikay ɗaw?»
41004039	Me pərkey ŋga na, ŋga ma babətsafa ka vavəray, arka ŋga ma ləvar a bəlay: «Ndzey tete, ka ɓəley zlay!» Arka na ɗeɗek, memeɗ me rey, kwa tek me ɓəley dasakay.
41004040	Arka, Yezu ma ləvatar: «Ɗagay ka wasam andza neney na ka mey? 'Ar a kwar me pey, re tsaray dakay ɗaw?»
41004041	Taya na ma wasam kambəlaɓa, ha ma ləvam ka 'ar vaw ta na: «Ɗagay ŋga na na, way? Ma vavəray ta bəlay ma tsənamar sləmay ana na?»
41005001	Taya ma husam a diya naŋgar, a dala ma Zerazeniyeŋ hay.
41005002	Andza ma harɗawa ma Yezu da kombiwal na, ndaw ana daha ta mesəfrey ma zləɓa na da ’ar, ma bawa da tsəvay, ma sawa dekeslef ma zlam 'ar.
41005003	Ma ndza ha da tsəvay, kwa ta megesele tekeɗe na, ndaw a slafa ma dzuwada sakay.
41005004	Hərway tsoy ka yam vaw ma daradama ta megesele ta tsalalaw na, amana a mburtsadata megesele na ta tsalalaw ana hay ba. Kwa gədaŋ ma ndaw ma slafa ma war ’ar na dasakay.
41005005	Ɗəvaɗ ta rəpas a dzay na, a heley lamba ha, da tsəvay, da mamba ta me wudey aha. A gwayza vaw ŋga ba ta ŋgwa hay.
41005006	Andza ŋga ma nəkada Yezu a sawa ha da dəreŋ na, ŋga ma hway ka tsakay ŋga, me gərdey ka mey dey ŋga.
41005007	Ŋga me wudey ta magalaha: « Ka wuɗafaya mey, Yezu, Bəzey ma Bay ma Bəla tsaŋ da mekekəle ŋga na? I mbəɗaka ta Bay ma Bəla, ka da margaɗaya zlay.»
41005008	Hərway a mey na, Yezu a ləvar: «Mesəfrey a neney ma zləɓa na, bawa ba da vaw ma ndaw a neney!»
41005009	Yezu ma tsəhafa ka ndaw ana: «Ɗagay mezəley ɗek ana mey?» Ŋga ma mbəɗar kava: «Mezəley ɗaw na ‹Wurmeɗ Wurmeɗ›, hərway la haɗadzidzay.»
41005010	Ŋga ma kar amboh a Yezu dey haɗadzidzay, ma ka da ɓəlata dəreŋ ta dala na zlay.
41005011	Arka azlakwa ka ɗay mamba na, welde ɗuhwa ha ma gaduru hay ka slam ana, a pəɗam aha zəmay.
41005012	Arka mesəfrey ana ma zləɓa a hana hay ma kamar amboh a Yezu, ta me ləvey aha: «Sləradandar a gaduru hay ma la ka fuləkwam a taya kwa.»
41005013	Arka ŋga ma vəlatar tsəveɗ. Taya ma bəmawa, ma fuləkwam a gaduru a hana hay. Arka welde ma gaduru a hana hay ma tsəmawa ɗay da mamba a hana na a bəlay. A key gaduru gabal tsew dzay ma mətsam da bəlay.
41005014	Ndaw ma tsukuram gaduru ana hay, ma hwam tek ata, ma ɓadama tek a hana, me key ana da wuraw ɗuhwa na, ta na bəza na hay. Arka ndaw hay ma səmawa ma da nəkaɓa tek ana ma kawa na.
41005015	Taya ma səmawa ka slam ma Yezu, ma nəkadama ndaw ana ta fakalaw aha da ’ar ana, zana ka vaw ka dəba, tsoy 'ar a mbəɗar sakay, ŋga a ŋga na ta fakalaw hay - Wurmeɗ Wurmeɗ - da 'ar ana. Taya ma wasam ka vaw.
41005016	Ndaw andza ma nəkadama ta dey ta na hay na, ma təkəradəmatara tek ma Yezu ma kar a ndaw a hana, 'ar ma mbəɗar ana, ta tek na ma safatərawa ka gaduru ana hay.
41005017	Arka taya ma kamar amboh a Yezu, ma ka daw ba da ŋgwa ta.
41005018	Andza Yezu a tsəley aha təŋga a kombiwal na, ndaw aha na 'ar ma mbəɗar ana, ma kar amboh, ma tsəhafa ka dam tsetsuwe.
41005019	Ama Yezu na ka vəlar tsəveɗ kakay, ma ləvar: «Mey a mbaw, ka tsakay ma ndaw ma 'ay ɗek hay, təkəradatara tek ma Bay’ərlam ma kəkawa tabiyaha da ndaw aŋga ma kar da vaw ana.»
41005020	Ndaw a hana ma daway, ma tələkada mey da dala ma Dekapol tabiyaha, ta tek ma Yezu a hana ma kərawa na. A rəzlata ndaw hay tabiyaha.
41005021	Andza ma Yezu me tsəley ba a kombiwal, me tesey ba a diya naŋgar na, ndaw hay haɗadzidzay ma kusam ka tsakay ŋga, ka ɗakal ma mey ma bəlay.
41005022	Bay ma 'ay me ɗuley mey ana daha ma husawa, a zəlamar Zayros. Andza ŋga ma nəkada Yezu ba na, ŋga me gərdey ka slam sek aŋga.
41005023	Ŋga ma kar amboh dey haɗadzidzay ta me ləvey aha: «Dem a ɗaw vaw a tsafa, a zawa həɗek həɗek, sawa bazləhafa har na, aza ŋga ka ndeley, ka səfrey.»
41005024	Yezu na ma dam tsetsuwe. Ndaw ma kusa hiya haɗadzidzay ma səpəmatar bəzay, ha ndaw hay a ŋgəɗətsama.
41005025	Ŋgwas ana daha tey dzedzey aha, a guvey mambaz, ka key mevey kurow kava tsew.
41005026	Ŋga ka ndelemey ta dzedzey ŋga na bəza kakay, ma ndəvada sulay ŋga tabiyaha, 'ay ndaw ma sidem hay. Amana, re ŋgama ŋga na dakay. Sey dzadzak azakafa na, adiya adiya.
41005027	Andza ŋgwas ana, ma tsənada a tsam aha ka Yezu na, ŋga ma daway a walaŋ ma ndaw ma kusa hiya na hay, ŋga ma daw ta dəba ma Yezu, ma ləmar a zana ŋga na.
41005028	Ŋga me ləvey ka 'ar vaw ŋga na na: « Haɗaw akwa i ka husey ba ma ləmar, a zana ŋga na hay tsana, i da ndeley aha ba seŋgey.»
41005029	Deŋe ka slam ana hana tsana, mambaz aŋga na hana me rey ndaŋ, da mey asləta.Ŋga ma sərafa da vaw ŋga na na, ŋga ka ndeley tsoy da dzedzey ŋga na.
41005030	Ka slam ana hana deŋe tsana, Yezu ma sərafa gədaŋ ka bawa ba da vaw ŋga. Ŋga me mbəɗey dey pəla, da walaŋ ma ndaw ma kusa hiya na hay, me ləvey: «Ma ləmatar a zana ɗaw hay way?»
41005031	Gawla ŋga hay ma mbəɗamar kava: «Ka nəkada ha ndaw ma kusa hiya na hay a gaɗətsəmaka ha sana, ka tsəhey: ma ləmaya way na teŋgey?»
41005032	Ama Yezu me nəkey dey kəɗiya ka tsakay ŋga na, ma ka nəkada ŋgwas ana me key tek ana.
41005033	Arka ŋgwas ana hana ma zlurey, ta me wesey aha kwasl kwasl, ma sərafa ka me ndeley ŋga na na, ma sawa me kəley a həvam aŋga, ma ɓadara dərka na tabiya ha.
41005034	Ama ŋga ma ləvar: «Dem a ɗaw, me pey 'ar eɗek ka buwa ka ba, daway da zoy, dzedzey ɗek a neney ka ndalafaka.»
41005035	Andza Yezu a tsey aha guma ŋga neney mba na, ma slərəmawa ndaw hay da 'ay bay ma 'ay me ɗuley mey a hana, ma ləvamar: «Dem a ɗek ana ka mətsey tsoy sana, ka yadama vaw ta Miter ana na ka mey sa mey? »
41005036	Ama Yezu na, ka mbəsla guma ta na hana ma tsam ana tikay, ma ləvar a bay ma 'ay me ɗuley mey a hana: «Ka da wesey zlay, kah na pey 'ar tsa kwa.»
41005037	Ka mbəkey tsəveɗ a ndaw ka kəsadama kakay, sey, Piyer, Zak ta Zaŋ malam ma Zaŋ.
41005038	Taya ma husam 'ay bay ma 'ay me ɗuley mey a hana na. Yezu ma nəkada vaval ma ndaw hay, ma tuway ta zlayzlay aha.
41005039	Ŋga me fuləkwey arka ma ləvatar: «Ɗagay ka həlam vaval ta ma tuway aha na ka mey? Wawa na ma nara ha, ma mətsa ha kakay.»
41005040	Ndaw a hana hay ma səŋgərafama. Arka ŋga ma badatərawa ndaw hay ba tabiyaha, da 'ay. A da zarawa na, baba ta maya ma bəzey, ka zəgawa ndaw ma kəsadama a hana na hay, me fuləkwey ka slam ma wawa na.
41005041	Ŋga ma zəga har ma dem ana, ma ləvar: «Talita kum!» Ka ləva na: «Dem eɗey,i ləvaka na, pərkey!»
41005042	Arka tsana dem ana hana me lətsey, me heley, hərway mevey ŋga a key na, kurow kava tsew. Tek ana a rəzlata ndaw hay kambəlaɓa.
41005043	Arka Yezu ma katar say lele ma kwa ndaw ka da sərafa zlay. Arka, ma ləvatar ka vəlamar tek me zəmey a dem ana.»
41006001	Andza Yezu ma mbəkadərawa wuraw ana hana ba na, ŋga ma daway a wuraw aŋga. Gawla ŋga hay ma səpamar bəzay.
41006002	Ta pas ma mesley na, ŋga ma tatəkadata ndaw hay da 'ay me ɗuley mey.Ndaw me pey sləmay ana hay haɗadzidzay ma rəzlaya, ma ləvam: «Ɗagay tek ana a sərawa na da may? Ɗagay neney na ma səra ’ar waray ma vəladəmərawa na na, ha ɗeɗew hay a kam ta har aŋga na na?
41006003	Ŋga na na, ndaw me tseɗey tuwaw, bəzey ma Mariya, malam mandza Zak ta Zozey, Zud andza Simoŋ kakay ɗaw? Malam aŋga diŋgwas ana hay na, taya ka sləna da 'ay lakwa na hay kakay ɗaw?» A da kafata ka taya na, tek me tsey metsembeɗ aha.
41006004	Yezu ma ləvatar: « Ndaw sek na, da wuraw aŋga, da walaŋ ma ndaw aŋga hay, da veɗ 'ay ŋga na, a rəsama.»
41006005	A slafa me key zeheɗ da wuraw ana, kwa asləta kakay. Amana, ŋga ma bezləhey har ka ndaw dzedzey ana hay nekəɗey dada na, ma ndalam.
41006006	Me pey 'ar ata kakay ana na, a rəzla. Yezu ma halata sa ma wuraw a sana hay, ta ma tatəkadata ndaw hay.
41006007	Ŋga ma zəlatərawa gawla ŋga kurow kava tsew ana hay. Arka ŋga ma zlar ma sləradata tsew ta tsew; ma vəlatar slam har ma watar 'ar a mesəfrey ma zləɓa na hay.
41006008	Ŋga ma ləvatar ka da zəgam tek a har zlay, sey dugwar, peŋ zlay, gabal zlay, sumkwo a gabal zlay.
41006009	Ama tahərak na pam a sek, ka da həlam zana hay tsew zlay.»
41006010	Ŋga ma ləvatar: «Haɗaw da slam, kuray ka fuləkwam ba ’ay ndaw na, ndzam da huɗa, ha ka ma da bey kwar da slam ana.
41006011	Haɗaw andza da wuraw ana a wuɗam ma ŋgələmakwar kakay, a pafəmakwar sləmay kakay na, bəmawa ba, bəzləmama burhway ma wuraw ana ba, ka sek a kwar; aza a da təratar seydewe ta ha.»
41006012	Arka, taya ma dawam, ma tələkam mey, ma ka mbəɗadama mendzey.
41006013	Taya ma ɓəlam fakalaw hay haɗadzidzay. Taya ma fəɗafəmata mal ka ndaw dzedzey ana hay haɗadzidzay, taya ma ndaladəmata.
41006014	Bay ɗuhwa na Erod ma tsənada a tsam aha ka Yezu. Hərway mezəley ŋga a tsəney aha, ka bəla tabiyaha. A ləvafama waya: «Zaŋ-Batist ka mbəlawa ba da walaŋ ma ndaw ma mətsa na hay.» A da slafa ɗey me key ɗeɗew hay na, hərwuiya.
41006015	Sa ma ndaw hay, waya: «Neney na Elyi.» Sa ma ndaw mekele hiya sa tey na, waya: «Neney na ndaw sek kal kal andza sa ma ndaw sek a lakwa a sa na hay, tsa.»
41006016	Andza Erod ma tsənada guma neney hay ba na, me ləvey: «Ma mbəlawa neney na Zaŋ Batist aŋga na i ma rətsadara 'ar ba na.»
41006017	Akwa na, Erod a zəga Zaŋ a daŋgay, ma dzuwa ta tsalalaw na, hərway Erod ana me zəgey Erodiyad, ŋgwas ma malam aŋga Filip.
41006018	Hərway Zaŋ a ləvar a Erod na: «Slam har eɗek ma zəga ŋgwas a malam eɗek na, dakay.»
41006019	Arka tsoy Erodiyad a ŋgəlada dey ta Zaŋ sakay na hərwuiya tok. A wuɗey na ma kəɗa ba vagay aha, amana a slafa kakay,
41006020	hərway Erod a wasada ta Zaŋ, a wafa vaw na, hərway a sərada Zaŋ ana na, ndaw dzerey aha, kokwoɗ aha. Andza a tsar aha guma na, a rəzla. Ama sa tok na, a wuɗey ma pafa sləmay ka guma ŋga na hay.
41006021	Ama a da dar 'ar a Erodiyad na, ta pas ma Erod me key magurlam ma mayawa ŋga. Ŋga ma katar hwahwaɓay a ndaw ma mber aŋga ɗuhwa na hay, bay ma sidzew hay, ta ndaw ma fada ma Galiley hay.
41006022	Dem ma Erodiyad ana hana me gərvey, ha ma mbafata kandza Erod, ta ndaw aŋga ma wunatərawa na hay. Bay ɗuhwa na ma ləvar a dem ana hana: «Tsəhafaya tek ma mevel eɗek me wuɗey ana na, i da vəladaka.»
41006023	Ŋga ma mbəɗar kava, andza neney: «Tek eɗek ma tsəhafaya tabiyaha na, i vəladaka, kwa andza rita ma slala ɗaw tekeɗe na.»
41006024	Dem ana ma bawa, ma ləvar a may ŋga: «Haya i ka tsəhey na mey?» Ŋga ma mbəɗar kava: «Hayna, tsəhey na 'ar ma Zaŋ-Batist.»
41006025	Ŋga na pəlasl ma mawa ka slam ma bay ɗuhwa na, ma tsəhafa: «A saya na vəladiyawa 'ar ma Zaŋ-Batist a kwatama deŋe, ka sləna ɗey.»
41006026	A dar 'ar a bay ɗuhwa na sakay, ama hərway ma me mbəɗey ŋga ka slam dey ma ndaw hay ana na, a slafa ma mbəɗar mey sakay.
41006027	Arka tsana, bay ɗuhwa na me slərey sidzew, ma da rətsərawa 'ar ma Zaŋ. Sidzew ana ma daw, ma da rətsərawa 'ar ma Zaŋ, da daŋgay ŋga.
41006028	Ma sadərawa 'ar ana da kwatama, ma vəladara a dem ana tok. Dem ana tey, ma dadara a may ŋga.
41006029	Andza gawla ma Zaŋ hay ma tsənadama na, ma dawam ma zəgama vagay ana, ma padama a tsəvay.
41006030	Andza maslaŋ hay ma məmawa ba na, ma kusam ka tsakay ma Yezu. Taya ma ɓadəmara tek ata, ma kəmawa na hay, ta tek ata, na ma tatəkadəmatərawa na.
41006031	Ŋga ma ləvatar: «Kuray eɗey na, səmawa ba gədzah a slam palah aha, sasəkam vaw nekəɗey ɗagay.» A tsey andza ha na, hərway ndaw hay kambəlaɓa. Sa na a səmawa ha, sana a dawam, kwa bəzay a rafata me zəmey tek dakay.
41006032	Taya ma tasam tek ata ta kombiwal a slam palah aha gədzah a tsakay.
41006033	Andza ndaw hay ma nəkadəmata a dam aha da dəreŋ na, ndaw hay haɗadzidzay ma səradəmata, arka ndaw hay tabiyaha da wuraw ma hwam ta sek, 'ar a slam ata, ma dawam a huɗa na, ma husafəmata ba ka mey.
41006034	Andza ma hardəmawa ta ba da kombiwal na, Yezu a da nəkey dey na, ndaw hay ma kusa hiya tam tamma. A kamar da vaw a Yezu zləna, hərway a nəkafata na, andza təɓaŋ hay, mandzara ndaw me tsukurey ana kava. Arka ŋga na, ma zlar ma tatəkadatara tek hay haɗadzidzay.
41006035	Andza ma hakwaɗ me key ba na, gawla ŋga hay ma gurafama, ma ləvamar: «Hakwaɗ ka key tsoy, slam a neney palah aha sana,
41006036	hayna ləvatar a ndaw a neney hay, ka dawam a wuraw a neney bəse na hay, ka da haɗəkəmawa tek me zəmey.»
41006037	Ama ŋga ma mbəɗatar kava: «Kuray ana, vələmatar tek me zəmey ana kwa.» Taya ma ləvamar: «A saka na, la ka dawam ka haɗəkəmawa pəŋ, ma gabal temere tsew, la ka vəladəmatara ɗaw?»
41006038	Ŋga ma ləvatar: «A rafakwar daha na, peŋ nday? Aŋga dawam da nəkəmərawa ɗagay.» Andza taya ma nəkəmərawa ba na, ma ləvamar: « Peŋ zlam, ta kəlef tsew.»
41006039	Ŋga ma ləvatar: «Ndzadəmata ndaw hay dzo dzo, ka 'ar ma guzer ŋgərez ana.»
41006040	Taya na, ma ndzam dzabal ahiya. Ka dzabal asləta na, a key ndaw temere, dakay na, ndaw kokurow zlam.
41006041	Yezu ma həlata peŋ a hana hay zlam ana, ta kəlef tsew ana, ma tsakafada dey a 'ərlam, ma pəsafa mey, ma tsada peŋ a hana hay, ma vəladatara a gawla ŋga hay, ma ka wanəkadəmatara a ndaw hay. Ŋga ma tsadata kəlef ana hana tsew ana hay satsa, ma wanəkadəmatara a ndaw hay tabiyaha.
41006042	Taya ma zəmam tabiya ta ha, ha ɓah ka me rəhey ta.
41006043	Taya ma həlama sa ma peŋ ma zawa na na, me rəhey tsakarak kurow kava tsew, ta sa ma kəlef ma zawa na satsa.
41006044	Ndaw ma zəmam peŋ ana hay na, a kam ndaw hay gabal zlam.
41006045	Arka tsana, Yezu ma təkatar ɗay a gawla ŋga hay, ka mam a kombiwal, ka dawam ka mey ta 'ar ma bəlay, a tsakay naŋgar, 'ar a Betəsayda. Da har ana na, ŋga na tey na, a ləvatar a ndaw ana ma kusa na hay ka dawam tek a ta.
41006046	Andza ma ləvatar ba a ndaw hay, ka dawam tek ata na, ŋga me tsəley a mamba, ma da ɗulawa mey.
41006047	Ma hakwaɗ me key na, andza kombiwal ŋga da wuzlah ma bəlay na, Yezu na, ŋga makəraŋga ka dala.
41006048	Andza ma lamɗa, ŋga ma nəkadata gawla ŋga hay, a ndalamam ahiya, ma gezləwerey yam na, hərway memeɗ a madata ta dəba na, Yezu ma daway ka tsakay ta, ta sek ka 'ar ma bəlay, ha mazlambar aha a da tsafata mey.
41006049	Andza taya ma nəkadama a heley ha ka 'ar ma bəlay na, ka taya na tek ma tərafata. Taya na ma kəlamar a me wudey.
41006050	Hərway taya ka nəkadama ba tobiya ta ha, zluwer a mbəɗatar 'ar. Ama ŋga ma tsatar guma tsa, ma ləvatar: «Sadama 'ərev, ka wasam zlay, neney na, yah.»
41006051	Ŋga me tsəley ka tsakay ta, a kombiwal. Arka na, memeɗ me rey ba ɗeɗek. A katar na, wadaŋ wadaŋ.
41006052	Akwa na taya ka tsənadama guma ma peŋ aŋga na kakay. Hərway mevel ata təɗo təɗo.
41006053	A dəba ma me tesey ta ba na, taya ma husam a dala ma Zenezaret.
41006054	Andza ma hardəmawa ta ba da kombiwal na, ndaw hay ma səradama Yezu tsa.
41006055	Taya ma hwam, ma pam mey da dala na, tabiyaha, ma hələmatərawa ndaw dzedzey ana hay tabiyaha, ta merdek ahiya, ka slam ma ndaw hay ma səradama, Yezu ŋga kava na.
41006056	A wuraw ana, ŋga ma daway a huɗa na na, ka key na wuraw ɗuhwa ha, bəza ha na, a padəmata ndaw dzedzey ana hay, ka slam me kusey hay. Arka, a kamar amboh a Yezu, ma taya ka ləmamar na, a mey ma zana ŋga na dada tsa. Arka, ndaw ma ləmamar ana hay tabiyaha na, ma ndalam ba.
41007001	Fariziyeŋ hay, ta ndaw me sesəkey mewey hay nekəɗey, ma səmawa da Zeruzalem, ma kusam ka slam ma Yezu.
41007002	Taya ma nəkadama na, sa ma gawla ma Yezu hay, a zəmam tek na ta har ma zləɓa hiya, ka ləva na, mandzara har ka pərey.
41007003	Akwa, ka me tsey ma guma na, Fariziyeŋ hay, andza sa ma Zuif a sa na hay, a da zəmam tek na, sey a pərama har ba, haya haya ɗagay, hərway taya ma tatəka hiya zla ka baba tete ta hay na, andza ha.
41007004	Kendzey andza a məmawa da luma na, a da zəmam tek na, sey a zagwalama tek ana ba ɗagay. Sa ma tek ata na hay, ma tsakaslam ana, ma baba tete ta hay haɗadzidzay daha sa, a səpama na, tərre:me kwesley ma tek a hay zarra na: vəliyem, zaw, ta gandaf hay.
41007005	Fariziyeŋ hay, ta ndaw me sesəkey mewey hay ma tsəhafama ka Yezu tok: «Ɗagay, gawla ɗek hay a kam andza ma baba tete hay, ma ləvam ana, tikay, amana, a zəmam tek ata hay ta har ma zləɓa ha na, ka mey?
41007006	Ŋga ma ləvatar: « Ndaw sek Ezayi na, ka tsərawa guma na ba kassla, hərway kwar a neney erneh de mey tsew ana hay, hərway ma winda ha na: Səkway a neney a hasəkadaya bəzay na, ta huɗa mey dada, ama mevel aŋga na na, ŋga dəreŋ ta yah.
41007007	Kuley ta na, ma kəmaya na na, a nefey kakay, hərway tek ata na, ma tatəkadəmatara a ndaw hay ana na, mewey ma ndaw hay tedehe.
41007008	Kuray na, mbak mbəkadama mey ma mewey ma Bay ma Bəla ba, ta tsakay, ka da wam vaw na, ka na ma ndaw hay, ma kam ana.»
41007009	Ŋga ma ləvatar: «Kuray dahəɗarama mey ma mewey ma Bay ma Bəla ba haya hayaha, ma da key andza ma kwar ma tsakaslam ana.
41007010	Hərway Moyiz a ləvey na: ‹Tsənatar sləmay andza baba ɗek, ta may ɗek.› Me ləvey sa: ‹Ndaw ma tseɗey baba ŋga, dakay may ŋga na, me hətey ŋga na na, me kəɗey vagay aha.›
41007011	Ama kuray na, ka ləvam: ‹Kendzey ndaw ka ləvar ba a baba ŋga, dakay a may ŋga, tek a ɗaw i ma da dzənadaka na na, ka tərey ba korban, ka ləva na, ma vəla ha ba, tek ma kuley aha a Bay'ərlam na...›
41007012	Tsoy kuray na, ka vələmatar tsəveɗ ka da dzənəmata andza baba ta maya sazlay.
41007013	Ka kam andza ha na, ka kam na, ka davasadama guma ma Bay ma Bəla ba, ta tek ma baba tete kwar hay, ma tatəkadəmakwar, kuray ma ɓadəmatara a ndaw hay ana. Ta sa ma tek ana hay haɗadzidzay, kuray ma kəmata andza ha na hay.»
41007014	Arka, ma zəlata ndaw ma kusa hiya na hay sa, ŋga ma ləvatar: «Pafəmaya sləmay tobiya kwar aha, tsənadama.
41007015	Tek ma daɓa da bəla a vaw ma ndaw na, a zləɓada ndaw kakay. Ama tek na, ma bawa da vaw ma ndaw ana na, nəkafa ma zləɓada ndaw na, ŋga tok.»[
41007016	]
41007017	Andza ŋga ma daw təŋga a mbaw, dəreŋ ta ndaw ma kusa hiya na hay na, gawla ŋga hay ma tsəhafama bəzay ma guma ŋga a hana ma dzəka ta dzəkey ana.
41007018	Ŋga ma ləvatar: «Ta kuray adzay na, re ka səradama tek kakay atsa ɗaw? Ka səradama, tek ma daɓa da bəla a vaw ma ndaw na, a slafa ma zləɓada ndaw tikay kakay ɗaw?
41007019	Hərway a fuləkwey na, a mevel kakay, ama a daw na, a hwaɗ. Arka na, a da daw na a wulazay?»Ŋga ma ɓadatara andza neney na, mendzey ma tek me zəmey hay tabiyaha na, ma zləɓa hiya kakay.
41007020	Ŋga me ləvey: «Ma zləɓada ndaw na, tek ma bawa da vaw ma ndaw ana.
41007021	Akwa na a bəmawa na da vaw, da mevel ma ndaw hay,andza me dzeley 'ar haya kakay ana hay, me key tek so ha, me key mahal, me kəɗey ndaw vagay aha,
41007022	me key madama, tek me sey kambəlaɓa na, me key seweɗ, me zləgey ndaw, me tsəley so, me ney dey, me tseɗey ndaw, me zlepey, wewer ma dəla.
41007023	Tek a neney haykakay ana hay tabiyaha na, a bəmawa na, da ndaw, ma zləɓada ndaw na, ŋga tok.»
41007024	Andza Yezu me lətsey ba da huɗa na, ŋga ma daway a dala ma Tir. Ŋga me fuləkwey a 'ay ana daha, a wuɗey akwa na, ndaw hay ka səradama slam aŋga na zlay. Ama na, a slafa mendzey ma kəzla ha kakay.
41007025	Arka tsana, ŋgwas ana daha, dem aŋga ta mesəfrey ma zləɓa na da 'ar, ma tsənada a tsam aha ka Yezu na, ma sawa me kəley a həvam aŋga.
41007026	Ŋgwas ana na,dey zuif hay tikay, ŋga dey Siro-Fenisiyen. Ma tsəhafa ka Yezu na, ka ɓəla fakalaw ana ba, da vaw ma dem aŋga.
41007027	Yezu ma ləvar: «Mbəkadata bəza hay, ka rəham ba ɗagay, hərway ma zəga tek me zəmey ma bəza hay, ma kuyadatara a bəzey gədey hay na, haya kakay seŋgey.»
41007028	Ŋgwas ana, ma mbəɗar kava: «Ayaw, dərka na Bay’ərlam a ɗaw, ama, kendzey na ma pasafata ba da har ma bəza hay ka dala na na, bəzey gədey hay, a gaɗəmama seŋgey.»
41007029	Yezu ma ləvar: «Hərway ma guma ɗek a neney ana na, daway, fakalaw ana, ka bawa tsoy, da vaw ma dem eɗek ana.»
41007030	Ŋga me mey a mbaw, a da ndzafa dem aŋga na na, ma naha ka 'arŋgawa, fakalaw ana, ka bawa tsoy da vaw ŋga.
41007031	Andza Yezu ma lətsawa ba da dala ma Tir na, ma mawa ta dala ma Sidoŋ, 'ar a mey ma bəlay ma Galiley, ma tazlarawa ta dala ma Dekapol.
41007032	Ma zəgəmərawa ndaw ana daha, mandak aha, a weley mey kakay. Ma kamar amboh ma ŋga ka bazləhafa har.
41007033	Andza Yezu ma zəga da har, ma dada dəreŋ, gədzah ta ndaw ma kusa na hay, ma tələkar bəzey har hay a sləmay, me təfey sleslem, ma ləmadara a 'erneh aŋga na.
41007034	Arka ŋga ma tsakafada dey a 'ərlam, me seŋgefey, arka ma ləvar: «Efata!» Ka ləva na: «Wurey!.»
41007035	Arka tsana, sləmay ŋga hay ma wuram, 'erneh aŋga me pəsəkey, ŋga me tsey guma ndzelele.
41007036	Yezu ma katar say: «Ɗaɗa ka da ɓadəmara a ndaw zlay.» Ama andza, a katar aha say na, taya tey na a səkadama ma ɓada adiya.
41007037	A rəzlata kambəlaɓa, ha taya ma ləvam: «Tek aŋga tabiyaha, ma kata na na, haya hiya: a wuradatara sləmay ma ndaw mandak ana hay, a tsadata guma ta ndaw me weley mey kakay ana hay.»
41008001	Da na ŋga na na, andza ndaw hay ma kusam haɗadziday satsa na, tek a rafata me zəmay dakay. Yezu ma zəlata gawla ŋga hay, ma ləvatar.
41008002	«Ndaw neney ma kusa hiya na hay a kəmaya da vaw. Hərway nəkafama ka key tsoy meney makar, taya ka tsakay ɗaw, tsoy tek a rafata me zəmey dasakay.
41008003	Haɗaw i ka ləvatar dawam a mbaw ta may aha andza neney na, may a da waləɓata ba, ka tsakay tsəveɗ. Da walaŋ ata na na, ndaw ma səmawa da dəreŋ ana hay daha.»
41008004	Gawla ŋga hay ma mbəɗamar kava: «Ndaw a da ndzafawa peŋ, ɗa ma rəhata da palah a neney na, da may?
41008005	Ŋga ma tsəhafata: « Peŋ a rafakwar daha na, nday?» Taya ma ləvamar: «Daha na, tsəla.»
41008006	Arka ŋga ma ləvatar a ndaw ma kusa hiya na hay, ka ndzam ka dala. Ŋga ma həlata peŋ a hana hay tsəla na, a dəba ma ma mada sise ba, ma tsadata, ma vəladatara a gawla ŋga hay, ma ka wanəkadəmatara. Arka taya ma wanəkadəmatara a ndaw ma kusa hiya na hay.
41008007	Wet daha nekəɗey sa. Yezu ma pəsafa mey kava, arka ma ləvatar ka wanəkadəmatara andza ha satsa.
41008008	Taya ma zəmam ha, ɓah! ka ma rəhey ta. Taya ma həlama sa na ma zawa na na, me rəhey tsakarak tsəla.
41008009	Ndaw ma zəmam peŋ ana hay na, a kam gabal faɗ. Arka na, Yezu ma ləvatar, ka dawam tek ata.
41008010	Arka a dəba na tsana, Yezu ma tsəlam a kombiwa andza gawla ŋga hay, ma dawam a dala ma Dalmanuta.
41008011	Fariziyeŋ hay ma səmawa, ma zlamar me kəɗey waway andza Yezu. A wuɗam na, ma ŋgafama gendeɗ. Taya ma tsəhafama ka katar zeheɗ, na ma sawa da 'ərlam ana.
41008012	Yezu me seŋgefey, me ləvey: «Ɗagay, ndaw a hay da neney ana, a tsəham zeheɗ na, ka mey? I ɓadakwar dərka na, a da kəmatar aha zeheɗ a ndaw ma bəla neney hay, tikay.»
41008013	Ŋga ma mbəkadata, me tsəley təŋga a kombiwal, me tesey təŋga, a diya naŋgar.
41008014	Gawla ma Yezu hay ka mətadama 'ar ba me zəgey peŋ a har. A rafata daha da kombiwal na, peŋ asləta dada.
41008015	Yezu ma katar say, ma ləvatar: «Wam daw ka vaw ka is ma Fariziyeŋ hay, ta na ma Erod!»
41008016	Taya ma zlamar me tərey vaw ka 'ar vaw ta na, ma vəday peŋ a rafata, dakay.
41008017	Yezu ma sərafa, ma ləvatar: «Ɗagay ka təram vaw mavəday ma peŋ dakay na ka mey? Ha səradama, ha ndzafama tsaray kakay ɗaw? Mevel a kwar tədo, təɗo, ɗaw?
41008018	Dey kwar hay daha: ka nəkadama kakay ɗaw? Sləmay kwar hay daha: ka tsənadama sləmay kakay ɗaw? Ka sərafama ha sakay, ɗaw?
41008019	Andza da har i ma tsadərawa peŋ hay zlam, a ndaw hay gabal zlam, sa na ma zawa na na, kuray ma həlama na tsakarak nday?.» Taya ma ləvam: «Tsakarak kurow kava tsew.»
41008020	«Andza da har i ma tsadata peŋ hay tsəla, a ndaw hay gabal faɗ, sa na ma zarawa ma həlama tsakarak nday?» Taya ma ləvamar: «Tsakarak tsəla.»
41008021	Arka, ŋga ma ləvatar: « Ha ekəɗey na, re kuray ka tsənadama tsaray kakay təŋga ɗaw?»
41008022	Taya ma husam a Betəsayda; ma sadəmərawa ndaw ana daha, wulaf aha. Arka, ma kamar amboh, ma ka ləmar.
41008023	Andza ŋga ma zəgafa har ba ka ndaw wulaf ana hana na, ma dam ba pərazl wuraw ana. Ŋga ma fəɗar sleslem ka dey, ma bazləhafa har, ma tsəhafa: «Ekəɗey na, ka nəkada tek ɗaw?.»
41008024	Andza ma wurada dey na, ŋga me ləvey: «I nəkadata ha ndaw hay, i nəkadata na, andza vəɗe ma tek hay, ama na, a halam aha.»
41008025	Arka, Yezu ma ləmar mekelehe a dey ana sa, arka, ŋga ma nəkada dey, kweler kweler, tok; tsoy, ŋga ka ndeley tsoy. A nəkada dey, a waladata tek hay kadəba.
41008026	Yezu ma ləvar: «Daway a mbaw, kwa ka da mey ta wuraw, sazlay.»
41008027	Yezu ma dawam, andza gawla ŋga hay 'ar a wuraw na maslawagay aha ta Sezarey ma Filip ana. Ka tsakay tsəveɗ na, ŋga ma tsəhafata ka gawla ŋga hay: «Ndaw hay a ləvafəmaya waya, ɗagay yah ana na, way?»
41008028	Taya ma ləvamar: «A ləvam na, Zaŋ-Batist, sa na hay na Elyi, na sa na hay tey ndaw sek asləta da walaŋ ma ndaw sek hay.»
41008029	Arka, Yezu ma tsəhafata: «Ekəɗey, kuray ana tey na, ka ləvafəmaya, yah ana na, way tok?» Piyer na, me mbəɗey kava, me ləvey: «Kah na, Kriste.»
41008030	Arka, ŋga ma katar say haya haya, ka da tsam ka ŋga a ndaw, zlay.
41008031	Arka Yezu ma zlar ma tatəkadata: «Hayna Bəzey ma Ndaw ka key tsetseh haɗadzidzay, ndaw ma səka na hay, baba ɗuhwa na me key kuley ana hay, ta ndaw me sesəkey Mewey hay, a da kəladama. A da kəɗama vagay aha, arka, meney makar a dəba na na, a da mbəlawa.»
41008032	A ɓadatara guma neney na, ndar ndar. Piyer na, ma ŋgəla gədzah, ma kar say haya haya.
41008033	Ama na, Yezu na me mbəɗey dey, ma nəkafata ka gawla ŋga hay, ma kar say a Piyer, ma ləvar: «Mey a dəba ɗaw, Setene eɗey! Me dzeley 'ar eɗek na, andza ma ndaw hay zləna, andza ma Bay ma Bəla, kakay.»
41008034	Arka, ŋga ma zəlatərawa ndaw ma kusa na hay, ta gawla ŋga hay, ma ləvatar: «Haɗaw ndaw ana a wuɗey ma səpaya na, ka mətəkada 'ar ba, ta me dzeley 'ar ka vaw ŋga na, ka zəgey tuwaw aŋga ma gazləlaha na na, ka səpaya bəzay.
41008035	Akwa na haɗaw ndaw me wuɗey mendzey ŋga na, a da zəɗada. Ama, ndaw a zəɗada mendzey ŋga hərway ɗaw, hərway ma Mey Wayna tey na, a da buwama.
41008036	A da nafar a ndaw ana na mey, kendzey ka vəladəmara bəla tabiyaha, haɗaw a haɗəka ta mendzey na?
41008037	A da vəley na sumkwo nday, ha ɗa ma haɗəkada mendzey ŋga na na?
41008038	Haɗaw ndaw ka kadaya hwaray ba, dakay na, ta guma ɗaw, da walaŋ ma ndaw ma bəla neney hay, ma kam madama, ma ŋgəsaya na na, Bəzey ma Ndaw a da kada hwaray tiyatsa, andza ma da mawa ŋga, da maram ma Baba ŋga, ta madurlam aŋga Kokwaɗ ana hay na»
41009001	Arka, ŋga ma ləvatar: «I ɓadakwar dərka na, ndaw da walaŋ ma ndaw a neney hay ka sləna na hay na, sa na hay a da mətsam aha mandzara ka nəkadama Slala ma Bay'ərlam ma sawa ta ma slafa ŋga ha, kakay.»
41009002	Meney mukwa a dəba na na, Yezu me ŋgəley ka bəzay Piyer, Zak ka zəgawa Zaŋ. Ma dadata slam ata gəle, ka 'ar ma mamba sololo ha. Ŋga me mbəɗey pəla, ka slam dey ta.
41009003	Arka, zana ŋga hay ma təram a wazlam dey, babara ŋga na na, kwa ndaw a slafa ma pəra zana babara ha, ka dala, andza ha na, dakay.
41009004	Arka Eli ma ɓatar vaw ta Moyiz, a tsam aha guma a vaw andza Yezu.
41009005	Piyer me mbəɗey kava, ma ləvar a Yezu: «Rabi, lakwa ka ndzakwa ka sləna na, hayaha seŋgey; ləmakwa gwadzavok hay makar, asləta a kah, asləta a Moyiz, ka zəgawa a Eli .»
41009006	A tsey na, a sərada ka ləvey teŋgey, kakay. Hərway zluwer a katar aha.
41009007	Pazlay ma sawa ma sahətata, arka vəɗe ma ɗay ma tsənawa da pazlay ana: «Neney na, Bəzey ɗaw ma wuɗa haɗa na, tsənamar sləmay.»
41009008	Arka tsana, ma nəkam dey ka slam ata na na, a nəkam aha ndaw dasakay, sey Yezu ana asləta ta taya na dada.
41009009	Andza a harɗəmawa ha da mamba na, ŋga ma katar say ma ka təkəradəmara kwa a ndaw zlay tek ata ma nəkadəmərawa na. Ha kasl aza Bəzey ma Ndaw ka mbəlawa ba da walaŋ ma ndaw ma mətsa na hay, ɗagay.»
41009010	Taya ma tsənamar sləmay andza ma Yezu ma tsatar ana, ama na, taya ma tsəham ka 'ar vaw ta na hay: «Ma mbəlawa da walaŋ ma ndaw ma mətsa na hay, na ka ləva na teŋgey?»
41009011	Arka, taya ma tsəhafama:«Ɗagay ndaw me sesəkey mewey hay, a ləvam na waya, sey Elyi a sawa ba ka mey ɗagay na, ka mey?»
41009012	Yezu ma ləvatar: «Ayaw dərka na, Eli na a sawa ba ka mey ɗagay, a da ləmadata tek hay tabiyaha. Azlakwa tok na, Mewindey Kokwoɗ ana hay a ləvam: « Bəzey ma Ndaw a da key tsetseh haɗadzidzay, a da rəsama na, ka mey?»
41009013	Ayaw i ɓadakwar, Eli na ɓa, ka sawa tsoy, ka kamar tek ata ma wuɗam ana hay tsoy, andza na ma winda ha ka ŋga na»
41009014	Andza a səmawa ha ka slam ma gawla ŋga hay na, taya ma nəkadəmata ndaw hay haɗadzidzay, ma kusa hiya ka tsakay ta. Ndaw me sesəkey mewey hay a kəɗam aha waway ta taya.
41009015	Andza ndaw ma kusa hiya na hay ma nəkadama Yezu na, a katar hasəkakka. Taya ma hwam, ma tsamar guma.
41009016	Ŋga ma tsəhafata ka gawla ŋga hay: «Ɗagay ka kəɗam waway, andza ndaw a neney hay na, ka mey?»
41009017	Ndaw da walaŋ ma ndaw ana hana hay ma kusa hiya na, ma mbəɗar kava: «Miter, i ma sadəkawa wawa ɗaw, fakalaw da vaw ŋga, a tsada guma kakay.
41009018	Andza fakalaw ana, ka zlar ba ka waray ka waray na, a bazlada buɗa ka dala, mahwasləpay da mey, ta me pəɗey sler aha, vaw ŋga tabiyaha a mberey, tsaɗ tsaɗaɗɗa. I ma ləvatar a gawla ɗek hay, ka ɓəlama fakalaw ana ba da vaw ma wawa na, amana, taya ka ndzafam gədaŋ ana kakay.»
41009019	Yezu me mbəɗey kava, me ləvey: «Kuray ndaw ma bəla a neney hay, me pey 'ar kakay ana hay, i da ndzey andza kuray na, kasl ka waray? I da ɓəsakwar na, kasl ka waray? Aŋga sadəmiyawa wawa na.»
41009020	Taya ma zəgəmərawa. Andza wawa na ma nəkada Yezu ba na, fakalaw ana ma zlar ma gwagutsada wawa na, ma bazlada ka dala, ma tsada ɗay ta mahwasləpay aha da mey.
41009021	Yezu ma tsəhafa ka baba ma wawa na: «Ɗagay tek ana a zlar ma zəga andza neney na, zla varay?» Ŋga me ləvey: «Zla ta bəza ha.
41009022	Dey haɗadzidzay andza ka zlar ba na, a kəlada a waw, dakay na, a yam, hərway a wuɗey na, ma zəɗada ba. Ama haɗaw ka slafa me key tek daha na, sawa dzənandar, la ka kəmaka da vaw tey»
41009023	Yezu ma ləvar:«Haɗaw ka slafa na...tabiyaha ta dəba har ma ndaw me pey 'ar ana na.»
41009024	Arka tsana baba ma wawa na, me ləvey: «I pey 'ar, ama na, sawa dzənaya da 'ar aɗaw a neney me pey, ma hətsaya na.»
41009025	Andza Yezu ma nəkada ndaw hay a kusəmawa hiya na, ŋga ma babətsafa ka mesəfrey ana ma zləɓa na: «Mesəfrey a neney mandak ana, me weley mey kakay ana, i ləvaka na, bawa ba da vaw ma wawa neney, kwa ka fuləkwey a vaw ŋga sazlay
41009026	Fakalaw ana ma gwagutsada wawa na, ta me wudey aha, arka na ma bawa ba. Wawa na ma ɓerzley, ha ndaw hay ma ləvafama waya ma mətsa ha ba.
41009027	Ama Yezu na, ma zəga da har ana, ma lətsada, arka na ŋga me lətsey ta lətsey.
41009028	Andza Yezu ma husey a mbaw na, gawla ŋga hay ma tsəhafama taya makərata: «Ɗagay la da slafama ma ɓəla fakalaw ana tikay na, ka mey?»
41009029	Yezu ma ləvatar: «Gwalay ma fakalaw ana ŋga na na, tek ma slafərawa ma badərawa na dakay, sey ta me ɗuley mey.» Yezu ma ɓada me mətsey ta ma da mbəlawa ŋga, dey metsetsew ana.
41009030	Andza taya ma dam ba da slam ana ŋga na na, ma tazlaram ta Galiley. Ama Yezu a wuɗey na, ndaw hay ka da sərafama zlay.
41009031	Hərway a tatəkadata ha gawla ŋga hay, a ləvatar: «A da haɗəkadama Bəzey ma Ndaw a har ma ndaw hay; a da kəɗama ba vagay aha. Andza ka kəɗama tsoy na, meney makar a dəba na na, a da mbəlawa.»
41009032	Gawla ŋga hay na, a tsənadama bəzay ma guma na, kakay, ama na, a wasam ma tsəhafama.»
41009033	Taya ma dawam a Kafarnawom, andza taya ma husam ba a mbaw na, Yezu ma tsəhafata: «Ɗagay ka trəmawa vaw hana ka tsəveɗ na, ka mey?»
41009034	Ama taya na, tete tek ata. Hərway ka tsakay tsəveɗ na, taya ka tərəmawa vaw ba. A wuɗam ma səradama ɗuhwa ha da walaŋ ata na, way?
41009035	Yezu na, me ndzey ɗar, ma zəlata gawla ŋga na kurow kava tsew ana hay, ma ləvatar: «Haɗaw ndaw a wuɗey ma tərey ndaw tsəfəmey ana na, ka tərada vaw ŋga gudar ma ndaw hay tabiya ha, gawla ma 'ay ma ndaw hay tabiyaha.»
41009036	Arka na, ŋga me zəgey bəzey bəza ha, ma pada a wuzlah ata. Andza ma surma ba na, ma ləvatar:
41009037	«Ndaw me ŋgəley bəzey bəza ha andza neney da mezəley ɗaw na, a ŋgəley na, yah ana ta 'ar a ɗaw ana. Ndaw ma ŋgəlaya na, a ŋgəley na yah kakay, ama a ŋgəley na, Ndaw ma sləradiyawa na.»
41009038	Zaŋ ma ləvar: «Miter, la ma nəkadama ndaw ana daha, a ɓəley aha fakalaw hay ta mezəley ɗek, la wuɗam ma təkama ba zləna, a səpandakwar aha bəzay tikay.»
41009039	Ama Yezu na, me ləvey: «Ka da təkama zlay, hərway ndaw ka key ɗeɗew ba ta mezəley ɗaw na, arka satsa a da tsafaya ha guma haya kakay aha sakay.
41009040	Haɗaw ndaw ana ndaw dugwan a lakwa kakay na, ndaw a lakwa.
41009041	Kwa way way, ma vəlakwar yam me sey da kokwam, ma vəday kuray ndaw ma Kriste hay na, dərka na i ɓadakwar, masa ŋga a da zəɗey aha, kakay.
41009042	Kwa way way, ma zləgada ndaw asləta da walaŋ ma wawa neney, ma pam 'ar ana hay na, ŋgama ma ŋga na, ka ramar melez ɗuhwa ha a ɗay, ka kəladama a bəlay.
41009043	Haɗaw ma dahəɗaka ma zləgadaka na har eɗek na: ŋgama rətsa ba, ŋgama ma daway ta har asləta a mendzey, ta neney kah ma daway, ta har eɗek tsetsuwe ta hiya, a waw ma laɓa ha na, a waw me mətsey kakay ana na.[
41009044	]
41009045	Haɗaw ma dahəɗaka ma zləgadaka na sek a ɗek na: ŋgama rətsa ba, ŋgama kah ma daway ta sek asləta a mendzey, ta neney kah ma da daway, ta sek eɗek tsetsuwe ta hiya, a waw ma laɓa ha na na.[
41009046	]
41009047	Haɗaw ma dahəɗaka ma zləgadaka na dey ɗek na, tsursla ba: ŋgama kah ka fuləkwey ta dey asləta a Slala ma Bay 'ərlam, ta neney ma da kəladəmaka ta dey ɗek hay tsetsuwe ta hiya a waw ma laɓa ha na na.
41009048	Da huɗa na, tol a mətsey kakay, waw a mətsey kakay.
41009049	Hərway kwa way way na, mandaŋ a da kafərawa da waw.
41009050	Mandaŋ na tek haya ha, ama haɗaw mandaŋ a vəɗey sakay na, ka da təradama ka tsəray na, ta mey sa mey? Təram mandaŋ ahiya ka 'ar vaw kwar ana, ndzam da zozoy ka 'ar vaw kwar ana.»
41010001	Yezu ma daway ba da huɗa na, ŋga ma daway a dala ma Zudey, da diya ma wayaŋ ma Zurdeŋ. Arka tsana, ndaw hay haɗadzidzay ma kusam ka tsakay ŋga. Arka ŋga ma tatəkadata, andza ma ŋga kete na sa.
41010002	Fariziyeŋ hay daha, ma gurafama ma ŋgafama gendeɗ. Taya ma tsəhafama: « Mewey lakwa a vəley tsəveɗ me ɓəley ŋgwas ɗaw?.»
41010003	Yezu ma mbəɗatar kava: «Moyiz a ləvakwar, na teŋgey?.
41010004	Taya ma ləvam: «Moyiz a ləvey na, kendzey andza ka ɓəla ŋgwas eɗek na, ka kar ɗeriwel ma me ɓəley vaw, a har.»
41010005	Yezu ma ləvatar: «A windukurawa mey ma mewey a neney na, hərway ma mevel a kwar təɗo təɗo na.
41010006	Ama, da mezley ma bəla na, Bay'ərlam ma kərawa mawal ta ŋgwas.
41010007	Mawal a da mbəkada baba ŋga, ta maya ŋga, ma da dzəmey ta ŋgwas aŋga na, hərwuiya.
41010008	Arka tsetsuwe tahiya na, a da təram na, vaw ma ndaw asləta. Kəɗey tok na, a da key na, andza ndaw tsew sakay, ama na, vaw ma ndaw asləta.
41010009	andza ha tok na, ndaw ka wanəkadata tek ma Bay ma Bəla ma dzəmadata na, zlay.»
41010010	Da mbaw tok na, gawla ŋga hay ma tsəhafama bəzay ma guma neney sa.
41010011	Ŋga ma ləvatar: «Haɗaw ndaw ka ɓəla ŋgwas aŋga ba, a zəgey mekelehe na, a ndəɓey madama ka vaw, kavəday ma ŋgwas aŋga a hana tsəfəmey ana.
41010012	Haɗaw ŋgwas tey a bey da 'ay zel aŋga, ma da zəgey mekelehe na, na ŋga na na, a ndəɓey madama.»
41010013	Ndaw hay ma sadəmatərawa wawa hay ka slam ma Yezu, ma ŋga ka ləmatar. Ama gawla ŋga hay na, ma kəmatar say.
41010014	Andza Yezu ma nəkada na, a ndalar, ŋga ma ləvatar: «Mbəkadəmata wawa hay ka səmawa ka tsakay ɗaw, ka təkəmata zlay, hərway Slala ma Bay'ərlam ma vəla ha na, ma ndaw andza taya neney hay.
41010015	I ɓadakwar dərka na, haɗaw ndaw ana ka ŋgəla Slala ma Bay'ərlam, andza ma bəzey bəza ha kakay na, a da fuləkwey aha a huɗa, kakay.»
41010016	Ŋga ma surma ta wawa na hay, ma pəsafata mey ta ma bazləhafata har aha.
41010017	Andza Yezu a dam aha tek ata na, ndaw ana daha ma hwawa ta hway ka slam aŋga, ma gərdey ka mey dey ŋga, ŋga ma tsəhafa: «Miter eɗey hayna, i ka key na tek waray hay, ma aza i ka da ndzafada mendzey me ndəvey kakay ana?»
41010018	Yezu ma ləvar: «Ɗagay, ka zəlaya yah ndaw hayna na, ka mey? Ndaw hayaha na dakay, sey Bay ma Bəla asləta?
41010019	Ka səradata mey ma mewey hay seŋgey: Ka da kəɗey ndaw vagay aha zlay, ka da key madama zlay, ka da huley zlay, ka da key ndaw seydewe haya kakay ana zlay, ka da kar tek haya kakay aha a ndaw zlay, hasəkadatara bəzay a baba ɗek, ta maya ɗek.»
41010020	Ndaw a hana ma ləvar: «Miter, tek a neney hay tabiyaha na, i ka katərawa ba zla, ta bəza ha.»
41010021	Yezu ma nəkafa na, ma wuɗa, ma ləvar: «Tek asləta ma zarafəkawa daha: daway, haɗəkadata tek eɗek hay ba, vəladatara ba a ndaw mbarga na hay, ka da ndzefey zleley mekelehe da 'ərlam, arka tok na, sawa, səpaya bəzay.»
41010022	Andza ndaw ana ma tsənada guma neney na, a mbafa sakay. Arka ŋga ma daway təŋga ta mevel aha, hərway ŋga zleley aha bəza kakay.
41010023	Andza Yezu ma nəkey dey kəɗeyya ka slam aŋga na, ma ləvatar a gawla ŋga hay: «Ndaw zleley ana hay na, a da katar ger aha me fuləkwey a Slala ma Bay'ərlam!»
41010024	Guma ŋga neney a rəzlata gawla ŋga hay. Ama Yezu na, ma mada sa: «Dem a ɗaw hay, me fuləkwey a Slala ma Bay'ərlam na ger aha bəza kakay!
41010025	Ka zlegweme me fuləkwey ta veɗ ma batal na, a kar ger aha kakay, ka ndaw zleley aha, me fuləkwey a Slala ma Bay'ərlam na.»
41010026	Guma ŋga na a rəzlata, a fəna satsa. Taya ma ləvam ka 'ar vaw ta na: «Azlakwa a da buwam na, way hay tok?»
41010027	Yezu ma zazərata, me ləvey: «Ka ndaw hay na, a key vaw kakay, ama ka Bay ma Bəla na, andza ha tikay. Hərway tek hay tabiyaha ka Bay ma Bəla na, ta dəba har.»
41010028	Piyer na ma ləvar: «La na ka mbəkadəmatərawa tek ala hay ba tabiyaha, ma da səpaka bəzay.»
41010029	Yezu ma ləvar: «I ɓadakwar dərka na, ndaw ana ma mbəkada 'ay ŋga, malam aŋga hay, malam aŋga diŋgwas ana hay, maya ŋga, baba ŋga, bəzey ŋga hay, ta ley ŋga hay, hərway ɗaw, hərway ma Mey Wayna na,
41010030	a da ndzefey 'ay hay, malam mawal ana ta diŋgwas ana hay, maya hay, bəza hay, ta ley hay, ekəɗey ana ka bəla neney, dey temere na ta tatakway aha kava. Arka ka mey satsa na, a da ndzefey mendzey me ndəvey kakay ana.
41010031	Ndaw tsəfəmey ana hay haɗadzidzay, a da təram ndaw madakwaydok ahiya. Ndaw ma madakwaydok ana hay, a da təram ndaw tsəfəmey ahiya.»
41010032	Andza a tsəlam aha a Zeruzalem na, Yezu na, ŋga ka mey ta. A katar guraɓaɓa a ndaw ma səpamar bəzay ana hay, a wasam. Ŋga ma ŋgəlata gawla ŋga kurow kava tsew ana hay, ka tsakay ŋga sa. Ŋga ma zlar ma ɓadatara tek aŋga, ma da safərawa na:
41010033	«Nəkafama, i tsəlakwama ha a Zeruzalem, da huɗa na, a da mbəkafama har ka Bəzey ma ndaw a har ma baba ɗuhwa na ma kam kuley ana hay, ta ndaw ma sesəkey mewey hay. A da dzuwama a memətsey, a da mbəkafama har a har ma ndaw Zuif ahiya kakay ana hay.
41010034	A da saŋgərafama, a da təfafama sleslem, a da keɗama ta lagwada, a da kəɗama vagay aha, meney makar a dəba na na, a da mbəlawa.»
41010035	Zak ta Zaŋ bəzey ma Zebedey hay, ma gurafama ka Yezu, ma ləvamar: «Miter, a sandar na, kah ka kadandar tek ala na, la ma da tsəhafəmaka na.»
41010036	Ŋga ma ləvatar: «A sakwar i ka kakwar na, mey?»
41010037	Taya ma ləvamar: «A sandar na, vəlandar ma da ndzey da maram aɗek tey, ndaw asləta ta har zəmay, asləta ta har gula.»
41010038	Yezu ma ləvatar: «Ka səradama tek a kwar a neney, ma tsəham ana kakay. Ka da slafama ma sa vəliyem ma tsetseh a ɗaw ana i ma da sey ana ɗaw? Ma la tsukuɗu, ka da slafama me dzuhəɓey ana, i ma da dzuhəɓey a huɗa na ɗaw?»
41010039	Taya ma ləvamar: «La slafama.» Yezu ma ləvatar: «Vəliyem ana i ma da sey ana na, ka da sama,me dzuhəɓey i ma da dzuhəɓey a huɗa na na, a da dzuhəɓadəmakwar.
41010040	Ama, ma da ndzey ta har zəmay ɗaw, dakay na ta har gula ɗaw na, ma da vəley na, yah kakay: a da vəladəmatara na, a ndaw na ɓa, ka ləmadəmatara tsoy ka vaw ana hay.»
41010041	Sa ma gawla ŋga na kurow ana hay, ma tsənadama na, ma kafəmata mevel, kandza Zak ta Zaŋ.
41010042	Yezu ma zəlata, arka ma ləvatar: «Ka səradama ha seŋgey, ndaw ma nəkafəmata andza bay ma dala na hay na a wumata ndaw hay na ta mazlaɓ ata, arka ndaw ɗuhwa na hay tey na a kərəmata.
41010043	Da walaŋ a kwar na, ka da key andza ha tizlay; dzadzak ma kwar na, ta meterŋgəleŋ. Haɗaw ndaw a wuɗey ma da tərey ndaw ɗuhwa ha da walaŋ a kwar na, ka tərada vaw ŋga, gawla ma 'ay kwar aha.
41010044	Haɗaw ndaw a wuɗey ma da tərey ndaw tsəfəmey ana, da walaŋ a kwar na, ka tərada vaw ŋga beke ma ndaw hay tabiyaha.
41010045	Hərway Bəzey ma Ndaw a sawa na, ka da kamar mber ka har kakay, ama ma da katar mber a ndaw hay, ma vəlada mendzey ŋga, ma da mbəɗatərawa ndaw hay haɗadzidzay.»
41010046	Taya ma husam a Zeriko. Andza ma bawa ma Yezu ba da Zeriko, andza gawla ŋga hay, ta ndaw ma kusa hiya haɗadzidzay, ndaw wulaf ana daha, a zəlamar Bartimey, bəzey ma Timey. Mandza ha ka tsakay tsəveɗ, a rəkey aha tek.
41010047	Andza ŋga ma tsənada waya neney na, Yezu ma Nazaret na, ŋga ma zlar me wudey: « Bəzey ma David, Yezu, i ka kaka da vaw tey!»
41010048	Ndaw hay haɗadzidzay ma kamar say, ma ka ndzey tete, ama na, a səkada me wudey adiya: « Bəzey ma David, i ka kaka da vaw tey!»
41010049	Yezu me lətsey aha, me ləvey: «Zələmərawa ɗagay.» Ma zələmərawa ndaw wulaf ana hana, ma ləvamar: «Tete, lətsey! A zəlaka ha.»
41010050	Ŋga ma kəlada zana ma memeɗ aŋga, me lətsey huram, ma daw ka tsakay ma Yezu.
41010051	Yezu ma tsar guma, ma ləvar: «A saka i ka kaka na mey?» Ndaw wulaf a hana, ma mbəɗar kava: «Rabuni, a saya na, i ka nəkada dey tey!»
41010052	Yezu ma ləvar: «Daway, me pey 'ar eɗek, ka buwaka ba.» Deŋe ka slam ana hana tsana, dey ŋga me wurey. Arka ŋga ma səpar bəzay a Yezu, ka tsakay tsəveɗ.
41011001	Andza a husam aha a Zeruzalem, kəreh ka wuraw ma Betəfazey ta Betani, 'ar a mamba ma Tetəɗez na, Yezu me kuyey gawla ŋga hay tsew,
41011002	ŋga ma ləvatar: «Dawam a wuraw a taɗay, ka mey kwar ana. Andza ka fuləkwam aha tsana, ka da ndzafam bəzey ma zuŋgow ana daha, ɗaɗa ndaw ka tsəley ka 'arra tsaray kakay. Pasəkəmərawa, sadəmərawa.
41011003	Haɗaw ndaw a ləvakwar: ‹Ɗagay, ka kam eɗey na mey na›, mbəɗamar kava: ‹Bay’ərlam a wuɗey, aza a sləradərawa akəɗey kəɗiya.»
41011004	Taya ma dawam, ma ndzafama bəzey ma zuŋgow ma raha da bəla, ka mey ambaw, ka buwal. Taya ma pasəkəmərawa.
41011005	Ndaw hay daha nekəɗey ka slam ana, ma ləvəmatar: «Ɗagay ka pasəkama bəzey ma zuŋgow ana, a may?»
41011006	Taya ma mbəɗəmatar kava, andza na ma Yezu ma ləvatəraɓa na. Arka ma mbəkadəmata, ma ka kam andza ma ta ma wuɗam ana.
41011007	Ma dadəmara bəzey ma zuŋgow ana a Yezu, ma ɓaɓətam zana ta hay ka dəba ŋga na. Arka Yezu me ndzey ka 'arra.
41011008	Ndaw hay haɗadzidzay ma ɓaɓətam zana ta hay ka tsəveɗ, sa na hay ma tsumawa ɓaslah ma vəɗe ma tek hay da kusof.
41011009	Ndaw na ma dawam ka mey ana hay, ta na ma səpəmata da dəba na hay, ma wudam: «Ozana! Bay’ərlam ka pəsafa mey ba da mezəley ŋga, ka ndaw ma sawa na na.
41011010	Slala neney ma sawa na na, ma David baba lakwa, ma pəsa mey aha ba. Ozana da mekekəle ma 'ərlam!»
41011011	Arka ŋga me fuləkwey a Zeruzalem, a 'Ay me key Kuley . Andza ŋga me nəkey dey ba tabiyaha ka tsakay ŋga na, arka andza ma hakwaɗ ka dəba na, ŋga ma bawa ta gawla ŋga kurow kava tsew ana hay, ma dawam a Betani.
41011012	Ma medew ana, andza ma bawa ta ba da Betani na, may ma tsafa.
41011013	Ŋga ma nəkada vəɗe ma tek ana daha andza gudav da dəreŋ ma ɗaɗa ha na, ŋga na ma daway ma da nəkərawa, waya aza neŋgərhey i ndzafawa, tek da huɗa ɗaw? Andza ŋga ma gurey ka tsakay na, a da ndzefey na ɓaslah ana dada, hərway har ma gudav me yey tsaray kakay.
41011014	Ŋga na ma tsar guma, ma ləvar: «Ɗada ndaw ka da zəmey bəzey ɗek ana hay sazlay» Gawla ŋga hay na, ma pafama sləmay.
41011015	Taya ma husam a Zeruzalem, andza ŋga me fuləkwey ba, a 'Ay me key Kuley na, Yezu ma zlar ma ɓəlata ndaw me key filaw hay, ta ndaw me heɗəkey tek ana hay ba da ’Ay me key kuley. Ŋga ma patar teker a tabal ma ndaw me mbəɗey sumkwo hay, ta tek me ndzey ma ndaw ma həɗəkadama hwoɗəgwam hay,
41011016	kwa ka mbəkadata ndaw hay ka tazlaram ta 'Ay me key Kuley, ta tek aha da har kakay.
41011017	Arka ŋga ma tatəkadata, ta me ləvey aha: «Ma winda ha na, andza neney: A da zəlama 'ay ɗaw na, 'ay me ɗuley mey ma ndaw ma dala hay tabiyaha kakay ɗaw? Ama kuray tok na, tərey a radama, andza zlazlam ma mahal hay aha.»
41011018	Andza baba ɗuhwa na me key kuley ana hay, ta ndaw me sesəkey Mewey hay, ma tsənadama na, taya ma səpafama wewer, ɗagay tabiyaha, a da zəɗadama na, teŋgey. Hərway a wasadama, zləna mavəday me tetəkey ndaw aŋga na na, a rəzlata ndaw ma kusa ana hay.
41011019	Ma hakwaɗ me key na, Yezu ta gawla ŋga hay ma bəmawa ba da wuraw ana..
41011020	Andza a dam aha ta zlemedew na, taya ma nəkadama vəɗe ma tek ana, ma ŋgwala ha tsoy, kasl a slasləlay adzay.
41011021	Piyer ma sərafa, ma ləvar: «Rabi, nəkafa vəɗe tek a neney kah ma kəlafa 'ar ana na, ka ŋgweley tsoy.»
41011022	Yezu ma mbəɗatar kava, me ləvey: «Pam 'ar ka Bay ma Bəla.
41011023	I ɓadakwar dərka na, kendzey ndaw a ləvar a mamba neney: ‹Ka da vaw ba ka sləna na, da kəley a bəlay na›; haɗaw a kəɗey aha waway da mevel aŋga kakay na, ama a pey aha 'ar na, tek aŋga me ləvey ana, a key dərkana, tek ana na, a da vəladəmara.
41011024	Hərway ma mey na, i ɓadakwar na: tek a kwar ma tsəham tabiyaha, da me ɗuley mey na, pam 'ar andza kuray ka ndzafama tsoy, arka na a da vəladəmakwar.
41011025	Kendzey andza kuray ma lətsa hiya, ka ɗulam aha mey na, haɗaw ka sərafama dugwan a kwar daha ka vaw ta ndaw na, hayna safama yam ba, ma Baba kwar da 'ərlam ka safakwar yam ka malay kwar hay tiyatsa.»[
41011026	]
41011027	Taya ma məmawa a Zeruzalem. Andza Yezu a daway a mawa da 'Ay me key Kuley na, baba ɗuhwa na me key kuley ana hay, ndaw me sesəkey Mewey hay, ta ndaw ma səka na hay, ma gurafama.
41011028	Taya ma ləvamar: «Ɗagay ka kata tek eɗek a neney hay na, ta gədaŋ aŋgway? Ma vəlaka gədaŋ ana ma kada na na way?.»
41011029	Yezu ma ləvatar: «I tsəhafakwar tek asləta na, haɗaw kuray ka mbəɗafəmiyawa ba kava na, aza i ɓadakwar i key tek ana na, ta gədaŋ aŋgway, ta gədaŋ aŋgway na.
41011030	Me dzuhəɓey ndaw ma Zaŋ a sawa na da may? da ’ərlam tsukuɗu, da ndaw hay ɗaw? Mbəɗəmiyawa kava!»
41011031	Taya ma tsadama ka 'ar vaw ta na andza neney: «I ka ləvakwa ‹Da 'ərlam na›, a da ləvandakwar: ‹Azlakwa ka pamar 'ar kakay, ka mey?›
41011032	I da ləvakwa ta ma terŋgəleŋ na: ‹A sawa da ndaw hay ɗaw›... A ’ay?» A wasam ta ndaw ma kusa hiya na hay satsa, zləna hərway ndaw hay tabiyaha a dzalam na, waya Zaŋ na, ndaw sek dərka na.
41011033	Arka taya na, ma mbəɗafəmara kava a Yezu: «La səradama kakay.» Arka, Yezu ma ləvatar: «Yah tiyatsa na, i ka tek ana ta gədaŋ aŋgway, ta gədaŋ aŋgway na, i ɓadakwar kakay tiyatsa.»
41012001	Arka, Yezu ma zlar ma tsatar guma, ta bəzay ma guma ma mala ha ta meley ana hay: «Ndaw ana daha me rəvey viŋe a ley ŋga, ma zla zleɗ ana ba, me dzurey kulok ma ɗətsey, me zley slam tsaŋ ma dzaɗada ley ana; arka ma vəladatara a har ma ndaw ma mber ana hay. Arka na, ŋga ma daway təŋga.
41012002	Arka na, andza har ana ma slawa na, ŋga ma slərawa gawla ma 'ay ŋga, ka tsakay ma ndaw ma kam mber da ley ana hay, ma ka vəlamar bəzey ma viŋe ana ma kəla ma ŋga na.
41012003	Ndaw ma kam mber da ley ana hay, ma zəgama gawla na hana, ma kəɗama, ma kəladama, ma daw har kənaha.
41012004	Ŋga ma kəlawa gawla ŋga mekelehe sa, taya na, ma kəɗama ka 'ar aŋga na, ta me tseɗey aha kava.
41012005	Ŋga ma kəlawa gawla mekelehe sa na, taya na, ma kəɗəma ba vagay aha. Arka sa, ma slərawa mekele hiya haɗadzidzay na, ma kəɗəmata sa na hay, sa na hay na, ma kəɗəmata ba vagay ahiya.
41012006	A da zərawa a ndaw ana na, bəzey ma mey 'ərev aŋga na, dada. Ŋga ma slərada ka tsakay ta, dok da dəba, ta me ləvey aha: ‹Bəzey ɗaw dada na, a da ɗəmar aha ndaw ba.›
41012007	Ama ndaw ma kam mber da ley ana hay, ma ləvam ka 'ar vaw ta na: ‹Neney na ndaw ma da zəmey 'ay ana. Səmawa! Kəɗakwa ba vagay aha na, aza i da zəmakwa.›
41012008	Taya na ma zəgama, ma kəɗama ba vagay aha, ma kəladərawa ba da ley ma viŋe ana, a bəla.
41012009	Bay ma ley ma viŋe ana, a da kadata na, teŋgey? Ka da sawa ba na, a da kəɗata ndaw ma kam mber ana hay ba vagay ahiya, arka a da vəladatara ley ma viŋe ana, a har ma ndaw mekele hiya.
41012010	Kuray ka dzaŋgama bəzay ma guma neney, da Mewindey Kokwoɗ ana hay na, tikay, ɗaw? Ŋgwa aŋga na ndaw me zley 'ay hay ma kəladama ba na na, ma da tərey ŋgwa ma talkomere ma 'ay ana na ŋga ha.
41012011	Na ŋga na na mber ma Bay’ərlam: ka slam dey lakwa na, tek me rəzley ndaw aha.
41012012	A səpama ma da zəgama, amana a wasam ta ndaw ma kusa hiya na hay. A səradama dey ta kava, a tsey bəzay ma guma neney ma mala ha ta meley ana, ka taya. Arka taya ma mbəkadəmata, ma dawam tek ata.
41012013	Taya ma sləram Fariziyeŋ hay, ta ndaw ma Erod hay nekəɗey, ka slam ma Yezu, ma aza ka ŋgafama gendeɗ, da bəzay ma guma hay.
41012014	Taya ma səmawa, ma ləvamar: «Miter, la səradama kah na, ka tsey guma na ɗerre, ka wesey ta ndaw tikay, hərway ɗuhwa ma ndaw na, a nəkaka a dey tikay. Ama, ka tatəkadatara a ndaw hay na, tsəveɗ ma Bay ma Bəla da dərka na. Äadandar ɗagay, ma vəladara dzaŋgal a Sezar na, mewey lakwa a vəley tsəveɗ tsukuɗu, a vəley kakay ɗaw? La ka vəlam tsukuɗu, la ka vəlam zlay ɗaw?.»
41012015	Ama ŋga na a sərada mbaɗa mbaɗa ta, ma ləvatar: «Ka ŋgafəmaya gendeɗ na, ka mey? Aŋga zəgəmiyawa sulay ana asləta, i ka nəkafa ɗagay!»
41012016	Taya ma zəgəmərawa asləta. Yezu ma ləvatar: «Foto neney, ta mewindey a neney kava na na, ma ŋgway?.» Taya ma mbəɗamar kava: «Ma Sezar.»
41012017	Yezu ma ləvatar: «Tek ma Sezar na, vəladəmara a Sezar ana təŋga. Tek ma Bay ma bəla na kandzara ma Bay ma Bəla ana təŋga.» Taya ma ndza hiya ka guma ŋga neney na, ma rəzla hiya kambəlaɓa.
41012018	Sadusieŋ hay ma səmawa ka tsakay ma Yezu. Taya a ləvam na, kendzey ndaw ka mətsey ba na, a mbəlawa kakay. Taya ma tsəham bəzay ma guma neney ka Yezu:
41012019	«Miter, Moyiz a windərawa ŋga lakwa na: kendzey haɗaw ndaw malam aŋga daha ta ŋgwas aha, ka mətsey ba, mandzara ka yawa bəzey na, a zəga madakway ana, a yadərawa bəzey a malam aŋga hana na...
41012020	Ndaw hay daha ta malam ata hay tsəla. Marakway ana, me zəgey ŋgwas, me mətsey, mandzara ka yadərawa bəzey.
41012021	Na metsetsew ana ma zəga ŋgwas ana, me mətsey, mandzara ka yadərawa bəzey atsa. Na mamakar ana, andza ha satsa.
41012022	Ha ma ndaslam tsəla ta hiya, mandzara ka yadəmərawa bəzey. A dəba ta na hana tabiyaha na, ŋgwas ana me mətsey tiyatsa.
41012023	Ta pas ma ma da mbəlawa ma vagay hay na, ka da mbələmawa ba na, a da ndzar ŋgwas aha na, a way? Hərway tsəla ta hiya, ka zəgama ba ka ŋgwas aha sana.»
41012024	Yezu ma ləvatar: «Ka tsam andza ha na, mavəday kwa ka səradama Mewindey Kokwoɗ ana hay kakay, kwa ma slafa ma Bay ma Bəla kakay, ka zləgam na hərwuiya.
41012025	Akwa na, kendzey andza ndaw hay ka da mbələmawa ba na, ndaw a da zəgey aha ŋgwas dasakay, ŋgwas tey a da daw aha 'ay zel dasakay. Ama, ma da ndzey na, andza madurlam hay da 'ərlam.
41012026	Ka guma ma ma da mbəlawa ma ndaw ma mətsa na hay na, kuray ka dzaŋgama da ɗeriwel ma Moyiz, ka bəzay ma guma ma waw me təɓey da 'ay ndak ana na, Bay'ərlam a ləvərawa na, teŋgey ‹Yah na Bay'ərlam ma Abraham, Bay'ərlam ma Izak, Bay'ərlam ma Zakob›?
41012027	Ŋga na Bay'ərlam ma ndaw ma mətsa na hay kakay, ama, ŋga na ma ndaw ta dey ana hay. Kuray na, ka zləgam ba kambəlaɓa.»
41012028	Ndaw me sesəkey Mewey ana daha, ma gurafa. Äa ŋga ka tsənada ba a kəɗam aha waway arka ma nəka na, Yezu ka mbəɗafatara ba kava kassla. Ŋga ma tsəhafa: «Da walaŋ ma mey ma mewey hay tabiyaha na, na tsəfəmey ana na, na waray?»
41012029	Yezu me mbəɗey kava: «Na tsəfəmey ana na: Dzəkey sləmay Israyel, Bay’ərlam lakwa Bay ma Bəla na, ŋga Bay’ərlam asləta.
41012030	Ka da wuɗa Bay’ərlam a ɗek Bay ma Bəla na, ta mevel eɗek adzay, ta mezek eɗek adzay, ta me dzeley 'ar eɗek adzay, ta gədaŋ eɗek adzay tabiya ha.
41012031	Metsetsew ana na, ŋga kəɗey: Ka da wuɗa ndaw ka tsakay ɗek ana na, kal kal andza vaw ɗek ana.Mey ma mewey mekele hiya ɗuhwa ha, ma fəna neney hay na, dasakay.»
41012032	Ndaw me sesəkey Mewey ana hana, ma ləvar: «Haya ha bəza kakay Miter, kah ka tsərawa ba təɗe dərka: Ŋga na, ŋga asləta, mekelehe a dəba ŋga na dakay,
41012033	arka ma wuɗa Bay'ərlam ta mevel eɗek adzay, ta ma sərada tek eɗek adzay, ta gədaŋ eɗek adzay, ma wuɗa ndaw ka tsakay ɗek ana, kal kal andza vaw ɗek ana na, a fəna ma təlar gənaw, ta ma kar kuley.»
41012034	Yezu ma nəkada ŋga ka mbəɗafərawa ba kava ta ma səra ’ar aha na, ma ləvar: «Kah na dəreŋ ta Slala ma Bay'ərlam sakay.» Kwa ndaw a slafa ma tsəhafa guma sakay.
41012035	Arka, Yezu ma zlar ma tatəkadata ndaw hay da 'Ay me key Kuley, ŋga me ləvey: «Ɗagay, ɗaɗa ndaw me sesəkey Mewey hay a ləvam, waya Ndaw ma vaha 'ar ana bəzey ma David na, ma mey mey?
41012036	David ana ta 'ar aŋga, ta gədaŋ ma Mesəfrey Kokwoɗ ana na, ka ləvey ba, andza neney: ‹Bay ma Bəla a ləvar a Bay’ərlam a ɗaw: ndzey a koriwal, ta har zəmay ɗaw, ha aza i padata ndaw dugwan eɗek hay ba, a huɗa sek eɗek ɗagay.›
41012037	David ana ta 'ar aŋga na na, a zəla ‹Bay’ərlam› tok na; azlakwa, a da key bəzey ŋga ha na, teŋgey seŋgey?» Ndaw ma kusa hiya haɗadzidzay ma dzəkafama sləmay na, a datar 'ar.
41012038	Da ma tatəkadata ŋga na, Yezu me ləvey: «Wam daw ka vaw, ka ndaw me sesəkey Mewey hay, a wuɗam na, me heley ta dawra ahiya terere, ma ka tsəmatar guma, ka tsəmatar ka slam me kusey hay.
41012039	Da 'ay me ɗuley mey na, a wuɗam me ndzey ka koriwal tsəfəmey ana hay. Da magurlam na slam tsəfəmey ana hay.
41012040	Taya ndaw me sesəɓey madakway hay tok na, ama na, me ɗuley mey na zaɗaɗa; ma da dzuwey ta na na kambəlaɓa»
41012041	Yezu ma ndza ha soŋsoŋ ta slam me kuyey sumkwo na, ŋga ma nəkafata ka ndaw hay a kuyam aha sumkwo, a slam me kuyey sumkwo na, teŋgey. Ndaw zleley ana hay haɗadzidzay a kuyam sumkwo haɗadzidzay.
41012042	Madakway ana daha, mbarga ha, ma sawa me kəley sisey ŋga hay tsew a huɗa.
41012043	Yezu ma zəlata gawla ŋga hay, ma ləvatar: «I ɓadakwar dərka na, madakway a neney mbarga na na, me kuyey sumkwo na, a fəna sa ma ndaw a neney hay, ma kuyama na, tabiyaha.
41012044	Hərway ndaw a neney hay ma vəlam ana tabiyaha na, a hələmawa na, ka bay ana. Ama ŋga na, ta mbarga ŋga dzay na, ŋga ka hələrawa ba, ma da pada tek aŋga tabiyaha me ndzefey ana, tek aŋga tobiya ma da ndzada na.
41013001	Andza, Yezu ma daway təŋga, da 'Ay me key Kuley na, ndaw asləta, da walaŋ ma gawla ŋga hay, ma ləvar: «Miter, nəkafata ka ŋgwa neney hay, ma zla hiya ŋgey!
41013002	Yezu ma ləvar: «Kah ma nəkada 'ay a neney, ma zla ha ɗuhwa ha na na, a da zarawa ha ŋgwa ma tsarzla ha ka 'ar ma ŋgwa na, dakay, a da mbəzley ba hele hele.»
41013003	Andza ma ndza ha da mamba ma Tetəɗez, soŋ soŋ ta 'Ay me key Kuley na, Piyer, Zak, Zaŋ ta Andrey, ma tsəhafama gədzah kəɗey:
41013004	«Aŋga ɓadandar tek ana, a da key na, varay? Äadandar zeheɗ ma ɓada tek ana hay tobiya ha a da ndəvam na teŋgey»
41013005	Yezu ma zlar, ma ləvatar: «Wam daw ka vaw, ma ndaw ka da zləgadakwar zlay.
41013006	Ndaw hay haɗadzidzay a da səmawa a da zəgam mezəley ɗaw, a da ləvam: ‹Yah›, a da zləgaɗəmata ndaw hay haɗadzidzay.
41013007	Kendzey kuray ka da tsənadama ba, a tsam aha ka vərom, dakay na ka guma ma vərom na, ka da həɓakwar 'ərev zlay: hayna tek ana hay, ka key andza ha təŋga; amana, na ŋga na na har ma me ndəvey ana, tsaray kakay.
41013008	Ndaw ma dala ta ndaw ma dala naŋgar a da vəzam ka vaw, Slala ta slala naŋgar a da vəzam ka vaw. Da slam hay gəle gəle dala a da dederey, may a da key; na ŋga na na, me zley me ndelemey ma ŋgwas da zləbeŋ.
41013009	Hayna, wam daw ka vaw, a da mbəkafəmakwar har a har ma ndaw ma sariya hay ta ndaw ma 'ay me ɗuley mey hay. A da daɗakəmakwar me kəɗey. A da dadəmakwar ka 'ərdey ma guverner hay, ta bay ma dala hay, hərway ɗaw. Ka da təratar na seydewe ta ha.
41013010	Hərway a dafa na, ka tələkadama mey ba, ta Mey Wayna, a ndaw ma dala hay tabiyaha, ɗagay.
41013011	Kendzey andza, a da dəmakwar aha, ma da haɗəkadəmakwar na, ka da dzəmam ka vaw ka guma kwar ma da tsey ana, zlay. Ama, guma kwar, ma da səkurawa a huɗa mey, ka slam ana na, tsama tsa, zləna, ma da tsey guma na na, kuray kakay, amana, Mesəfrey Kokwoɗ ana.
41013012	Malam ndaw a da mbəkafa har ka malam aŋga a memətsey, Baba tey wawa ŋga, wawa hay tey, a da mbəɗafəmata ’ar ka baba, ta maya ta hay, a da dzuwəmata a memətsey.
41013013	Ndaw hay tabiyaha, a da ŋgəladəmakwar aha dey kakay, kavəday ma mezəley ɗaw. Ama, ndaw ana me key matanduroŋ, ha səlekw na, ŋga na, a da buwama.»
41013014	«Aza, andza kuray ka nəkadama tek aŋga na me gegətsey ndaw me ŋgəsey tek ana, ma paha ka slam aŋga na, akwa, təɗe kendzey kava zlay ana na, (hayna ndaw ma dzaŋgama guma neney hay na, ka tsənadama!) arka, ndaw ma Zudey hay na, hayna ka hwam a mamba.
41013015	Ndaw ma ndza ha ka mapar na, ka da harɗawa, me fuləkwey a 'ay ŋga, ma da zəgey tek a har zlay.
41013016	Haɗaw ndaw ana, ŋga da ley na, ka da mawa ta dəba, ma da zəgaɓa zana ma memeɗ aŋga zlay!
41013017	Da varay ana ŋga na na, ŋgwas ta bəzey da hwoɗ ana hay, ta na bəzey ka har ana hay na, taya da viya!
41013018	Ɗulam mey, hayna tek ana ka da sawa, ta memeɗ kusey zlay.
41013019	Hərway ta pas ana ŋga na na, viya ɗuhwa ha, a da key, ɗaɗa ka key andza ha daha, tsaray kakay, zla da mezley ma bəla Bay ma Bəla ma kərawa na, ha kasl ekəɗey. Arka, a dəba na na, a da key aha andza ha, dasakay.
41013020	Hana Bay’ərlam ka həlafata meney ana hay zlay na, kwa ndaw ma da ləhada mendzey ŋga na, dakay; ama ŋga ma həlafata ba, ka pas ana ŋga na hay na, hərway ma ndaw, ŋga ma walata na hay.
41013021	Arka aza, haɗaw ndaw a ləvakwar: ‹Nəkey dey, Ndaw ma vahara 'ar ana na, ŋga kəɗey! Nəkey dey ŋga tay na›, ka da pamar 'ar zlay!
41013022	Hərway ndaw ma vaha ’ar maləwaɗay ana hay, ta ndaw sek maləwaɗay ana hay, a da lətsəmawa, a da kam zeheɗ ta ɗeɗew hay, ma da zləgadata, kendzey a key vaw na, kwa ndaw ma walata na hay.
41013023	Kuray ekəɗey tok na, wam daw ka vaw ka bəba, zləna, i ka ɓadakwar tek ana hay tsoy tobiya ha ka vaw, seŋgey.»
41013024	«Ama, ta pas ana ŋga na hay na, a dəba ma viya neney hay tabiyaha na, pas a da ndermeɗey, kiya a da wezley aha dey sakay,
41013025	wurzla hay a da kuyəmawa da 'ərlam, ma slafa ma tek ma 'ərlam hay, a da ɓəlam.
41013026	Arka tok na, a da nəkadama Bəzey ma Ndaw, a sawa ha da dey ma pazlay, da ma slafa tabiyaha na ta maram aŋga.
41013027	Arka, a da sləradata madurlam hay, ma da tsəhadatərawa 'ar, ta ndaw aŋga ma walata na hay, da tsakay lam hay faɗ ka halay ma dala, ta na ma 'ərlam.
41013028	Tsənadama guma neney, ma maladama ta vəɗe gudav ana ɗagay: ka nəkadama andza mey ma hawal ŋga hay laɓaw ahiya, a ɗaɗam ahiya na, ka səradama gwadavay a gurawa ha.
41013029	Andza ha sa tsa na, kuray ana tiyatsa na, ka nəkadəmata tek a neney hay a husəmawa ha na, na ŋga na na, səradama, Bəzey ma Ndaw ŋga bəse, ŋga ka mey mambaw kwar.
41013030	I ɓadakwar dərka na, ndaw ma bəla neney hay, a da ndəvam aha, mandzara tek a neney hay ka husəmawa kakay.
41013031	Dala ta ndasl ma 'ərlam na, a da davasam, ama guma ɗaw hay na, a da davasam aha tikay.
41013032	Ama, pas ana, ta har ana ŋga na na, ndaw ma sərada na dakay, kwa madurlam ma 'ərlam hay, kwa Bəzey, ndaw ma sərada na dakay, sey Baba na dada.»
41013033	«Wam daw ka vaw, ndzam tsekerkerre, zləna, hərway ka səradama har ana varay kakay seŋgey.
41013034	Ma kaha na, andza ma ndaw ma daway a dzaŋgal, ŋga ma gəradatara 'ay ŋga, a har ma gawla ma 'ay ŋga hay, ka wama. Ma wanəkadatara mber hay, kwa way way na, ta mber aŋga ta mber aŋga, ma ləvar a ndaw me hutey mambaw, ka ndzey tsekerkərre.
41013035	Ndzam ta dey tok zləna, ka səradama ha har ma bay ma 'ay ana, ma da sawa kakay seŋgey: agəna a da sawa na ta hakwaɗ, agəna, ma wuzla dəvaɗ, agəna, ma dzagulok me zlehey, dakay ma zlemedew na, ka səradama kakay seŋgey.
41013036	Me wsey na a da husawa dekeslef, kuray ma nara hiya hegey!.
41013037	Guma ɗaw eɗey, i ma tsakwar ana na, ma tsa ha na, ma ndaw hay tabiyaha: ndzam tsekerkerre!.»
41014001	Pak, ta magurlam ma peŋ mandzar is ana ma zlambar aha, a zawa meney tsew. Baba ɗuhwa na me key kuley ana hay, ta ndaw me sesəkey Mewey hay, ma səpam wewer ma da zəga Yezu, ma da kəɗa ba vagay aha na teŋgey.
41014002	Taya ma ləvam andza neney: «Ka key da magurlam zlay zləna, me wesey na a da zlawara səkway ba»
41014003	Yezu ŋga da Betani, da 'ay Simoŋ ndaw malawa, andza a zəmam aha tek na, ŋgwas ana daha, ma sadərawa ta wurdey hayna ma sumkwo haɗadzidzay ana, da kwalaba mambay aha. Ŋga ma wura kwalaba na hana, ma mbəɗafa wurdey ana ka 'ar ma Yezu.
41014004	Sa ma ndaw hay da walaŋ ata, ma gwaŋguɗam mey ka 'ar vaw ta na, ma ləvam: «Ɗagay neney na masaka ma wurdey mey?
41014005	Akwa ka haɗəkadama wurdey a neney na, a sadərawa gabal temere makar na, a vəladəmatara sumkwo na a ndaw mbarga na hay!» Arka taya na ma kafama mevel ka ŋgwas ana hana na.
41014006	Ama Yezu me ləvey: «Mbəkadama, ka wuzləɗamar ’ar a ŋgwas ana na ka mey? Mber ana na haya ha bəza kakay, ŋga ma ndaslada hərway ɗaw ana na.
41014007	Akwa ndaw mbarga na hay na, ka da ndzam ka pas ka pas dzaya seŋgey, kendzey ka wuɗam na, ka slafama ma kəmatar hahaya. Ama yah na, ka da ndzafəmaya ha ka pas ka pas kakay seŋgey.
41014008	Tek aŋga andza ŋga ma slafa me key ana na, ŋga ka ka tsoy, zla ka vaw na ŋga ka mbəɗafa wurdey ba ka vaw ɗaw ma da zəgey a tsəvay.
41014009	I ɓadakwar dərka na, ka slam ma da ɓey Mey Wayna ka bəla tabiyaha na, a da təkərama tiyatsa ma sərafa ka ŋga na ta tek aŋga ma kawa na.»
41014010	Arka Zudas Iskariyot, ndaw asləta da walaŋ ma gawla ŋga kurow kava tsew ana hay, ma daway ’ay ma baba ɗuhwa na me key kuley ana hay, ma da haɗəkadatara Yezu.
41014011	Andza ma tsənadama mey ana na, a datar 'ar bəza kakay, ha ma ləvamar a da vəlamar sumkwo ba a ŋga na. arka Zudas me səpey wewer a da haɗəkadatara kassla ka har ana hayna na, teŋgey?
41014012	Pas tsəfəmey ana ma peŋ mandzar is ana, ta pas me sley təɓaŋ ma magurlam ma Pak na, gawla ma Yezu hay ma ləvamar: «A saka, la ka dawam, ka ləmadəmaka tek me zəmey ɗek, ma magurlam ma Pak na, ka waray?»
41014013	Arka ŋga me slərey ndaw hay tsew, da walaŋ ma gawla ŋga hay, ma ləvatar: «Dawam a wuraw, ka da zlam 'ar ta ndaw ana daha, ta zaw aha ka 'ar, a sawa da yam, səpamar bəzay;
41014014	arka, andza ŋga ka fuləkwey tsoy a 'ay ana na, ləvamar a bay ma 'ay ana: ‹Bay a ləvawa na: 'ay na i ma da zəmey tek ma Pak andza gawla ɗaw hay da huɗa na na, na waray?›
41014015	Arka ŋga tok na, a da ɓafakwar ka 'ay ana daha ka 'ar ma 'ay ma papaya ha ta pepeyey, ɗuhwa ha, ma ləma ha ba ka vaw. Arka na ləmadəmandakwar da huɗa tok.»
41014016	Arka gawla ŋga na hana hay ma həlam vaw, ma dawam a wuraw ana, ma ndzafama andza ma ŋga ma tsatəraɓa na. Arka taya ma ləmadama tek ma Pak ana tok.
41014017	Andza ma hakwaɗ me key na, Yezu ma husm ta gawla ŋga kurow kava tsew ana hay.
41014018	Da har andza taya ka slam me zəmey tek a zəmam aha tek na, Yezu me ləvey: «I ɓadakwar dərka na, ndaw asləta da walaŋ a kwar a da haɗəkadaya. Ndaw ana na, la zəmam aha tek tsetsuwe.»
41014019	Guma na a ndalatar bəza kakay, taya ma zlamar ma ləvamar: «Akwatay na yah ɗaw! Akwatay na yah ɗaw?»
41014020	Ŋga ma ləvatar: «Ndaw asləta da walaŋ a kwar kurow kava tsew ana hay, na la ma tələkam har a gandaf tsetsuwe na.
41014021	Hərway Bəzey ma Ndaw a da daway na, andza ma Mewindey Kokwoɗ ana ma ləvafa. Ama ndaw ana, ma da haɗəkada Bəzey ma Ndaw ana tey na, ka tuway vaw ŋga! Ndaw ana ŋga na na, akwa ma ŋga na, ŋgama ka yəmərawa zlay tabiyaha!.»
41014022	Da har a zəmam aha tek na, ŋga me zəgey peŋ, a dəba ma ma pəsafa mey ba na, ŋga ma tsada, ma vəladatara, arka me ləvey: «Təɓama, neney na vaw ɗaw.»
41014023	Arka me zəgey vəley ma zom, a dəba ma ma madara sise ba kava na, ma vəladatara, ma sama tabiyaha ta ha.
41014024	Arka ŋga ma ləvatar: «Neney na mambaz aɗaw, mambaz ma Me dzəmey Vaw, ma da mbəɗawa hərway ma ndaw hay haɗadzidzay na.
41014025	I ɓadakwar dərka na, ɗaɗa i da sey aha zom ma bəzey ma viŋe sakay, ha ka pas i ma da sey na wayna, da Slala ma Bay’ərlam.»
41014026	A dəba ma ma kəmata walay ma Pəsom hay ba na, taya ma bəmawa, ma dawam a mamba ma Tetəɗez.
41014027	Arka Yezu ma ləvatar: «Kuray tobiya kwar aha ka da təɗam. Hərway ma winda ha na, i ka da kəɗa ndaw me tsukurey ana ba na, təɓaŋ hay a da zlaɗam 'ar.
41014028	Ama, i ka da mbəlawa ba na, i da lahafakwar ba ka mey a Galiley.»
41014029	Piyer na, ma ləvar: «Kwa ndaw hay tabiyaha ka təɗam ba na, ama yah na, i da təɗey aha tikay!.»
41014030	Yezu ma ləvar: «I ɓadaka dərka na, teseɗey ta dəvaɗ a neney maga dzagulok a da zlehey dey tsew na, kah ka ləvey tsoy dey makar, ka səradaya kakay.»
41014031	Amana, ŋga me ləvey afəna sa: «Kwa andza tekeɗe i da mətsama tsetsuwe na, i da ləvey aha, i səradaka kakay, tikay.» Sa na hay ma ləvam tabiyaha andza ha satsa.
41014032	Taya ma husam 'ay dzerne na daha, a zəlamar Zetsemani, arka ŋga ma ləvatar a gawla ŋga hay: «Ndzam ka sləna, i daw, i da ɗulawa mey.»
41014033	Ŋga me ŋgəley ka bəzay na, Piyer, Zak ta Zaŋ. Arka a da zlar na, ŋga ma sərafa ŋga me wesey, a kar tossa.
41014034	Ŋga ma ləvatar: «Mezek a ɗaw ma ndza ha magwam aha a memətsey, ndzam ka sləna, ka da naram zlay.»
41014035	Andza ŋga ma daway har daf kəɗey na, ŋga me kəley ka dala, ŋga me ɗuley mey, ma aza haɗaw a key vaw na, har ma tsetseh a neney na, ka daway ba dəreŋ ta ŋga.
41014036	Ŋga me ləvey: «Aba, Baba, ka kah na tek hay tabiyaha, ta dəba har sana, zəgafaya vəley ma tsetseh a neney ba! Amana paɗ ka kah zləna, andza na ŋga ɗaw me wuɗey ana, tikay!.»
41014037	Andza ŋga ma mawa na, a da ndzafata na, ma nara hiya; ŋga ma ləvar a Piyer: «Simoŋ, ka nerey aha seŋgey! Kah ka slafa me ndzefey gədaŋ me ndzey ta dey, ndzemdey pal, kakay!
41014038	Ndzam ta dey, ɗulam mey, ma aza kuray ka da təɗam a har ma ndaw me pey wuiya zlay. Mesəfrey na ma həla vaw aha, ama slaw vaw na, bəle ha.»
41014039	Arka ŋga gurey dey mekelehe sa, me ɗuley mey ma mada guma na andza ha satsa.
41014040	Andza ŋga ma mawa satsa na, ma ndzafata na a naram hiya satsa, hərway taya ma rəzla hiya. A səradama, ka ləvamar teŋgey, sakay.
41014041	Andza ma mawa ŋga dey ma makar ana na, ŋga ma ləvatar: «Naram tek a kwar, sasəkam vaw kwar hay! Ma ka ha tsoy. Har ana ka sawa tsoy: nəkafama ka haɗəkadama Bəzey ma Ndaw tsoy, a har ma ndaw ma ŋgəsa na hay.
41014042	Lətsam! Nakwama ba. Nəkafama, ndaw ma haɗəkadaya na, ka husawa tsoy.»
41014043	Ka slam ana deŋe, andza Yezu a tsey aha guma mba na, Zudas, ndaw asləta da walaŋ ma gawla ŋga kurow kava tsew ana hay, ma husawa ta ndaw hay haɗadzidzay, ta tapay ahiya, ta sleɗ ma tsakay ahiya, ma sləradatərawa na, baba me key kuley hay, ndaw me sesəkey Mewey hay, ta ndaw ma səka na hay.
41014044	Ndaw ma haɗəkadatara na na, ɓa ka ɓadatərawa wewer a ŋga na, ma da ɓafatara na tsoy, a ləvatar na: «Ndaw na i ma da surma na na, ŋga ha! Zəgama, dadama, dzaɗama haya hayaha.»
41014045	Andza ma husawa ta ba tsana, ŋga ma gurey ka tsakay ma Yezu, ŋga ma ləvar: «Rabi.» Arka na, ŋga ma surma.
41014046	Sa ma ndaw hay tok na, ma pafama har, ma zəgama.
41014047	Ndaw asləta da walaŋ ma gawla ma Yezu hay, ma kuɗawa maslalaɓ aŋga, ma tsuwa gawla ma 'ay baba me key kuley ana daha ka sləmay, ha sləmay pok ba.
41014048	Yezu me tsey guma, ma ləvatar: «Ka səmawa ma da zəgaya ta tapay ahiya, ta sleɗ ma tsakay ahiya, andza ma da zəgaɓa katsala na, ka mey?
41014049	I daha ka pas ka pas da walaŋ a kwar da 'Ay me key Kuley, i tatəkadata ha ndaw hay na, kuray ka zəgəmaya kakay. Amana, ma Mewindey Kokwoɗ ana hay ka ndaslam.»
41014050	Tobiya ta ha ma mbəkadama, ma hwam tek ata.
41014051	Bəzey gawla na daha, ma səpa da dəba da dəba, ma gadzəka ha ka vaw na gwada. Andza a da zəgama da huɗa na,
41014052	ŋga na ma gəradatara gwada na a har ata, ma hway təŋga, vaw kənaha.
41014053	Taya ma dadama Yezu 'ay bay ma Baba ɗuhwa na me key kuley ana, taya ma kusa hiya tabiyaha. Baba ɗuhwa na me key kuley ana hay, ndaw ma səka na hay, ta ndaw me sesəkey Mewey hay.
41014054	Piyer da dəreŋ na, ma səpa kasl a hwoɗ ma 'ay ma ’ay bay ma Baba ɗuhwa na me key kuley ana. Ŋga ma ndza ha ka dey waw a ndzam aha waw, andza gawla ma 'ay hay.
41014055	Azlakwa tok na, baba ɗuhwa na me key kuley ana hay, ta Sanedreŋ tabiyaha, ma səpam guma ma ndaw seydewe, ma da dzuwa Yezu a memətsey. Amana, taya ka ndzafam kakay.
41014056	Hərway ndaw hay haɗadzidzay ma kafama seydewe haya kakay ana hay ka Yezu, amana, seydewe ta na ka dazlam ka vaw kakay.
41014057	Ndaw hay daha nekəɗey da walaŋ ata ma lətsam, ma da kafama seydewe haya kakay ana hay ta me ləvey aha:
41014058	«La ka tsənadama ba a ləvey na waya: ‹Yah na i da mbəzlada 'Ay me key Kuley a neney, ma zla ha ta har ma ndaw hay ana ba, da meney makar na, i da zley mekelehe, na ma zla ha ta har ma ndaw hay tikay ana.› »
41014059	Ama, kwa ta guma neney tekeɗe na, seydewe ta na, ka dzəmey kakay.
41014060	Baba ɗuhwa na me key kuley ana, me lətsey da walaŋ ma ndaw hay tabiyaha, ma tsəhafa ka Yezu: «Ka mbəɗey ka seydewe ma ndaw a neney hay, ma tsafəmaka na tikay ɗaw?»
41014061	Ama ŋga na, tete təŋga, kwa ka mbəɗey kava kakay. Baba ɗuhwa na me key kuley ana ma tsəhafa dey mekelehe sa, ŋga ma ləvar: «Kah na Ndaw ma vahara 'ar ana, Bəzey ma Bay ma Bəla na ma pəsa mey aha na ɗaw?»
41014062	Yezu me ləvey: «Ayaw, yah dərka na, ka da nəkadama Bəzey ma Ndaw, ma ndza ha ta har zəmay ma Ndaw ma slafa tabiyaha na, a sawa ha ta pazlay aha da 'ərlam.»
41014063	Baba ɗuhwa na me key kuley ana, ma ŋgarɗada zana ŋga hay, me ləvey: «Ka səpakwa ndaw seydewe sa na, key mey sa mey?
41014064	Kuray ana, ka tsənadama ba ta veɗ sləmay kwar, a tsaɗa ha Bay'ərlam sana, ka dzalafama na teŋgey?» Arka taya tabiya ta ha ma dzuwama na kassla təɗe me kəɗey ŋga na na vagay aha.
41014065	Ndaw hay nekəɗey ma zlamar ma təfafama sleslem, ma mbəzadəmara dey ba, ma kəɗama, arka ma ləvamar: «Key ndaw sek! Arka gawla ma 'ay hay ma ŋgəlama ta marawa ha.
41014066	Andza Piyer ŋga da gwadaw ma hwoɗ ma 'ay na, dem me key mber da 'ay Baba ɗuhwa na me key kuley ana, ma husawa.
41014067	Andza ŋga ma nəkada Piyer a ndzey aha waw na, ŋga ma zazura, ma ləvar: «Kah ana tiyatsa na, kuray dzaya andza ndaw ma Nazaret aŋga na, Yezu.»
41014068	Amana, Piyer me mbəɗey mey ta me ləvey aha:«I sərada kakay, i tsənada guma ɗek a neney, kah me tsey kava na, kakay.» Arka ŋga ma daway təŋga a bəla ka mezləŋgərey.
41014069	Andza dem ana hana na, ma nəkada satsa na, ma ləvatar a ndaw ana ka slam aŋga na hay: «Neney na ndaw ata təŋga!»
41014070	Ama Piyer na, me mbəɗey mey satsa. Mendzey nekəɗey a dəba na na, ndaw ana hana ka slam aŋga hay, ma ləvamar a Piyer: «Kwa maləwaɗay kava dakay, kah na ndaw ata təŋga! Zləna, kah na ndaw ma Galiley sana.»
41014071	Amana, ŋga me mbəɗey,ta me ləvey aha: « Haɗaw i ŋgəley na Bay’ərlam ka hətaya, i sərada ndaw a neney kuray ma tsəmaya kava na, tikay!»
41014072	Arka tsana dzagulok me zlehey dey ma tsetsew ana. Arka Piyer ma sərafa ka guma ma Yezu, ma tsar ana: «Maga dzagulok a da zlehey dey metsetsew ana na, kah ka mbəɗey mey tsoy dey makar, ka səradaya kakay.» Ŋga na ma bawa tsam tsam ta ma tuway aha.
41015001	Zla ta zlemedew na, baba ɗuhwa na me key kuley ana hay, ma tsəham 'ar me ŋgəley mawa, andza ndaw ma səka na hay, ndaw me sesəkey Mewey hay, ta Sanedreŋ tobiya ta ha. Taya ma dzuwama Yezu; ma dadama ma vəladəmara a Pilat .
41015002	Pilat ma tsəhafa: «Kah na bay ɗuhwa na ma Zuif hay ɗaw?» Yezu me mbəɗey kava: «Kah ana me ləvey seŋgey.»
41015003	Baba ɗuhwa na me key kuley ana hay, ma tsafama maləwaɗay hay haɗadzidzay.
41015004	Pilat ma tsəhafa sa: «Ka mbəɗey kava, tikay ɗaw? Nəkafa guma ma ndaw a neney hay tabiyaha, ma wudafəmaka na na?»
41015005	Ama kwa Yezu a wuɗey ma mbəɗafa kava kakay, ha ma rəzla Pilat .
41015006	Ka magurlam ka magurlam na, Pilat a kəlatərawa ndaw asləta da daŋgay, na ndaw hay ma tsəham ana.
41015007	Azlakwa na, ndaw ma zəlamar Barabas ana na, ŋga da daŋgay ta ndaw ma kəɗəmawa vaw da wuraw dzaya na hay. Hərway da slam me kəɗey vaw ta na na, taya ka kəɗam ndaw ba vagay aha.
41015008	Ndaw ma kusa hiya na hay ma tsəlam, ma tsəham andza ma ta zlekete na.
41015009	Pilat ma mbəɗatar kava: «Ka wuɗam i ka mbəkukurawa na bay ɗuhwa na ma Zuif hay ɗaw?»
41015010	Hərway a sərada dey ta kava, baba ɗuhwa na me key kuley ana hay, a vəladəmara a har aŋga na, hərway a kadama səleŋ.
41015011	Baba ɗuhwa na me key kuley ana hay, ma həladəmatara bəzay a ndaw ma kusa na hay, ma ka kələmatərawa na, Barabas.
41015012	Pilat ma mada guma na mekelehe sa na, ma ləvatar: «I ka kada ta ndaw a neney, kuray ma zəlama bay ɗuhwa na ma Zuif hay ana na, teŋgey?»
41015013	Arka taya ma wudam dey mekele sa: «Darada ka 'ar ma tuwaw ma gazləlaha na!»
41015014	Pilat ma ləvatar: «Ɗagay a kawa haya kakay aha na mey» Ama taya na, a səkadama me wudey adiya, ta gədaŋ: «Darada na ka ’ar ma tuwaw ma gazləlaha na!»
41015015	Andza Pilat a wuɗey ma katar tek ma datar 'ar a ndaw ma kusa na hay na, ŋga ma badatərawa Barabas. Arka ma vəladatara Yezu a dəba ma kəɗama ba ta lagwada na, ma ka da daradama ka 'ar ma tuwaw ma gazləlaha na.
41015016	Sidzew hay ma dadama a hwoɗ ma 'ay, ma 'ay bay, ka ləva na slam ma fada ma bay. Taya ma zələmatərawa sa ma sidzew hay tabiyaha.
41015017	Taya ma kəlamar zana gagaza ha. Taya ma tsamar dzegwe ma ndak, ma padəmara a 'ar.
41015018	Arka, taya ma zlamar ma kamar salalay tok: «I ka tsadəmaka guma, bay ɗuhwa na ma Zuif hay!»
41015019	Taya ma kəɗama ka 'ar aŋga na ta tapay ma zeleŋ, ma təfafama sleslem, taya ma gərdam, ma namar dəba ka mey dey ŋga.
41015020	A dəba andza ma saŋgərafama ba na, taya ma tsukwadəmara zana gagaza na ba ka vaw, ma madəmara zana ŋga na hay ka vaw. Arka taya ma badəmərawa a bəla, ma da darada ka 'ar ma tuwaw ma gazləlaha na.
41015021	Taya ma təkamar ɗay a ndaw ana daha, a mawa ha da ley, ma ka zəgafa tuwaw ma gazləlaha na ma Yezu. A zəlamar a ndaw ana na Simoŋ, ndaw Sireŋ, baba ma Alekzaŋdre ta Rufus.
41015022	Taya ma dadama Yezu, a slam ana daha a zəlamar Golgota, ka ləva na, slam ma ndasl ma 'ar.
41015023	A wuɗam ma vəlamar zom ta tek ana daha andza tapa da huɗa, amana a wuɗey me sey kakay.
41015024	Arka taya ma daradama ka 'ar ma tuwaw ma gazləlaha na. Arka, taya ma wanəkadama zana ŋga na hay. Taya ma kəɗafama tsatsa kava, ma da sərada kwa way way ka da zəgey na, na waray na waray na.
41015025	A da daradama na, ma ndzemdey tsəfaɗ ma prek.
41015026	Tek ma winda ha ma tapa ha ma malay ma zəɗada 'ar aŋga na na, andza neney: «Bay ɗuhwa na ma Zuif hay.»
41015027	Ma daram katsala hay tsew, ka tsakay ŋga, pal ta har zəmay, naŋgar ta har gula.[
41015028	]
41015029	Ndaw ma dawam ta slam ana hay, ma tsaɗama ta me ɓəley 'ar aha, a ləvam: «Hey! Kah a neney, ka ləvey ka slafa ma mbəzlada 'Ay me key Kuley, ka zlada ka slam aŋga da meney makar ana sana,
41015030	buwa bay ’ar ma vaw ɗek ana ta ma hərɗawa ka 'ar ma tuwaw ana tok.»
41015031	Andza ha satsa na, baba ɗuhwa na me key kuley ana hay, ta ndaw me sesəkey Mewey hay, ma saŋgərafama: «Ŋga ka buwata sa ma ndaw hay ba sana, ekəɗey na a slafa ma buwa bay ’ar ma vaw ŋga na sakay!
41015032	Ŋga Ndaw ma vahara 'ar ana, bay ɗuhwa na ma Israyel sana, ŋga ka harɗawa ba ekəɗey ka 'ar ma tuwaw ana tok na, aza la ka nəkadama ba na, la da pamar 'ar tok!» Ndaw na, taya ma dara hiya dzaya na hay, ma tsaɗama tiyatsa.
41015033	Ma wuzla rəpas na, ləvaŋ me key ka dala tabiyaha, ha kasl ka ndzemdey makar.
41015034	Ma ndzemdey makar ma hakwaɗ na, Yezu me wudey ta magala ha: «Eloyi, Eloyi, lama sabakətani?», ka ləva na: « Bay'ərlam a ɗaw, Bay'ərlam a ɗaw, ka mbəkadaya na ka mey?»
41015035	Andza ma tsənadama na, ndaw hay nekəɗey da walaŋ ma ndaw a hay ka slam ana na, ma ləvam: «Nəkafama, a zəley aha Elyi.»
41015036	Ndaw pal ma hway, me zəgey petekeɗ, ma dzuhəɓada a zom mawardzaŋ aha, ma tsəɓadara ka 'ar ma tapay ma zeleŋ, ma ɓadara ka sey, ta me ləvey aha kava: «Ɗagamay, nəkafakwa, aza Elyi ana a sawa, a harɗadərawa ka 'ar ma tuwaw ana ɗaw?»
41015037	Amana, me wudey ta magala ha na, Yezu me mətsey.
41015038	Arka, petəle ma luwa ha da 'Ay me key Kuley ana na, me ŋgerɗey da vaw tsew, zla da 'ərlam, kasl a gwadaw.
41015039	Bay ma sidzew temere na, ma lətsa ha, ka slam aŋga na na, ma nəkada me mətsey ŋga na na, me ləvey: «Azlakwa ndaw a neney ana, Bəzey ma Bay ma Bəla dərka na.»
41015040	Ka slam ana na ŋgwas hay daha ma lətsa hiya har daf, a nəkam aha dey. Da walaŋ ata na na, Mariya ma Magədala, Mariya maya ma Zak bəza na, ta Zozey, ta Salomey.
41015041	Na ma səpaməraɓa bəzay, zla da Galiley, ma kəməraɓa meslərey ana. Ta sa ma ŋgwas ana sa na hay haɗadzidzay, ma səpaməraɓa bəzay da har aŋga, me tsəley a Zeruzalem ana.
41015042	Tsoy hakwaɗ me key ba na, pas ma ləmada tek hay, ka ləva na, ma medew ana mesley.
41015043	Ndaw ana daha, a zəlamar Zozef, ndaw Arimatey, ŋga na ndaw ɗuhwaha dzay, da walaŋ ma ndaw ma fada ma Zuif hay. Ŋga a hutey aha Slala ma Bay'ərlam ana tiyatsa. Ŋga me sey mevel, me fuləkwey ka tsakay ma Pilat, ma da tsəhafərawa vagay ma Yezu.
41015044	Andza Pilat ma tsənada ka mətsey tsoy na, a rəzla. Ŋga ma zələrawa bay ma sidzew temere na, ma tsəhafa: «Ɗagay a mətsey na zla na dzay dzay ɗaw?»
41015045	Andza ma bay ma sidzew temere a hana, ma ɓadara ba na, ŋga ma vəlar tsəveɗ a Zozef a hana, ka daw, ka da zəga vagay ana tok.
41015046	Andza ŋga me heɗəkey zana ana ba na, Zozef ma hərɗadərawa vagay ma Yezu ka 'ar ma tuwaw ma gazləlaha na, ma tuɗa vagay ana. Ŋga ma pada a tsəvay ana daha, ma zləla ha da gasah, ma badəŋgwalafa beleler ka miya.
41015047	Mariya ma Magədala, ta Mariya maya ma Zozey na, a nəkama aha dey, ɗagay a padama na ka waray.
41016001	Andza mesley me ndəvey ba na, Mariya ma Magdala, Mariya may ma Zak, ta Salomey, ma haɗəkam wurdey, ma da watsafərawa ka vagay ma Yezu.
41016002	Zla ta ləmɗa, ta pas ma zlar me mbəsley meney ma luma tsəfəmey ana na, ma pas ma sləlawa ba na, taya ma dawam ka ɗay tsəvay.
41016003	Taya ma ləvam ka 'ar vaw ta na: «Ma da bədəŋgwaladandakwar beber ana, ka ɗay tsəvay ana na way?»
41016004	Andza taya ma tsakafadama dey na, a da nəkadama beber ana, ma bədəŋgwala ha ba, akwa na, beber ana, ɗuhwa ha dzay.
41016005	Andza taya ma fuləkwam a tsəvay ana na, ma nəkadama bəzey gawla na daha ma ndza ha ta har zəmay, ta zana ha babara ha ka vaw. Taya na, ma wasam ka vaw.
41016006	Ama, ŋga ma ləvatar: «Ka wasam zlay, ka səpam na Yezu ma Nazaret, na ma daradama ka 'ar ma tuwaw ana kakay ɗaw? Ŋga ka mbəley tsoy, ŋga ka sləna dasakay, nəkafama ka slam aŋga na, ma padama kava na.
41016007	Amana, dawam ləvəmatar a gawla ŋga na hay ta Piyer: 'Ŋga ka ndzafakwar ba ka mey a Galiley; ka da nəkadama na da huɗa, andza ma ŋga ma ləvakwar ana'.»
41016008	Taya ma bəmawa ba, ma hwam ba dəreŋ ta ɗay tsəvay ana, hərway a wasam aha kwasl kwasl, ma dawara hiaya. Kwa taya ka ɓadəmara a ndaw kakay, hərway a wasam.
41016009	Andza ma mbəlawa ŋga, ma zlemedew ma pas ma zlar me mbəsley meney ma luma na, Yezu ma ɓar vaw ka mey na, a Mariya ma Magədala. Na ŋga ma badərawa fakalaw hay tsəla da vaw ŋga na.
41016010	Ŋga tey na, ma daw ma ɓadatara a ndaw taya ma ndzəmawa, andza Yezu ana hay, ma ndza hiya da 'ay vagay, a tuwam aha na.
41016011	Ama, andza taya ma tsənadama ba ŋga daha ta dey, ŋga ka nəkadərawa ba ta dey ŋga na, taya na a wuɗam ma pamar 'ar kakay.
41016012	A dəba na na, ŋga ma ɓatar vaw ta ndaraw mekelehe, a ndaw hay tsew da walaŋ ata, a dawam aha a wuraw.
41016013	Andza taya ma məmawa, ma ɓadəmatara a sa na hay na, kwa a wuɗam ma pəmatar 'ar kakay atsa.
41016014	Arka, a dəba na na, ŋga ma ɓatar vaw a maslaŋ kurow kava kasləta na hay tok. A ɓatar vaw na, a zəmam aha tek. Ŋga ma katar say ka 'ar ata me pey kakay ana, ta mevel ata təɗo təɗo na. Hərway taya ka pəmatar 'ar, a ndaw ma nəkadəmərawa ka mbəlawa tsoy ana hay, kakay.
41016015	Arka, ŋga ma ləvatar: «Dawam ka bəla tabiyaha, tələkadama mey ta Mey Wayna, a tek na ma ka hiya ka bəla tabiyaha na.
41016016	Haɗaw ndaw ana ka pey 'ar ba, ka dzuhəɓadama ba na, a da buwama. Ndaw ana ka pey 'ar kakay tey na, a da dzuwama.
41016017	Nəkafama ka zeheɗ, ma da kəsadata ndaw me pey 'ar ana hay: ta mezəley ɗaw na, a da ɓəlam fakalaw hay. A da tsam guma ta mey gəle gəle waya hiya.
41016018	A da zəgam govaŋ ta har. Kwa ka sam tek meləgwey tekeɗe na, a da katar aha tek kakay. A da bazləhafəmata har ka ndaw dzedzey ana hay na, a da ndalam.»
41016019	Arka tok na, a dəba ma ma tsatar guma ŋga neney hay ba na, ma tsakafama Bay’ərlam Yezu a 'ərlam, me ndzey ta har zəmay ma Bay ma Bəla.
41016020	Arka taya tey na, ma dawam ma taləkam mey tabiyaha, Bay’ərlam a key mber da vaw ta, da guma ta me tsey na tek ana hay a kam andza ha ta zeheɗ na, ma kəsadata na hay
42001001	-
42001002	Sa ma ndaw hay ka nəkadəmərawa ba ta dey ta zla da mezley ana, tek ana ma ndasləmawa da walaŋ a lakwa na. Arka a dəba na na, taya ma həladəmərawa vaw ma tələkadəmərawa mey ta Guma ŋga. Arka taya ma təkəradəmandar tek ana hay tabiyaha tey, arka ndaw hay haɗadzidzay da walaŋ a la, ma dzadama me windey bəzay ma guma na.
42001003	Yah ekəɗey tey na, i ka tsəha bəzay ma guma na ba haya hayaha ka tek ana ma kawa tabiyaha na zla da bəziya. Yah tey na i me dzeley tiyatsa na, ma winda guma na ka membere ka membere. I ka neney na hərway ɗek, ŋgalaka ɗaw Teofil.
42001004	Kəɗey tok na, kah ka sərafa kah ka ndzafawa me tetəkey na hayna hay ba dərka na.
42001005	Da har ma Erod bay ɗuhwa na da Zudey na, baba me key kuley ana daha a zəlamar Zakari, da walaŋ ma ndaw ma Abiya hay. Ŋgwas aŋga na na, a zəlamar Elizabet ndaw ma gedzek ma Aroŋ .
42001006	Tsetsuwe taya na, dzerey ahiya ka slam dey ma Bay ma Bəla. A səpama mey ma mewey ma Bay’ərlam hay na təɗe təɗe, kwa ma ŋgəla bəzay kava dakay.
42001007	Ama tok na, wawa ta dakay. Hərway ŋgwas aŋga Elizabet ana na dəlay aha. Yaw satsa na, tsetsuwe taya maraw ahiya ka dəba.
42001008	Har ma Zakari ka slawa ba me key kuley ka slam dey ma Bay ma bəla, hərway har a ta, ta ndaw aŋga hay ka slawa ba.
42001009	Andza ma ta zlekete na, ma da zəgey ndaw me key kuley na, a suɓam ndaw ta suɓey. A da suɓam tok na, nga, ma da bəzləmey tek me zey hayna da hwaɗ ma ’ay ma Bay’ərlam.
42001010	Tabiya ha səkway ma kusaha da bəla a ɗulam aha mey, da har me bəzləmey tek me zey hayna.
42001011	Arka madurlam ma Bay’ərlam ma ɓar vaw a Zakari, ma lətsa ha ta har zəmay ma ŋgwa me key kuley ana hana, ma darzam tek me zey hayna kava na.
42001012	Andza Zakari ma nəkada na, ma rəzla, zluwer ma kar da mey ŋga dakay.
42001013	Ama madurlam ma ləvar: «Ka wesey zlay Zakari, hərway me ɗuley mey ɗek ana na, Bay'ərlam ka təɓa ba. Ŋgwas eɗek Elizabet a da yəkawa bəzey mawal aha, ka da pafa mezəley ŋga na na, Zaŋ.
42001014	A da mbafaka bəza kakay, ma da yawa ŋga na na, a da datar 'ar a ndaw hay haɗadzidzay.
42001015	Hərway a da tərey ndaw ɗuhwa ha ka slam dey ma Bay’ərlam. A da sey aha zom kakay. Mendzey ma tek ma mbəsla na hay tabiyaha na, a da sey aha kakay. A da rəhey ta Mesəfrey Kokwoɗ ana zla da hwoɗ ma maya ŋga.
42001016	A da madatərawa bəzey ma Israyel hay haɗadzidzay ka slam dey ma Bay’ərlam Bay ma Bəla ta.
42001017	A da kəley ka mey ka slam dey ma Bay ma Bəla ta gədaŋ ma slafa ma mesəfrey ma Elyi, a da madatərawa mevel ma baba ma bəza hay ka vaw ta wawa ta hay, a da kəsadata ndaw ma bəra na hay, ma aza ka dzalam 'ar andza ndaw dzerey ana hay tey; ma aza ma tetəkey səkway na ɓa ma ləma ha ba ka vaw ana a Bay’ərlam.»
42001018	Zakari ma ləvar a madurlam ana: «I da sərada ka mey? Zləna ehe tsoy i maraw aha, ŋgwas a ɗaw bu na maraw aha satsa.»
42001019	Madurlam ma ləvar: «Yah na Gabriyel, i ma lətsa ha kəreh ka slam dey ma Bay ma Bəla a sləradiyawa na, ma da tsaka, ma da ɓadəkaɓa mey a neney hayna wayna.
42001020	Ana ekəɗey tok na ka da tsey aha guma sakay kasl ka pas ma tek ana ka key ba ɗagay, kavəday kah ka paya 'ar a guma ɗaw ma da ndesley da har ana kakay»
42001021	Səkway a huta ha Zakari, ma rəzla ha, hərway ma ma ndzawa ŋga na da slam ma kuley ana.
42001022	Andza ma bawa ŋga da 'ay na, a slafa ma tsatar guma sakay. Arka ndaw hay na ma səradama tek ka ɓərawa vaw ba da slam me key kuley. A walakatar ta har, a tsey guma sakay.
42001023	Andza ŋga ma ndəvadərawa mber aŋga ba na, ŋga ma daway təŋga a mbaw.
42001024	Mendzey nekəɗey a dəba na na, bəzey ma təɗar a vaw a ŋgwas aŋga; Elizabet me key kiya zlam ma kəzla vaw aha da 'ay; ŋga me ləvey:
42001025	«Nəkafama ka tek ma Bay’ərlam ma kiyawa na tey. Ka har aŋga ma nəkafiyawa dey, ma da təkafaya hwaray ba ka slam dey ma ndaw hay.»
42001026	Ma kiya ma mukwa na na, Bay ma Bəla ma slərey madurlam aŋga Gabriyel a wuraw ma Galiley, a zəlamar Nazaret,
42001027	’ay dem ana daha dahalay aha mədəlay ma gawla na daha a zəlamar Zozef, ndaw ma gedzek ma David. Dem ana hana tey na, a zəlamar Mariya.
42001028	Madurlam me fuləkwey ka tsakay ŋga, ma ləvar: «Kah eɗey Bay ma Bəla ma kafəkawa dey ana na, ndzey da wuiya! Bay’ərlam ŋga ta kah.»
42001029	Guma neney na a rəzla bəza kakay, ha ŋga me tsəhey ka 'ar vaw ŋga na: «Guma neney ma tsəmaya na na, ka ləva na teŋgey?»
42001030	Madurlam ma ləvar: «Ka wesey zlay Mariya, hərway kah ka ndzefey hahaya ba da har ma Bay ma Bəla.
42001031	Nəkafa, bəzey a da təɗaka a vaw, ka da yərawa mawal aha, ka da pafa mezəley ŋga na na, Yezu.
42001032	A da key ndaw ɗuhwa ha, a da zəlama na Bəzey ma Ndaw Tsaŋ da mekekəle ŋga na. Bay’ərlam Bay ma Bəla a da vəladara koriwal ma bay ma baba ŋga David.
42001033	A da key bay ma səkway ma Zakob ma kozaha. Bay ŋga na ma da key ana na, a da ndəvey aha tikay.»
42001034	Mariya ma ləvar a madurlam: «Tek ana a da safiyawa tabiyaha na teŋgey, hərway i ka dzəmam ta ndaw kakay sana?»
42001035	Madurlam ma mbəɗar kava: «Mesəfrey Kokwoɗ ana a da safəkawa, gədaŋ ma Ndaw tsaŋ da mekekəle ŋga na, a da sahətaka ta mezek aŋga. Hərway bəzey ana kah ma da yawa na na, a da key kokwoɗ aha, a da zəlama na, Bəzey ma Bay ma Bəla.
42001036	Nəkafa, dey baba ɗek Elizabet maraw aha tekeɗe na, wawa da hwoɗ kiya mukwa, ŋga ŋga na ma ləvafama dəlay aha na;
42001037	hərway tek ta ger aha ka Bay ma Bəla na, daha tikay.»
42001038	Mariya me ləvey tok: «Yah na bəzey meslərey ma Bay’ərlam. Ka kadaya andza ŋgeɗek me ləvey ana!» Arka madurlam ma daway təŋga.
42001039	Da na ŋga na na, Mariya me həley vaw, ma daway tsam tsam a wuraw ana daha mamba ha da Zuda.
42001040	Ŋga me fuləkwey a 'ay ma Zakari, ma tsar guma a Elizabet.
42001041	Andza Elizabet ma tsənada vəɗe ma ɗay ma Mariya na, wawa ŋga me ɓəley da hwoɗ, Mesəfrey Kokwoɗ ana ma rəhada vaw ŋga.
42001042	Elizabet me wudey ta magala ha me ləvey: « Kah pəsa mey aha ba da walaŋ ma ŋgwas hay tabiyaha. Bəzey a neney da hwaɗ eɗek ana na, ma pəsa mey aha satsa.
42001043	Yah ana na way tey, ha maya ma Bay’ərlam a ɗaw ma sawa 'ay ɗaw ana na?
42001044	Andza i ma tsənada guma ɗek ma tsiyawa na, bəzey ɗaw me gərvey da hwoɗ ta wuiya.
42001045	ŋga da wuiya, ŋga aŋga ma pawa ’ar ka guma na ma tsədəmərawa da mezəley ma Bay’ərlam ana na, a da ndesley»
42001046	Arka Mariya me ləvey: «Mezek a ɗaw a səmbəra Bay’ərlam.
42001047	Mesəfrey ɗaw ma rəha ha ta wuiya hərway ma Bay ma Bəla, me buwey ɗaw.
42001048	Hərway ma mey na, ka nəkafərawa dey ba ka dem ma ndaw mbarga neney tedehe na. Ayaw, zla ekəɗey ha səlekw na, ndaw hay a da taləkadama mey yah na wuiya ha.
42001049	Hərway ma mey na, Ndaw ma slafa tabiyaha na ka kawa tek hayna hay ba ɗuhwa hiya hərway ɗaw. Mezəley ŋga na na Kokwoɗ.
42001050	Haya ŋga na na, a ndəvey tikay. A zewey ka bəzey ma hwoɗ ka bəzey ma hwoɗ ka ndaw ma wasadama na hay.
42001051	Ŋga ka mbəɗafərawa ba kava ta gədaŋ ma har aŋga tabiya ha. A zlaɗadata 'ar ba ta ndaw ma dzalam ’ar ma rəsam vaw ana hay.
42001052	Ma kuyadata bay ɗuhwa na hay ba da koriwal ma bay ta, arka ma tsakafadata ndaw tedehe na hay ka slam hayna hay.
42001053	Ndaw may hay na ma rəhadata ta zleley. Arka ndaw zleley ana hay tey na, ma harata har pekem pekem.
42001054	Ŋga ka sawa ba, ma da dzəna Israyel gawla ma 'ay ŋga. Hərway a sərafa ka haya ŋga ma katərawa na,
42001055	andza na ŋga ma ləvatərawa a baba lakwa hay ana, ta har ma Abraham ta bəzey ma hwoɗ aŋga hay ma kozaha.»
42001056	Mariya ma ndzəmawa ka vaw ta Elizabet a key kiya makar, a dəba na na, ma mey təŋga a mbaw.
42001057	Har ma Elizabet me yey ka slawa ba, ŋga ma yawa bəzey mawal aha.
42001058	Andza ndaw mambaw hay ta ndaw ma 'ay ŋga na hay ma tsənadama Bay’ərlam ka rəhada ba ta haya ŋga na, taya ma kam wuiya dzaya.
42001059	Arka meney tsakar, ta pas me sley kuɗey ma wawa na na, a wuɗam ma pafama mezəley ŋga na na, Zakari andza ma baba ŋga na.
42001060	Arka maya ŋga na me ləvey: «A'ay, a da zəlama na, Zaŋ.»
42001061	Arka ndaw hay ma ləvamar: «Ndaw ka bəzay kwar mezəley ŋga na, andza ha dakay seŋgey.»
42001062	Ma wamar ta har a baba na, ma ka səradama a wuɗey ka zəlama na teŋgey?
42001063	Ŋga me tsəhey tek me windey kava, ma winda guma ɗey: «Mezəley ŋga na na, Zaŋ.» A rəzlata ndaw hay tabiyaha.
42001064	Ka slam ana deŋe tsana, mey ŋga me wurey, 'erneh aŋga me pəsəkey, a tsey guma ka dəba. Ma səmbəra Bay ma Bəla.
42001065	Arka zluwer ma katar a maslawagay ŋga hay tabiyaha. Da mamba ma Zudey tabiyaha a tsam na, sey ka tek ana ŋga na ma kawa na hay tabiya ha.
42001066	Ndaw ma tsənadama na hay tabiya ha ma padama guma na a mevel ata, ma ləvam: «Aza wawa na, a da tərey na teŋgey?» Dərka na har ma Bay’ərlam ŋga ka ŋga.
42001067	Zakari, baba ma wawa na, ma rəha vaw aha ta Mesəfrey Kokwoɗ ana, ŋga ma zlar me tsey guma andza ma ndaw sek andza neney:
42001068	« Hayna ma sambəra Bay’ərlam, Bay ma Bəla ma Israyel, kavəday ŋga ka sawa ba, ma da nəkəraɓa səkway ŋga, ma ndaslada me buwey ŋga.
42001069	Ka vəlandukurawa ndaw me buwey ba gədaŋ aha, da gedzek ma David, gawla ma 'ay ŋga.
42001070	Na ma tsərawa zlezle ta huɗa mey ma ndaw sek aŋga kokwoɗ ana hay ana:
42001071	a buwandakwar da har ma ndaw dugwan a lakwa hay, ta ndaw ma ŋgəladəmandakwar dey kakay ana hay.
42001072	Ŋga ka ɓadatərawa haya ŋga ba a baba lakwa hay. Ŋga ma sərafa ka me dzəmey vaw ŋga kokwoɗ ana.
42001073	Hərway ŋga ka ɓadərawa ba a baba lakwa: Abraham. ada vəladandakwar.
42001074	Ka da buwamdukurawa ba da har ma ndaw dugwan hay na, ma da kar kuley na, mandzara me wesey,
42001075	da ma ɗamara ’ar ta dzerey, ka slam dey ŋga, da mendzey lakwa tabiyaha ka pas ka pas.
42001076	Kah tey ŋgey wawa neney ketewɗey ana, a da zələmaka na: ndaw sek ma Bay'ərlam tsaŋ da mekekəle ŋga na, hərway ka da kəley ka slam dey ma Bay’ərlam, ma da ləmadara tsəveɗ aŋga hay.
42001077	Ma vəlar a səkway ŋga, ma sərada me buwey ta me sey yam ka meŋgəsey hay.
42001078	Nəkafama neney tek hayna gədaŋ ma Bay ma Bəla lakwa na: kuse ma tek aŋga hayna na na, wurzla ma sləlawa ma sawa da 'ərlam ma da tsandukuraɓa guma.
42001079	Ma ɓatar vaw a ndaw ma ndza hiya da ləvaŋ ana hay, ta ndaw ma ndza hiya da mezek ma memətsey ana hay, ma da kəsadandakwar ka tsəveɗ ma zozoy.»
42001080	Arka wawa na tey na me gəley, me dzeley 'ar aŋga me səkey kava adiya, ma daw me ndzey da palah, ha ta pas aŋga ma ɓar vaw a səkway ma Israyel.
42002001	Arka da har ana ŋga na na, mewey ma bay Sezar Ogust ma bawa, ma da mbəslata ndaw tabiya ha ka bəla.
42002002	Me mbəsley vaw ana tsəfəmey aha a zley na, da har ma Kirinus Guverner aha da Siri.
42002003	Tabiya kwa way way na, a daw a da mbəsla vaw na da wuraw aŋga da wuraw aŋga.
42002004	Zozef tiyatsa ma tsəley wuraw ma Nazaret a Galiley, a wuraw ma David a zəlamar Betlehem da Zude, hərway ŋga ndaw ma 'ay bay David ma gedzek aŋga,
42002005	ma da mbəsla vaw ta Mariya kokwa ŋga, ta bəzey aha da hwoɗ.
42002006	Arka andza taya da huɗa na, har ma Mariya me yey bəzey ka slawa ba.
42002007	Ma yərawa marakway ŋga mawal aha, ma paɗa ha da petekeɗ, ma naha da guɗam, hərway slam ata da berkey dakay.
42002008	Da dala ana satsa na ndaw me tsukurey hay ma ndza hiya da ley, a hutam ka welde ata hay.
42002009	Madurlam ma Bay’ərlam ma ɓatar vaw ka mey dey ta, me wezley dey ma Bay'ərlam ma ɗawalata ta waw aŋga. Zluwer ma zəgata kambəlaɓa.
42002010	Madurlam ma ləvatar: «Ka da wasam zlay, hərway nəkafama i sawa ma da ɓakwar Mey Hayna Wayna a da tərey wuiya ɗuhwa ha ma səkway tabiyaha:
42002011	teseɗey, da wuraw ma bay David na, ka yəməkurawa Ndaw me buwey ba, ma pa ha ba Kriste aha, Bay’ərlam aha.
42002012	Nəkafama andza zeheɗ ma vələmakwar ana: ka da ndzafam bəzey ma yaha gwendez aha, ma paɗa ha da petekeɗ, ma naha da guɗam.»
42002013	Dekeslef a da sərafama na, madurlam ma 'ərlam hay haɗadzidzay, ma dzəmam ta na hana na, ma kəlam walay me səmbərey Bay ma Bəla a ləvam:
42002014	«Kəɗakwar har a Bay ma Bəla da mekekəle ŋga. Zozoy ka dala ma ndaw ŋga ma wuɗata na hay.»
42002015	Arka andza madurlam hay ma dam tek ata a 'ərlam na, metsukurey hay ma tsadama guma na ka 'ar vaw ta na: «Nakwa kasl a Betlehem, da nəkukurawa tek ana ma kawa na, na Bay’ərlam ma ɓadandakwar ana.»
42002016	Arka na ma dawam tsam tsam, ma ndzafəmata andza Mariya ta Zozef, ka zəgawa bəzey gwendez aha, ma naha da guɗam.
42002017	Andza ma nəkadama na, ma ɓadəmatara tek ata ma tsəmatar ka wawa na.
42002018	Arka ndaw ma tsənadama na hay tabiya ha, ma rəzla hiya ka guma ma ndaw me tsukurey ana hay ma ləvəmatar ana.
42002019	Arka Mariya tey na, ma wafa vaw ka tek ana ma kəmawa na hay, ma dzalafa 'ar kava.
42002020	Arka metsukurey hay ma mam tek ata, ma kelam walay me mewezley dey ta ma səmbərama Bay ma Bəla ka tek ata ma nəkadəmərawa na, ta na ma tsənadəmərawa na, hərway a da key na kassla andza na ma ɓadəmatərawa na.
42002021	Meney tsakar a dəba na na, andza ta pas me sley kuɗey ma wawa na na, ma pafama mezəley ŋga na na, Yezu, andza ma madurlam me ləvey ana, zla amba ka key a hwaɗ ana.
42002022	Arka pas ana ma husawa, andza ma me bəzləmey vaw ma Mewey ma Moyiz me ləvey ana na, ma dadama wawa na a Zeruzalem, ma da ɓadara a Bay’ərlam.
42002023	Andza na ma winda ha da mewey ma Bay’ərlam ana: Mendzey ma marakway mawal ana hay tabiyaha na, ma pa ahiya slam ata gəle ma Bay’ərlam.
42002024	ma da kawa kuley ana andza ma mewey ma Bay’ərlam me ləvey ana: ta maydagwar hay tsew dakay na bəzey hwoɗəgwom hay tsew.
42002025	Arka azlakwa tok na, ndaw ana daha da Zeruzalem, a zəlamar Simeiyoŋ. Ndaw ana na dzerey aha ma ɗamara ’ar aha,, a hutey aha ndaw ma da bədada Israyel ana. Mesəfrey Kokwoɗ ana ŋga ta ŋga.
42002026	Mesəfrey Kokwoɗ ana ka ɓadara ba ka vaw, waya: ɗaɗa ka da mətsey aha mandzara kah ka nəkada Kriste ma Bay’ərlam, ta dey ɗek kakay.
42002027	Mesəfrey Kokwoɗ ana ma dahəɗa Simeiyoŋ a 'Ay me key Kuley . Baba ta maya na, ma dadama wawa na Yezu, me key andza ma mewey me ləvey ka kadəmara andza ha na.
42002028	Simeiyoŋ ma təɓa wawa na a har aŋga, ma səmbəra Bay ma Bəla andza neney:
42002029	«Ekəɗey na Miter, andza ŋga ɗek me ləvey ana na, mbəkada gawla ma 'ay ɗek ka daway da zoy.
42002030	Hərway i ka nəkada me buwey ɗek ba, ta dey ɗaw,
42002031	na kah ma ləmərawa ka slam dey ma səkway tabiyaha na hay,
42002032	waw ma ɓatar ka tek a ndaw Zuif ahiya kakay ana hay ta mewezley dey ma səkway ɗek Israyel.»
42002033	Guma neney ma tsam ka wawa na na, a rəzlata andza maya ta baba ma wawa na.
42002034	Simeiyoŋ ma pəsafata mey, ma ləvar a Mariya maya ma wawa na: «Ŋga ma pa ha na ma da tsadata metsembeɗ ta ma da lətsadatərawa ndaw hay haɗadzidzay da Israyel, ma da tərey zeheɗ ma dey ’ar kakay ana.
42002035	-Arka kah ana ta ’ar a ɗek ana na tey na, sleɗ ma tsakay a da slakaka mezek eɗek, kəɗey tok na, tek ma ndaw hay haɗadzidzay ma dzalam da mevel ana na a da bəmawa»
42002036	Ka slam ana satsa na, ŋgwas ana daha ndaw sek aha, a zəlamar Anna, dem ma Fanowel ndaw ma gedzek ma Aser. Ŋga maraw aha, zla ta gawla ŋga na na, ŋga mevey ta zel na tsəla dada.
42002037	A dəba na na, ŋga me ndzey madakway aha, ha mevey ŋga me key kokurow tsakar kava faɗ. Ŋga ma ndza ha da 'Ay me key Kuley, kwa a daw a slam mekelehe kakay, ŋga da walaŋ ma ndaw me key kuley hay, rəpas ta dəvaɗ a dzay na, a ɗuley mey, a key sumaya.
42002038	Andza ma husawa ŋga da har ana tsana, ma səmbəra Bay ma Bəla, ma tsatar ka wawa na a ndaw ma hutam, ma da buwey ma Zeruzalem ana hay.
42002039	Andza taya ma ndasladəmərawa tabiyaha ba andza ma mewey ma Bay’ərlam me ləvey ana na, taya ma mam tek ata a Galiley, a wuraw ata ma Nazaret.
42002040	Andza wawa na tey na, me gəley, me key gədaŋ aha, ma rəha vaw aha ta ma səra ’ar, hərway ma wuɗa vaw ma Bay ma Bəla ŋga ka ŋga.
42002041	Ka mevey ka mevey na, maya ta baba ma Yezu a dawam ma da kəmawa magurlam ma Pak da Zeruzalem.
42002042	Andza ma Yezu mevey kurow kava tsew na, ma tsəlam a Zeruzalem andza ma magurlam ana ma kam kete na.
42002043	Andza ma pas ma magurlam a hay ma ndəvam ba na, taya ma məmawa a mbaw. Ama Yezu ana bəza mba na na, ma ndzawa təŋga da Zeruzalem, mandzara baba ŋga, ta maya ŋga ka sərafama.
42002044	Ka taya na, ŋga da walaŋ ma ndaw taya dzaya na hay, ha a da səpama na ma medew ana ma hakwaɗ da walaŋ ma ndaw may ta hay, ta ndaw na taya ma səradəmata na hay.
42002045	Andza ma ndzafama kakay na, ma mam ma da səpəmrawa da Zeruzalem.
42002046	A da ndzafama na da meney ma makar ana, da 'Ay me key Kuley, da walaŋ ma Miter hay, a dzəkafata ha sləmay. A tsəhafata bəzay ma guma hay.
42002047	ndaw ma tsənadama na hay tabiya ha ma rəzla hiya kavəday ma ma sərada tek aŋga da guma ŋga na ma mbəɗafatara na hay.
42002048	Andza taya ma ndzafama ba na, a rəzlata bəza kakay. Arka may ŋga ma ləvar: «Dem a ɗaw, ɗagay ka kandar andza ha na ka mey? Nəkafa: yah ta baba ɗek, la səpəmaka ha ta yam dey aha.»
42002049	Yezu ma ləvatar: «Dagay ka səpafəmaya mey? Ka səradama a dafa na i ka ndzey da 'Ay ma Baba ɗaw tikay ɗaw?»
42002050	Ama taya na ka tsənadama guma na ma ləvatar ana tikay.
42002051	Arka taya ma harɗəmawa tek ata a Nazaret tok, ma tsənatar sləmay. Arka maya ŋga ma padata tek a neney hay tabiyaha ka mevel aŋga.
42002052	Yezu a səkawa da ma səra ’ar, ma zozom, da ma wuɗa vaw ma Bay ma Bəla ka slam dey ma ndaw hay.
42003001	Mevey ma kurow kava zlam ma Tiber Sezar da bay na, Pons Pilat na guverner aha da Zudey. Erod tey na bay aha da Galiley, malam aŋga na Filip na bay aha da dala ma Iturey ta Trakonitid. Arka Lizaniyas bay aha da dala ma Abilen tey.
42003002	Da har ma ndza Ane ta Kayif baba ɗuhwa na me key kuley ahiya na, Bay ma Bəla ma tsərawa guma a Zaŋ bəzey ma Zakari da palah.
42003003	Ma tsarawa a dala ma Zurdeŋ, ŋga me tələkey mey ka me dzuhəɓey ma ka mbəɗadama mendzey, ma da ndzafada me sey yam ka meŋgəsey hay.
42003004	Andza na ma winda ha da ɗeriwel ma ndaw sek Ezayi ana: ‹Ndaw me wudey da palah, ləmadama tsəveɗ ma Bay’ərlam, kadəmara tsəveɗ aŋga na hay dender dender.
42003005	Slam na lakwataw ana hay na, a da sakaɗəmata, mamba na ɗuhwa na hay ta na bəza na hay na, a da təram faɗaɗa, tsəveɗ ma tarŋgwala na hay na, a da lətsam dender dender, tsəveɗ na ŋgwa na hay na, a da sakaɗəmata ba.
42003006	Arka ndaw hay tabiyaha a da nəkadama Bay ma Bəla na a buwey ndaw.›
42003007	Zaŋ ma ləvatar a ndaw ma kusa na hay ma dawam ka tsakay ŋga, ma ka dzuhəɓadata ana hay: «Gwalay ma kutsesl a neney hay, ma ɓakwar wewer ma da ləhawa da me tsey mevel ma sawa na na, way?
42003008	Kam tek na ma ɓada kuray ka mbəɗadama mendzey kwar ba na hay. Ka da ləvam ka 'ar vaw kwar ana: la na bəzey ma Abraham hay tsa zlay. Hərway i ləvakwar, ŋgwa neney hay na, Bay ma Bəla a slafa ma təradata bəzey ma Abraham ahiya.
42003009	Zlamba na, ma wa vaw aha tsoy zla ekəɗey, ma da vəzafata me rətsey slasləlay ma vəɗe ma tek hay; me ndzey ma vəɗe ma tek na me yey bəzey haya kakay ana hay na, a da rətsamata ba, a da keladəmata a waw.»
42003010	Ndaw na ma kusa na hay, ma tsəhafama ka Zaŋ: «La ka kam na teŋgey tok?»
42003011	Ŋga ma mbəɗafatara kava: «Kendzey ndaw ana zana ŋga hay tsew daha na, ka wanəkadama ta ndaw na zana ŋga dakay ana.Haɗaw ndaw ana tek me zəmey a rafa daha na, ka key andza ha atsa.»
42003012	Ndaw me tsekeley dzaŋgal hay ma səmawa, ma da dzuhəɓaɓa vaw tiyatsa, ma ləvamar: «Miter, la ka kam na teŋgey?»
42003013	Ŋga ma ləvatar: «Ka da tsəham afəna na ma ləvəmakwar ana zlay.»
42003014	Sidzew hay ma tsəhafama: «La ekəɗey tey na, la ka kam teŋgey tey?» Ŋga ma ləvatar: «Ka da kəɗam ndaw lamba ha zlay, ka da buwam ndaw hay so ha zlay, ka da hətsama sumkwo ma kiya kwar zlay.»
42003015	Səkway a pey aha dey, ndaw hay tabiyaha a tsəham ka ’ar vaw ta na kavəday ma Zaŋ: «Akwatay ŋga na Ndaw ma vaha 'ar ana ɗaw?»
42003016	Zaŋ ma mbəɗafatara kava tabiya ta ha: «Yah na i dzuhəɓadakwar na a yam, ama ndaw ma da sawa da dəba ɗaw ana na, gədaŋ aha a fənaya, yah ɗa ndaw aha ma pesəkadara ledze ma tahərak aŋga na kakay. Ŋga na a da dzuhəɓadakwar na a Mesəfrey Kokwoɗ ana, ta waw.
42003017	Ŋga ta vəley me kəfey daw aha da har, a da petsey gəlaŋ aŋga. Daw hayna na, a da pada a dey ŋga na, ama dzandzar ana na, a da kakəra ba da waw me mətsey kakay ana.»
42003018	Kəɗey na, ta bəzay ma guma ma həley bəzay mekele ahiya sa na, ŋga ma taləkada mey ta Mey Hayna Wayna a səkway.
42003019	Zaŋ a babətsar a bay Erod na, hərway ma Erodiyad ŋgwas ma malam aŋga, ta sa ma meŋgəsey a sa na ŋga me key ana hay.
42003020	A fəna satsa na, Erod ma səkada adiya, ŋga ma kəlada Zaŋ a daŋgay.
42003021	Arka andza ka dzuhəɓadata ndaw ma səkway hay tsoy tabiyaha na, Yezu me dzuhəɓey tiyatsa, me ɗuley mey. Arka həzlay ma 'ərlam me ndzesləɗey.
42003022	Mesəfrey Kokwoɗ ana ma harɗawa ka Yezu, a nəkey ta vaw aha andza hwoɗəgwam. Arka vəɗe ma ɗay ma tsənawa da 'ərlam: «Kah na Bəzey ɗaw, zla teseɗey na i ka yadəkawa ba.»
42003023	Da ma zlar aŋga na na, mevey ma Yezu kokurow makar, a pama na waya bəzey ma Zozef, Zozef na bəzey ma Eli .
42003024	Bəzey ma Matat, bəzey ma Levi, bəzey ma Melki, bəzey ma Iyanay, bəzey ma Zozef,
42003025	bəzey ma Matatiyas, bəzey ma Amos, bəzey ma Nawŋ, bəzey ma Esəli, bəzey ma Nagay,
42003026	bəzey ma Mat, bəzey ma Matatiyas, bəzey ma Semeŋ, bəzey ma Iyozek, bəzey ma Iyowda,
42003027	bəzey ma Iyowanaŋ bəzey ma Reza, bəzey ma Zorobabel, bəzey ma Salatiyel, bəzey ma Neri,
42003028	bəzey ma Melki, bəzey ma Adi, bəzey ma Kosam, bəzey ma Elmadam, bəzey ma Er,
42003029	bəzey ma Yezu, bəzey ma Eli yezer, bəzey ma Iyorim, bəzey ma Matat, bəzey ma Levi,
42003030	bəzey ma Simeiyoŋ, bəzey ma Zuda, bəzey ma Zozef, bəzey ma Iyonam, bəzey ma Eliyakim .
42003031	Bəzey ma Melea, bəzey ma Məna, bəzey ma Matata, bəzey ma Natam, bəzey ma David,
42003032	bəzey ma Zesey, bəzey ma Iyobed, bəzey ma Boz, bəzey ma Sala, bəzey ma Nasoŋ,
42003033	bəzey ma Aminadab, bəzey ma Admin, bəzey ma Arni, bəzey ma Esrom, bəzey ma Fares, bəzey ma Zudas,
42003034	bəzey ma Zakob, bəzey ma Izak, bəzey ma Abraham, bəzey ma Tara, bəzey ma Nakor,
42003035	bəzey ma Seruk, bəzey ma Ragaw, bəzey ma Falek, bəzey ma Ebre, bəzey ma Sala,
42003036	bəzey ma Kayinam, bəzey ma Arfakəsad, bəzey ma Sem, bəzey ma Noey, bəzey ma Lamek.
42003037	Bəzey ma Matuzala, bəzey ma Enok, bəzey ma Iyaret, bəzey ma Maleylel, bəzey ma Kaynam,
42003038	bəzey ma Enos, bəzey ma Set, bəzey ma Adam, Adam tey na bəzey ma Bay ma Bəla.
42004001	Yezu, ma rəha vaw aha ta Mesəfrey Kokwoɗ ana, ma mawa da Zurdeŋ, Mesəfrey Kokwoɗ ana ma kəsada a palah.
42004002	Da meney kokurow faɗ. Setene ma həlafa suwet. Ma ndzawa ŋga na na, kwa a zəmey aha tek kakay. Andza ŋga ka ndakada har ana tsoy na, may ma tsafa.
42004003	Arka Setene ma ləvar: «Haɗaw kah Bəzey ma Bay ma Bəla na, ləvar a ŋgwa ɗey ka tərey peŋ aha kwa.»
42004004	Yezu ma mbəɗafara kava: «Ma winda ha da Mewindey Kokwonɗ ana hay: ndaw a ndzey na ta peŋ dada kakay.»
42004005	Setene ana ma tsakafa a 'ərlam, ma ɓafara ka slala ma dala hay tabiyaha da mey asləta.
42004006	Ŋga ma ləvar: «I slafa ma vəladaka maram ta zleley ma slala neney hay tabiyaha, hərway ma vəla ha na na ŋga ɗaw. I slafa ma vəladara a ndaw i me wuɗey ana.
42004007	Kah ekəɗey tok na, Haɗaw kah ka naya dəba ba na, i vəladaka tabiyaha.»
42004008	Yezu ma mbəɗar kava: «Ma winda ha da Mewindey Kokwoɗ ana hay: ka da nar dəba sey a Bay ərlam Bay ma bəla ɗek, ka da kar kuley na sey a ŋga asləta.»
42004009	Arka Setene ana ma dada a Zeruzalem, ma lətsada ka 'ar ma 'Ay me key Kuley, ŋga ma ləvar: «Haɗaw kah bəzey ma Bay ma Bəla na, kəley ta zavay eɗey a gwadaw,
42004010	hərway ma winda ha da Mewindey Kokwoɗ ana hay: A da wata madurlam aŋga hay hərway ɗek, ka wafəmaka vaw.
42004011	Satsa na: a da ndawəmaka a har ata, ma kah ka da gweyzey sek ta ŋgwa zlay.»
42004012	Yezu ma mbəɗar kava: «Ma tsa ha na: ka da həlafa suwet ka Bay’ərlam Bay ma bəla ɗek zlay.»
42004013	Andza Setene ana ka yafa vaw tsoy na, ma mbəkada, ma daw təŋga, ha ka har ana ma pəsla ha na.
42004014	Arka Yezu ta gədaŋ ma Mesəfrey Kokwoɗ ana ma mawa a Galiley, ma haykadama da dala na tabiyaha.
42004015	Ma tatəkadata da 'ay me ɗuley mey ta hay, arka ndaw hay tabiyaha ma hasəkadəmara bəzay.
42004016	Ŋga ma daway a Nazaret wuraw aŋga me gəley da huɗa na. Ta pas ma mesley na, ŋga me fuləkwey a 'ay me ɗuley mey andza ma ŋga zlekete na. Arka ŋga me lətsey ma da dzeŋgey.
42004017	Ma vəlamar ɗeriwel ma ndaw sek Ezayi, ma pasəka na, ŋga ma ndzafa slam ana daha ma winda ha andza neney:
42004018	«Mesəfrey ma Bay’ərlam ŋga ka yah, hərway ka kafaya zeheɗ ma mal ba, ma da tələkada mey ta Mey Hayna Wayna a ndaw mbarga na hay. A sləradiyawa na ma da ɓadatara a ndaw da beke na hay, a da bəmawa, a ndaw wulaf ana hay a da nəkadama dey ka dəba, ma da badatərawa ndaw ma kərəmata na hay ka wam 'ar ata,
42004019	ma da tələkada mey ta mevey ma Bay’ərlam ma da katar hahaya a ndaw hay ana.»
42004020	Ŋga ma paɗada ɗeriwel ana ka slam aŋga, ma vəladara a gawla me key mber da 'ay me ɗuley mey ana, arka ŋga me ndzey aha. Ndaw hay tabiyaha da 'ay me ɗuley mey ana, ma zazərama.
42004021	Arka ŋga ma zlar ma ləvatar: «Teseɗey na, guma ma Mewindey a neney Kokwoɗ ana hay ka ndesley tsoy ka kuray a neney ma tsənadama na hay.»
42004022	Ndaw hay tabiyaha a kam seydewe ŋga na, ma rəzlaya ka mey ma hahaya ma bawa da huɗa mey ŋga na, arka taya ma ləvam: «Andza a kafandar neney ana na, bəzey ma Zozef seŋgey.»
42004023	Yezu ma ləvatar: «Dey ta kava ka da ləvəmaya bəzay ma guma ɗey: - Ndaw ma sidem, ndeley vaw ka 'ar vaw ɗek ana -. La ka tsənadama tek eɗek me key da Kafarnawom ana hay ba, azlakwa key da wuraw eɗek ana tikwa.»
42004024	Arka ma ləvatar sa: «Ayaw! I ɓadakwar dərka na, ɗaɗa ka ɗamar ndaw a ndaw sek da ŋgwa ŋga na tikay.
42004025	I ɓadakwar dərka na, da har ma Elyi na, madakway hay da Israyel bəza kakay, andza yam me pey kakay mevey makar ta rita na, may me key da dala na tabiyaha.
42004026	Ama ka sləradama Elyi 'ay madakway asləta da Israyel kakay, ama a da slərada na 'ay madakway ana daha da Sarepəta, da dala ma Sidoŋ.
42004027	Da har ma ndaw sek Eli zey na, malawa hay da Israyel bəza kakay. Amana kwa ndaw asləta da walaŋ ata na ma bazləma ha dakay,ama, sey Namaŋ ndaw Sirieŋ.»
42004028	Andza ma tsənadama guma ɗey da 'ay me ɗuley mey na, a ndalatar a ndaw hay tabiyaha.
42004029	Taya ma lətsam, ma badəmərawa ba da wuraw, ma dadama ka mey zalaŋ ma mamba ma wuraw ata na ma ka ha ka ’arra na, a wuɗam ma da pamar teker ba a zavay ana a gwadaw.
42004030	Ama Yezu me tezlerey təŋga ta walaŋ ata na, me zəgey tsəveɗ aŋga, me wey ma daw ŋga hay.
42004031	Ŋga me hərɗey a Kafarnawom, wuraw ma Galiley. Ŋga ma tatəkadata ta pas ma mesley.
42004032	Ma rəzla hiya ta metəkey ŋga na, kavəday guma ŋga na tsəɓak ta mazlaɓ aha.
42004033	Da 'ay me ɗuley mey ana na, ndaw ana daha ta mesəfrey ma fakalaw ma zləɓa na da 'ar. Ŋga me wudey ta magala ha:
42004034	« Ɗagay ka wuɗafandar mey, Yezu ma Nazaret? Ka sawa na ma da zəɗadandar ɗaw? I sərada ha kah ana na way, Ndaw Kokwoɗ ana ma Bay ma Bəla».
42004035	Yezu ma babətsafa: «Ndzey tete, bawa ba da ndaw a neney»; ma kəlada ndaw ana hana ɓəre ka dala na a wuzlah ata na, fakalaw a hana ma bawa ba da vaw ma ndaw ana, mandzara ka kar tek kwa asləta.
42004036	A wasadata ndaw hay tabiyaha, ha ma ləvam ka 'ar vaw a ta na: «Neney na guma waray? A watar 'ar ta gədaŋ aŋga ma slafa tabiyaha na, a mesəfrey ma zləɓa na hay na, a bəmawa ba.»
42004037	Arka mezəley ŋga ta tek aŋga me key ana hay na, me pey mey da dala na hana tabiyaha.
42004038	Ma bawa ma Yezu ba da 'ay me ɗuley mey na, ŋga ma daway a 'ay Simoŋ. Mesey ma Simoŋ ana 'ar a wuzləɗar gədaŋ aha dzay, ma kamar amboh a Yezu, ma ka key tek hərway ŋga.
42004039	Ŋga ma guɗəkwafa, ma ŋgərzafa ka 'ar me wuzləɗey ana, arka tsana tsendzeŋ ma ndalafa ba. Arka tsana, ŋga me lətsey ma tatar tek.
42004040	Andza ma pas me kəley na, ma sadəmatərawa ndaw ta dzedzey ana hay gle gle ka slam ma Yezu. Ŋga ma bazləhafata har ka ndaw ka ndaw, arka ma ndalam tobiya ta ha.
42004041	Ma badatərawa fakalaw hay haɗadzidzay da vaw ma ndaw hay ta me wudey aha waya: «Kah na Bəzey ma Bay ma Bəla!» Arka Yezu ma katar say ma ləvatar waya ɗaɗa ka da tsam guma zlay; kaveday taya na a səradama ŋga na Kriste.
42004042	Andza dey me tseɗey ba na, ŋga me bey ba da wuraw ana, ma daw təŋga a slam palah aha. Ndaw hay ma kusa na hay ma səpama, andza ma ndzafama ba na, a wuɗam ma zəgadama aha, hərway a wasam ka da katar mabaŋ zlay.
42004043	Ama ŋga ma ləvatar: «Hayna i ka daw a sa ma wuraw ana sa na hay, ma da tələkada mey ta Mey Hayna Wayna ma Slala ma Bay’ərlam, hərway a slərdəmiya na kava.»
42004044	Arka ŋga me tələkey mey da 'ay me ɗuley mey hay ma Zudey.
42005001	Arka pas ana daha na, Yezu ma ndza ha ka ɗakal ma Zenezaret. Ndaw hay ma kusəmawa ka tsakay ŋga vam vamma, ma da pey sləmay ka mey ma Bay ma Bəla.
42005002	Yezu ma nəkada kombiwal ana hay daha tsew, ma ra hiya ka mey ma bəlay ana. Ndaw me həley kəlef ana hay ka harɗəmawa ba da huɗa, a pərəmata ha zəva ta hay.
42005003	Yezu me tsəley a kombiwal asləta da walaŋ ana, kombiwal ana na ma Simoŋ. Ŋga ma tsəhafa ma ka gurada nekəɗey a yam. Andza ma ndza ha ba da kombiwal na, ŋga ma tatəkadata ndaw ma kusa na hay.
42005004	Andza ŋga ka ndəvada guma ŋga tsoy me tsey na, ma ləvar a Simoŋ: «Gurada kombiwal a 'ərev ma yam, kəladəmata zəva kwar ana hay a yam na, həlam kəlef tok.»
42005005	simoŋ ma mbəɗar kava: «Miter, la ma yam vaw kem dəvaɗ aha kava na, kwa la ka həlam kakay seŋgey. Ama ekəɗey ka guma ɗek ma tsaya na na, i da kəladata zəva na hay.»
42005006	Taya ma kam andza ha na, taya ma hələmawa kəlef ana haɗadzidzay, ha zəva ta hay a ŋgərɗam aha.
42005007	Taya ma kəmatəraɓa ta har a dzam ata hay da kombiwal naŋgar, ma ka səmawa ka dzənəmata. Taya ma səmawa, ma rəhadəmata kombiwal hay tsetsuwe ta hiya, ha a bawatsam a yam.
42005008	Andza Simoŋ Piyer ma nəkada ba andza ha na, ŋga me gərdey ka slam sek ma Yezu, ma ləvar: «Bay’ ərlam, gurey ba ka tsakay ɗaw, hərway yah na ndaw ma ŋgəsa ha!»
42005009	Kəlef a hana na ma həlam haɗadzidzay ana na, a tsəlafa zluwer ka Piyer, ta sa ma ndaw ka tsakay ŋga na hay tabiyaha.
42005010	A wasadata bəzey ma Zebedey hay tiyatsa, andza Zak ta Zaŋ na ma kam mber andza Piyer ana. Yezu ma ləvar a Simoŋ: «Ka wesey zlay, ekəɗey na ka da həley na ndaw hay ka dəba.»
42005011	Taya ma madəmatərawa kombiwal ata hay ka mey ma bəlay, ma mbəkadəmata tek ata hay ŋguɗek, ma səpamar bəzay a Yezu.
42005012	Arka andza Yezu ŋga da wuraw asləta da walaŋ ma sa ma wuraw ana hay na, ndaw ana daha malawa ha. Andza ŋga ma nəkada Yezu na, ŋga ma kəlar ka dala, ma ɗular mey andza neney: «Bay’ərlam a ɗaw, kendzey ka wuɗey na, ka slafa ma bazləmafaya ba seŋgey!»
42005013	Yezu ma tsakafada har, ma ləmar, me ləvey: «I wuɗey, tərey ma bazləma ha na» Deŋe ka slam ana tsana, malawa na ma ndalafa.
42005014	Arka Yezu ma kar say ma ka da ɓadara a ndaw zlay: «Daway dzadzak na da ɓadara vaw a baba me key kuley, vəlada tek me bəzləmey vaw ɗek ana andza na ma Moyiz me ləvey ana, aza ka da təratar seydewe ha.»
42005015	A tsafama na adiya adiya a fəna sa, ndaw hay haɗadzidzay ma kusam ka tsakay ŋga, ma da pafa sləmay, ma ka ndaladatara dzedzey ta hay.
42005016	Arka ŋga na ma wutsey a slam palah aha, ma da ɗulawa mey.
42005017	Arka andza ta pas ana daha a tatəkadata ha ndaw hay na, da walaŋ ma ndaw ma kusa hiya na hay na, Fariziyeŋ hay ta ndaw me sesəkey Mewey hay daha. A kusəmawa 'ar na da wuraw hay tabiyaha: da Galiley, da Zudey ta Zeruzalem. Ma Slafa ma Bay’ərlam a key aha mber da vaw ŋga ma dzəna ma ndaladata ndaw hay.
42005018	Ndaw hay daha ma husəmawa, ma zəgəmawa ndaw ana daha ma mbara vaw aha, ta merdek. A səpam ma fuləkwada ma da pada ka slam dey ŋga;
42005019	arka kavəday ma ndaw hay ma kusa hiya kambəlaɓa na na, a səradama ka fuləkwadama ta waray sakay na, taya ma tsəlam ka 'ar ma 'ay, arka ta walaŋ ma tuwaw ma papaya na hay na, ma harɗadama te merdek adzay a wuzlah ma ndaw hay, ka mey dey ma Yezu.
42005020	Ŋga ma nəkada me pey 'ar ata na na, ŋga me ləvey: «Meŋgəsey ɗek hay ma sa yam ahiya ba.»
42005021	Ndaw me sesəkey mewey hay ta Fariziyeŋ hay ma zlamar ma dzalam: «Ɗagay neney me tseɗey Bay'ərlam ana na ndaw mey? Ma slafa me pəsey mey ka meŋgəsey na way? Sey Bay ma Bəla ana asləta dada sana.»
42005022	Ama Yezu ma sərada me dzeley 'ar a ta na ma mbəɗatar kava: «Ɗagay ka dzalam andza ha da mevel a kwar na ka mey?
42005023	Ɗagay ger aha da huɗa na na waray? Me ləvey: meŋgəsey ɗek hay ma sa yam ahiya ba na tsukuɗu, dakay na me ləvey: lətsey heley ana ɗaw?
42005024	Ana təɗe, ma kuray ka sərafama na, Bəzey ma ndaw na, slam har aŋga daha ka dala me sey yam ka meŋgəsey hay na, - Ŋga ma ləvar a ndaw a hana ma mbara vaw ana - i ləvaka: lətsey, zəga merdek eɗek na, daway a mbaw.»
42005025	Ka slam ana deŋe tsana, ndaw ana hana me lətsey ma dey ta na, ŋga ma zəga tek aŋga hana na ma nafar andza arŋgawa ha na, ma daway təŋga a mbaw, ta me Səmbərey Bay ma Bəla aha.
42005026	A rəzlata kambəlaɓa tobiya ta ha, ma səmbərama Bay ma Bəla. Ta me wesey aha na, taya ma ləvam: «Teseɗey na lakwa ka nəkadakwa tek me gegətsey 'ar ana hay ba tok.»
42005027	A dəba na na, Yezu ma bawa, ŋga ma nəkada ndaw me tsekeley dzaŋgal ana daha a zəlamar Levi. Ŋga ma ndzaha da biraw me tsekeley dzaŋgal. Yezu ma ləvar: «Səpaya bəzay.»
42005028	Ŋga me lətsey, ma mbəkadata tek aŋga hay tabiyaha na, ma səpar bəzay.
42005029	Levi me tey hwahwaɓay haɗadzidzay da ’ay ŋga. Ka slam me zəmey tek na taya haɗadzidzay, ndaw me tsekeley dzaŋgal hay, ta sa ma ndaw ma səmawa ka tsakay ta na hay.
42005030	Fariziyeŋ hay, ta ndaw me sesəkey Mewey ta hay ma gwaŋguɗam mey, ma ləvəmatar a gawla ma Yezu hay: «Ɗagay ka zəmam tek, ka sam tek andza ndaw me tsekeley dzaŋgal hay, ta ndaw ma ŋgəsa na hay na ka mey?»
42005031	Yezu ma mbəɗatar kava, ma ləvatar: «Me səpey ndaw ma sidem na ndaw dzedzey ana hay zləna, ndaw zozoy ana hay kakay.
42005032	I sawa na ma da zəley ndaw dzerey ana hay kakay, amana ndaw ma ŋgəsa na hay, ma aza ka mbəɗadama mendzey ta hay ba tey.»
42005033	Taya ma ləvamar: «Gawla ma Zaŋ hay, a kam aha sumaya zarra, a ɗulam, ma Farisieŋ hay andza ha satsa, ama gawla ɗek hay na a zəmam tek, a sam tek ata hay na ka mey?»
42005034	Yezu ma ləvatar: «Ɗagay na ka slafama ma kadata sumaya ta ndaw ma wuna na hay da magurlam me zəgey kokwa kendzey andza zel ma kokwa na ŋga daha ta taya ɗaw?
42005035	Ama ta pas andza aza ka da zəgafəmata zel ma kokwa na ba tok na, arka na azambay a kam sumaya ta pas ana ŋga na na hay tok.»
42005036	Yezu ma maladatara ta bəzay ma guma mekelehe sa: «Ɗaɗa ndaw ka tsawa zana wayna ma da tapada ka na gurma na ɗaw? Dakay na ka tsəmərawa na wayna tsoy na, arka na, na hana ma tsəmərawa ka na wayna na na, a da dam aha ka vaw ta na gurma na kakay seŋgey.
42005037	Ɗaɗa ndaw ka mbəɗey zom lelem aha a kulom madzahway aha ɗaw? Dakay na zom lelem ana a mbəsley na, a nɗuhwada kulom ana hay ba, arka na, zom a da vey, kulom ana hana hay na ma zəɗa hiya tsoy.
42005038	Ama haya a dafa na, ma mbəɗada zom lelem ana na, a kulom waya ahiya.
42005039	Kwa way way ka sey zom ma mbəsla na ba na, na lelem ana a sar sakay, hərway a da ləvey na, ma tsəray na, na ma mbəsla na.
42006001	Arka pas ma mesley me tsetsew ana ma kiya tsəfəmey ana andza a tazlaram aha ta ley daw na, gawla ma Yezu hay ma sərɓam ’ar ma daw, ma gwahama ta har, ma pəɗam.
42006002	Fariziyeŋ hay daha nekəɗey ma ləvəmatar: «Ɗagay ka kam tek na ma mewey lakwa me vəley tsəveɗ ta pas ma mesley kakay ana na ka mey?»
42006003	Yezu ma mbəɗatar kava: «Ɗaɗa kuray ka dzaŋgama tek ma David me key, ta ndaw aŋga hay andza may ma tsafata na tikay ɗaw?
42006004	Ŋga me fuləkwey a 'Ay ma Bay ma Bəla, me zəmey peŋ ma 'ar kuley, ma vəlatar a ndaw aŋga hay. Peŋ ana na ɗaɗa slam har ma ndaw me zəmey na dakay, sey baba me key kuley, taya dada.»
42006005	Arka ŋga ma ləvatar sa: «ŋga na miter me mesley Bəzey ma Ndaw na.»
42006006	Ta pas ma mesley ana daha na, ŋga ma fuləkwey a 'ay me ɗuley mey, ma tatəkadata ndaw hay. Ndaw ana daha da huɗa tok na har zəmay ŋga ma mbara ha.
42006007	Ndaw me sesəkey Mewey hay, ta Fariziyeŋ hay ma zazərama Yezu, waya aza a ndeley ndaw ta pas ma mesley ɗaw, ma aza ka da ndzafafama bəzay ma guma.
42006008	Ama ŋga na a sərada tek ata me dzeley ana, ma ləvar a ndaw a hana na ma mbara har ana: «Lətsey, sawa a wuzlah ma ndaw hay.» Ŋga ma sawa me lətsey ta lətsey.
42006009	Yezu ma ləvatar: «I tsəhafakwar ekəɗey, ta pas ma mesley na, mewey lakwa a vəley tsəveɗ me key haya ha tsukuɗu, me key seweɗ ɗaw? Ma buwey mendzey ma ndaw tsukuɗu, ma zəɗada ba ɗaw?»
42006010	Ma zazurata tabiyaha teleleview na ma ləvar a ndaw ana: «Marɗada har.» Ŋga me key andza ha, har aŋga me ndeley.
42006011	A tsatar mevel kambəlaɓa, ma tsadama ka ’ar vaw ta na ka tek ana ma da kamar a Yezu ana.
42006012	Da meney ana ŋga na na hay na, Yezu ma daw a mamba ma da ɗulawa mey, ha ma nawa kem da huɗa, a ɗular aha mey a Bay ma Bəla.
42006013	Me dey me tseɗey na, ŋga ma zəlata gawla ŋga hay, me weley da huɗa kurow kava tsew, na ŋga ma vəlatar mezəley maslaŋ hay ana:
42006014	simoŋ na ma pafa mezəley Piyer ana, malam aŋga na Andrey; Zak ta Zaŋ, Filip, Bartelemi,
42006015	Matiyew, Tomas, Zak bəzey ma Alfey, Simoŋ, na ma gawla ley ana;
42006016	Zude bəzey ma Zak, ta Zudas Iskariyot ndaw ma heɗəkey ndaw.
42006017	Ma harɗawa ta ba dzaya na, Yezu me lətsey ka slam ana daha faɗaɗa ha, ta gawla ŋga hay ma kusaya haɗadzidzay ta ndaw ma səkway hay ma kusa hiya vam vamma: ndaw ma Zudey hay tabiyaha, ma Zeruzalem hay ta wuraw ma mey ma bəlay mandza Tir ta Sidoŋ.
42006018	A səmawa na, ma da pafa sləmay ka guma ŋga na, ma ka ndaladatara dzedzey ta hay. Ndaw ma sam banay ta mesəfrey ma zləɓa na hay ma ndalam.
42006019	Ndaw ana tabiyaha ma kusa hiya na na a səpam ma ləmamar, kavəday gədaŋ a bawa da vaw ŋga, a ndaladata tabiyaha.
42006020	Yezu ma tsakafada dey ma nəkafata ka gawla ŋga hay na, ma ləvatar: «Kuray eɗey mbarga na hay na kuray da wuiya zləna, Slala ma Bay'ərlam ma vəla ha ma kwar.
42006021	Kuray eɗey may ma tsafakwar ekəɗey ana hay na, kuray da wuiya zləna, ka da rəham. Kuray eɗey ma tuwam ekəɗey ana hay na, kuray da wuiya zləna, ka da səŋgəram.
42006022	Ka da ndzam da wuiya, kendzey andza ndaw hay a ŋgəladəmakwar dey kakay, a warzləmakwar ba, a tsaɗəmakwar, kendzey andza ndaw a sləfa mezəley kwar sakay andza magaray hərway ma Bəzey ma Ndaw na,
42006023	pas ana ŋga na na ka mbafakwar wutsafafa, gərvam, hərway nəkafama, masa kwar da 'ərlam na ɗuhwa ha dzay. Hərway baba ta na hay na, a kadəmatərawa ndaw sek hay na andza ha atsa.
42006024	Ama kuray ndaw zleley ana hay, tuwam vaw kwar hərway ma mey na, zləley kwar a bədadakwar aha.
42006025	Kuray eɗey ma rəha hiya ekəɗey ana hay na, tuwam vaw kwar, hərway may a da tsafakwar. Kuray eɗey ma səŋgəram ekəɗey ana hay na, tuwam vaw kwar, hərway ka da ndzam na, andza da 'ay vagay, ka da tuwam.
42006026	Tuwam vaw kwar kendzey andza ndaw hay tabiyaha a ləvam kuray haya ahiya. Akwa na baba ta na hay a kadəmatərawa ta ndaw sek haya kakay ana hay na, andza ha.
42006027	Ama i ləvakwar a kuray eɗey ma pafəmaya sləmay ana hay na, wuɗəmata ndaw dugwan a kwar hay, kəmatar hayaha a ndaw ma ŋgəladəmakwar dey kakay ana hay.
42006028	Pəsafəmata mey ka ndaw ma kəlafəmakwar 'ar ana hay, ɗulafəmata mey ka ndaw ma ŋgələmakwar bəzay ana hay.
42006029	Ndaw ka kəlaka marawa ba ka tsakay sləmay na, ɓadara tsakay naŋgar. Ndaw ka təɓadaka dawra ɗek ba na, vəladara ta gabak ana dzay.
42006030	kwa way way a tsəhafaka tek na, vəlar, ndaw ka təɓadaka tek eɗek ba na, ka da tsəha zlay.
42006031	Andza tek a kwar ma wuɗam ndaw hay ka kadəmakwar ana na, kadəmatara a taya na andza ha tey.
42006032	Haɗaw ka wuɗam na, ndaw ma wuɗəmakwar ana hay dada na, ɗagay ka hutam masa na ka na waray sa waray? Hərway kwa ndaw ma ŋgəsa na hay tekeɗe na, a wuɗəmata ha ndaw ma wuɗəmata na hay tey, seŋgey.
42006033	Haɗaw ka kəmatar hayaha na a ndaw na ma kəmakwar haya ha na hay na, ka hutam masa na ka na waray sa waray? Ndaw ma ŋgəsa na hay tekeɗe na, a kam aha andza ha tey seŋgey.
42006034	Haɗaw ka da daɗəmatar tek na sey a ndaw na kuray ma səradama a da madəmakwar ba na hay na, ka hutam masa na ka na waray sa waray? Kwa ndaw ma ŋgəsa na hay tekeɗe na a dadeɗəmatar aha tek a ndaw ma ŋgəsa na hay tey seŋgey, ma ka madəmatara kal kal andza ha.
42006035	Amana wuɗəmata ndaw dugwan a kwar hay, kam tek hayna hay, dadeɗamar tek mandzara me dzeley ka da mawa. Arka na ka da ndzafam masa kwar ɗuhwa ha, ka da təram na bəzey ma Bay'ərlam tsaŋ da mekekəle ŋga ahiya, hərway ŋga na a wuɗata ndaw me pətey har ana hay, ta ndaw seweɗ ana hay dzay.
42006036	Təram ndaw ma wura har ahiya andza Baba kwar ma wurey har ana.
42006037	Ka da kam sariya ka ndaw zlay, aza ka da kafəmakwar sariya zlay tey. Ka da dzuwam ndaw zlay, aza ka da dzuwəmakwar zlay tey. Safəmata yam ka ndaw hay, aza a ka da safəmakwar yam tey.
42006038	Vəlam tek, aza a vələmakwar tey. A da wama na mewey hayna, ma ɗaɗəka ha, ma gagəsa ha, zerre, a da mbəɗadəmakwar ka mey ma zana kwar ana, hərway gwada kwar ma wadəmatara tek ana na, a da wadəmakwar na da huɗa tiyatsa.»
42006039	Ŋga ma tsatsar ta bəzay ma guma neney ma mala ha ta meley ana satsa: «Ndaw wulaf a slafa me kəsey ndaw wulaf tsəla ŋga ɗaw? Tsetsuwe taya na a kuyam a tsəvay kakay ɗaw?
42006040	Bəzey me tetəkey na a fəna miter aŋga ɗaw? Bəzey ana ka tetəkey teŋgey teŋgey na, a da key na andza miter aŋga na.
42006041	Ɗagay ka zerɗey guzer da dey ma malam eɗek na ka mey? dugwazl da dey ɗek ana na ka sərafa ha təŋga ɗaw?
42006042	Ɗagay ka ləvar a malam eɗek: malam a ɗaw, ɓada i zəgadəkawa guzer ba da dey na teŋgey? Duŋgwazl da dey ɗek ana na, ka sərafa ha təŋga ɗaw? Kah na ka dzeley 'ar kakay zləna, kuɗa duŋgwazl ba da dey ɗek ana ɗagay, azambay ka nəkada dey haya hayaha, ma da zəgadərawa guzer da dey ma malam eɗek ana.»
42006043	«Ɗaɗa vəɗe ma tek hayna a yey bəzey haya kakay ana kakay. Na haya kakay ana tey na, a yey bəzey na hayna kakay tey.
42006044	Akwa vəɗe ma tek waray waray na a səradama na, ka bəzey ŋga na. Ɗaɗa ndaw ka ŋgəley bəzey ma gudav ba da’ay ndak ɗaw? Ɗaɗa ndaw ka ŋgəley viŋe da vəɗe hweleŋ ɗaw?
42006045	Ndaw kokwoɗ aha na, haya ŋga a bawa na, da mevel aŋga a hana kokwoɗ hana. Ndaw hayakakay ana tey na, tek aŋga haya kakay ana, a bawa na, da mevel aŋga na hana haya kakay ana tey. Hərway huɗa mey a təkərey na tek na, ma bawa da mevel ana.»
42006046	«Ɗagay ka zələmaya ‹Bay’ərlam, Bay’ərlam› na, azlakwa ka kəmata tek andza na ŋga ɗaw me ləvey ana sakay na ka mey?
42006047	Mendzey ma ndaw tabiyaha ma sawa ka tsakay ɗaw, ma pam sləmay ka guma ɗaw ana hay na, ma kama andza ha na, i ɓadakwar, ma malada ŋga na na ta way.
42006048	A nəkam na kal kal andza ndaw me zley 'ay, ma zləla kasl ka gasah, ma pərawa bəzay ŋga na kava, andza yam ma sawa na, papəlay ɗuhwaha ma vawa, amana ka slafa ma mbəzlada kakay, kavəday ma ka ha haya haya ha.
42006049	Ama ndaw ma tsənadama guma ɗaw, me key andza ha kakay tey na, kal kal andza ndaw me key 'ay ɓah ka dala, mandzara ka zləla bəzay ŋga na. Andza papəlay ma vawa tsana, ŋga me mbəzley, me mbəzley ma ’ay ana a da key na hele hele.»
42007001	Andza Yezu ma ndəvada guma ŋga me tsey ba ka slam dey ma səkway na, ŋga ma fuləkwey a Kafarnawom.
42007002	Bay ma sidzew temere ana daha, beke aŋga vaw a tsafa, a zawa həɗek həɗek kəɗey. A wuɗa beke ŋga na bəza kakay.
42007003	Andza ŋga ma tsənada a tsam aha ka Yezu na, ŋga ma slərafərawa ndaw hay nekəɗey, da walaŋ ma ndaw ma fada ma zuif hay, ma kamar amboh a Yezu, ka sawa, ka da buwa beke ŋga.
42007004	Andza ma husəmawa ba ka tsakay ma Yezu na, ndaw a hay ma kamar amboh a Yezu, kwa a mbəkamar bəzay kakay, ma ləvamar: «Akwa təɗe na kah ka dzəna,
42007005	hərway a wuɗata ndaw ma dala lakwa hay bəza kakay, ma ndəradandar 'ay me ɗuley mey la na, ŋga.»
42007006	Andza Yezu a dam aha dzaya, tsoy mazlambar aha Yezu a da husey a 'ay ana na, bay ma sidzew ana me kəley dzam aŋga hay ka ləvamar: «Bay’ərlam a ɗaw, ka yadərawa vaw zlay, zləna hərway yah ɗa ndaw aha ma kah ka fuləkwey a 'ay ɗaw dzay kakay,
42007007	hərway i ma nəka vaw ɗaw na, tsəveɗ a ɗaw ma husaɓa kasl ka tsakay ɗek na dakay; ama tsey guma veɗ asləta tsana, aza gawla ma ’ay ɗaw ana, a da ndeley.
42007008	Nəkafa yah ana na ndaw ma waya na daha; yah tey i wey sidzew hay. Kendzey i ləvar a naŋgar: ‹Daw› na, a daway. I ləvar a na mekelehe: ‹Sawa› na, a sawa. Arka a beke ɗaw: ‹Ka tek eɗey› na, a ka.»
42007009	Andza Yezu ma tsənada andza ha na, a mbafa bəza kakay, me mbəɗey dey ka ndaw ma kusa hiya ma səpamar bəzay ana hay, ma ləvatar: «I ɓadakwar, kwa da Israyel tekeɗe na, i ka ndzefey ndaw me pey 'ar andza neney na dakay.»
42007010	Me mey ta a mbaw na, maslaŋ ana hana hay a da ndzafama beke ana ŋga zoyzoy.
42007011	Arka Yezu ma daway a wuraw ana daha a zəlamar Nayiŋ. Gawla ŋga hay a dawam aha dzaya ta ndaw ma kusa hiya haɗadzidzay.
42007012	Andza Yezu a husey aha ka mezləŋgərey me mey ma zleɗ ma wuraw ana na, a zəgam aha vagay a tsəvay. Bəzey malay aha ma madakway ana daha. Ndaw ma wuraw ana hay ma kusaya haɗadzidzay a kəsadama ha ŋgwas ana.
42007013	Andza Bay’ərlam Yezu ma nəkada maya ma vagay ana a tuway aha na, a kar da vaw kambəlaɓa. Ŋga ma ləvar: «Ka tuway sazlay.»
42007014	Ŋga ma gurey, ma ləmar a tek me zəgey vagay ana, ndaw me zəgey vagay ana hay ma lətsadama aha. Arka Yezu me ləvey: «Bəzey gawla ɗey, i ma ləvaka, pərkey.»
42007015	Arka vagay a hana me ndzey ta bəzay ŋga, ma zlar me tsey guma. Arka Yezu ma madara təŋga a maya ŋga na.
42007016	Tobiya ta ha ma wasam, arka ma səmbərama Bay ma Bəla ta me ləvey aha: « Ndaw sek ɗuhwa ha ka lətsawa ba da walaŋ a lakwa. Bay ma Bəla ka sawa ba, ma da nəkəraɓa dey a səkway ŋga.»
42007017	Guma a hana ma tsam ka Yezu ana na, me pey mey da dala ma Zudey, ha me tesey a diya ma dala sa na hay.
42007018	Gawla ma Zaŋ hay ma təkəradəmara tek ma Yezu me key ana hay a miter ata. Arka ŋga ma zəlawa gawla ŋga hay tsew.
42007019	Ŋga ma sləradata ka slam ma Bay’ərlam Yezu, ka da tsəhafəmərawa: «Kah na ‹Ndaw ma sawa› na tsukuɗu dakay na la ka hutam mekelehe ɗaw?»
42007020	Andza ma husam ba ka tsakay ma Yezu na, ndaw a hana hay ma ləvamar: «Zaŋ Batist a sləradandərawa ka tsakay ɗek na ma da tsəhafaka ‹Kah na Ndaw ma sawa› tsukuɗu, dakay na la ka hutam mekelehe ɗaw?»
42007021	Da har ana na, Yezu me ndeley ndaw dzedzey ana hay, ta ndaw ma təra na hay haɗadzidzay, me ɓəley fakalaw hay da vaw ma ndaw hay, ma wuradatara dey ma ndaw wulaf ana hay haɗadzidzay.
42007022	Arka ŋga ma mbəɗatar kava a maslaŋ ma Zaŋ ana hay tok: «Dawam ɓadəmara a Zaŋ tek a kwar ma nəkadama, ta na ma tsənadama na hay: wulaf hay a nəkadama dey ka dəba, ndaw vədal ana hay a halam tseriye, malawa hay ma bazləma hiya ba, mandak hay a tsənadama sləmay,ndaw ma mətsa na hay a mbələmawa. A tələkadəmatara ha mey ta Mey Hayna Wayna a ndaw mbarga na hay,
42007023	arka ndaw na guma ɗaw ka təɗadada ta dəba kakay ana na, ŋga da wuiya.»
42007024	Andza maslaŋ ma Zaŋ hay ma dam tek ata na, Yezu ma tsatar ka Zaŋ a ndaw hay ma kusa hiya: «Ɗagay ka dam ka da nəkəmawa da palah ana na ka mey? Ka zeleŋ ana, ŋga na memeɗ ma ɓəlada na ɗaw?
42007025	Azlakwa ka da nəkəmawa na ka mey tok? Ka ndaw ma kəla zana mambay ana ka vaw ana ɗaw? Ama ndaw na ta zana mambay ana hay ka vaw ana, ma ndza hiya da wuiya na hay na, taya da 'ay ma bay hay seŋgey.
42007026	Azlakwa ka da nəkəmawa na ka mey tok? Ka ndaw sek ɗaw? Ayaw i ɓadakwar, ka fəna ndaw sek ba sa.
42007027	Ŋga na ndaw aŋga na me windey ma ləvafa: nəkafa, i sləraɓa maslaŋ a ɗaw ka mey ɗek, a da ləmaka tsəveɗ.
42007028	I ɓadakwar, ndaw da walaŋ ma ndaw ŋgwas ma yəmatərawa na hay na,kwa ndaw asləta ma fəna Zaŋ na dakay. Ama tok na, ndaw bəza ha da Slala ma Bay'ərlam na, a fəna Zaŋ sa.
42007029	Ndaw ma səkway hay tabiyaha a pafama ha sləmay, kwa ndaw me tsekeley dzaŋgal hay tekeɗe na ka sərafama ba ka dzerey ma Bay ma Bay ma Bəla, ha ma dzuhəɓam a medzuhəɓey ma Zaŋ.
42007030	Ama Fariziyeŋ hay ta ndaw me sesəkey Mewey hay na, a wuɗam ma tsənar sləmay a tek ma Bay ma Bəla me wuɗey me key hərway ta na kakay, arka na ka wuɗam medzuhəɓey ma Zaŋ kakay.
42007031	I da maladata ndaw ma bəla neney hay na ta mey? A da malam na ta mey?
42007032	Ma maladata na na ta bəza hay ma ndza hiya ka dala ma wasa. A zəlam vaw ka 'ar vaw ta na hay, ta me ləvey aha: «La kafam fagwam ba, amana ka wuɗam me gərvey kava kakay. La ka kələmaɓa walay vagay ba, amana, ka wuɗam ma tuway kakay.»
42007033	Akwa, andza Zaŋ Batist ma sawa na, a zəmey peŋ kakay, a sey zom kakay. Ka ləvam ŋga na: ‹ar a mbəɗar.›
42007034	Bəzey ma Ndaw ma sawa, ŋga na, a zəmey tek, a sey zom, ka ləvafama ma hwoɗ aha, a sey zom kambəlaɓa, dzam ma ndaw me tsekeley dzaŋgal hay ta ndaw ma ŋgəsa na hay.
42007035	Amana ma səra ’ar a da səradama dzerey aha na, da wawa ŋga hay tabiyaha.»
42007036	Ndaw Fariziyeŋ ana daha, ma wuna Yezu a 'ay ŋga ma da zəmawa tek. Ŋga me fuləkwey a 'ay ndaw Fariziyeŋ ana hana. Arka ma ndzam ka slam me zəmey tek.
42007037	Ŋgwas ana daha da wuraw ana ma ŋgəsa ha; ŋga ma tsənada waya Yezu a zəmey aha tek da 'ay ndaw Fariziyeŋ ana daha na. Ŋga ma zəgawa kwalaba mambay aha ta wurdey aha,
42007038	ŋga me ndzey ta dəba ma Yezu ka slam sek aŋga, ta matuway aha, ma pəradara sek ma Yezu ta yam dey; ma takaɗadara ta mbez 'ar aŋga, ma surma sek aŋga na, ma watsafata wurdey.
42007039	Andza ŋga ma nəkada andza ha na, ndaw Fariziyeŋ a hana ma wunəraɓa Yezu ana, me ləvey ka 'ar vaw ŋga na: «Kendzey, ndaw a neney na ndaw sek na, akwatay ka sərada ba, ŋgwas a neney ma ləmar ana na ma ka ha na teŋgey, ma ŋgəsa ha »
42007040	Yezu ma zlar me ləvey: «Simoŋ, guma ɗaw daha, ma da tsaka.» Simoŋ ma mbəɗar kava: «Tsərawa kwa, miter.»
42007041	«Ndaw ana daha na sumkwo ŋga da har ma ndaw hay daha tsew. Naŋgar na gabal temere zlam. Naŋgar tey na gabal kokurow zlam.
42007042	Andza tek a rafata ma wurəka dakay na, ŋga ma mbəkadatara gwedere na tsetsuwe ta hiya. Da walaŋ ata na tsew ana na ma da wuɗa ɗoh na, ndaw waray?.»
42007043	simoŋ ma mbəɗar kava: «Andza kafaya na, ndaw na ma kar hahaya ta gwedere haɗadzidzay ana.» Yezu ma ləvar: «Kah ka dzalərawa ba kassla.»
42007044	Ŋga pəla dey ka ŋgwas a hana na, ma ləvar a Simoŋ: «Ka nəkada ŋgwas a neney kakay ɗaw? I ma fuləkwawa 'ay ɗek na, kah ka pəradaya sek kakay, ama ŋga na, ŋga ka pəradaya sek a ɗaw hay ba ta yam dey ŋga, ma takaɗata ta mbez ’ar aŋga.
42007045	Kah ka surmaya kakay, ama ŋga na zla ma fuləkwawa ŋga na, ka gərada ma surma sek a ɗaw kakay.
42007046	Kah ka mbəɗafaya mal me zey hayna ka ’ar a ɗaw kakay, ama ŋga na ka mbəɗafaya wurdey ba, ka sek a ɗaw hay.
42007047	Haɗaw i ɓadaka dərka na na, meŋgəsey ŋga hay haɗadzidzay ana,ka safəmata yam ba, kavəday ma mey na, ŋga ka ɓada ma wuɗa vaw ba haɗadzidzay. Ama ndaw ana ŋga na ma safama yam nekəɗey ana na, a ɓada ma wuɗa vaw na nekəɗey dada tey.»
42007048	Ŋga ma ləvar a ŋgwas ana tok: «Meŋgəsey ɗek hay ma sa yam ahiya ba.»
42007049	Ndaw na taya ma zəmam tek dzaya na hay, ma ləvam ka ’ar vaw ta na: «Neney na ndaw mey? Ha me husey kasl ka me sey yam ka meŋgəsey hay ana na?»
42007050	Yezu ma ləvar a ŋgwas ana hana tok: «Me pey 'ar eɗek ka buwaka ba, daway da zoy.»
42008001	Arka a dəba na na, Yezu me tezlerey ta wuraw ɗuhwa na hay ta na bəza na hay, a tələkey mey, a ɓada Mey Hayna Wayna ma Slala ma Bay'ərlam. Taya andza gawla ŋga kurow kava tsew ana hay.
42008002	Taya andza ŋgwas ana hay daha satsa. Na ŋga na ma ɓəlafata fakalaw hay ba da 'ar, ta ma ndaladata dzedzey ta na hay: Mariya na ma ləvam ma Magədala na, na fakalaw hay tsəla ma bəmawa da 'ar aŋga na.
42008003	Zane ŋgwas ma Kuza bəzey ma mey ver ma bay Erod, Suzan ta sa ma ŋgwas ana sa na hay ma dzənəmata ta zleley ta na hay.
42008004	Andza ndaw hay haɗadzidzay ma kusəmawa, arka da wuraw hay tabiyaha ma səmawa ka tsakay ŋga na, ŋga ma tsey ta bəzay ma guma ma mala ha ta meley ana.
42008005	«Ndaw me sləkey ma bawa da 'ay ŋga ma da sləkey. Andza a sləkey aha na, haləfaw ma kuyafa ka tsakay tsəveɗ, ndaw hay ma halam ka 'arra, ɗiyeŋ hay ma ndama ba tabiyaha.
42008006	Sa ma haləfaw ana ma kuyafa ka sek pəray, ma pətsawa, amana me ŋgweley təŋga, hərway slam ana ma yəmaha kakay.
42008007	Sa ma haləfaw ma kuyafa 'ay ndak, ma pətsawa ka vaw na, ndak ma margaɗa ba.
42008008	Sa ma haləfaw ana ma kuyafa ka dala hayna tok, ma pətsawa, me gəley, me nəhey kava temere.» Arka na Yezu me tələkey mey: «Ndaw ana sləmay ŋga daha na, ka dzəkey sləmay na, ka tsənada!»
42008009	Gawla ŋga hay ma tsəhafama waya ɗagay bəzay ma guma neney ana na, ka ləva na teŋgey?
42008010	Ŋga ma ləvatar: «Tek na ma kəzla na hay, na ma Slala ma Bay'ərlam na, ma kwar na, ma vəla ha ma kuray ka səradama. Ama a sa ma ndaw sana hay na, a maladəmatara ta tek hay, ma taya ka nəkam dey mandzara ka nəkadama, taya ka dzəkam sləmay mandza ka tsənadama.
42008011	Nəkafama bəzay ma guma neney ma mala ha ta me ley ana, ka ləva na: haləfaw na: guma ma Bay ma Bəla.
42008012	Na ma kuyam ka tsəveɗ ana hay na, ndaw na ma tsənada na hay, amana Setene a sawa a badərawa guma na ba da mevel ata, a wesey na, a da pam 'ar na, tsefe a da buwəmata ba.
42008013	Na ka sek pəray ana na, ndaw ma təɓama guma na ta wuiya ha, andza ma tsənadama ba tsa na, amana, ka pey slasləlay kakay. Da mendzey nekəɗey na a pam 'ar, amana, da har ma pafəmata wuiya na, a mbəkadama.
42008014	Na ma kuyam 'ay ndak ana na, andza ndaw ma tsənadama na, ama tok na, viya ta me dzeley 'ar ka zleley, ta tek me sey ma mendzey ma bəla neney hay na, ma margaɗata ka tsakay tsəveɗ na, tsoy a slafa me nəhey sakay.
42008015	Na ma kuyam ka dala hayna na, na ŋga na ndaw ma tsənadama guma na ta mevel hayna, dzerey ana, ma təɓama ka mevel ata, ma wafama vaw, hərway ka mətsatar har kakay, arka na a yam kava hərway ma matanduroŋ ata.»
42008016	«Ɗaɗa ndaw ka key waw ka lalam, ma da hwarkwafa 'uwaŋ kava, dakay na ma da pada a bəzay ma arŋgawa kakay seŋgey; ama a padama na tsaŋ ka slam me luwey lalam, hərway aza ndaw me fuləkwey a 'ay ana hay, ka nəkadama dey.
42008017	Hərway tek na ma kəzla na hay tabiya ha na, a da nəkam. Tek na ka tsəney zlay ana hay na a da səram, a da ɓey vaw ta wuzla rəpas.
42008018	Wam daw ka vaw tok, kendzey andza ka dzəkam aha sləmay na. Hərway tek ma ndaw ana daha na, a da vəlamar adiya. Ma ndaw ana dakay tey na, kwa na ŋga me dzeley ma ŋga ketekuɗey daha na na, a da təɓadəmara ba.»
42008019	Maya ma Yezu, ta malam aŋga hay akwa, a satar me husey ka tsakay ŋga. Amana a slafama me husey kakay, kavəday ma ndaw ma kusa hiya na.
42008020	Ma ɓadəmara waya: «May ɗek, ta malam eɗek hay taya da bəla, a tsəhəmaka.»
42008021	Ŋga ma mbəɗatar kava: «May ɗaw ta malam a ɗaw hay na, ndaw na ma dzəkam sləmay ka guma ma Bay ma Bəla, ma kama andza ha na hay.»
42008022	Arka pas asləta na, Yezu ma tsəlam a kombiwal andza gawla ŋga hay. Ŋga ma ləvatar: «Tasakwa a diya ma ɗakal naŋgar.» Taya ma tazlaram ta wuzlah ma bəlay ana.
42008023	Andza a tazlaram aha na, Yezu me nerey təŋga. Vavəray ma lətsawa, ma tsada ɗaŋgwala ta bəlay, kombiwal ata a rəhey aha ta yam. A kafata na ka zəɗam tsoy.
42008024	Gawla ŋga hay ma gurafama, ma parkadama, ma ləvamar: «Miter! Miter! la da zəɗakwa.» Yezu me pərkey, ma babətsafata ka vavəray ana ta yam; arka memeɗ me rey ba ɗeɗek, kwa tek me ɓəley dasakay.
42008025	Arka Yezu ma ləvatar: «Me pey 'ar a kwar ana na, ŋga da may? Da zluwer ata na hana na ma katar ana na, taya ma rəzla hiya ta wuiya. Ha taya ma ləvam ka 'ar vaw ta na hay: «Ɗagay ŋga na na way, ha ŋga ma watar 'ar a memeɗ ta yam ana, ma tsənamar sləmay na na?»
42008026	Taya ma husam a dala ma Zerzezeniyeŋ hay soŋ soŋ ta Galiley.
42008027	Andza a harɗəmawa ha ka dala na, ndaw ana daha da wuraw ana, fakalaw hay da 'ar aŋga, ma sawa ka tsakay ŋga. Ka key mevey haɗadzidzay a pey aha zana ka vaw sakay, ma na ha da 'ay sakay. Amana, ma na ha da tsəvay ma vagay hay.
42008028	Andza ŋga ma nəkada Yezu ba na, ŋga me kəley a həvam aŋga, ta me wudey aha ta magala ha: «Ka wuɗafaya mey, Yezu Bəzey ma Bay ma Bəla tsaŋ da mekekəle ŋga na? I kaka amboh, ka da sadaya banay zlay.»
42008029	Akwa Yezu a war ’ar fakalaw ana na, ka bawa ba da vaw ma ndaw ana. Hərway ma mey na, a key dey haɗadzidzay ka zlar ba na, a daradama aha ta megesele ta tsalalaw ma ka ndzey da mbaw, amana a darətsadata ba. Fakalaw ana da vaw ŋga na na, sey a dahəɗa na a slam palah aha.
42008030	Yezu ma tsəhafa: «Ɗagay mezəley ɗek na, mey?.» Ŋga me mbəɗey kava: «Wermeɗ wermeɗ.» Hərway fakalaw hay haɗadzidzay ka fuləkwam ba a vaw ŋga.
42008031	Arka ma kamar amboh a Yezu, ma ka da harata a babaŋ tsəvay zlay.
42008032	Azlakwa ka slam ana na, gaduru hay haɗadzidzay a pəɗam aha zəmay ka ɗay mamba. Fakalaw ana hana hay ma kamar amboh a Yezu, ma ka vəlatar tsəveɗ me fuləkwey a vaw ma gaduru a hay. Arka ŋga ma vəlatar tsəveɗ.
42008033	Fakalaw ana a hay ma bəmawa da vaw ma ndaw aha na ma fuləkwam a gaduru hay. Welde ma gaduru ana hana hay ma tsəmawa ɗay zla da ɗay mamba a hana a bəlay, ma mətsam tabiyaha.
42008034	Andza ndaw me tsukurey ana hay ma nəkadama tek a neney ana me key ana na, ma hwam ta vaw ta, ma dam ma ɓadama da wuraw ɗuhwa na ta na bəza na hay.
42008035	Ndaw hay ma səmawa ma da tsənaɓa gwaray ma tek ana hana na me key ana. Taya ma husam ka tsakay ma Yezu, ma ndzafama ndaw ana hana na, fakalaw hay haɗadzidzay ma bəmawa da vaw ŋga na, ma ndzaha ka slam sek ma Yezu, ta zana ha ka vaw, tsoy a sərada 'ar ka dəba. Taya na ma wasam ka vaw.
42008036	Ndaw na tek ana me key ma dey ta na hay, ma təkəradəmatara a sa ma ndaw hay, andza na ma ndaladama ndaw ana hana na ta fakalaw da 'ar ana na, teŋgey teŋgey?
42008037	Arka ndaw ma dala ma Zerzezeniyeŋ hay tabiyaha ma ləvamar a Yezu, ma ka daw ba da dala ta, hərway a katar zluwer kambəlaɓa. Ŋga me tsəley a kombiwal na, ma mawa təŋga ta dəba.
42008038	Ndaw a hana ma badəmərawa fakalaw hay da vaw ŋga na, ma kar amboh a Yezu ma tsəhafa, a wuɗey ma səpar bəzay. Amana Yezu ma mbəɗar mey ma ləvar:
42008039	«Mey a mbaw, da ɓadatara a ndaw ma 'ay ɗek hay, tek ma Bay ma Bəla a neney ma kaka tabiyaha na.» Ndaw ana, ma daway, ma tələkada mey tabiyaha da wuraw ta tek ma Yezu ana hana ma kərawa ana.
42008040	Andza ma mawa ŋga na, ndaw ma kusa hiya na hay ma ŋgəlama har tsew tsew, hərway ma ndza hiya a hutama ha tobiya ta ha.
42008041	Arka tsana ndaw ana daha a zəlamar Zayros; ŋga bay ma 'ay me ɗuley mey. Me kəley a həvam ma Yezu, ma kar amboh ma ka daway 'ay ŋga,
42008042	hərway dem aŋga daha malay aha, mevey ŋga a key kurow kava tsew, a ɓerzley aha. Andza Yezu a daway aha na, ndaw hay a ŋgaɗətsama ta sləna ta sləna.
42008043	Ka slam na na, ŋgwas ana daha dzedzey aha. A guvawa mambaz, ka key mevey kurow kava tsew; ŋga ma gusəfada zleley ŋga tabiyaha da 'ay ndaw ma sidem hay, amana kwa ndaw asləta ka slafa ma ndalada kakay.
42008044	Ŋga ma gurafa ta dəba, ma ləmar a mey ma zana ma Yezu. Arka deŋe ka slam aŋga na hana tsana, mambaz aŋga na hana me rey ba.
42008045	Yezu me tsəhey: «Ɗagay ndaw ana ma ləmaya na na way?» Andza kwa way way a mbəɗey aha mey ka vaw ŋga na, Piyer me ləvey: «Miter, ma ŋgaɗətsaka, ma dahəɗaka na ndaw hay.»
42008046	Ama Yezu me ləvey: «Ndaw ka ləmaya ba; i ka sərafa ba gədaŋ ka bawa ba da vaw ɗaw.»
42008047	Andza ŋgwas ana ma nəkada a slafa ma kəzlada sakay na, ma sawa ta me wesey aha, me kəley ka slam sek aŋga; ma ɓada ka slam dey ma səkway tabiyaha ɗagay a da ləmar na, ma vəday ma mey, arka ɗagay a da ndeley deŋe ka slam ana tsa na teŋgey.
42008048	Arka ŋga ma ləvar: «Dem a ɗaw, me pey 'ar eɗek ka buwaka ba, daway da zoy.»
42008049	Andza a tsey aha guma mba na, ndaw ma sawa da 'ay bay ma 'ay me ɗuley mey ana hana na, me ləvey: «Dem eɗek ana ka mətsey tsoy. Ka yada vaw ta Miter ana sazlay.»
42008050	Ama Yezu ma tsənada na, ma ləvar a Zayros: «Ka wesey zlay; pey 'ar tsana, aza a buwama.»
42008051	Andza ŋga me husey a 'ay ana na, me ŋgəley ka fuləkwey na sey Piyer, Zaŋ ta Zak, ka zəgawa baba ta maya ma wawa na.
42008052	Tobiyaha a tuwam aha ta sesermey aha hərway ma dem ana. Yezu me ləvey: «Ka tuwam zlay; ma mətsa ha kakay, ma nara ha.»
42008053	Arka na ma saŋgərafama dəla da ’ar, hərway a səradama dey ta kava ma mətsa ha təŋga.
42008054	Ama ŋga na ma zəga da har ana, ma zəla, ma ləvar: «Dem aɗaw, pərkey!.»
42008055	Mesəfrey ŋga ma mawa, arka deŋe ka slam ana tsana, ŋga me lətsey. Arka Yezu ma ləvatar ka vəlamar tek me zəmey.
42008056	A rəzlata baba na ta maya na kambəlaɓa. Yezu ma ləvatar ka da ɓadama tek a neney me key ana a ndaw zlay.
42009001	Andza Yezu ma tsəhadatara 'ar ta gawla ŋga kurow kava tsew ana hay na, ma vəlatar gədaŋ ta maram ka fakalaw hay tabiyaha, ta ma ndaladata ndaw dzedzey ana hay.
42009002	Ŋga ma sləradata ma tələkada mey ta Slala ma Bay'ərlam, ta ma ndaladata ndaw hay.
42009003	Arka ma ləvatar: «Ka dam aha ka tsəveɗ na ka da həlam tek a har zlay, kwa tapay, kwa gabal, kwa tek me zəmey, kwa sumkwo zlay, ka da dam ta zana tsew da har zlay.
42009004	Ka fuləkwam a 'ay waray waray na, ndzam da huɗa ha ka ma da daw kwar.
42009005	Kendzey ka ŋgələmakwar da wuraw ana kakay na, ka da bəma ha tek a kwar da wuraw ana na, bazləmama burhway ma wuraw ana ba ka sek a kwar, ma aza ka da təratar seydewe ma malay ta ha.»
42009006	Taya ma dawam tok, ma halam ka wuraw ka wuraw, a tələkadama mey ta Mey Hayna Wayna,a ndalam ndaw hay ka waray ka waray.
42009007	Andza bay Erod ma tsənada tek a neney hay na, a rəzla kambəlaɓa. Hərway sa ma ndaw hay a ləvam waya Zaŋ Batist ka mbəlawa ba da walaŋ ma ndaw ma mətsa na hay.
42009008	Sa na hay waya Elyi ma bawa. Sa na hay tey na waya ndaw asləta da walaŋ ma ndaw sek zlezle na hay ma mbəlawa.
42009009	Erod me ləvey: «Zaŋ na, yah ana ta 'ar a ɗaw ana, ma rətsadara 'ar. Ama ɗagay neney ana na ndaw waray sa waray? Na i ma tsənada a tsam aha a key tek hay andza neney ana hay na?» Arka ŋga me səpey a wuɗey ka nəkada Yezu.
42009010	Andza ma mawa ta ba na, maslaŋ ma Yezu hay ma təkəradəmara tek ata ma kəmawa na hay tabiyaha. Ŋga ma ŋgəlata gədzah ta tsakay ma wuraw ana daha a zəlamar Betəsayda.
42009011	Andza taya ma sərafama ba na, ndaw ma kusa na hay ma səpama, Yezu ma ŋgəlata, ŋga ma tsatar ka Slala ma Bay'ərlam, ŋga ma ndaladata ndaw dzedzey ana hay, na ma wuɗam me ndeley ana hay.
42009012	Ama andza pas a kəley aha na, gawla ŋga kurow kava tsew ana hay ma gurafama, ma ləvamar: «Mbəkadata ndaw ana ma kusa na hay ka dawam ka da nam da wuraw ɗuhwa na hay ta wuraw a neney bəza na ka tsakay ana hay, ka da səpam tek mezəmey, hərway ka sləna na, lakwa da slam palah aha seŋgey.»
42009013	Ama ŋga ma ləvatar: «Kuray ana, vələmatar tek me zəmey ana kwa!» Arka taya ma ləvam: «A rafandar ka sləna daha na, a fəna peŋ zlam ta kəlef tsew kakay. Ŋgama la na ma dawam ta 'ar ala na, ma da haɗəkawa tek me zəmey a səkway a neney ana tabiyaha far.»
42009014	A key ka slam ana na ndaw gabal zlam. Ŋga ma ləvatar a gawla ŋga hay: «Ndzadəmata ndaw ana hay dzo dzo, ndaw kokurow zlam, kokurow zlam.»
42009015	Taya ma kama andza ha na, ma ndzadəmata tabiyaha.
42009016	Yezu ma həlata peŋ a hana hay zlam ana, ta kəlef hay tsew ana, ma tsakafa da dey a 'ərlam, ma pəsafa mey, ma tsada, ma vəladatara a gawla ŋga hay, ma ka vəladəmatara a ndaw ma kusa na hay.
42009017	Taya ma zəmam, ha ma rəham tobiya ta ha. Ma tsakalama sa na ma zawa na na, me rəhey tsakarak kurow kava tsew.
42009018	Arka andza a ɗuley aha mey gədzah kəɗey na, gawla ŋga hay taya ka tsakay ŋga. Arka ŋga ma tsəhafata: «Ɗagay ndaw hay a ləvafəmaya waya, ɗagay yah ana na way?»
42009019	Taya ma mbəɗamar kava: «Waya kah na Zaŋ Batist, sa na hay waya kah na Elyi, ndaw sa na hay sa tey, waya kah na ndaw asləta da walaŋ ma ndaw sek zlezle na hay ma mbəlawa.»
42009020	Ŋga ma ləvatar: «Ama ekəɗey kuray tey na, ka ləvafəmaya yah ana na way?» Piyer ma mbəɗar kava, ma ləvar: «Kah na Kriste ma Bay ma Bəla.»
42009021	Arka ŋga na, ta me bebətsey aha na, ma ləvatar ɗaɗa ka da tsam a ndaw zlay.
42009022	Ŋga ma wandzaladatara: «Hayna Bəzey ma Ndaw ka key tsetseh ba haɗadzidzay ɗagay, ndaw ma səka na hay, baba ɗuhwa na me key kuley ana hay, ta ndaw me sesəkey Mewey hay, a da kəladama, a dafa na ka kəɗama vagay aha, arka da meney ma makar ana na, a da mbəlawa.»
42009023	Arka Yezu ma ləvatar tobiya ta ha: «Haɗaw ndaw ana a wuɗey ma səpaya bəzay na, ka mbəɗar mey ba a bay ’ar ma vaw ŋga na, ka zəga tuwaw aŋga ma gazləlaha na ka pas ka pas na, ka səpaya.
42009024	Akwa haɗaw ndaw me wuɗey ma wafa vaw ka mendzey ŋga na, a da zəɗada. Ama ndaw ma zəɗada mendzey ŋga kavəday ɗaw na, a da buwama.
42009025	A da nafar a ndaw ana na mey, kendzey ka vəladəmara bəla tabiyaha, haɗaw a haɗəka ta mesəfrey ŋga, ma da zəɗada bay ’ar va vaw ŋga na na?
42009026	Haɗaw kendzey ndaw a kadaya hwaray ta yah, dakay ta guma ɗaw na, Bəzey ma Ndaw a da kada hwaray tey andza a da sawa da maram aŋga, da maram ma Baba ŋga ta madurlam aŋga kokwaɗ ana hay na.
42009027	I ɓadakwar dərka na, da walaŋ ma ndaw a neney hay ka sləna na hay na, a da mətsam aha mandzara ka nəkadama Slala ma Bay'ərlam kakay.»
42009028	Arka me key meney tsakar a dəba ma guma ŋga neney hay na, Yezu me tsəley a 'ar ma mamba ma da ɗulawa mey. Ŋga me ŋgəley ka bəzay na: Piyer, Zaŋ ta Zak.
42009029	Andza Yezu a ɗuley aha mey na, mey dey ŋga me mbəɗey pəla, a wezley dey. Zana ŋga me tərey babara ha teyye.
42009030	A da sərafama na, a tsam aha guma ta ndaw ana hay daha tsew, andza Moyiz ta Elyi.
42009031	A bəmawa na da maram. A tsam na, ka ma da daw ŋga ma da ndaslada da Zeruzalem ana.
42009032	Piyer ta mandala ŋga hay ma nara hiya kaɗ kaɗ. Ama me pərkey ta na, ma nəkadama maram ma Yezu ta ndaw hay tsew, ma lətsa hiya ka tsakay ŋga na hay.
42009033	Arka andza ndaw a hana hay ma dawam tek ata na, Piyer ma ləvar a Yezu: «Miter, lakwa ka ndzakwa ka sləna na, hayaha seŋgey, ŋgarakwa gwadzavok hay makar, asləta a kah, asləta a Moyiz kaw a Elyi.» A sərada ŋga ka ləvey teŋgey sakay.
42009034	Andza a tsey aha guma neney mba na, pazlay ma harɗawa, ma sahətata. Zluwer ma katar andza pazlay a sahətata ha na.
42009035	Arka vəɗe ma ɗay ma tsənawa da pazlay a hana me ləvey: «Neney na Bəzey ɗaw, na i ma gaɗəma na, tsənamar sləmay!»
42009036	Andza ma vəɗe ma ɗay ma tsənawa ba na, ma zawa na, Yezu asləta makəraŋga. Gawla ŋga hay na ma ndzam tek a ta tete, kwa ka ɓadama tek ata, na ma nəkadəmərawa na a ndaw kakay da har ana ŋga na na,
42009037	Andza ma medew ana a hərɗəmawa ha da mamba na, ndaw ma kusa hiya haɗadzidzay ma dawam 'ar ka tsakay ma Yezu ma da zlam 'ar.
42009038	Arka ndaw asləta da walaŋ ma ndaw ana ma kusa na hay, me wudey: «Miter i kaka amboh, nəkafərawa dey ka bəzey ɗaw a neney tey! Hərway wawa ɗaw ana ŋga asləta!»
42009039	Fakalaw ana ka zlar ba na, da mey asləta tsa na, a wudey, a gutsey ma gədaŋ ha ma hwasləpay po po da mey. A da bey na ta ger aha, a da mbəkada na ka taləkwaɗa tsoy.
42009040	I ma katar amboh a gawla ɗek hay, ma ka harama na, amana ka slafama kakay.»
42009041	Yezu na me mbəɗey kava, me ləvey: «Kuray ndaw a neney ekəɗey ana hay me pey 'ar ka Bay'ərlam kakay ana hay ŋgey! A zariyawa me ndzey ta kuray na hadzəgay saŋgay? I da ɓəsakwar na kasl ka waray? Hadərawa wawa ɗek ana ka sləna.»
42009042	Andza ma husawa ma wawa na na, fakalaw ana ma təɗada wawa na ka dala, ma gutsada guts guts. Ama Yezu na ma babətsafa ka fakalaw ana, ma ndalada wawa na, ma vəladara a baba na.
42009043	Ɗuhwa ma gədaŋ ma Bay ma Bəla ana me key ana na, a gagətsata ndaw hay kambəlaɓa. Andza tek aŋga hana me key ana a gagətsata ha ndaw hay mba na, Yezu ma ləvatar a gawla ŋga hay:
42009044	«Dzəkam sləmay haya hayaha, ka guma ɗaw eɗey i ma da tsakwar ana: a da mbəkafama har ka Bəzey ma ndaw a har ma ndaw hay.»
42009045	Amana, a tsənadama bəzay ma guma na kakay: ka vəday bəzay ma guma na na, ma sahəta ha, ma ka tsənadama a ɓey mey zlay; arka na a wasam ma tsəhafama bəzay ma guma na.
42009046	Guma asləta ma satərawa a 'ar, me tsəhey waya ɗagay ɗuhwa ha da walaŋ ata na na way?
42009047	Yezu na ma sərada bəzay ma guma ta na ma tsəham ana, me zəgey bəzey bəza ha, ma ndzada kəreh ka tsakay ŋga.
42009048	Ŋga ma ləvatar: «Ndaw ma ŋgəla wawa ɗey da mezəley ɗaw na, a ŋgəley na yah ana. Ndaw me ŋgəley yah ana ta ’ar a ɗaw ana, a ŋgəley na Ndaw ma sləradiyawa na. Hərway ndaw ma tərada vaw ŋga bəza ha da walaŋ a kwar tabiyaha na, ɗuhwa ha na ŋga tok.»
42009049	Zaŋ ma zlar ma ləvar: «Miter, la ma nəkadama ndaw ana daha a ɓəley aha fakalaw hay ta mezəley ɗek, la wuɗam ma təkama ba zləna, a səpaka ha bezay ta lakwa kakay seŋgey.»
42009050	Ama Yezu me ləvey: «Ka da təkama zlay, hərway ndaw dugwan a kwar kakay na, ndaw a kwar.»
42009051	Arka har ana ma husawa ma da zəgama ba ka bəla neney na, Yezu me sey mevel me zəgey tsəveɗ ma daway 'ar a Zeruzalem.
42009052	Ŋga me kuyey maslaŋ aŋga hay ka mey, taya ma dawam, ma husam a wuraw ma Samariteŋ hay, ma da ləmada ma sawa ma Yezu.
42009053	Ama a wuɗam ma ŋgəlama kakay zləna, hərway ma mey na, a da daway ’ar a Zeruzalem.
42009054	Ma nəkadama tek a neney me key ana na, gawla ŋga hay andza Zak ta Zaŋ ma ləvam: «Bay’ərlam, a saka na la ka ləvam waw ka harɗawa da 'ərlam ka təɓata ba ɗaw?»
42009055	Ama Yezu ma mbəɗafata dey, ma katar say.
42009056	Arka taya ma dawam tek ata ’ar a wuraw mekelehe.
42009057	Andza a dawam aha tek ata ka tsakay tsəveɗ na, ndaw ana daha ma ləvar a Yezu: «Kendzey ka daway ta waray ta waray na i səpaka bəzay.»
42009058	Yezu ma ləvar: «Mezerem hay ta 'ay ta hiya da tsəvay, ɗiyeŋ ma ’ərlam hay ta 'ay ta hiya atsa, Bəzey ma Ndaw na, ŋga na, slam aŋga me pey ’ar dakay.»
42009059	Ŋga ma ləvar a ndaw mekelehe: «Səpaya bəzay.» Ndaw ana ma mbəɗar kava: «Vəlaya tsəveɗ i ka daway ka zlələrawa baba ɗaw ba ɗagay.»
42009060	Ama Yezu ma ləvar: «Mbəkadata vagay hay ka zləlam vagay ta: ama kah na, daway da tələkada mey ta Slala ma Bay'ərlam.»
42009061	Ndaw mekelehe ma ləvar sa: «Bay’ərlam, a saya ma səpaka bəzay; amana vəlaya tsəveɗ i ka daw i ka mbəɗatərawa mey ba a ndaw ma 'ay ɗaw hay ɗagay.»
42009062	Yezu ma ləvar: «Kwa way way a həvey aha ta zlagwam ma sla na, a nəkey dey ta dəba na, ma ka ha na, ma Slala ma Bay'ərlam sakay.»
42010001	A dəba na na, Bay’ərlam Yezu me gəɗəmey gawla mekele hiya kokurow tsəla kava tsew, ŋga ma sləradata ndaw tsew ta tsew ka mey ŋga a wuraw hay ta slam ana, na ŋga na ta ’ar aŋga na ma da daway ta huɗa na hay.
42010002	Ŋga ma ləvatar: «Tek ka həvey ba kəras kəras, amana ndaw me key mber a hay a hətsam, kamar amboh a bay ma ley ana, ka slərawa ndaw ma mber hay ma da tsəhadara ’ar ta tek aŋga na.
42010003	Dawam ekəɗey! I sləradakwar kal kal andza təɓaŋ hay a walaŋ ma gədey ma ley hay.
42010004	Ka da həlam sumkwo zlay, ka da zəgam gabal zlay, ka da həlam tahərak zlay, ka da tsam guma ka tsakay tsəveɗ kwa a ndaw zlay.
42010005	Ka fuləkwam na a 'ay waray waray na, ləvam ba ɗagay: ‹Zozoy ka ndzey ta 'ay eɗey.›
42010006	Arka haɗaw ndaw ma zozoy da huɗa daha na, zozoy kwar a hana a ndzey ka ŋga. Haɗaw dakay tey na, zozoy kwar a hana a mawa tek a kwar ka kuray ana.
42010007	Ndzam da 'ay ana, zəmam tek, sam tek na ma vələmakwar ana hay, hərway ndaw me key mber na, a zəmey na tek ma merɓey ŋga. Ka da zawam 'ay hay zlay.
42010008	Kendzey ka fuləkwam na a wuraw waray waray na, ka ŋgələmakwar ba da huɗa na, a vələmakwar mey mey na, zəmam.
42010009	Ndaladəmata ndaw dzedzey ma wuraw ana hay, ləvəmatar: ‹Slala ma Bay'ərlam ka husawa ba kasl ka kuray.›
42010010	Ama kendzey kuray ka fuləkwam ba a wuraw waray waray na, ka ŋgələmakwar da huɗa kakay na, bəmawa tek a kwar ka slam me kusey, ləvam:
42010011	‹Kwa burhway ma wuraw a kwar ana tekeɗe, ma kafandərawa ka sek a la na na, i tatukwadəmakwar tek a kwar. Ama hayna sərafama Slala ma Bay'ərlam ka husawa ba.›
42010012	I ɓadakwar, ta pas ana ŋga na, me hətey ma Sodoma tekeɗe na, ka husada andza ma wuraw ana ŋga na kakay.
42010013	Viya waray, Korazim! Viya waray, Betəsayda! Kendzey zeheɗ a neney hay ma kam da 'ay kwar ana hay na, kendzey ma ka hiya da Tir ta Sidoŋ na, akwatay na tsoy ka mbəɗadama mendzey ta ba Akwatay na ka kəlam zana ma burhwa ba, ma ndzaya da pətsaw meləmets.
42010014	Ayaw! da har ma sariya na, banay mandza Tir ta Sidoŋ na, a da husey aha andza ma kwar kakay.
42010015	Arka kah tey Kafarnawom, andza a kafaka na, a da tsakafəmaka kasl ka ndasl ma 'ərlam ɗaw? Ka da hərɗey na a tsəvay, ka slam ma ndaw ma mətsa na hay.
42010016	Ndaw ma pakwar sləmay na, a pey sləmay na a yah ana. Ndaw ma rəsakwar na, a rəsey na yah ana. Ama ndaw ma rəsey yah na, a rəsey na Ndaw ma sləradiyawa na.»
42010017	Gawla ma Yezu na kokurow tsəla kava tsew ana hay ma məmawa ta wuiya ha, ma ləvam: «Bay’ərlam Yezu, ta mezəley ɗek na, kwa fakalaw hay tekeɗe na, ka tsənəmandərawa sləmay ba!»
42010018	Yezu ma ləvatar: «I ma nəkada Sataŋ a kəlawa ha da 'ərlam andza yam meweteɗey.
42010019	Nəkafama, i ma vələkurawa slam har ma ndarslada govaŋ hay, ta hərats hay, ta ma slafa ma ndaw dugwan ba tabiyaha, kwa tek ma da kakwar na dakay.
42010020	Ŋgey! Na ma fakalaw hay ma tsənəmakwar sləmay ana na, ka da dakwar 'ar kambəlaɓa zlay. Ama, ka dakwar 'ar na, na mezəley kwar ma winda hiya ba da 'ərlam ana.»
42010021	Ka slam ana deŋe tsana, Yezu me rəhey ta wuiya ta gədaŋ ma Mesəfrey Kokwoɗ ana, ŋga me ləvey: «I səmbəraka Baba, Bay’ərlam ma 'ərlam ta ma dala, hərway kah ma kəzlafata tek a neney hay ba, ka dey ma ndaw ma səra ’ar ana hay, ta ndaw ma səradama tek ana hay; ma da ɓadatara a ndaw bəza ketwəkəɗey ana hay. Ayaw Baba, me wuɗey andza ha na kah ana, da haya eɗek.
42010022	Tek hay tabiyaha, Baba ka vəladaya ba. Ndaw ma sərada bəzey ana na wuyaway na dakay, sey Baba na dada. Ndaw ma sərada Baba na na wuyaway na dakay, sey Bəzey, arka sey na Bəzey ana me wuɗey ma ɓadatara na.»
42010023	Arka Yezu me mbəɗey dey ma ləvatar a gawla ŋga na hay, ma kərata: «Kuray ndaw ma nəkadama tek a neney hay, ta dey kwar ana hay na, kuray da wuiya!
42010024	Hərway i ɓadakwar ekəɗey, ndaw sek hay haɗadzidzay, bay hay haɗadzidzay ka wuɗam ba, ma nəkadama tek a kwar a neney hay, ma nəkadəmata na hay, amana taya ka nəkadəmərawa kakay. Ka wuɗam ba ma tsənadama tek a kwar a neney ma tsənadəmata na hay, amana ka tsənadəmərawa kakay.»
42010025	Ndaw me sesəkey Mewey ana daha asləta me lətsey, a wuɗey ma ŋgafa gendeɗ ka Yezu, ŋga ma tsəhafa: «Miter, i da ndzefey mendzey me ndəvey kakay ana na, i ka key na mey?»
42010026	Yezu ma ləvar: «Ma winda ha da Mewey na teŋgey? Ka dzaŋga na teŋgey?»
42010027	Ŋga ma mbəɗar kava: «Ka da wuɗa Bay’ərlam Bay ɗek na, ta mevel eɗek adzay, ta mezek ɗek adzay, ta gədaŋ eɗek adzay, ta 'ar me dzeley ɗek adzay, arka wuɗa ndaw ka tsakay ɗek ana na, kal kal andza vaw ɗek ana.»
42010028	Yezu ma ləvar: «Kah ka mbəɗafərawa ba kava kassla, key andza ha tok na, aza ka da ndzefey mendzey ma ndəvey kakay ana.»
42010029	Ama ŋga na a wuɗey ma ɓada dzerey ŋga na, ma ləvar a Yezu: «Ɗagay ndaw ka tsakay ɗaw ana na way?»
42010030	Yezu me ləvey: « Ndaw ana daha a hərɗawa da Zeruzalem a Zeriko, a da kəley a har ma katsala hay, ma buwəmara zleley ŋga ta zana ŋga hay ba, ma kəɗama vaw ŋga na, a da mbəkadama na tsoy a zarawa həɗek həɗek kəɗey, ma dawam tek ata.
42010031	Baba me key kuley ana daha a hərɗawa ha ta tsəveɗ ana, ŋga ma nəkada ndaw ana na, ma ŋgəɗar pew dəreŋ.
42010032	Ndaw Levit ana daha ma husawa ta slam ana satsa, ŋga ma nəkada ndaw ana na, ŋga ma ŋgəɗar pew dəreŋ, me zəgey tsəveɗ aŋga.
42010033	Ama ndaw Samariteŋ ana daha, a daway aha a dzaŋgal, me husey ka tsakay ma ndaw ana, ma nəkada na, a kar da vaw.
42010034	Ŋga ma gurafa, ŋga ma radara mbəlek aŋga na hay, ma kafara mal ta zom aha kava, ma pada ka 'ar ma zuŋgow aŋga, ma dada a berkey, ma wafa vaw.
42010035	Ma medew ana na, ŋga ma vəlar sulay tsew a ndaw ma berkey ana, ma ləvar: ‹Wafa vaw haya hayaha, haɗaw kah ka zəɗey sumkwo ba adiya na, i da mawa ta sləna na, aza i warkadaka tek eɗek.› »
42010036	Da walaŋ ma ndaw a hana makar ana hay na, ka ndzey ka kah na, ma ɓada vaw ndaw ma ndaw a hana na, katsala hay ma kəɗama na na, ndaw waray?»
42010037	Ndaw me sesəkey Mewey ana hana me ləvey waya: «Ndaw a hana ma wafa vaw ana.» Yezu ma ləvar: «Daway, da key andza ha tey.»
42010038	Andza a dam aha ka tsəveɗ na, Yezu me fuləkwey a wuraw ana daha. Ŋgwas ana daha a zəlamar Marta, ma ŋgəla a 'ay ŋga.
42010039	Malam aŋga na daha a zəlamar Mariya, ma ndza ha ka slam sek ma Bay’ərlam Yezu, a dzəkafa ha sləmay ka guma ŋga.
42010040	Marta a yey aha vaw makəraŋga, ka mber ma gedzek, ŋga ma sawa me ləvey: «Bay’ərlam a ɗaw, ka tsar kava kakay na, ka nəkada malam a ɗaw a mbəkadaya mber ma gedzek a yah asləta tikay ɗaw? Ləvar: hayna ka sawa, ka da dzənaya tizləne.»
42010041	Bay’ərlam Yezu ma mbəɗar kava: «Marta, Marta, ka dzəmey ka vaw, ka dzeley 'ar ka tek hay kambəlaɓa na ka mey?
42010042	Tek hayna na ŋga asləta dada; Mariya na ka zəga na hayna ba, ɗaɗa ndaw ma da təɓadara ba na, dakay.»
42011001	Pas ana daha Yezu a ɗuley aha mey ka slam ana daha. Andza ŋga ka ndəvada tsoy na, gawla ŋga asləta ma ləvar: «Bay’ərlam Yezu, tatəkadandar me ɗuley mey, andza ma Zaŋ ma tatəkadatara a gawla ŋga hay tey.»
42011002	Ŋga ma ləvatar: «Kendzey ka ɗulam aha mey na, ləvam: Baba, hayna ɓadatara a ndaw hay tabiya ha kah ana na way. Hayna sadərawa Slala ɗek
42011003	Vəlandar peŋ na ma sandar ka pas ka pas ana.
42011004	Safandar yam ba ka meŋgəsey la hay, hərway la na tey na, la safəmata ha yam ka ndaw ma kəmandar tek haya kakay ana hay tey. Ka da gərafandar har ka pətənəmandar zlay.»
42011005	Yezu ma ləvatar sa: «Kendzey andza ndaw da walaŋ a kwar dzam aŋga daha, a daw a ndzafa ta wuzla dəvaɗ, a ləvar: ‹Dzam a ɗaw, dadəɗaya peŋ ba makar tey,
42011006	kavəday dzam a ɗaw daha a husawa da dzaŋgal, tek a rafaya ma vəlar dakay›.
42011007	Kendzey ndaw ana da 'ay ana a mbəɗafərawa kava: ‹Aŋga ka saya vaw zlay! Ekəɗey mambaw ɗaw ma wuɗa ha tsoy, wawa ɗaw hay ta yah ana ma naya tsoy, i slafəraɓa ma lətsaɓa ma da vəlaka peŋ sakay›.
42011008	I ɓadakwar, kwa ma da lətsawa ŋga ma da vəlar ana na, ma vəday ŋga dzam aŋga seŋgey sakay, ma vəday a yada vaw kambəlaɓa, a da lətsawa ma da vəlar tek a ŋga me wuɗey tabiyaha na na.
42011009	Ana təɗe, yah ekəɗey i ləvakwar: tsəham, aza a vələmakwar, səpam, aza ka ndzafam, fam mambaw, aza a wuradəmakwar.
42011010	Hərway kwa way way me tsəhey na, a vəlamar, ndaw me səpey na a ndzefey, ndaw me fey mambaw na, a da wuradəmara.
42011011	Baba ma bəzey ana andza da walaŋ a kwar kendzey wawa ŋga a tsəhafa kəlef na, a da vəlar govaŋ a veɗ ma kəlef ana, na way?
42011012	Kendzey dakay a tsəhafa slesleɗ na, a da vəlar hərats ɗaw?
42011013	Ta kuray a neney hayakakay ana hay dzay tekeɗe na, ka səradama me vəley tek hayna a wawa kwar hay tok na, sakwa Baba da 'ərlam a da vəlatar Mesəfrey Kokwoɗ ana a ndaw ma tsəhafama na hay sakay tok ɗaw?»
42011014	Yezu ma hara fakalaw, da vaw ma ndaw ana daha a weley mey kakay. Arka andza fakalaw ana ma bawa ba na, ndaw ana ma zlar me tsey guma. A rəzlata ndaw ma kusa na hay.
42011015	Amana ndaw hay da walaŋ ata na, ma ləvam: «A harata fakalaw a neney hay na, ta gədaŋ ma Beezeboul, bay ma fakalaw hay.»
42011016	Sa na hay a wuɗam ma ŋgafama gendeɗ na, ma tsəhafama ka katar zeheɗ ma sawa da 'ərlam ana.
42011017	Ama ŋga na ma sərada 'ar ata me dzeley, ma ləvatar: «Mendzey ma slala ma tsa vaw aha ka ’ar vaw ŋga na na a da mbəzley, ’ay ana hay a mbəzlam ka ’ar vaw ta na.
42011018	Haɗaw Sataŋ ma wanəka vaw aha ka 'ar vaw ŋga na na, slala ŋga na a da ndzey na teŋgey? Hərway ka ləvam i herey fakalaw hay na, ta gədaŋ ma Belzebul sana,
42011019	Haɗaw i herey fakalaw ta har ma Belzebul na, gawla kwar hay a ɓələmata na, ta na ma ŋgway tok? Ma da kadakwar sariya kwar ana na taya.
42011020	Ama haɗaw azlakwa i ɓəlata na ta har ma Bay ma Bəla na, na ŋga na na, Slala ma Bay'ərlam ka husafukurawa ba.
42011021	Haɗaw ndaw gədaŋ aha ma ndza ha ta tek ma har aŋga ha da har, a hutey aha 'ay ŋga na, tek aŋga ma wa vaw ahiya.
42011022	Ama, haɗaw ndaw gədaŋ aha mekelehe a sawa ka fənar 'ar ba na, a təɓadara tek ma har aŋga na hana hay ba, ma vəlar mawal ana ba, arka a həla zleley ŋga na hana hay, a wanəkadatara a ndaw hay.
42011023	Ndaw ana ŋga ta yah kakay na, ndaw dugwan a ɗaw. Ndaw ma dzənaya ma tsəhada 'ar kakay na, a zlaɗada.»
42011024	«Kendzey mesəfrey ma zləɓa na ka bawa ba da vaw ma ndaw na, a səpey slam ma da sesəkey vaw, a dzedzey da slam palah ana hay. Kendzey andza ka ndzefey kakay na, a ləvey ka 'ar vaw ŋga na: ‹I mey tek a ɗaw a 'ay ɗaw ana i ma bawa da huɗa na.›
42011025	Andza ŋga me husey na, a da ndzafa na, ma patsa ha ba, ma ləma ha ba mambay aha.
42011026	Arka tok na, a daw a ŋgəlawa fakalaw hay tsəla, həma hiya a fənama vaw ŋga na, a fuləkwam, a karham bəzay me ndzey da vaw ma ndaw ana tok. Arka mendzey ma ndaw ana na, a zakafa a fəna na tsəfəmey ana.»
42011027	Andza Yezu a tsey aha guma ŋga neney na, ŋgwas ana daha ma tsərawa guma ta magala ha, da walaŋ ma ndaw ma kusa hiya na hay, ma ləvar: «Ŋgwas ana ma zəgadəkawa da hwoɗ, ma vəlaka 'uwa na na, ŋga da wuiya!»
42011028	Ama ŋga ma mbəɗar kava: « Dzadzak taya da wuiya na, ndaw na ma pamar sləmay a guma ma Bay ma Bəla, ma kadama mber ana hay.»
42011029	Andza ndaw hay a kusəmawa ha na, Yezu ma zlar me ləvey: «Ndaw ma bəla neney hay na, kwa haya hiya tikay, a tsəham zeheɗ. Akwa na zeheɗ ɗaw, a da vəlamar aha a dəba ma zeheɗ ma Zonas na dakay.
42011030	Hərway andza Zonas ka tərafata ba zeheɗ aha ka ndaw ma Niniv hay na, Bəzey ma Ndaw tey na, a da tərafata zeheɗ aha, ka ndaw ma bəla neney hay tiyatsa.
42011031	Da har ma sariya na, ŋgwas bay aha da Saba, a da lətsam ka vaw ta ndaw ma bəla neney hay, a da dzuwata, hərway ŋga ka lətsawa ba zla da bəzay lam, ma da paɓa sləmay ka ma səra ’ar ma Salomoŋ. Ekəɗey ka sləna na, ndaw ma fəna Salomoŋ, daha!
42011032	Da har ma sariya na, ndaw ma Niniv hay a da lətsam ka vaw, ta ndaw ma bəla neney hay, a da dzuwəmata, hərway ka mbəɗadama mendzey ta ba, ka guma ma Zonas ma tələkadatara mey ana. Ekəɗey ka sləna na, ndaw ma fəna Zonas ana na, daha sa.»
42011033	«Ɗaɗa ndaw ka key waw ka lalam ma da kəzlada kakay seŋgey. Ama, sey a padama na ka slam me luweyŋga na, hərway aza ndaw me fuləkwey a 'ay ana hay, ka nəkadama me wuɗey ŋga na.
42011034	Lalam ma vaw na, dey. Haɗaw dey ɗek kweler kweler na, vaw ɗek tabiyaha mambay aha. Ama haɗaw dey ɗek a tsaka na, vaw ɗek a tiyatsa na ŋga da ləvaŋ.
42011035	Dzadzəma tok na waw me nəkey dey ɗek ana, naŋgərhay ləvaŋ aha hegey.
42011036	Kendzey vaw ɗek tabiyaha ŋga da dey dzidzay, mandzara ka zarawa da ləvaŋ na, a da wuɗey na tabiyaha vaw aha, andza ma lalam ma ɓafaka waw da me wuɗey ŋga na.»
42011037	Andza Yezu a tsey aha guma na, ndaw Fariziyeŋ ana daha ma wuna a 'ay ŋga, ma da zəmawa tek ma rəpas, me fuləkwey, me ndzey ka slam me zəmey tek.
42011038	A rəzla ndaw Fariziyeŋ ana zləna, hərway a zəmey tek mandzara ka pəra har.
42011039	Bay’ərlam Yezu ma ləvar: «Kuray Fariziyeŋ hay na, ka kwaslam na dəba ma vəliyem ta gandaf, ama hwoɗ a kwar ana hay na, ma rəha hiya ta tek mesey, ta seweɗ.
42011040	Dəla ma yadakwar vaw zləna! Ndaw ma kərawa dəba na na, ma kərawa hwoɗ ana na, ŋga na satsa kakay ɗaw?
42011041	Ŋgama tek ana da huɗa na na vəladama sadaka ha dzadzak, aza sa ma tek a kwar sa na hay na, a da təram na ma mbazləma ahiya.
42011042	Tuwam vaw kwar, Fariziyeŋ a neney hay! Ka vəladama zaka ma zəɓak, ma ndzewelek, ma sa tek ana sa na hay ma pətsam tabiya ha da ’ay dzerne na hay, amana, ka mbəkadama guma ma dzerey ta ma wuɗa vaw ma Bay ma Bəla ba a tsakay. Akwa ha kam neney hay mandzara ha kamar masəfaya a sana.
42011043	Tuwam vaw kwar kuray Fariziyeŋ a neney hay me wuɗey slam mendzey tsəfəmey ana hay da 'ay me ɗuley mey ana hay, ka tsəmakwar guma ka slam me kusey hay.
42011044	Tuwam vaw kwar kuray a neney andza ɗay tsəvay na me sərey kakay ana hay, ma halam ta 'arra mandzara ka sərafama na.»
42011045	Arka ndaw asləta da walaŋ ma ndaw me sesəkey mewey hay, ma ləvar a Yezu: «Miter, ka tsey andza ha na, ka tseɗey na la tiyatsa seŋgey.»
42011046	Ŋga me mbəɗey kava: «Kuray a neney, ndaw me sesəkey Mewey ana hay tiyatsa na, tuwam vaw kwar! Ka pəmatar tek me ləhey kambəlaɓa ana hay ka 'ar ma ndaw hay, kuray ana na, ka ləmamar kwa ta bəzey har asləta a tek ana me ləhey ana kakay.
42011047	Tuwam vaw kwar! Kuray a neney ma zladəmatara ɗay tsəvay ma ndaw sek ana hay, azlakwa zlay ma kəɗatərawa na baba kwar ana hay.
42011048	Kəɗey na ka kam seydewe ma tek ma baba kwar a hay ma kəmawa na na a dakwar 'ar. Taya na ka kəɗəmatərawa ndaw sek hay ba, kuray tey na, ka zladəmatara ɗay tsəvay ta na hay.
42011049	Hərway ma mey na, ma səra ’ar ma Bay ma Bəla na ta ’ar aŋga a ləvey na: i da sləratərawa ndaw sek hay, ta maslaŋ hay, a da kəɗəmata vagay ahiya, a da kadəmata tatakway.
42011050	Ma aza ka da sadəmata malor ana na ta ndaw ma bəla neney hay, mambaz ma ndaw sek hay tabiyaha ma mbəɗawa zla da ma zlawa ma bəla na,
42011051	zla ka mambaz ma Abel, kasl ka mambaz ma Zakari ma kəɗama da walaŋ ma ŋgwa kuley ta slam me durzey tek ana. Ayaw i ɓadakwar, ma da sa malor ana na ndaw ma bəla neney hay.
42011052	Tuwam vaw kwar! Kuray ndaw me sesəkey Mewey a neney hay, kuray təɓarama lekile ma me sərey tek ba a huɗa har a kwar, kuray ana ta ’ar kwar ana ka fuləkwam kakay, ndaw ma wuɗam ma fuləkwey ana hay na, kuray təkarəmata ba.»
42011053	Andza ŋga ma bawa ba da huɗa na, ndaw me sesəkey Mewey hay ta Fariziyeŋ hay mevel ma tsatar, ma tsəhafama bəzay ma guma hay haɗadzidzay gəle gəle, ma ka mbəɗafatərawa kava.
42011054	Ma ŋgafama gendeɗ, ma ka da ndzafam bəzay ma guma da huɗa asləta.
42012001	Andza ndaw hay ka kusəmawa tsoy ɓertsetse a key gabal haɗadzidzay, a ŋgaɗətsam vaw na, Yezu ma zlar ma ləvatar a gawla ŋga hay: «Tsufəmey aha na, wam daw ka vaw ka is ma Fariziyeŋ hay, ka ləva na mbaɗa mbaɗa ta.
42012002	Tek na ma sahəta na hay na tabiyaha a da wurəmata. Tek na ma kəzla na hay tabiyaha a da səram.
42012003	Kavəday ma mey na tek na kuray ma tsənadama da dey zeŋ zeŋ ana hay tabiyaha na, ka da tsənadəmata ta rəpas, na kuray ma sasukwam a veɗ sləmay da bəzay 'ay ana hay na, a da tələkadama mey ka mazaŋ.
42012004	I ləvakwar a kuray dzam a ɗaw hay, ka da wasam ta ndaw me kəɗey tapay ma vaw a neney vagay aha dada na zlay, hərway a dəba na na, a slafa me key tek mekelehe dasakay.
42012005	I da ɓafakwar ka ndaw na kuray ka wasadama na: wasam na ta ndaw na tsoy ka kəɗaka ba vagay aha na na, a slafa ma kəladaka a waw ma laɓa ha na. Ayaw i ɓadakwar, wasam na ta ndaw ana ŋga na na tok.
42012006	Ka sisey tsew na, a vəlam ɗiyeŋ kava zlam kakay ɗaw? Amana kwa da ɗəma asləta Bay ma Bəla a mətada 'ar kakay.
42012007	A fəna satsa na, kwa mbez 'ar a kwar hay tekeɗe na ma mbəsla hiya, ka wasam zlay, ka fənəmata ɗiyeŋ hay tabiyaha.
42012008	I ləvakwar: kwa way way ma ɓada vaw ŋga ka slam dey ma ndaw hay, ŋga ndaw aɗaw na, Bəzey ma Ndaw tey na, a da ləvafa ŋga ndaw aŋga, ka slam dey ma madurlam ma Bay ma Bəla hay tiyatsa.
42012009	Ama kendzey ndaw ana a mbəɗey mey ka slam dey ma ndaw hay waya: a səradaya kakay na, a da mbəɗam ka slam dey ma madurlam ma Bay ma Bəla hay a səradama ŋga na kaka tiyatsa.
42012010	Kwa way way ma tsafa guma haya kakay aha ka Bəzey ma Ndaw na, a da safama yam; ama ndaw ana me tsey guma haya kakay aha ka Mesəfrey Kokwoɗ ana na, me sey yam ŋga na na daha tikay.
42012011	Kendzey ka haləmakwar ba ka dala ma sariya da 'ay me ɗuley mey, da 'ay bay hay, da 'ay ndaw me wey dala hay na, ka da dzəmam ka vaw ka guma kwar ma da tsey me mbəɗey mey ka vaw kwar ana zlay.
42012012	Hərway ka slam ana na, Mesəfrey Kokwoɗ ana a da tatəkadakwar guma na kuray ma da tsam ana hay.»
42012013	Da walaŋ ma ndaw ma kusa hiya na hay na, ndaw asləta ma ləvar a Yezu: «Miter, ləvar a malam a ɗaw na, la ka wanəkadama zleley ma baba la ma gəradandar ana.»
42012014	Yezu ma ləvar: «Ma padaya ndaw me key sariya kwar aha, dakay na ndaw me wunəkey tek a kwar aha na wuyaway?»
42012015	Arka ŋga ma ləvatar: «Wam daw ka vaw ka me wuɗey zleley kwar a neney kambəlaɓa na, mavəday ma ndaw ŋga zleley aha na, ka ləva na ŋga ka ndzafa mendzey ŋga tsoy da zleley ŋga kakay»
42012016	Arka ŋga ma tsatar bəzay ma guma ma mala ha ta meley ana: «Ndaw ana daha zleley aha, tek ka həvar ba da ley ŋga kəras kəras.
42012017	Ŋga me ləvey ka 'ar vaw ŋga na: ‹I da key na teŋgey? Hərway slam a rafaya ma da pada tek a ɗaw ana i ma həva na dakay›.
42012018	Arka ŋga me ləvey: ‹I da key na andza neney: i da pəsladata dey ɗaw hay ba, i da ndərata ɗuhwa hiya, arka aza i da ɓətsadata daw a ɗaw ta sa ma zleley ɗaw hay tabiyaha a ɗəma.
42012019	Arka i da ləvey ka 'ar vaw ɗaw ana: ekəɗey na tek eɗek ma həva ha haɗa, ma mevey haɗadzidzay sana, sesəkey vaw ka dəba tok, zəmey tek, sey tok, key wuiya ɗek›.
42012020	Ama Bay ma Bəla ma ləvar: ‹Kah ana na dəla ha zləna! Teseɗey ta dəvaɗ na, a da zəgama mesəfrey ɗek, arka tek eɗek ana tabiyaha ma ɓətsa ha na na, ma da zəma na way tok?›
42012021	Nəkafama ka tek ma da safərawa ka ndaw me kwersey zleley ma bay ’ar ma vaw ŋga na, akwa hana ka key zleley na na ka tsakay ma Bay ma Bəla na.»
42012022	Yezu ma ləvatar a gawla ŋga hay: «Nəkafama i ma tsakwar andza neney ana na: ka da dzalam 'ar ka mendzey kwar, ka tek a kwar ma da zəmey ana zlay, kwa ma vaw kwar ma da pey ka vaw mey zlay.
42012023	Hərway mendzey na a fəna tek me zəmey, vaw tey na a fəna zana.
42012024	Nəkafəmata ka maŋgəhak hay, a sləkam kakay, kwa a ɓətsam tek a dey kakay, kwa sewene ta dakay, kwa dey ta dakay, amana Bay ma Bəla a vəlatar aha tek me zəmey. Ka fənəmata ɗiyeŋ hay na, dey nday!
42012025	Ndaw da walaŋ a kwar ma slafa ta 'ar me dzeley ŋga, ma slafa ma səkada mendzey ŋga dal kəɗey na way?
42012026	Haɗaw azlakwa ka slafama me key tek na ketekwəɗey ana kakay na, ɗagay ka dzəmam ka sa na hay na, ka mey?
42012027	Nəkafəmata ka meverzey hay da ley: a ɗəmam gogumay kakay, kwa a tsam tsaka kakay; i ləvakwar, kwa bay Salomoŋ ta ’ar a ŋga na ta maram aŋga tekeɗe na, ɗaɗa ka pey zana andza ma meverzey ana asləta da huɗa, kakay.
42012028	Haɗaw azlakwa teseɗey Bay ma Bəla a kəlar zana ka vaw a guzer da ley, medew a kəladama a waw na, a kuray na a da kakwar a fəna na dey nday, ndaw a neney ta ’ar me pey ketewɗey ana hay!
42012029	Kuray na, ka da səpam tek akwar ma da zəmey ana zlay, kwa na ma da sam ana hay zlay, ka pəsladama 'ar a kwar hay zlay.
42012030	Tek a neney hay tabiyaha na, ndaw Zuif ahiya kakay ma bəla neney hay, a səpama mandzara me sesəkey vaw. Ama kuray na, Baba kwar a sərada tek a kwar ma sakwar ana.
42012031	Səpam ka mey na Slala ŋga, aza sana hay tabiyaha na, a da vəladəmakwar ka 'arra adiya.
42012032	Ka da wesey zlay bəzey welde ɗey, Baba kwar ma nəkafa na hayaha, ma da vəlakwar Slala na na.
42012033	Haɗəkadəmata zleley kwar hay, vəladama sadaka ha, ham bertete na mala me ŋgəsey kakay ana hay; kwarsam zleley na me dedəfey kakay ana hay da 'ərlam. Da huɗa na, kwa mahal a husafa kakay, kwa həraŋ a zəma kakay.
42012034	Hərway kendzey zleley kwar ma pa ha da slam ana na, mevel a kwar ŋga da ɗəma tiyatsa.
42012035	Ndzam na ta zana ma mber a kwar ahiya, lalam a kwar hay ka ndzam na ma həra hiya.
42012036	Hayna ndzam na kal kal andza ma gawla ma 'ay hay, a hutam aha bay ma 'ay ta, a mawa ha da magurlam me zəgey kokwa. Andza ka husawa ba a fey aha mambaw tsana, a wuradəmara.
42012037	Gawla ma 'ay ana hay ma ndzam ta dey ha kasl ka ma da mawa ma bay ta na na, taya da wuiya. I ɓadakwar dərkana, bay ma 'ay ana hana na a da pey zana ma mber, a da ndzadata ka slam me zəmey tek, a da həladatərawa tek me zəmey ka har.
42012038	Kendzey bay ma 'ay ana a da mawa ta wuzla dəvaɗ, dakay na ta lamɗa, ama re a ndzafata ta dey na, na ŋga na na wuiya ɗuhwa ha ka taya seŋgey.
42012039	Ka səradama ha seŋgey: kendzey bay ma 'ay a sərada ha mahal a da sawa 'ay ŋga lam kəɗey kəɗey ma dəvaɗ na, a da mbəkada ha ŋga ka sləlara 'ay ŋga kakay seŋgey.
42012040	Kuray ana tiyatsa na, ndzam ma həla vaw ahiya, hərway Bəzey ma Ndaw a da sawa na ka har ana kuray ma səradama kakay ana.»
42012041	Piyer me ləvey tok: «Bay’ərlam a ɗaw, ka tsa guma neney ma mala ha ta meley ana na a la dada tsukuɗu, ma ndaw hay tabiyaha ɗaw?»
42012042	Bay’ərlam ma ləvar: «Ɗuhwa ma gawla ma 'ay hay na way? Dzerey aha, bay ta ka vəladara tek me zəmey ta ba a har aŋga, ma ka wanəkadatara tek me zəmey kassla ka har ana.
42012043	Gawla ma 'ay ana ŋga na na, ŋga da wuiya! Kendzey bay ma 'ay ana a sawa, a ndzafa a key aha mber ana na.
42012044	I ɓadakwar dərkana: a pada ma nəkafa dey ka zleley ŋga hay tabiyaha.
42012045	Ama haɗaw gawla ma 'ay ana a ləvey ka 'ar vaw ŋga na: ‹Bay ɗaw ana a sawa ha bəse tsaray kakay sana›, ŋga tsəkam ndzafata ma kəɗata sa ma gawla ma 'ay a sana hay, ta dem me key mber da 'ay ana hay, ŋga ma təɗafa me zəmey tek a vaw ŋga na, me sey zom ha mawey kambəlaɓa.
42012046	Bay ma gawla na, a da ndzafərawa na ta pas ana ŋga na a par aha dey kakay ana, da har a ŋga na, a sərada kakay ana; a da hara ba, a da hətama na andza ma ndaw zuif ahiya kakay ana hay.
42012047	Gawla ma 'ay ana ŋga na ma sərada tek ma bay ŋga me wuɗey ana, amana, ŋga ka həlada vaw kwa me key tek, andza ma bay ŋga me wuɗey ana kakay na, a da ndzefey me kəɗey na kambəlaɓa.
42012048	Ndaw na ma sərada tek ma bay ŋga me wuɗey ka kama andza ha kakay ana na, kwa ka key tek ba akwa a da kəɗama kava na, a da ndzefey me kəɗey na, nekəɗey dada. Ka vəlamar tek ba a ndaw ana haɗadzidzay na, a da tsəhafama haɗadzidzay tey; ka pamar tek ba a har ma ndaw ana haɗadzidzay na, a da təɓama na haɗadzidzay tiyatsa.
42012049	I sawa na ma da kəlaɓa waw ka dala, akwa a saya hana na, waw ana a təɓey aha ka dəba!
42012050	I da ndzefey na me dzuhəɓey, kwa andza a ləhaya ha tekeɗe na, ha aza ka ndesley.
42012051	Ka kuray ma dzalama i zəgawa ka dala na zozoy ɗaw? A'ay, i ɓadakwar, dzadzak na me tsey vaw.
42012052	Hərway ma mey na, zla ekəɗey na, ndaw hay da 'ay ta zlam na, a da tsam ka vaw, ndaw makar ka ndaw tsew, ndaw tsew ka ndaw makar.
42012053	A da tsam ka vaw, baba a da mbəɗafa 'ar ka bəzey, bəzey a da mbəɗafa 'ar ka baba ŋga. Maya a da mbəɗafa 'ar ka dem aŋga, dem tey a da mbəɗafa 'ar ka may ŋga. Maya ma zel a da mbəɗafa 'ar ka kokwa ma bəzey ŋga, kokwa a da mbəɗafa 'ar ka maya ma zel aŋga.»
42012054	Yezu ma ləvatar a ndaw hay ma kusa hiya sa: «Andza kuray ka nəkadama pazlay ba a lawa ta mey ŋgwa na, arka ka ləvam tsa na: yam a da sawa, arka na a key andza ha.
42012055	Kuray ka nəkadama memeɗ ba a mey aha a mey dzaŋdzor na ka ləvam: merɓey a da key kambəlaɓa, arka na a key andza ha.
42012056	Kuray a neney na, ndaw maləwaɗay hay zləna! Ka səradama me key ma tek ma dala hay, ta na ma 'ərlam hay tok na, tek na me key ekəɗey ana tok na, ka səradama sakay na teŋgey tok?
42012057	Ɗagay ka kama sariya ka 'ar vaw kwar ana satsa na, ta na dzerey aha kakay na, ka mey?
42012058	Kəɗey na kendzey ka dawam aha ta ndaw dugwan eɗek a slam ma sariya na, key wewer ma parətawa vaw ba da har aŋga zla ka tsakay tsəveɗ, zləna me wesey na, a da vahaka ka slam ma ndaw me key sariya, arka ndaw me key sariya a da vəladaka a har ma sowedzey, sowedzey tey a da kəladəmaka a daŋgay.
42012059	I ɓadaka, ɗaɗa ka da bawa ha da huɗa kakay, haɗaw kah ka warka tərre ta sisey adzay kakay ana.»
42013001	Da har ana ŋga na na, ndaw hay ma səmawa ma tsamar ka ndaw ma Galiley hay, na Pilat ma kəɗata vagay ahiya da har a kam aha kuley ana.
42013002	Ŋga ma mbəɗatar kava: «Taya ma sam banay andza neney na, ka kuray ma dzalama na, a kaɗəmata na, taya ma ŋgəsa hiya a fənəmata sa ma ndaw ma Galiley ana sana hay ɗaw?
42013003	a ’ay i ləvakwar; ama haɗaw kuray ka mbəɗadama mendzey kwar hay kakay na, ka da bazlam na kalas andza ma ta neney ana.
42013004	Kuray ma dzalama na ndaw ana ŋga na hay kurow kava tsakar ana, segendel ma mbəzlafata da Silowey ma mətsam ana na, ka ŋgəsam ba a fənəmata sa ma ndaw ma Zeruzalem a sa na hay ɗaw?
42013005	a ’ay i ləvakwar; ama haɗaw kuray ka mbəɗadama mendzey kwar hay kakay na, ka da bazlam na kalas andza ma ta neney ana satsa »
42013006	Ŋga ma tsadatara bəzay ma guma neney ma malaha ta meley ana: «Ndaw ana daha vəɗe tek ma rəva ha da ley ma viŋe ŋga. Andza ma sawa a da ŋgəlaɓa bəzey ŋga na tok na, a da ndzafa na ma yaha kakay.
42013007	Ŋga ma ləvar a ndaw ma nəkafara dey ka ley ana: ‹Nəkafa, ka key mevey makar i sawa ma da ŋgəlaɓa bəzey ma vəɗe tek a neney tok na, kwa i ka ndzefey kakay. Rətsa ba zləna, a sasəɓa dala tedehe na ka mey?›
42013008	Ama ŋga ma mbəɗar kava: ‹Bay, ma teleɗey na mbəkada ɗagay, i zləlara bəzay ŋga na tserlew na, i par bobor.
42013009	Naŋgərhay ka mey na, a da yey dakay na, azambay ka rətsa tok.› »
42013010	Ta pas ma mesley ana daha, Yezu a tatəkadata ha ndaw hay da 'ay me ɗuley mey.
42013011	Ŋgwas ana daha da huɗa, ta fakalaw aha da 'ar ma tərada ka key mevey kurow kava tsakar. A heley na ta megweɗəkwey, zləna a slafa ma lətsada dəba kalkal sakay.
42013012	Andza Yezu ma nəkada ba na, ŋga ma tsəraɓa guma, ma ləvar: «Ŋgwas eɗey, nəkafa kah ka ləhawa ba da me tərey ɗek.»
42013013	Ŋga ma bazləhafa har, arka tsana, ŋga me lətsey dender dender. Arka ŋga ma zlar ma səmbəra Bay ma Bəla.
42013014	A ndalar a bay ma 'ay me ɗuley mey ana bəzakakay; hərway a ndalada ŋgwas ana na, ta pas ma mesley. Ŋga me tsey guma, ma ləvatar a ndaw ma kusa hiya na hay: «Pas me key mber na dəvaɗ mukwa, hayna səmawa ta pas ana ŋga na na hay da ndaləmaɓa vaw kwar kwa, ama na ta pas ma mesley zlay.»
42013015	Bay’ərlam Yezu ma mbəɗar kava: «Kuray a neney ndaw mbaɗa mbaɗa na hay! Ta pas ma mesley na, ndaw da walaŋ a kwar ma pasəkərawa sla ŋga, dakay na zuŋgow aŋga, ma da vələrawa yam na dakay ɗaw?
42013016	Ŋgwas a neney na dem ma Abraham tiyatsa, nəkafa Setene ma dzuwada mevey kurow kava tsakar na, təɗe a dafa ma pasəka ba da me dzuwey ŋga neney na ta pas ma mesley kakay ɗaw?»
42013017	Ka guma ŋga neney na, hwaray ma katar a ndaw dugwan aŋga hay tabiyaha. Ama ndaw ma kusa hiya na hay na, a datar 'ar bəzakakay, ka tek aŋga hayna hay me key ana.
42013018	Yezu me ləvey arka tok: «Təɗe ma malada Slala ma Bay'ərlam na ta mey? I ka malada na ta tek a mey?
42013019	Ma meley ŋga na na, ta bəzey ma ɓəzaŋ, ndaw me zəgey ma sləkey ay dzerne ŋga, ŋga ma pətsawa, me gəley ha me tərey vəɗe ma tek ɗuhwa ha, arka na ɗiyeŋ ma ’ərlam hay ma kam 'ay ta ka hawal ana hay.»
42013020	Ŋga me ləvey sa: «I ka malada Slala ma Bay'ərlam na ta mey?
42013021	Ma meley ŋga na na ta is, ŋgwas me həley, ma haləɓada ka vaw ta hapa haɗadzidzay. Arka ma zlambaradərawa hapa na hana, tabiyaha.»
42013022	Ŋga ma daway ta wuraw ɗuhwa na hay ta wuraw bəza na hay, a tatəkadata ndaw hay paɗ tsəveɗ aŋga ma daw ’ar a Zeruzalem ana.
42013023	Ndaw ma tsəhafa: «Bay’ərlam a ɗaw, ndaw na ma da buwəmata na hay na nekəɗey dada ɗaw?» Ŋga ma ləvatar tok:
42013024	«Kam gədaŋ me fuləkwey na, ta mambaw ana ŋga na tsəzlehehe na, zləna, hərway i ɓadakwar, ndaw hay haɗadzidzay a da səpam me fuləkwey, amana a da slafama ha kakay.
42013025	A dəba na na, bay ma 'ay ana a da lətsawa, a da wuɗada mambaw, kuray na ma da zarəmawa da bəla na hay na, ka da zlamar me fey mambaw, ta me ləvey aha kava: ‹Bay’ərlam, wurandar mambaw tey!› A da mbəɗəkurawa kava: ‹Kuray ɗaw, i səradakwar ka səmawa da mey tikay!›
42013026	Arka ka təɗafama me ləvey tok: ‹La zəməwa tek, la səmawa tek na ka slam dey ɗek, ka tatəkadatərawa ndaw hay na, ka slam ma 'ay la na seŋgey.›
42013027	Arka a da ləvəmakwar: ‹Kuray a neney hay ɗaw? I səradakwar ka səmawa da may tikay, dam ba dəreŋ ka tsakay ɗaw, kuray a neney me key tek haya kakay ana hay na.›
42013028	Andza aza ka da nəkadəmata Abraham, Izak ta Zakob, ta ndaw sek hay tabiyaha da Slala ma Bay'ərlam, ama kuray na, ma kuya hiya da bəla na, ka da tuwam ta me pəɗey sler aha.
42013029	Arka ndaw hay tabiyaha, a da səmawa da bəzay, da mey ŋgwa, da tsakay lam, da mey dzoŋdzor ma da ndzefey slam, ma da zəmey hwahwaɓay da Slala ma Bay'ərlam.
42013030	Kəɗey tok na, da walaŋ ma ndaw madakway dok ana hay na, ndaw ma da tərey ndaw tsəfəmey ana hay na daha. Da walaŋ ma ndaw tsəfəmey ana hay na, ndaw ma da tərey ndaw madakwaydok ana hay, daha.»
42013031	Da har ana ŋga na na, Fariziyeŋ hay nekəɗey ma gurəmawa ka tsakay ma Yezu ma ləvamar: «Daw ba, ka sləna ɗey, hərway Erod a wuɗey ma da kəɗaka vagay aha.»
42013032	Ŋga ma ləvatar: «Dam ləvamar a mezerem ana ŋga na na: ekəɗey ana na, i ɓəley aha fakalaw hay, i ndeley aha ndaw hay teseɗey ta medew adzay, dəvaɗ mamakar ana, i ndəvada.
42013033	Ama a dafa na, i ka səpa tsəveɗ a ɗaw ma teseɗey, ma medew, ta meney ka mey ana, hərway a dafa na ndaw sek ka da mətsey da 'ar bəla ma Zeruzalem zlay.
42013034	Zeruzalem, Zeruzalem, kah a neney ma kəɗata ndaw sek hay ba vagay ahiya na, ma kwaytsata ndaw na Bay'ərlam ma slərəkawa na hay ba na! Zla ekəɗey kakay akwa a saya ma kusata bəzey ɗek hay, andza ma may gogwar ma kusata bəzey ŋga hay a gwarɓasla ŋga hay, amana, ka wuɗam kakay.
42013035	Kəɗey tok na, a da mbəkadəmakwar 'ay kwar ana. I ɓadakwar: ka da nəkadəmaya ha sakay, ha kasl ka har ana, kuray ma da ləvam: Ndaw ma sawa da mezəley ma Bay’ərlam ana na, ma pəsa mey aha ba!»
42014001	Arka, pas ana daha Yezu ma fuləkwey 'ay bay ma Fariziyeŋ ana daha tapas ma mesley ma da zəmawa tek. Ndaw hay ma zazərama,
42014002	arka ɗerre na ndaw ana daha ma həsla vaw aha, ma lətsa ha ka mey dey ŋga.
42014003	Arka Yezu ma zlar me tsey guma ma tsəhafata ka ndaw me sesəkey Mewey hay, ta Fariziyeŋ hay, me ləvey: « Mewey lakwa a vəley tsəveɗ me ndeley ndaw dzedzey aha ta pas ma mesley tsukuɗu, a vəley kakay ɗaw?»
42014004	Ama taya na tete tek ata. Arka Yezu na, ma zəga ndaw dzedzey ana hana na, ma ndalada, ma ləvar ka daway təŋga a mbaw.
42014005	Arka ŋga ma ləvatar: «Ndaw ana andza da walaŋ a kwar, wawa ŋga, dakay sla ŋga me kəley a ɓandaw na, ma zəgərawa tsam tsam ta pas ma mesley kakay na, way?»
42014006	Kwa taya ka slafama ma mbəɗafəmara kava kakay.
42014007	Yezu ma tsatar bəzay ma guma neney, ma mala ha ta meley ana, a ndaw ma wuna na hay, kavəday ma mey na, andza ŋga ma nəkadata na, a səpam aha slam tsəfəmey ana hay. Ŋga ma ləvatar:
42014008	«Kendzey ka wunəmaka ba a magurlam me zəgey kokwa na, ka da lehey ka slam tsəfəmey ana zlay, zləna, me wesey naŋgərhay ka wunəmaɓa ndaw ma fəna kah ana ba tey ŋgey.
42014009	Hərway arka aza ndaw ma wunəkuraɓa na, kah ta ŋga, a da sawa a da ləvaka: ‹Mbəkadara slam ana a ndaw eɗey.› Arka ka da daw ta hwaray aha, ma da zəgey slam na dok ana
42014010	Dzadzak na, kendzey ka wunəka ba na, daway na da ndzey dok da dəba, aza ndaw ma wunəkawa na, ka bawa ba na, ŋga na, a da ləvaka: ‹Dzam a ɗaw, sawa ka slam eɗey mambay ana.› Arka na, ŋgeɗek na, ka da key na ndaw ɗuhwa ha ka slam dey ma ndaw a hay kuray ma zəmam tek dzaya na.
42014011	Hərway ma mey na, mendzey ma ndaw ma gəlada vaw ŋga na, a da madama ta dəba, ndaw ma tərada vaw ŋga bəza ha tey na, a da gəladama.»
42014012	Ŋga ma ləvar a ndaw ma wunəraɓa na tiyatsa: «Kendzey kah ka tey tek ma magurlam ba na, ka da wuney dzam eɗek hay zlay, kwa malam eɗek hay zlay,kwa gwalay ɗek hay zlay, kwa ndaw mambaw ɗek na zleley ana hay zlay, dakay na taya tiyatsa na a da madəmaka ka sele, kəɗey na a da madəmaka tek a ɗek.
42014013	Dzadzak kendzey, ka tey tek magurlam na, wuney na ndaw mbarga na hay, ndaw ma təra na hay, ndaw vədal ana hay ta ndaw wulaf ana hay.
42014014	Arka a da mbafaka, kavəday tek a rafata ma da madəmaka ka sele na dakay; na ŋga na na, a da madəmaka tek eɗek ta pas ma, ma da mbəlawa ma ndaw dzerey ana hay.»
42014015	Andza ŋga ma tsənada guma neney na, ndaw asləta da walaŋ ma ndaw ma zəmam tek dzaya, na ma ləvar a Yezu: «Ndaw ma da zəmey tek da Slala ma Bay'ərlam ana na, ŋga da wuiya!.»
42014016	Ŋga ma ləvar: «Ndaw ana daha a wuɗey ma da key hwahwaɓay ɗuhwa ha, ŋga ma wuney ndaw hay haɗadzidzay.
42014017	Andza kassla ka har me zəmey tek ana na, ŋga me slərey gawla ma 'ay ŋga ma da zəlatərawa ndaw ma wuna na hay, ka ləvatar: ‹Səmawa, ekəɗey na tek hay ma ləma hiya tsoy.›
42014018	Kwa way way na, ma mbəɗar mey. Na tsəfəmey ana, ma ləvar: ‹Nəkada i ka heɗəkey ley ba, i daw i da nəkafərawa, amboh ka da kafaya mevel zlay.›
42014019	Ndaw naŋgar me ləvey: ‹I ka haɗəkawa sla hay ba kurow ekəɗey ana, a saya ma daw ma da dzadatərawa me həvey, amboh, ka da kafaya mevel zlay.›
42014020	Naŋgar me ləvey sa: ‹I ka zəgawa kokwa ba, i slafəraɓa ma daɓa sakay na hərwuiya.›
42014021	Ma mawa ŋga na, gawla ma 'ay ana hana, ma madara a bay ma 'ay ŋga, andza ma ndaw a hay ma tsəmərawa na. Arka ma ndalar a bay ma 'ay ana hana na, ma ləvar a gawla ma 'ay ŋga: ‹Daway tsam tsam ka slam me kusey hay, ka buwal ɗuhwa na hay ma wurow, sadatərawa ndaw mbarga na hay, ndaw ma təra na hay, ndaw wulaf ana hay ta ndaw vədal ana hay ka sləna.›
42014022	Arka gawla ma 'ay ana hana ma sawa maləvar: ‹Bay, ma ka ha tsoy andza na ŋgeɗek a hana ma ləvaya na, amana re slam daha mba.›
42014023	Arka bay ma 'ay aha na, ma ləvar a gawla ma 'ay ŋga: ‹Daway ka mey ma buwal hay ta ’ay dzerne hay, təkatərawa ɗay a ndaw hay, ka fuləkumawa, ma aza 'ay ɗaw ana, ka rəhey.
42014024	Hərway, i ɓadakwar, ndaw asləta da walaŋ ma ndaw ma wuna na hay na, ma da ndzəka hwahwaɓay ɗaw a neney na, dasakay.› »
42014025	Ndaw ma kusa hiya haɗadzidzay a dawam aha ka tsakay tsəveɗ andza Yezu. Ŋga me mbəɗey dey, ma ləvatar:
42014026	«Haɗaw ndaw ana a sawa ka tsakay ɗaw, mandzara ka wuɗaya a fəna baba ŋga, may ŋga, ŋgwas a ŋga, wawa ŋga hay, malam a ŋga mawal ana hay, malam aŋga diŋgwas ana hay kwa andza bay 'ar ma vaw ŋga na kakay na, a slafa me tərey gawla ɗaw aha kakay.
42014027	Ndaw ana ka zəga tuwaw aŋga ma gazləlaha na, ma səpaya bəzay kakay na, a slafa me tərey gawla ɗaw aha, kakay.
42014028	Akwa na, kendzey ndaw ana da walaŋ a kwar, a wuɗey ma da key 'ay ɗuhwaha na, me ndzey aha, me key lisafi ma tek aŋga ma da gwesəfey ana, a husadara kasl a me ndəvey ŋga na kakay ana na, wuyaway?
42014029	Dakay na, kendzey ŋga ka zlar bəzay ana tsoy, mandzara ka ndəvada na, ndaw ma nəkada na hay tabiyaha, a da saŋgərafama,
42014030	a da ləvam: «Nəkafama ndaw a neney na, ma zlar me zley na, ka slafa ma ndakada sakay.»
42014031	Dakay na bay waray, kendzey a wuɗey ma da daw ma da kawa vərom ta bay ma dala mekelehe, mandzara me ndzey aha, me key mawa, a da slafama zlar ta ndaw aŋga gabal kurow ana, ma da key vərom ta ndaw ma sawa, ma da zlam 'ar ta ndaw aŋga gabal kokurow tsew ana kakay na, way?
42014032	Dakay na, kendzey bay ana a lawa dəreŋ mba na, a slərey maslaŋ aŋga me tsəhey ma zozoy ka key.
42014033	Andza ha satsa na, kwa way way da walaŋ a kwar, ka slafa ma mbəɗar mey a tek aŋga hay tabiya ha kakay na, a slafa me tərey gawla ɗaw aha kakay.
42014034	Ayaw, mandaŋ na tek hayaha, ama haɗaw mandaŋ ana ta ’ar aŋga na ka zəɗada me vəɗey ŋga tsoy na, ka da mada ka vəɗe na ta mey sa mey?
42014035	Kwa a dala na, a nafar sakay, bobor aha hayaha sakay: a kuyadama na, a bəla. Haɗaw sləmay ma ndaw ana ma tsənada daha na, ka tsənada.»
42015001	Ndaw me tsekeley dzaŋgal hay, ta ndaw ma ŋgəsa na hay, ma guram tabiya ha ka tsakay ŋga, ma da pafa sləmay.
42015002	Fariziyeŋ hay, ta ndaw me sesəkey Mewey hay ma gwaŋguɗam mey, ma ləvam: «Ndaw a neney na, a ŋgəlata ndaw ma ŋgəsa na hay haya haya ha, a zəmam tek dzaya.»
42015003	Arka ŋga ma təkəradatara bəzay ma guma neney ma mala ha ta meley ana:
42015004	«Ndaw ana andza da walaŋ a kwar, təɓaŋ aŋga hay temere, naŋgar asləta da walaŋ ana ka zəɗafa ba na, a mbəkadata neney kokurow tsəfaɗ kava tsəfaɗ ana hay a palah, a daw a da səpərawa na hana na asləta na ma zəɗaha na, ha aza ka ndzafərawa kakay na way?
42015005	Kendzey andza, ka ndzafərawa tsoy na, a dar 'ar bəza kakay, a zəgərawa təŋga ka ɗay.
42015006	Andza ma mawa ŋga a mbaw na, ŋga ma kusata dzam aŋga ta maslawagay ŋga hay, ma ləvatar: ‹Kakwama wuiya dzaya zləna, hərway təɓaŋ a ɗaw aŋga na me zəɗey ana na, i ka ndzafərawa ba!›
42015007	I ɓadakwar, a da kam wuiya da 'ərlam na andza ha, ka ndaw ma ŋgəsa ha asləta, ma mbəɗada mendzey ŋga na na, afəna ma ndaw a neney kokurow tsəfaɗ kava tsəfaɗ dzerey ahiya, me mbəɗey mendzey ta dasakay ana.
42015008	Ŋgwas waray, kendzey sulay ŋga kurow, kendzey sulay asləta da huɗa ka zəɗafa ba na, a ley waw, ka lalam a fatsa 'ay ana, a səpa haya haya, ha aza ŋga ka ndzafa kakay na ŋgwas waray?
42015009	Kendzey andza ŋga ka ndzafa ba na, a kusata dzam aŋga hay ta maslawagay ŋga hay, a ləvatar: ‹Kakwama wuiya dzaya zləna, hərway sulay ɗaw ana me zəɗey ana na, i ka ndzafa ba!›
42015010	Andza neney tok na, i ɓadakwar, madurlam ma Bay ma Bəla hay taya da wuiya mavəday ma ndaw ma ŋgəsa ha asləta ma mbəɗada mendzey ŋga na.»
42015011	Ŋga me ləvey sa: «Ndaw ana daha, bəzey ŋga hay tsew.
42015012	Na vaw bəza na ma ləvar a baba ŋga: ‹Baba ɗaw, vəladaya zleley ɗek na i ma da zəmey a dəba ɗek ana ba.› Arka baba na, ma wanəkadatara zleley ŋga tok.
42015013	Meney nekəɗey a dəba na, bəzey ana vaw bəza na, ma haɗəkadata tek ana hana hay tabiyaha; me həley vaw, ma daway a wuraw dəreŋ, ma gwasəfada zleley ŋga na hana ba da mendzey salamba ha.
42015014	Andza ma gwasəfada zleley ŋga na hana ba tabiyaha na, may me key kambəlaɓa da dala na, arka na mbarga ma zlar.
42015015	Ŋga me ndzefey mber da 'ay ndaw ana daha bəzey ma dala na, ŋga ma slərada a ley ŋga hay me tsukurey gaduru hay.
42015016	A wuɗey akwa na, ma rəhada hwaɗ ta dəba 'ay ma mbay na gaduru ma pəɗam ana, amana, ndaw ma vəlar dakay.
42015017	Ŋga me dzeley 'ar ka 'ar vaw ŋga na, me ləvey: ‹Ndaw me key mber da 'ay baba ɗaw hay na nday, a zəmam tek na sana a zawa, ama yah ekəɗey tok na, i mətsey ta may ka sləna!›
42015018	I da mey 'ay baba ɗaw, i da ləvar: ‹Baba ɗaw, i ka ŋgəsar ba a 'ərlam, i ka ŋgəsaka ba.
42015019	I da ləvar na, yah ɗa ma kah ka zəlaya bəzey ɗek aha dzay sakay. Padaya na, ma kəla andza gawla ma mber eɗek aha›.
42015020	Ŋga ma mey 'ar 'ay baba ŋga. Andza a lawa dəreŋ mba na, baba ŋga ma nəkada, a sawa ha na, a kar da vaw, ŋga ma hway, ma zəga, ma surma.
42015021	Wawa na ma ləvar: ‹Baba ɗaw, i ka ŋgəsar ba a 'ərlam, i ka ŋgəsaka ba, i ɗa ma kah ka zəlaya bəzey ɗek aha dzay sakay…›
42015022	Ama baba ŋga ma ləvatar a gawla ma 'ay ŋga hay: ‹Zəgəmawa zana mambay ana, kəlamar ka vaw tsam tsam, pamar tek ma bəzey har a har, tahərak a sek.
42015023	Zəgəmawa bəzey sla ma gəla na, təzama, pəɗakwa, kakwa magurlam.
42015024	Hərway wawa ɗaw eɗey, andza ka mətsey ba, amana, ka mbəlawa ba. Ka zəɗey ba, amana, ma ndzafa ha ba›. Arka taya ma təɗafama me key magurlam tok.
42015025	Bəzey ŋga ɗuhwa na na, a lawa da ley. Andza ma mawa ŋga ba da ley, a husey aha a mbaw na, ŋga ma tsənada walay ta me gərvey aha.
42015026	Ŋga ma zəlawa gawla ma 'ay asləta, ŋga ma tsəhafa, ɗagay me key na mey?
42015027	Gawla a hana ma ləvar: ‹Malam eɗek ka husawa ba, andza baba ɗek ma nəkada ka mawa ba da zoy na, ŋga me zəgey bəzey sla ma gəla na, ma təza.›
42015028	Wawa na hana me key mevel, a wuɗey me fuləkwey a 'ay sakay. Baba ŋga ma bawa ma da bədəraɓa.
42015029	Ama, ŋga ma ləvar a baba ŋga: ‹Ekəɗey, ka key mevey haɗadzidzay, i kaka ha mber, i tsənaka ha sləmay; ɗaɗa dəvaɗ asləta, i ka rəsa guma ɗek na, dakay. Ama a yah na, kwa bəzey ɗaw tekeɗe na, kah ka vəlaya ma i ka kada magurlam andza dzam a ɗaw hay tikay.
42015030	Ama bəzey a ɗey ma husawa na, ŋga dzadzak ma zəmərawa zleley ɗek ta dem hay, kah ma slar bəzey sla ma gəla na na!›
42015031	Arka, baba ŋga ma ləvar: ‹Dem a ɗaw, la ma na ka pas ka pas la ma tsetsuwe, tek a ɗaw i me ndzefey ana hay tabiyaha na, ma vəla ha na ŋgeɗek.
42015032	Ama a dafa na me key magurlam, me key wuiya tizləne, kavəday malam eɗek a neney na, ka mətsey ba, amana ŋga ta dey, ka zəɗey ba, amana ma ndzafa ha ba.› »
42016001	Arka Yezu ma ləvatar a gawla ŋga hay: «Ndaw ana daha zleley aha, ma həlafama mey ka gawla ma ’ay ŋga, waya a gwusəfara ha zleley ŋga ba.
42016002	Ŋga ma zəla, ma ləvar: ‹I tsənada ɗagay a tsafəmaka andza neney na guma waray? Äadaya lisafi ma tek a ɗaw hay zləna, ka da key aha mber a ɗaw sakay.›
42016003	Arka, gawla a hana me ləvey ka 'ar vaw ŋga na: ‹I da key na teŋgey? Zləna bay ma 'ay ɗaw ka badaya tsoy da mber. Me həvey, gədaŋ a ɗaw dakay. I ka rəkey tek? Hwaray a kaya.
42016004	I sərada tek a ɗaw ana ma da key ana, ma aza ka da badəmaya tsoy da mber na, ndaw hay ka da ŋgələmaya a 'ay ta.›
42016005	Arka, ŋga ma zəlatərawa ndaw godere ma bay ma 'ay ŋga na hana hay, asləta ta asləta. Arka ma ləvar a ndaw tsəfəmey ana: ‹Godere ma bay ma 'ay ɗaw ka kah na, nday?›
42016006	Ndaw ana ma mbəɗar kava: ‹Mal goŋgoŋ temere.› Gawla na, ma ləvar: ‹Ɗeriwel a ɗek ŋga kəɗey, ndzey ka sləna tsam tsam, windey kokurow zlam›.
42016007	Ma ləvar a mekelehe sa: ‹Kah tey na ŋgeɗek nday?› Ŋga ma mbəɗar kava: ‹Daw burhwa temere›. Gawla na ma ləvar: ‹Ɗeriwel ɗek ŋga kəɗey, windey kokurow tsakar›.
42016008	Arka, bay ana ma səmbəra gawla ŋga a hana ma mbukwey ndaw ana, kavəday ŋga ka key werwer ba. Akwa, ndaw ma bəla neney hay na, a səradama me key wewer ka 'ar vaw ta na hay, a fənəmata ndaw ma vəlaya ma waw me nəkey dey ana hay.
42016009	Ama, yah ekəɗey i ləvakwar: kam dzam ka vaw ta Sumkwo me zləgey ndaw ana, aza ka slam ana ka da ndəvafakwar ba na, dzam ana hay a da ŋgələmakwar a ’ay mendzey me ndəvey kakay ana.
42016010	Ndaw ana ɗa ma ɗar ndaw da tek bəza ha ketekwəɗey na, a da key na ɗa ma ɗar ndaw da tek ɗuhwa na tiyatsa. Ndaw ma mbukwey ndaw da tek bəza ha ketekwəɗey na, a da mbukwey ndaw da tek ɗuhwa na tiyatsa.
42016011	Haɗaw azlakwa ha kam ɗa ka ɗəmakwar ndaw da sumko me zləgey ndaw ana kakay na, ma da ŋgwahakwar zleley na hayna na, way?
42016012	Haɗaw ha kam ɗa ka ɗəmakwar ndaw da tek ma ndaw hay kakay na, ma da vəlakawar ma kwar ana na, way?
42016013	Ɗaɗa ndaw a slafa me key gawla ma 'ay da 'ay ndaw hay tsew kakay: dakay na, ka ŋgəlada dey ta naŋgar kakay na, naŋgar na a wuɗa, dakay na, ka tsənar sləmay ba a naŋgar na, a da rəsa ndaw naŋgar. Ndaw a slafa me key mber ma 'ay Bay ma Bəla, ta na ma Sumkwo ka masləta ha, kakay.»
42016014	Fariziyeŋ hay a wuɗam sunko bəza kakay na, ma pafama sləmay ka guma ŋga neney na, ma saŋgərafama.
42016015	Yezu ma ləvatar: «Ka ɓadama dzerey kwar na ka slam dey ma ndaw hay dada, ama, Bay ma Bəla na, a sərada mevel a kwar. Hərway tek ma tərada ndaw ɗuhwa ha ka slam dey ma ndaw hay ana na, a kar tsatsaŋ a Bay ma Bəla.
42016016	Mewey ta ndaw sek hay na, ma husawa na, kasl ka Zaŋ; zla da na ŋga na na, ma tələkadama mey ta Mey Hayna Wayna ma Slala ma Bay'ərlam. Arka na, kwa way way na, a kəɗey vaw ta gədaŋ a ŋga dzay me fuləkwey a huɗa.
42016017	Həzlay ma 'ərlam ta dala na me devesey ŋga na ta ger aha kakay, kwa tek ketekwəɗey ma da devesey da mewey na dakay.
42016018	Ndaw ana ma ɓəla ŋgwas aŋga, ma da zəgey mekelehe na, a key madama. Ndaw me zəgey ŋgwas zel aŋga ma ɓəla ba na na, a key madama atsa.»
42016019	Ndaw ana daha zleley aha bəza kakay, a pey ka vaw na, zana mambay ana, ma sumkwo haɗadzidzay ana, ka pas ka pas da 'ay ŋga na a key hwahwaɓay ɗuhwa ha.
42016020	Ka mey mambaw ŋga na na, ndaw ana daha mbarga ha. Vaw ŋga tabiyaha mbəlek aha. A zəlamar Lazar.
42016021	A wuɗey akwa na ka rəhey ta tek na me pesey ka slam me zəmey tek ma ndaw zleley ana, ma sawa dzadzak ma da nderkeɗey mbəlek aŋga na hay na gədey hay.
42016022	Arka ndaw mbarga na me mətsey na, madurlam hay ma zəgama, ma dadama ka tsakay ma Abraham. Ndaw zleley ana, me mətsey tiyatsa, ma zləlama.
42016023	Da slam ma ndaw ma mətsa na hay na, andza a key aha tsetseh na, ŋga ma tsakafada dey ŋga, ma nəkada Abraham, ta Lazar ka tsakay ŋga, da dəreŋ.
42016024	Arka ŋga me wudey: « Baba ɗaw Abraham, i ka kaka da vaw tey, sləradərawa Lazar ka dzuhəɓadərawa bəzey har aŋga a yam, ka sawa ka fəɗadaya ka 'erneh tey, hərway i ndelemey aha da waw a neney da mey ɗaw dakay».
42016025	Abraham ma ləvar: « Dem a ɗaw, sərafa, da ma ndzawa ɗek na, kah da wuiya, Lazar tey na da viya. Ekəɗey ka sləna tey na, a səfadəmara ha mevel, ama kah tey na tsetseh.
42016026	Yaw, a fəna satsa na, tsəvay sololo ha da walaŋ ala ta kuray, ma ndaw a wuɗey ma tasaɓa da diya la 'ay kwar na, ka slafa zlay. Ndaw me wuɗey ma tasawa da diya kwar 'ay la tey na, ka slafərawa zlay atsa.»
42016027	Ndaw zleley ana me ləvey: « I kaka amboh baba, na, slərada Lazar 'ay baba ɗaw,
42016028	hərway malam a ɗaw hay daha zlam; ma ŋga, ka daway ka katar ka 'ar ɗaf, ma taya satsa na, ka da wuyəmawa vaw a slam ma banay a neney sazlay.»
42016029	Abraham ma mbəɗar kava: « Moyiz ta ndaw sek hay daha sana, ka pəmatar sləmay kwa.»
42016030	Ŋga ma mbəɗafərawa kava sa: « A'ay, baba ɗaw Abraham, haɗaw ndaw me mey da walaŋ ma ndaw ma mətsa na hay na, a da mbəɗadama mendzey ta.»
42016031	Abraham ma ləvar: « Haɗaw ka tsənamar sləmay a Moyiz kakay, kwa a ndaw sek hay kakay na, kwa ndaw ka mbəley da walaŋ ma ndaw ma mətsa na hay tekeɗe na, a da təɓama ha kakay təŋga.»
42017001	Yezu ma ləvatar a gawla ŋga hay: «Kwa ka key teŋgey teŋgey na, tek me tsey metsembeɗ na a təkey kakay,ama ndaw ana tek me tsey metsembeɗ ma sawa ta har aŋga na na, ka tuway vaw ŋga.
42017002	Ŋgama ma ŋga na ka ramar melez ɗuhwa ha a ɗay na, ka kəladama a bəlay, ta neney ma da kəlada ndaw asləta da walaŋ ma wawa neney hay a meŋgəsey ana na.
42017003	Wam daw ka vaw ka 'ar vaw kwar ana hay. Kendzey malam eɗek ka ŋgəsaka ba na, həta. Kendzey ŋga ka mbəɗada mendzey ŋga ba na, safa yam.
42017004	Kendzey ka pas asləta a ŋgəsaka dey tsəla, amana a mawa ka tsakay ɗek dey tsəla, a ləvaka waya: i sawa i da tsəhey amboh na, safa yam.»
42017005	Maslaŋ hay a ləvamar a Bay’ərlam Yezu na: «Səkadandar me pey 'ar ala adiya.»
42017006	Bay’ərlam Yezu me ləvey: «Kendzey me pey 'ar a kwar daha ketekuɗey andza ma bəzey ma ɓəzaŋ na, ka slafama ma ləvamar a vəɗe ma tek eɗey: ‹Lətsey daw da rəvey a bəlay na›, a tsənakwar sləmay.»
42017007	«Ndaw andza da walaŋ a kwar, kendzey andza beke ŋga daha, a həvar aha da ley, dakay a tsukurar gənaw aŋga hay na, andza ka mawa ba a mbaw na, a ləvar: ‹Ɗaf eɗek ekəɗey, zəmey› na way?
42017008	Ama a da ləvar dzadzak na: ‹Tiyawa tek mezəmey, pawa zana ma mber ka vaw na, həladiyawa tek me zəmey a ɗaw, andza aza i zəmey aha, i sey aha na, azambay ka zəmey ka sey tey tok kakay ɗaw?›
42017009	A kamar sise kava a gawla ma ’ay ana mavəday ŋga ka ka mber ana ba andza na ma tsəhafama na ɗaw?
42017010	Ma kwar ekəɗey na, andza ha atsa. Kendzey, kuray ka kama mber ana ma ləvəmakwar kam ana tsoy na, ləvam: La na beke hay tede hiya, la kam na mber ana a dafa la ka kam ana.»
42017011	Arka andza Yezu a daway aha ’ar a Zeruzalem na, ŋga ma tezlerey ta wuraw ma Samari ta Galiley.
42017012	Andza ŋga me fuləkwey a wuraw ana daha na, malawa hay daha kurow, a səmawa ha ma da zlam 'ar, ma lətsam a key har daf.
42017013	Taya ma tələkəmərawa mey ma ləvamar: «Miter, Yezu, la ka kəmaka da vaw tey.»
42017014	Andza ŋga ma nəkadata ba na, Yezu ma ləvatar: «Dawam da ɓadəmatara vaw a baba me key kuley hay.» Andza arka da har a dam aha na, taya bazləmaya tsay.
42017015	Naŋgar asləta da walaŋ ata ma nəkada andza malawa ŋga na ma ndalafa ba na, ma mawa ta dəba, ta me Səmbərey Bay ma Bəla aha ta magala ha.
42017016	Me kəley mey dey duts ka dala ka slam sek ma Yezu, ta ma madarar sise ha. Azlakwa tok na, ndaw ana na Samariteŋ .
42017017	Arka Yezu me ləvey tok: « Ɗagay na kuraw ata ahiya ma bazləma hiya kakay ɗaw? Neney tsəfaɗ ana hay taya da may?
42017018	Ndaw asləta ka dzeley ma mawa ma da madara sise a Bay ma Bəla na, dakay; sey ma da sawa na ndaw bəra ɗey!»
42017019	Arka ma ləvar: «Lətsey, daway, me pey 'ar eɗek ka buwaka ba.»
42017020	Fariziyeŋ hay ma tsəhafama: «Ɗagay Slala ma Bay'ərlam a da sawa na varay? » Ŋga ma mbəɗatar kava: «Ma sawa ma Slala ma Bay'ərlam na, a sərey andza tek me nəkey aha kakay.
42017021	A da ləvam aha ‹ŋga kəɗey, ŋga tay›, na dakay. Zləna, akwa Slala ma Bay'ərlam na ŋga da walaŋ a kwar ana.»
42017022	Arka, ŋga ma ləvatar a gawla ŋga hay: «Pas ana hay a da səmawa, ka da hwahunam ma nəkadama pas asləta da walaŋ ma pas na ma Bəzey ma Ndaw . Amana, ka da nəkadama ha kakay.
42017023	A da ləvəmakwar: ‹ŋga tay, ŋga kəɗey na›; ka da dam zlay. Ka da tsam vaw a huɗa zlay.
42017024	Akwa andza ma yam me weteɗey a bawa a wezley dey zla da bəzay, kasl a mey ŋgwa na na, Bəzey ma Ndaw a da sawa na ta pas aŋga na na, andza ha tok.
42017025	Ama, amba tek a neney hay ka kam na, hayna ŋga ka key tsetseh ba haya haya ɗagay; ndaw ma bəla neney hay a da kəladama.
42017026	Andza ma tek ma kawa da har ma Noey ana na, a da key da har ma Bəzey ma Ndaw na, andza ha tiyatsa:
42017027	da na ŋga na na, ndaw hay a zəmam tek, a sam zom, ndaw hay a zəgam kokwa, dem hay a dam 'ay zel, ha kasl ka pas ma Noey me fuləkwey a kombiwal. Arka papəlay ma sawa, ma bazlata ndaw hay ba tabiyaha.
42017028	Andza da har ma Lot satsa na, ndaw hay a zəmam tek, a sam zom, a haɗəkam tek hay, sa na hay tey a haɗəkadəmata tek ata hay, a həvam tek, a ndəram 'ay.
42017029	Ama andza ta pas ma Lot ma bawa ba da Sodom na, Bay ma Bəla ma bətəkwawa waw da 'ərlam ta burəhway a dəlɓey ndaw, ma bazlata ba tabiyaha.
42017030	Ta pas ma Bəzey ma Ndaw ma da ɓada vaw ŋga na, a da key na andza ha atsa.
42017031	Ta pas ana ŋga na na, ndaw ana ŋga ka mapar na, kendzey tek aŋga hay da 'ay daha na, ka da harɗawa ma da zəgatəraɓa zlay. andza ha atsa na, kendzey ndaw ana ŋga da ley na, ka da mawa ta dəba zlay.
42017032	Sərafama ka na ma ŋgwas ma Lot.
42017033	Ndaw ana me səpey me wuɗey mendzey ŋga na, a da zəɗada. Ndaw ma zəɗada tey na, a da buwa.
42017034	I ləvakwar, ta dəvaɗ ana ŋga na na, kendzey mawal hay tsew ma na hiya ka arŋgawa na, a da zəgam naŋgar asləta, a da mbəkadama ndaw naŋgar.
42017035	Ŋgwas hay tsew a kərəma aha na, a da zəgam naŋgar asləta, a da mbəkadama ndaw naŋgar.»[
42017036	]
42017037	Gawla ŋga hay ma mbəɗam kava, ma tsəhafama: «Ɗagay ka waray tok, Bay’ərlam Yezu?» Ŋga ma ləvatar: «Ka slam ma vagay na, magwadok hay a kusam kava.»
42018001	Yezu ma tsatar bəzay ma guma na, ma mala ha ta me ley ana, ka me nefey ma ma ɗula mey zarra, mandzara ka mətsey har.
42018002	Ŋga ma ləvatar: «Ndaw me key sariya na daha da wuraw ana, kwa a wesey ta Bay ma Bəla kakay, a ɗatar ndaw a ndaw hay kakay.
42018003	Madakway ana daha da wuraw ana, a daway ka slam ma ndaw me key sariya na hana na, ma ləvar: ‹kadaya sariya ɗaw daha ka vaw ta ndaw dugwan aɗaw da dzerey tey.›
42018004	Ma mbəɗar mey a key dey haɗadzidzay. A dəba na na, ŋga me ləvey ka 'ar vaw ŋga na: ‹Kwa andza tekeɗe i wesey ta Bay ma Bəla kakay, kwa i ɗatar ndaw a ndaw hay kakay na,
42018005	ekəɗey kavəday madakway a neney a yadaya vaw na, ŋgama i ka kadara sariya ŋga na ba da dzerey na, ma ka da sawa ka da wuzlədaya 'ar sazlay.› »
42018006	Bay’ərlam Yezu me ləvey sa: «Tsənadama guma ma ndaw me key sariya neney dzerey aha kakay ana.
42018007	Bay ma Bəla tok na, a da kadatara sariya ma ndaw aŋga ma gaɗəma na hay, ma zəlama ta rəpas, ta dəvaɗ adzay da dzerey kakay tok ɗaw? A da ləvatar na: pam dey tok ɗaw?
42018008	I ɓadakwar: a da kadatara sariya ta na na, tsam tsam da dzerey. Ama Bəzey ma Ndaw, ma da sawa ŋga na na, aza a ndzefey me pey 'ar ba ka dala ɗaw?»
42018009	Ŋga ma maladatara bəzay ma guma neney satsa, hərway ma sa ma ndaw a hay ma ləvam taya na dzerey ahiya, ma kərəmata sa ma ndaw hay ba tabiya ha na:
42018010	« Ndaw hay daha tsew ma tsəlam a 'Ay me key Kuley . Naŋgar asləta na, ndaw Fariziyeŋ, naŋgar tey na, ndaw me tsekeley dzaŋgal.
42018011	Ndaw Fariziyeŋ na, ma lətsa ha ta me lətsey, a ɗuley mey ka ’ar vaw ŋga na andza neney: « Bay ma Bəla a ɗaw, i madaka sise hərway yah andza sa ma ndaw hay tikay ana, taya na, mahal ahiya, a kam tek hayaha kakay ana, a kam madama, dakay na andza ndaw me tsekeley dzaŋgal a neney ana.
42018012	Ka luma asləta na, i key sumaya dey tsew, tabiyaha tek a ɗaw me ndzefey ana hay na, i vəla zaka ŋga na hay ba.»
42018013	Ndaw me tsekeley dzaŋgal a hana na, ma ndza ha dəreŋ, kwa dey a 'ərlam dzay na a tsakafada kakay, amana, a kəɗey 'ərev ta me ləvey aha: « Bay ma Bəla a ɗaw, yah a neney ma ŋgəsaha na na, i ka kaka da vaw tey.»
42018014	I ɓadakwar: ndaw me tsekeley dzaŋgal a da harɗawa a mbaw na, ma pəsa mey aha ba; ama ndaw Fariziyeŋ ana hana na, ma pəsa mey aha tikay. Hərway ma mey na, mendzey ma ndaw ma gəlada vaw ŋga na, a da madama a gwadaw. Ama ndaw ma tərada vaw ŋga bəza ha tey na, a da gəladama.»
42018015	Ndaw hay ma sadəmatərawa kwa bəzey gwendez ana hay, ma ŋga ka ləmatar. Andza gawla ŋga hay ma nəkadama andza ha na, ma kəmatar say.
42018016	Ama Yezu na, ma sadatərawa wawa na hay ka tsakay ŋga, ta me ləvey aha: «Mbəkadəmata wawa hay ka səmawa ka slam a ɗaw, ka təkəmata zlay, hərway Slala ma Bay'ərlam ma vəla ha na, ma ndaw andza taya neney ana hay.
42018017	Dərka na, i ɓadakwar, ndaw ka ŋgəla Slala ma Bay'ərlam andza ma wawa kakay na, a da fuləkwey aha a huɗa kakay.»
42018018	Ndaw ma fada ana daha, ma tsəhafa ka Yezu: «Miter eɗey hayna, i ka key na teŋgey, i ka da ndzefey mendzey me ndəvey kakay ana tey na?»
42018019	Yezu ma mbəɗar kava: «Ɗagay ka zəlaya ndaw hayna na, ka mey? Ndaw hayaha na, sey Bay ma Bəla asləta.
42018020	Ka səradata mey ma mewey hay seŋgey: ka da key madama zlay, ka da kəɗey ndaw vagay aha zlay, ka da huley zlay, ka da key seydewe haya kakay ana zlay, hasəkadatara bəzay a baba ɗek, ta may ɗek.»
42018021	Ndaw ma fada aha na, ma mbəɗar kava: «Tek a neney hay tabiya ha na, i tsənatərawa sləmay ba, zla ma bəza hay ɗaw.»
42018022	Andza ŋga ma tsənada andza ha na, Yezu ma ləvar: «Tek asləta ma zarafəkawa daha sa: tek a ɗek hay tabiya ha na, haɗəkadata ba, wanəkadatara ba a ndaw mbarga na hay, aza ka da ndzefey zleley da 'ərlam, arka na, sawa səpaya bəzay.»
42018023	Andza ŋga ma tsənada andza ha na, ndaw ana me key mevel, hərway ŋga zleley aha bəzakakay.
42018024	Ma nəkada andza ha na, Yezu me ləvey: «Me fuləkwey ma ndaw zleley hay a Slala ma Bay'ərlam na, ger aha bəza kakay.
42018025	Ayaw, me fuləkwey ma zlegweme ta veɗ ma batal na, ger aha kakay, ka me fuləkwey ma ndaw zleley a Slala ma Bay 'ərlam na.»
42018026	Ndaw na ma dzəkafama sləmay ana hay, ma ləvam: «Azlakwa andza ha na, a da buwam na way hay tok?»
42018027	Arka ŋga me mbəɗey kava: «Tek na me key vaw kakay ka ndaw hay ana na, ka Bay ma Bəla na, ta dəba har.»
42018028	Piyer me ləvey: «La na, la ka mbəkadəmətərawa tek ala hay ba ma da səpaka.»
42018029	Ŋga ma mbəɗatar kava: «Dərka na i ɓadakwar, haɗaw ndaw ana ma mbəkadata 'ay ŋga, ŋgwas aŋga, malam hay, maya ta baba dakay bəzey ŋga hay hərway ma Slala ma Bay'ərlam,
42018030	a da ndzefey haɗadzidzay a fəna da bəla ɗey, da bəla ma da sawa ka mey ana na, me ndəvey kakay ana.»
42018031	Yezu ma ŋgəlata gawla ŋga na kurow kava tsew ana hay, ma ləvatar: «Nəkafama ekəɗey na, i da tsəlakwama a Zeruzalem, da huɗa na, tek ma ndaw sek hay ma windəmafərawa ka Bəzey ma Ndaw ana na, a da ndesley tok.
42018032	Hərway a da mbəkafama har a har ma ndaw Zuif ahiya kakay ana hay, a da saŋgərafama, a da tsaɗama, a da təfafama sleslem.
42018033	Andza ka kəɗama tsoy ta lagwada na, a da kəɗama vagay aha, arka da meney ma makar ana na, a da mbəlawa.»
42018034	Ama taya na, kwa ka tsənadama kakay. Guma na ka taya na ma kəzla ha, a səradama Yezu a tsatar na ka mey tikay.
42018035	Andza Yezu a husey aha a Zeriko na, ndaw ana daha wulaf aha ma ndzaha ka mey ma buwal, a rəkey aha tek.
42018036	Andza ŋga ma tsənada ndaw ma kusa hiya haɗadzidzay a dam aha na, ŋga me tsəhey ɗagay me key na mey?
42018037	Ma ɓadəmara waya ma daw na, Yezu ndaw Nazaret.
42018038	Ŋga me wudey ta magala ha: «Yezu Bəzey ma David, i ka kaka da vaw tey!»
42018039	Ndaw na ma dam ka mey ana hay ma kamar say waya ka ndzey tete, ama ŋga na, a səkada me wudey adiya: « Bəzey ma David, i ka kaka da vaw tey!»
42018040	Yezu na me lətsey aha, me ləvey waya ka ŋgələmərawa. Andza ma gurawa ŋga ba na, ŋga ma tsəhafa:
42018041	«A saka ekəɗey i ka kaka na, mey?» Ŋga ma mbəɗar kava: «Bay’ərlam ɗaw, a saya na, i ka ndzefey ma nəkada dey tey!»
42018042	Yezu ma ləvar: «Ndzafa dey ɗek, me pey 'ar eɗek ka buwaka ba!»
42018043	Ka slam ana deŋe tsana, dey ŋga me wurey, ŋga ma səpar bəzay a Yezu ta me Səmbərey Bay ma Bəla aha. Ndaw ma səkway hay tabiyaha ma nəkadama tek a neney me key ana na, ma sambərama Bay ma Bəla.
42019001	Andza ŋga me fuləkwey ba a Zeriko, Yezu tazlarada ha wuraw ana.
42019002	Arka, ndaw ana daha a zəlamar Zasey, ŋga na bay ma ndaw me tsekeley dzaŋgal hay, ŋga zleley aha.
42019003	A səpey aha ma ŋga ka nəkada ɗagay Yezu ana na way? Amana, a slafa ma nəkada kakay, zləna, kavəday ma ndaw hay ma kusa hiya na, hərway ma mey na ŋga degwele ha.
42019004	Ŋga ma hway ka mey, me tsəley a vəɗe tek, ma ŋga ka da nəkada Yezu ma da daway ta slam ana.
42019005	Andza ma Yezu me husey ka slam ana na, ma tsakafada dey, ma ləvar: «Zasey, harɗawa tsam tsam, hərway teseɗey na, a saya ma da ndzey da 'ay ɗek.
42019006	Arka Zasey ma harɗawa tsam tsam, ma ŋgəla ta wuiya ha.
42019007	Andza ma nəkadama andza ha na, ndaw hay tabiyaha ma gwaŋguɗam mey, ma ləvam: «Nəkafama, a da fuləkwey a da ndzey na, da 'ay ndaw ma ŋgəsa ha.»
42019008	Ama Zasey me lətsey, ma ləvar a Bay’ərlam Yezu: «Nəkafa Bay’ərlam ɗaw, rita ma zleley ɗaw i vəladatara a ndaw mbarga na hay, kendzey i ka buwey ndaw ba na, i madara andza ha, andza ha dey faɗ.»
42019009	Arka Yezu me ləvey hərway ŋga: «Teseɗey na, me buwey ka sawa ba a veɗ 'ay a neney, hərway ŋga na tiyatsa na, bəzey ma Abraham.
42019010	Hərway ma mey na, Bəzey ma Ndaw a sawa na, ma da səpey, ma buwata ndaw ma zəɗaya ba na hay.»
42019011	Andza ndaw hay a dzəkafama ha sləmay ka guma ŋga na na, Yezu me tsey bəzay ma guma asləta ma mala ha ta meley ana sa; hərway ŋga bəse ta Zeruzalem, hərway ma mey ka taya na, waya Slala ma Bay'ərlam a da ɓawa vaw deŋe ka slam ana tsa.
42019012	Ŋga me ləvey tok: «Bəzey ma bay ana daha me lətsey, ma daway a wuraw dəreŋ, ma ka da vahəmərawa 'ar da ɗəma, arka a dəba na na ka da mawa.
42019013	Ŋga me zəley gawla ŋga hay kurow, ŋga me zəgey milioŋ asləta, ma wanəkadatara; ma ləvatar: ‹Mbəɗadama har kasl ka ma da mawa ɗaw.›
42019014	Ama tok na, ŋga na na, a datar 'ar a ndaw ma wuraw aŋga na hay, kakay; ma kuyamar ndaw hay a bəzay, ma ka ləvam: ‹La wuɗam ka da tərandar bay la ha zlay.›
42019015	Arka andza ma mawa ŋga ka vahəmərawa 'ar tsoy na, ŋga ma zəlatərawa gawla ma 'ay ŋga na hana ma wanəkatar sumkwo na hay ka tsakay ŋga; ma ŋga ka sərada kwa way way a da kada ta sumkwo ŋga na na teŋgey teŋgey.
42019016	Na tsəfəmey ana ma sawa ka tsakay ŋga, me ləvey: ‹Bay ɗaw, gabal eɗek ana temere na na, ma sadərawa milioŋ.›
42019017	Ŋga ma ləvar: ‹Yawa gawla ma 'ay hayna, me mbəɗey sler kakay ana da tek ketekwəɗey kah ma gəladərawa na, ekəɗey, wey wuraw hay kurow.›
42019018	Ma tsetsew ana ma gurey ma ləvar: ‹Bay ɗaw, gabal temere ɗek ana ma vəladaya na na, i ma ndzafadərawa gabal temere zlam.›
42019019	Ma ləvar a ndaw ma tsetsew ana andza ha satsa: ‹Ekəɗey kah na wey wuraw hay zlam.›
42019020	Ndaw naŋgar ma sawa ma ləvar: ‹Bay ɗaw, gabal temere ɗek ana ŋga na na, ŋga kəɗey, i ma pada ma mbəza ha da petekeɗ,
42019021	hərway i ka wasadaka ba, kavəday kah na ndaw həma ha, kah ka pey tek ka slam ana kakay tsana, ka zəgey tek kava tsa; kah ka sləkey tek ka slam ana kakay tsana, ka tsuwey tek kava tsa.›
42019022	Ŋga ma ləvar: ‹Gawla ɗey haya kakay ana, i kadaka sariya ɗek ana na, ta guma ɗek a neney ma tsərawa na, ka sərada ha, yah na ndaw həma ha, ka slam ana i ka pey tek kava kakay tsana, i zəgey tsa, i ka sləkey tek ka slam ana kakay tsana, i tsuwey tek kava tsa sana.
42019023	Azlakwa ka padaya sumkwo ɗaw ana a bank kakay na, ka mey? Ma da mawa ɗaw andza neney na, i da təɓa sumkwo ɗaw ta riba ha kava.›
42019024	Arka ŋga ma ləvatar a ndaw na ka slam ana hay: ‹Təɓadəmarawa gabal aŋga temere na, vəladəmara a ndaw ta milioŋ ana.›
42019025	Taya ma ləvamar: ‹Bay, ŋga na, ma ŋga milioŋ daha, seŋgey!›
42019026	‹I ləvakwar: ma ndaw ana tek aŋga daha na, a da vəlamar adiya, ama, ma ndaw ana dakay na, kwa na daha na na, a da təɓadəmara ba.
42019027	Arka ma ndaw dugwan a ɗaw hay tey na, ndaw aŋga na ma wuɗam i ka wata zlay ana hay na, hələmatərawa ka sləna, sləmatara ɗay ba ma dey ɗaw ana.»
42019028	A dəba ma guma ŋga neney na, Yezu me kəley ka mey, me tsəley a Zeruzalem.
42019029	Arka andza a husey aha a wuraw ma Betəfazey ta Betani, 'ar a mamba ma na ma ləvam ma Tetəɗez na, ŋga me slərey gawla ŋga hay tsew.
42019030	Ŋga ma ləvatar: «Dawam a wuraw ana taɗay ka mey ana, andza ka fuləkwam aha na, ka da ndzafam bəzey zuŋgow ma raha, kwa ndaw ka ndzey ka 'arra tsaray kakay. Pasəkəmərawa, sadəmərawa.
42019031	Haɗaw ndaw ka tsəhafakwar ba: ‹Ɗagay, ka pasəkafama mey na›, mbəɗamar kava: ‹Hərway Bay’ərlam Yezu a wuɗey.› »
42019032	Ndaw na ŋga ma sləradata na hay ma dawam na, ma ndzafama tek ana hay, andza na ma Yezu ma ləvatar ana.
42019033	Andza a pasəkama ha bəzey ma zuŋgow ana na, ndaw ma zuŋgow ana hay ma ləvəmatar: «Ɗagay ka pasəkafama ka bəzey zuŋgow ana mey?»
42019034	Taya ma mbəɗam kava: «Hərway Bay’ərlam Yezu a wuɗey.»
42019035	Taya ma sadəmərawa zuŋgow ana a Yezu tok. Andza taya ma ɓaɓətafama zana ta hay ba ka dəba ŋga na na, taya ma ndzadama Yezu ka 'arra tok.
42019036	Arka andza a daw aha na, ma ɓaɓətam zana ta hay ka buwal.
42019037	Arka mazlambar aha a husam aha ka me hərɗey ma mamba ma Tetəɗez, andza gawla ŋga hay ma kusa hiya ka maslətaha vam vamma na, ma rəha hiya ta wuiya na, taya ma təɗafama ma səmbərama Bay ma Bəla ta me wudey aha, hərway ma ɗeɗew ma Yezu me key tabiyaha, taya ma nəkadəmərawa na hay.
42019038	Taya ma ləvam: «Ndaw a neney ma sawa na na, ma pəsa mey aha ba, ŋga na Bay ɗuhwa ha, da me zəley ma Bay’ərlam! Zozoy da 'ərlam me wezley dey ŋga tsaŋ da mekekəle ma 'ərlam!.»
42019039	Fariziyeŋ hay nekəɗey da walaŋ ma ndaw ma kusa hiya na hay, ma ləvamar a Yezu: «Miter, katar say a gawla ɗek ana hay!»
42019040	Ŋga me mbəɗey kava: «I ləvakwar, haɗaw taya ka ndzam ba tete na, ma da wudey na, ŋgwa hay.»
42019041	Andza a husey aha a wuraw ana, andza ŋga ma nəkada na,ŋga ma tuwafa.
42019042	Ŋga me ləvey: «Akwa kah tiyatsa kah səradərawa ba da meney a neney me ndzefey zozoy teŋgey na, amana wuiya, ka kəzlafəkawa ba ka slam dey ɗek.
42019043	Ayaw, ŋga ɗek na pas ana hay a da saməwa, ndaw dugwan eɗek hay a da tsarzlafəməka megədəber, a da dzaɗəmaka, a da ɗawaləmaka, a da ŋgaɗətsəmaka ta sləna ta sləna.
42019044	a da kərəmaka kah ana ta wawa ɗek ahay dzay, da wuzlah a ɗek ana, a da gərəmaka ha ŋgwa ma tsarzlaha ka 'ar ma ŋgwa naŋgar na dakay, kavəday ma mey na, kah ka sərafa ka har ana, ma səmawa ma da nəkəkaɓa na kakay.»
42019045	Arka Yezu me fuləkwey a 'Ay me key Kuley, ma zlar ma haratərawa ndaw me key filaw hay ba da huɗa.
42019046	Ŋga ma ləvatar: Ma winda ha na: 'Ay ɗaw na, a da ndzey na 'ay me ɗuley mey aha, ama kuray na tərey a radama tek a kwar zlazlam ma katsala hay aha.»
42019047	Ŋga ka pas ka pas da 'Ay me key Kuley ana a tatəkadata ndaw hay. Baba ɗuhwa na me key kuley ana hay, ndaw me sesəkey mewey hay ta bay ma səkway hay a səpam ma zəɗadəmara 'ar ba.
42019048	Amana, ka ndzafafama tek ata na, ma wuɗam ma kamar ana, kakay, hərway səkway tabiyaha ma ndza hiya me dzəkey sləmay ka huɗa mey ŋga.
42020001	Arka da meney ana ŋga na na hay na, andza Yezu a tatəkada ha səkway da 'Ay me key Kuley, a taləkada ha mey ta Mey Hayna Wayna na, baba ɗuhwa na me key kuley ana hay, ndaw me sesəkey mewey hay, ta ndaw ma səka na hay ma husam.
42020002	Taya ma ləvamar: «Äadandar ɗagay, ka key tek a neney na, ta gədaŋ aŋgway? Dakay na ma vəlaka gədaŋ ana na way?»
42020003	Ŋga ma mbəɗatar kava: «Yah tiyatsa, i tsəhafakwar guma asləta, ɓadəmaya ɗagay:
42020004	me dzuhəɓey ma Zaŋ a sawa na da 'ərlam tsukuɗu, da ndaw ha ɗaw? »
42020005	Taya ma dzalam ka 'ar vaw ta na: «I ka ləvakwa: da 'ərlam na, a da ləvandakwar azlakwa: ka pamar 'ar kakay na, ka mey?
42020006	I ka ləvakwa: da ndaw hay, ndaw ma səkway hay tabiyaha a da kwuytsəmandakwar ba zləna, hərway taya ka səradama tsoy Zaŋ na ndaw sek aha»
42020007	Taya ma mbəɗam kava: «La səradama a sawa na da may kakay.»
42020008	Arka Yezu ma ləvatar: «Yah tiyatsa, i ɓadakwar gədaŋ a ɗaw me key tek ana hay a sawa na da may, kakay tey.»
42020009	Arka, ŋga ma təkəratar bəzay ma guma ma mala ha ta meley ana a səkway: «Ndaw ana daha me rəvey ley ma viŋe, ma vəladatara a ndaw hay ka nəkafəmara dey, ŋga ma daway ŋga a dzaŋgal, ma ndzawa haɗadzidzay.
42020010	Andza har ana ma slawa na, ŋga me slərey gawla ma 'ay ŋga asləta ma ka hələmərawa bəzey ma viŋe ana ma kəla ma la ma ŋga ba. Ama ndaw ma kam mber ana hay, ma kəɗəmərawa gawla ŋga na hana, haya haya, arka ma harəmərawa har kəna ha.
42020011	Ŋga ma zlar me slərey gawla ŋga asləta mekelehe, ŋga satsa na taya me kəɗəmərawa ta me tseɗey aha kava, ma harəmərawa har kəna ha atsa.
42020012	Ŋga ma zlar me slərey gawla ŋga dey ma makar ana, ŋga satsa na, ma kafəmərawa mbəlek, ma harəmərawa.
42020013	Bay ma ley ma viŋe ana me ləvey ka 'ar vaw ŋga na: ‹I ka key na teŋgey? I da slərey bəzey ma mey 'ərev a ɗaw ana na, ŋga dada na a da ɗamar aha ndaw ba.›
42020014	Ama andza taya ma nəkadama bəzey ŋga na na, ndaw ma kam mber da ley ana hay ma ləvam ka 'ar vaw ta na: ‹Neney na ndaw ma da zəmey tek ma ley ana, kəɗakwa ba vagay aha na, aza ma da zəma na lakwa na.›
42020015	Taya na ma vahəmərawa ba dəreŋ ta ley ma viŋe ana, ma kəɗama ba vagay aha. Ndaw ma ley ma viŋe ana, a da kadata ndaw ana hana hay na, teŋgey?
42020016	A da sawa na, a da kəɗata ndaw ma kam mber aŋga na hana hay ba vagay ahiya, a da vəladatara ley ma viŋe ana a ndaw mekele hiya.» Andza ma tsənadama bəzay ma guma neney hay na, ma ləvam: «Ɗaɗa andza ha tikay!»
42020017	Ama Yezu ma zazərata na, ma ləvatar: «Guma ma Mewindey a neney Kokwoɗ ana hay na ka ləva na teŋgey tok? Ŋgwa a ŋga na ndaw me zley 'ay hay ma kəladama ba na na, ma da tərey ŋgwa ma telkomere ha ŋga tok.
42020018	Kwa way way me təɗey ka ŋgwa na na, a da teley hets hets hets, arka ŋgwa na ma kəley ka ndaw ana tey, a da hanətsa.»
42020019	Ndaw me sesəkey mewey hay ta baba ɗuhwa na me key kuley ana hay, ma səpam ma zəga Yezu deŋe ka slam ana, amana a wasam ta səkway. Taya na ka səradama tsoy haya hayaha, a tsa bəzay ma guma neney ma mala ha ta meley ana na hərway ta.
42020020	Ma ndzam ma dzaɗama Yezu, ma kuyafama ndaw hay, ma təradama vaw ta, andza ndaw dzerey ahiya, a wuɗam ma səpafama malay da guma ŋga ma da tsey, kəɗey tok aza ma ka vəladəmara a har ma Guverner ndaw ma wa dala na.
42020021	Taya na, ma tsəhafama bəzay ma guma neney: «Miter, la səradama kah na ka tsey guma, ka tatəkadata ndaw hay na kassla, ka wesey ta dey ma ndaw tikay, ka tatəkadatara tsəveɗ ma Bay ma Bəla a ndaw hay na, da dərka na.
42020022	Aŋga ɓadandar ɗagay, slam har a lakwa me vəley dzaŋgal a Sezar daha tsukuɗu, dakay ɗaw?»
42020023	Yezu ma sərafa ka gwedey ta na na, ma ləvatar:
42020024	«Aŋga ɓadəmiyawa sulay ana asləta ɗagay. Mey dey ana kava na, ta mezəley na ma winda ha kava na na, ma ŋgway?» Taya ma mbəɗamar kava: «Ma Sezar.»
42020025	Ŋga ma ləvatar: «Ya təɗe, madəmara tek ma Sezar a Sezar ana, ma Bay ma Bəla na, ma Bay ma Bəla təŋga.»
42020026	Arka taya ka slafama ma ndzafam guma ma dzuwa Yezu ka slam dey ma səkway sakay na, ma rəzla hiya ta guma ŋga, ma mbəɗafatərawa kava na na, taya ma ndzam tek ata tete.
42020027	Arka Sadusieŋ hay nekəɗey ma guram ka tsakay ma Yezu. Sadusieŋ hay a ləvam na, ndaw ka mətsey ba na, a da mbəlawa ha sakay. Taya na ma tsəhafama bəzay ma guma neney:
42020028	«Miter, Moyiz a windadandukurawa na ŋga lakwa na: kendzey ndaw ana malam aŋga daha ta ŋgwas aha da bəzay, ŋga ka mətsey ba, mandzara ŋgwas ana ka yərawa bəzey na, ŋga ka zəga madakway ana hana, ŋga ka yadərawa bəzey a malam aŋga ana hana me mətsey ana.
42020029	Arka tok na, ndaw ana daha taya tsəla ta malam ata hay, na tsəfəmey ana zəgerey ŋgwas, me mətsey ba mandzara ka yadərawa bəzey ta ŋgwas ana.
42020030	Na ma tsetsew ana,
42020031	na ma makar ana ma zəgama ŋgwas ana, ha taya ma ndaslam tsəla ta hiya. Taya ma mətsam, mandzara ka yadəmərawa bəzey.
42020032	A dəba na na, ŋgwas ana me mətsey tiyatsa.
42020033	Ana tok na ta pas ma ma da mbəlawa na, ŋgwas ana a da ndzar na a way? Hərway taya tsəla ta hiya ka zəgama ba ka ŋgwas aha sana.»
42020034	Yezu ma ləvatar: «Ndaw ma bəla ɗey hay na, a zəgam ŋgwas, a zəgam zel,
42020035	ama ndaw ana hay ma nəka ahiya ɗa ma da ndzefey bəla ma da sawa ka mey ana hay na, ta ma da mbəlawa ma ndaw ma mətsa na hay na, kwa a zəgam ŋgwas kwa a zəgam zel sakay.
42020036	Taya na tsoy a da mətsam aha sakay. Taya na kal kal andza madurlam hay, taya bəzey ma Bay ma Bəla ahiya, hərway taya bəzey ma ma mbələmawa ahiya.
42020037	Hərway ma mey na, ndaw ma mətsa na hay na, a da mbələmawa, Moyiz ana ta 'ar aŋga na, ka ɓadərawa ba da bəzay ma guma ma waw da 'ay ndak ana: andza a zəla Bay’ərlam na: Bay'ərlam ma Abraham, Bay'ərlam ma Izak, Bay'ərlam ma Zakob.
42020038	Bay'ərlam na, Bay'ərlam ma ndaw ma mətsa na hay kakay, ama ŋga Bay'ərlam ma ndaw ta dey ana hay, hərway ka ŋga na, ndaw hay tabiyaha, taya ta dey.»
42020039	Ndaw me sesəkey mewey hay daha nekəɗey ka slam ana ma ləvam: «Miter, kah ka tsərawa ba kassla »
42020040	Hərway a dzalam ma tsəhafama bəzay ma guma ka tek mekele ha sakay.
42020041	Ŋga ma ləvatar tok: «Ɗagay a ləvam Ndaw ma vahara 'ar ana na bəzey ma David na, teŋgey?
42020042	Hərway David ana ta 'ar a ŋga na na, ka tsey ba da ɗeriwel ma Pəsom hay: ‹Bay’ərlam ma ləvar a Bay’ərlam a ɗaw, ndzey aha ta har zəmay ɗaw,
42020043	ha ka pas i ma da padata ndaw dugwan eɗek hay andza tek me pey sek eɗek aha.›
42020044	Kəɗey na David a zəla ‹Bay’ərlam› sana, arka a da key wawa ŋga ha na, teŋgey tok?»
42020045	Ŋga ma ləvatar a gawla ŋga hay, ka slam dey ma səkway tabiya ha a pafama ha sləmay:
42020046	«Wam daw ka vaw ka ndaw me sesəkey mewey hay, a wuɗam ma halam ta dawra ahiya terere ka vaw. A wuɗam ka tsəmatar guma ka slam me kusey hay. A zəgam slam tsəfəmey ana hay da 'ay me ɗuley mey hay, a zəgam slam tsəfəmey ay na hay da slam me zəmey tek hay.
42020047	Taya ndaw ma sasəɓam madakway hay tok na, me ɗuley mey na zaɗaɗa, a da sam banay, a da dzuwəmata na kambəlaɓa»
42021001	Yezu ma tsakafada dey na, ŋga ma nəkadata ndaw hay, a kuyam aha sumkwo a tek me tsekeley sumkwo, ndaw ana hay zleley ahiya.
42021002	Ŋga ma nəkada madakway ana daha mbarga ha, a kuyey aha sisey tsew.
42021003	Arka ŋga me ləvey: «Dərka na i ɓadakwar, madakway a neney mbarga na na, ka kuyey sumkwo na ba, a fənata sa ma ndaw hay tabiyaha.
42021004	Hərway taya tabiyaha, a hələmawa na ka bay ana, ma da kuyada a tek ma me kuyey sumkwo na na. Ama ŋga na a tatukurawa tek ma viya ŋga ma pada tabiya ha tek ŋga ma da ndzada na.»
42021005	Andza ndaw hay nekəɗey a tsam aha ka 'Ay me key Kuley, ka me mbetsey ma ŋgwa mambay ana hay, ta tek mambay ana hay ma ndaw ma vəlam ana hay na, Yezu me ləvey:
42021006	«Tek a neney ma mbafakwar ma zazərama na na, pas ana hay ka da səmawa ba na, ŋgwa a da zarawa ha ma darzla ha ka 'ar ma ŋgwa na, dakay, a da mbəzley ba tabiyaha.»
42021007	Taya ma tsəhafama: «Miter, tek a neney hay a da key na, varay? Zeheɗ ma da ɓada tek ana a da key aha na na, zeheɗ ma mey?»
42021008	Ŋga me ləvey: «Wam daw ka vaw ka da zləgaɗəmakwar zlay, hərway ndaw hay haɗadzidzay, a da səmawa da mezəley ɗaw, a da ləvam: ‹Neney na: yah.› Arka na: ‹Har ana ka da slawa tsoy tok na›, ka da səpəmatar bəzay zlay.
42021009	Kendzey ka da tsənadama a tsam aha ka vəram, dakay na ndaw hay a mbəɗam aha 'ar ka bay ta na, ka da zluram zlay. Hərway hayna tek ana hay ka husəmawa ba ɗagay. Ama na ŋga na na, me ndəvey ma bəla tsaray kakay.»
42021010	Arka ŋga ma ləvatar: «Ndaw ma dala naŋgar ta ndaw ma dala naŋgar a da lətsam ka vaw, a da kam vəram, slala ta slala naŋgar a da lətsam ka vaw, a da kam vərom.
42021011	Dala a da dederey lamba ha, da slam sa na hay na, ma gədama ta may aha a da key. Tek me key zluwer ana hay, a da bəmawa da 'ərlam, ta zeheɗ ɗuhwa hiya.
42021012	Ama amba tek a neney hay, ka kam na, a da zəgəmakwar, a da kadəmakwar tatokoy, a da vəladəmakwar a har ma ndaw ma 'ay me ɗuley mey hay, a da kuyadəmakwar a daŋgay. A da vahəmakwar ka ərdey ma bay hay, ta Guverner hay kavəday ma mezəley ɗaw.
42021013	Na ŋga na na, a da vəlakwar na, tek ma ɓada seydewe aha.
42021014	Padama a mevel a kwar, ka da dzalam ka guma ma ma da dzəŋgərey ka vaw kwar ana zlay.
42021015	Hərway yah na, i da vəlakwar guma ta ma səra ’ar kwa ndaw asləta da walaŋ ma ndaw dugwan hay ka da slafama ma kəmakwar tapatas ma təɗadəmakwar kakay.
42021016	Kwa baba kwar hay, may kwar hay, malam a kwar hay, ndaw ma 'ay kwar hay, ta dzam a kwar hay a da haɗəkadəmakwar, a da dzuwam ndaw hay haɗadzidzay da walaŋ a kwar a memətsey.
42021017	Ndaw hay tabiyaha a da ŋgəladəmakwar dey kakay hərway ma mezəley ɗaw.
42021018	Amana kwa mbez 'ar a kwar asləta a da zəɗey aha dakay.
42021019	Ka da ndzafama mendzey na, ta matanduroŋ a kwar.
42021020	Andza aza kuray ka nəkadama Zeruzalem ba ma ɗawala ha ta sidzew hay na, sərafama na ŋga na na, har ma ma dufey ŋga ka slawa tsoy.
42021021	Arka tok na, andza ndaw na da Zudey ana hay na, ka hwam a mamba. Ndaw andza da hwaɗ ma wuraw ana hay ka bəmawa ba, ndaw na taya da ley ana hay na, ka da fuləkumawa a wuraw sazlay!
42021022	Hərway pas ana ŋga na hay na, a da key na pas me mey gandaf, a da ndesley andza me Mewindey Kokwoɗ ana me ləvey ana.
42021023	Ta pas ana ŋga na hay na, ŋgwas ta bəzey da hwoɗ ana hay, ta na ta bəzey ka har ana hay na, taya da viya. Hərway viya ɗuhwa ha a da key da dala, a da hətama səkway ana.
42021024	A da kuyam a mey ma sleɗ ma tsakay, a da hələmata beke hiya a har ma ndaw ma dala hay tabiyaha. Ndaw ma dala mekele ahiya a da dadəslama Zeruzalem, ha ka har ata me ndesley.
42021025	Zeheɗ hay a da nəkam da pas, da kiya, da wurzla hay, ka dala tey na, ndaw ma dala hay a da ndzam tsaɗokɗokwa, ta zluwer ma me bebətsey ma vavəray, ma ɓəlada bəlay.
42021026	Andza ndaw hay ma huɗa zay ahiya tsoy da hwoɗ, ta zluwer ma viya ma tek a hay, ma da sawa ka bəla na na, hərway ma slafa ma tek ma 'ərlam hay, a da dadaram.
42021027	Arka a da nəkadama Bəzey ma Ndaw, ma ɗawala ha da dey ma pazlay, ma rəha vaw aha ta ma slafa ma mewezley dey ŋga.
42021028	Andza tek ana ŋga na hay ka zlamar ba ma kam na, lətsam, tsakafadama 'ar, hərway har ma ma da buwey kwar, ŋga bəse.»
42021029	Arka ŋga ma maladatara ta tek: «Nəkafama ka vəɗe gudav ta sa ma vəɗe ma tek a sa na hay tabiyaha:
42021030	andza kuray ka nəkadama ba a ɗaɗam aha tsana, kuray na ka səradama ka 'ar vaw kwar ana, gwadavay a gurawa ha.
42021031	Kuray ekəɗey na, andza ha atsa, kuray ka nəkadəmata tek a neney hay ka husəmawa ba na, sərafama Slala ma Bay'ərlam ŋga bəse.
42021032	Dərka na i ɓadakwar, ndaw ma bəla neney hay a da ndəvam aha, mandzara tek a neney hay tabiya ha ka kam kakay.
42021033	Ndasl ma 'ərlam ta dala na, a da davasam, amana guma ɗaw hay na, a da davasam aha tikay.
42021034	Wam daw ka vaw ma mevel a kwar hay, ka da mətam 'ar da me wey ta me sey zom kambəlaɓa, ta me dzeley 'ar ka tek ma mendzey zlay. Hərway ma pas ana ŋga na, ka da ndzafukurawa dekeslef,
42021035	andza ma kəlam zəva ka kəlef hay a bəlay zlay, a da kəlawa na, ka ndaw na ka dala na hay tabiyaha.
42021036	Amana ndzam tsekerkerre, ɗulam mey zarra, ma aza kuray ka dakam ɗa ma ləhey da mey ma tek a neney hay, ma da səmawa na, ma aza kuray ka da lətsam ka mey ərdey ma Bəzey ma Ndaw .»
42021037	Ta rəpas na, Yezu a vekey da 'Ay me key Kuley, a tatəkadata ndaw hay, arka ma dəvaɗ na, a bawa ma da ney da mamba na, daha a zəlamar: Tetəɗez.
42021038	Zla ta lamɗa na, səkway tabiyaha a səmawa ka tsakay ŋga a 'Ay me key Kuley, ma da pafa sləmay.
42022001	Magurlam ma peŋ mandzar is ana a gurawa ha, na ma zəlamar magurlam ma Pak ana.
42022002	Baba ɗuhwa na me key kuley ana hay, ta ndaw me sesəkey mewey hay, a səpam wewer ma zəɗada ba, amana, a wasam ta səkway.
42022003	Sataŋ ma fuləkwar a vaw ma Zudas na, ma zəlamar Iskariyot ana, ŋga na ndaw asləta da walaŋ ma gawla ma Yezu kurow kava tsew ana hay.
42022004	Ŋga na ma daw, ma da ŋgəlam mawa andza baba ɗuhwa na ma key kuley ana hay, ta bay ma sidzew hay ka wewer ana ma da haɗəkadatara na.
42022005	Taya na tsoy, a datar 'ar, arka ma tsama na, a da vələmar sumko ba a ŋga na.»
42022006	Ŋga ma təɓa guma na, arka na ŋga me səpey wewer, ma da haɗəkadatara gədzah ba ta ndaw ma kusa na hay.
42022007	Da meney ma peŋ mandzar is ana hay na, pas me sley bəzey təɓaŋ ma Pak.
42022008	Yezu ma sləradata andza Piyer ta Zaŋ, ta me ləvey aha kava: «Dawam da tadəmandakwar tek me zəmey ma magurlam ma Pak, ma aza i ka da zəmakwa.»
42022009	Taya ma tsəhafama: «A saka, la ka da tama na, ka waray?»
42022010	Ŋga ma mbəɗatar kava: «Ka me fuləkwey kwar a wuraw na, ka da zlam 'ar ta ndaw a sawa ha da yam ta zaw aha ka 'ar; səpama a 'ay ana ŋga ma da fuləkwey ana,
42022011	arka, ləvamar a bay ma 'ay ana: ‹Miter a ləkawa na, 'ay ɗaw ma da zəmey tek ma magurlam ma Pak, andza gawla ɗaw ana hay na, ka waray?›
42022012	A da ɓafakwar ka 'ay ana daha, ma kaha ka 'ar ma 'ay, ɗuhwa ha, tek ana hay ma ləmaya ba ka vaw; ka da tadəmandakwar na da huɗa tok.»
42022013	Taya ma dawam, ma ndzafama tek ana hay tabiyaha, andza ma ŋga ma ləvatar ana; ma tama tek ma Pak ana hay da huɗa tok.
42022014	Andza har ana ma slawa ba na, ŋga me ndzey ka slam me zəmey tek andza gawla ŋga hay.
42022015	Arka ŋga ma ləvatar: «Tek ana i me wuɗey da mevel a ɗaw kambəlaɓa na na, i ka zəma Pak a neney ta kuray, mba tsetseh a ɗaw ka husawa na.
42022016	Hərway i ɓadakwar, ɗaɗa i da zəmey aha sakay, ha aza ka ndesley ba da Slala ma Bay'ərlam ɗagay.»
42022017	Ŋga me təɓey vəley ma zom, a dəba ma ma mada sise ba na, ŋga me ləvey: «Təɓama na, wanəkadama ka 'ar vaw kwar ana.
42022018	Hərway i ɓadakwar: ɗaɗa i da sey aha zom ma bəzey ma viŋe sakay, ha kasl ka Slala ma Bay'ərlam ma husawa.»
42022019	Arka na, ŋga me zəgey peŋ, a dəba ma ma mada sise ba na, ma tsada, ma vəladatara,ta me ləvey aha: «Neney na vaw ɗaw, ma vəla ha ma kwar. Kama andza ha na, kuray ka sərafəmaya.»
42022020	Ta vəley ma zom satsa na, ŋga ma kada andza ha satsa a dəba ma tek me zəmey na, ta me ləvey aha: «Vəley ma zom a neney na, ma Me dzəmey Vaw Wayna ma mambaz a ɗaw, ma da mbəɗawa hərway kwar.
42022021	Ama nəkafama: har ma ndaw ma da haɗəkadaya na, ŋga kəɗey, la ma dzəma har ahiya da gandaf asləta ka slam me zəmey tek a neney.
42022022	Hərway Bəzey ma Ndaw a da daway na, andza na ma dzala ha na. Ama, ndaw ma da haɗəkada na na, ka tuway vaw ŋga!»
42022023	Arka taya ma tsəham ka 'ar vaw ta na hay: «Ɗagay ma da key tek ana da walaŋ ata na na, way?.»
42022024	Arka taya ma təram vaw ka 'ar vaw ta na, waya: da walaŋ ata na, andza ɗuhwa ha, way?
42022025	Yezu ma ləvatar: «Bay ma dala hay hay a wumata ndaw ana hay na, ma bay bay; arka ndaw ma kərəmata na hay na, a wuɗam ka zələmata na, ndaw me key tek hayna hay.
42022026	Ma kwar na, andza ha tikay, ama ndaw ɗuhwa ha da walaŋ a kwar na, ka ndzey a veɗ ma ndaw bəza na. Ndaw me wey ndaw na, ka ndzey a veɗ ma gawla ma 'ay.
42022027	Ɗuhwa ha na, ndaw me zəmey tek tsukuɗu, ndaw ma həlawa da 'ay ɗaw? Andza a kafaya na ndaw me zəmey tek ana seŋgey! Ana yah tok na, yah da walaŋ a kwar na, da veɗ ma gawla ma 'ay.
42022028	Kuray na, ndaw ma səma vaw ahiya da tek a ɗaw ma kəmiyawa na hay.
42022029	I vəladakwar Slala na na, andza ma Baba ɗaw ma vəladiyawa na.
42022030	Kəɗey tok na, ka da zəmam tek, ka da sam tek, ka slam a ɗaw me zəmey tek, da Slala ɗaw. Ka da ndzam ka koriwal ma bay hay, ma da key sariya, ma səkway ma Bəzey ma Israyel kurow kava tsew ana hay.»
42022031	Bay’ərlam Yezu me ləvey: «Simoŋ, Simoŋ, Sataŋ ka tsəha ba, ma da tambalakwar, andza ma tambalam daw da vəley.
42022032	Ama i ka ɗuley mey ba hərway ɗek, ma 'ar eɗek me pey ka da devesey zlay. Kah na, kah ka da mawa ba na, səmadata malam eɗek hay.»
42022033	Piyer ma ləvar: «Bay’ərlam a ɗaw, i ma həla vaw aha, kwa a daŋgay, kwa a memətsey na, i nama.»
42022034	Yezu me ləvey: «I ɓadaka Piyer, teseɗey ekəɗey na, maga dzagulok a da zlehey na, kah ka mbəɗey mey tsoy, dey makar, ka səradaya kakay.»
42022035	Arka ŋga ma ləvatar: «Da har i ma sləradakwar mandzara bertete, kwa gabal,kwa tahərak na, tek ka hətsəkurawa ba, daha ɗaw?» Taya ma mbəɗam kava: «Kwa dakay.»
42022036	Ŋga ma ləvatar: «Ama ekəɗey, a dafa dzadzak tok na, ndaw ana bertete ŋga daha na, ka zəga; ndaw ana gabal aŋga daha na, ka key andza ha satsa. Ndaw ana sleɗ ma tsakay ŋga dakay na, ka zəga zana ma memeɗ aŋga, ka haɗəkada na, ka heɗəkey asləta.
42022037	Hərway i ɓadakwar: hayna ka ndesley ka yah, guma neney ma Mewindey Kokwoɗ ana ma ləvawa na: a da mbəslama a dey ma katsala hay. Ana tok na, tek a neney ma nəkafaya dey ana na, a da ndesley.»
42022038	Taya ma ləvam: «Bay’ərlam Yezu, sleɗ ma tsakay ana hay daha, ekəɗey tsew.» Ŋga ma mbəɗatar kava: «Ɗa.»
42022039	Ŋga ma bawa ma daw ŋga a mamba ma Tetəɗez, andza ma ŋga kete na. Gawla ŋga hay ma səpamar bəzay.
42022040	Ŋga me husey ka slam ana na, ma ləvatar: «Ɗulam mey, ma ha da təɗam a har ma ndaw me zləgey ndaw zlay.»
42022041	Ŋga na na, me gurey ba ta taya a key har daf, ŋga me gərdey, me ɗuley mey; me ləvey andza neney:
42022042	«Baba ɗaw, kendzey ka wuɗey na, gurada vəliyem ma tsetseh a neney ba... Amana, ka key andza na ŋgeɗek me wuɗey ana zləna, andza na ŋga ɗaw i me wuɗey ana kakay. »
42022043	Arka madurlam ma ɓərawa vaw da 'ərlam, ma vəlar gədaŋ.
42022044	Tsoy andza 'ərev ma həɓar ba na, me ɗuley mey a fəna sa. Merɓey a ŋgəzey ka vaw ŋga ka dala, andza mambaz ma girgasla ha.
42022045	A dəba ma me ɗuley ŋga na, ŋga me lətsey, ma daway ka slam ma gawla ŋga hay, ama, a da ndzafata na, ma nara hiya ta mevel.
42022046	Ŋga ma ləvatar: «Teŋgey! ka naram na! Lətsam, ɗulam mey, ma ha da təɗam a har ma ndaw me zləgey ndaw zlay.»
42022047	Andza a tsey aha guma mba na, dekeslef, ndaw hay ndzal kəɗey, ma husəmawa. Ndaw asləta da walaŋ ma gawla ŋga kurow kava tsew ana hay, ndaw ana ŋga na ma zəlamar Zudas ana, ma kəlatəraɓa ka mey; ŋga ma gurey ka tsakay ma Yezu, ma surma.
42022048	Yezu ma ləvar: «Zudas, ka da haɗəkada Bəzey ma Ndaw na, ta me surmey aha ɗaw?»
42022049	Andza ma nəkadama tek ana me key na, ndaw ma ɗawalama na hay ma ləvamar:«Bay’ərlam Yezu, la ka tsuwam ta sleɗ ma tsakay ɗaw?»
42022050	Arka ndaw asləta da walaŋ ata, ma tsuwara sləmay ma har zəmay, ma gawla ma 'ay ma Baba ɗuhwa na me key kuley ana.
42022051	Amana, Yezu me ləvey: «Kwa andza neney tekeɗe na, mbəkadəmata.» Ŋga ma ləmar a sləmay ana na, ŋga ma ndalada.
42022052	Arka, Yezu ma ləvatar a ndaw ma zəgama na hay, baba ɗuhwa na me key kuley ana hay, bay ma sidzew ma 'Ay me key Kuley ana hay, ta ndaw ma səka na hay: «Ka səmawa ma da zəgaya, ta sleɗ ma tsakay ahiya, ta tapay ahiya, andza yah na, katsala na, ka mey?
42022053	Andza ka pas ka pas i da 'Ay me key Kuley andza kuray na, amana, kuray ka zəgəmaya kakay. Ama ekəɗey na, har a kwar, gədaŋ ma ləvaŋ.»
42022054	Taya ma zəgama, ma dadama, ma fuləkwadama a 'ay Baba ɗuhwa na me key kuley ana. Piyer na, ma səpa da dəba, mabaŋ daha ta taya.
42022055	Andza taya ma həram waw ba ŋgeh da wuzlah ma huɗa ma ’ay na, taya ndzaya ka masləta ha na, Piyer me ndzey da walaŋ ata.
42022056	Dem me key mber da 'ay ana, ma nəkada ma ndza ha ka dey waw na, ma zazura, ma ləvar: «Ŋga neney na, ŋga ta ŋga tiyatsa.»
42022057	Ama, Piyer na, me mbəɗey mey: «Ŋgwas eɗey, i sərada, kakay.»
42022058	Mendzey nekəɗey a dəba na na, ndaw mekelehe ma ləvey sa: «Kah a neney na, ndaw ata seŋgey.» Ama Piyer me mbəɗey kava: «Yah na ndaw ata tikay.»
42022059	Mendzey a key ndzemdey pal a dəba na na, ndaw mekelehe ma hərafa waw ka guma na: «Dey ta kava, ndaw eɗey na taya kete tsetsuwe, zləna, ŋga ndaw Galiley seŋgey.»
42022060	Piyer na, ma mbəɗar kava: «Yah na, i sərada guma ɗek a neney kah me wuɗey me tsey ana, tikay.» Arka tsa na andza a tsey aha guma mba na, dzagulok me zlehey.
42022061	Bay’ərlam Yezu na me mbəɗey dey, ma zazura Piyer, arka Piyer na, ma sərafa ka guma ma Bay’ərlam Yezu ana ŋga na na, ma tsar ana: «Maga dzagulok a da zlehey teseɗey na, kah ka mbəɗey mey tsoy dey makar, ka səradaya kakay.»
42022062	Piyer na ma bawa a bəla, ma tuway ta yam dey me zəgey vagay.
42022063	Ndaw ma dzaɗama na hay ma saŋgərafama, ma kəɗama.
42022064	Ma mbəzadəmara dey ba, ma tsəhafama: «Key ndaw sek, ɗagay ma kəɗaka na way?.»
42022065	Taya na tsəkam, ma tsamar guma na hayakakay ana hay; ta me tseɗey hay haɗadzidzay.
42022066	Ma dey me tseɗey na, ma ndaw ma səka na hay ma səkway, baba ɗuhwa na me key kuley ana hay, ta ndaw me sesəkey mewey hay ma tsəham 'ar, ma dadama a Sanedreŋ ata.
42022067	Ma ləvamar: «Kendzey kah na Ndaw ma vaha 'ar ana, ɓadandar.» Ŋga ma mbəɗatar kava: «Kwa i ka ɓadakwar na, ka da pəmaya ha 'ar kakay.
42022068	Haɗaw i ka tsəhafakwar na, ka da mbəɗafəmiyawa ha kava kakay.
42022069	Ama zla ekəɗey na, Bəzey ma Ndaw a da ndzey ta har zəmay ma Bay ma Bəla ma Slafa na.»
42022070	Taya ma ləvamar tobiya ta hiya: «Azlakwa kah na Bəzey ma Bay ma Bəla tok zlənemey!» Ŋga ma mbəɗatar kava: «Kuray ana ta ’ar a kwar ana, ka ləvam yah na ŋga ha.»
42022071	Taya ma ləvam tok: «Ekəɗey na re, i tsəhakwama ndaw seydewe sa təŋga ɗaw, hərway ma mey na, lakwa ta ’ar a lakwa na, lakwa ka tsənadakwa ba da huɗa mey ŋga, seŋgey.»
42023001	Arka taya tobiya ta ha, ka maslətaha ma lətsam, ma dadama ka slam dey ma Pilat .
42023002	Arka, ma tsafama maləwaɗay so ha, andza neney: «La ndzafama ndaw a neney na, a həladata ndaw ma dala la hay ka vaw. A təkata ndaw hay ba ma vəlar dzaŋgal a Sezar, ŋga na, a ləvey na, waya: yah na Ndaw ma vaha 'ar ana, bay ɗuhwa ha.»
42023003	Pilat ma tsəhafa: «Kah na bay ɗuhwa na ma Zuif hay ɗaw?.» Yezu ma mbəɗar kava: «Kah ana, me ləvey andza ha.»
42023004	Pilat ma ləvatar a baba ɗuhwa na me key kuley ana hay, ta ndaw ma kusa na hay: «Yah na, i ka ndzefey meŋgəsey, ɗa ma dzuwada ndaw a neney tikay.»
42023005	Amana taya na hərafama waw ka guma na, ta me ləvey aha: «A huslada səkway, a tatəkadata da dala ma Zudey tabiyaha, a zlərawa zla da Galiley, ha ma husawa kasl ka sləna ɗey.»
42023006	Ka guma neney hay na, Pilat me tsəhey: «Neney na ndaw Galiley ɗaw?»
42023007	Andza ŋga ma nəkada ba, ŋga ndaw ma slala ma Erod na, ŋga ma sləradara. Hərway da meney ana ŋga na hay na, Erod ana na, ŋga da Zeruzalem.
42023008	Andza Erod ma nəkada Yezu ba na, a dar 'ar bəza kakay, hərway zla ekəɗey kakay na, a dzala ha, a sar na, ŋga ka nəkada. Ka vəday ma guma ŋga, ma tsənada ndaw hay ma tsafama na. Ŋga me dzeley na, waya aza a key ɗeɗew nekəɗey na, ŋga ka nəkada.
42023009	Ma tsəhafa bəzay ma guma hay haɗadzidzay, amana Yezu a wuɗey ma mbəɗar kava, kakay.
42023010	Baba ɗuhwa na me key kuley ana hay, ta ndaw me sesəkey mewey hay, taya daha ka slam ana, a ŋgəlafama na ma gədaŋ ma gədaŋ.
42023011	Erod, ta sidzew aŋga hay ma sadama banay, ma saŋgərafama dəla da 'ar, ma kəlamar zana mambay aha ka vaw, ma madəmara a Pilat .
42023012	Zla ta pas ana ŋga na tsana, andza Pilat ta Erod ma kam dzam, hərway zla kete na, taya dugwan ahiya.
42023013	Arka Pilat ma wunatərawa baba ɗuhwa na me key kuley ana hay, bay hay ta səkway,
42023014	arka ma ləvatar: «Ka zəgadəmiyawa ndaw a neney na, ka ləvam a zləgada səkway ba ka tsəveɗ hayna; ekəɗey na, yah na, i ka tsəhafa guma na ba, ka slam dey kwar ana tabiyaha, amana, i ka ndzefey tek ɗa ma dzuwada ndaw a neney da guma kwar ana ma wudafama na tikay.
42023015	Erod satsa na, ka ndzafafərawa meŋgəsey kakay satsa, hərway ŋga ka madərawa ba. Kəɗey na, tek ma zəɗadara 'ar da tek aŋga neney, ma kawa na na, dakay.
42023016	I həta ba haya hayaha ta lagwada na, i mbəkada.»[
42023017	]
42023018	Taya na ma wudam tobiya ta ha ka masləta ha: «Ŋga neney na, zəɗada ba; kəlandərawa na Barabas.»
42023019	A kəladama Barabas a daŋgay na, hərway a kəɗam vaw da wurow na, ka kəɗam ndaw ba vagay aha.
42023020	Andza Pilat a wuɗey na, me mbəkey na Yezu na, ma ləvatar dey mekelehe sa.
42023021	Amana taya ma wudam: «Darada ka 'ar ma tuwaw ma gazləla ha na, darada ka 'ar ma tuwaw ma gazləla ha na!»
42023022	Ŋga ma ləvatar dey ma makar ana sa: «Ɗagay ndaw a neney a ŋgəsawa na mey? Yah na, i ka ndzefey meŋgəsey ɗa ma zəɗadara 'ar tikay tabiyaha, i ka həta ba haya hayaha, ta lagwada tsana, aza i mbəkada.»
42023023	Ama taya na, a ndzam ka ndepeɗ kakay tabiyaha; ma wudam ta magala ha, a tsəham na, waya sey ka daradama ka 'ar ma tuwaw ma gazləlaha na, arka na, me wudey ta na na, me səkey adiya.
42023024	Arka na Pilat me dzeley 'ar, ma kadatara andza ma ta na me wuɗey ana.
42023025	Ŋga ma kəladatərawa Barabas, ndaw aŋga na, taya ma tsəham ka kəladəmərawa na, ŋga a ŋga na, me dzəŋgərey ka dala ta na, ma kəɗam ndaw vagay aha na; ama Yezu na, ŋga ma vəladatara, andza ma ta, me wuɗey ana.
42023026	Andza a dawam aha na, taya ma zəgam Simoŋ ndaw Sireŋ ana daha, a mawa ha da ley; ma ka zəga tuwaw ma gazləlaha na, ka səpa Yezu da dəba.
42023027	Ndaw ma səkway hay haɗadzidzay ma səpama da dəba, ta ŋgwas hay daha da walaŋ a ta, a tuwafama ha ta me kəɗey 'ərev aha.
42023028	Yezu ma mbəɗafata dey ka ŋgwas ana hay, ma ləvatar: «Dey Zeruzalem hay, ka tuwam hərway ɗaw zlay, amana, tuwam na ka ’ar vaw kwar ana, ta wawa kwar hay.
42023029	Nəkam dey hərway aza pas ana hay a da səmawa na, a da ləvam: - Ŋgwas dəlay ana hay, na ka yam kakay ana ta na ma gəlam bəzey kakay ana hay na taya da wuiya -
42023030	Arka a da təɗafama me ləvey a mamba hay: ‹Mbəzləmawa ka la›, a bəzey mamba hay: ‹Kəzladəmandar.›
42023031	Hərway haɗaw vəɗe tek ana ŋgərza na tekeɗe na, ka kadama ba andza ha tok na, aza na ma ŋgwala na na, a da kadama na teŋgey?»
42023032	A dadəmata ha ndaw mekele hiya tsew satsa. Taya na ndaw ma ŋgəsa hiya, a da daradəmata ka masləta ha, andza Yezu.
42023033	Andza taya ma husam ba ka slam ana daha, a zəlama ndasl ma bəlam 'ar na, taya ma daradama Yezu, andza ndaw ana hay daha tsew ma ŋgəsa hiya: asləta ta har zəmay, naŋgar ta har gula.
42023034	Yezu me ləvey: «Baba safata yam zləna, hərway a səradama tek ana taya ma kam ana kakay.» Arka andza da slam me wenəkey zana ŋga na hay tok na, taya ma kəɗafama tsatsa kava.
42023035	Ndaw ma səkway hay ma lətsa hiya ka slam ana, a nəkam aha dey. Bay hay taya na a saŋgəram, a ləvam: «Ŋga ka buwata sa ma ndaw hay ba sana, ŋga ka buwa bay ’ar ma vaw ŋga na tok. Haɗaw ŋga na Ndaw vaha 'ar ana ma Bay ma Bəla ma pada na na!.»
42023036	Sidzew hay ma saŋgərafama tiyatsa, ma guram ma da vəlamar zom ma wardzaŋ ana na,
42023037	ma ləvamar: «Haɗaw kah bay ɗuhwa na ma zuif hay na, buwa vaw ɗek ana tok!»
42023038	Ka slam 'ar aŋga na na, tek ana daha ma tapa ha, ma winda ha kava: «Ŋga na, bay ɗuhwa na ma Zuif hay.»
42023039	Ndaw asləta da walaŋ ma ndaw a hana na ma ŋgəsa na hay, ma dara hiya na, ma tsaɗa: «Kah na Ndaw ma vaha 'ar ana kakay ɗaw, buwa vaw ɗek ana ta la neney dzay tok kwa!»
42023040	Ama naŋgar na ma kar say, ma ləvar: «Kah na ka wesey ta Bay ma Bəla kakay ɗaw, kah a neney me key banay andza ŋga na na!
42023041	Na ŋga la ma na kassla, a hətəmandamar ka tek ala ma ma kəmawa na hay; ama ŋga na, ka ŋgəsey tikay.»
42023042	Arka ŋga me ləvey: «Yezu, aza ma da mawa ɗek andza Bay aha na, sərafaya tey!
42023043	Yezu ma mbəɗar kava: «Dərka na, i ləvaka, teseɗey ana deŋe na, ka da ndzama ta yah, da Slala hayna.»
42023044	Andza mazlambar aha wuzla rəpas na, ləvaŋ me key ka dala tabiyaha, me husey ha, ka ndzemdey makar.
42023045	Pas ma ndermeɗey təŋga. Petəle na ma luwa ha da 'Ay me key Kuley ana, ma ŋgerɗey da 'ərev ana.
42023046	Yezu me wudey ta magala ha, me ləvey:«Baba ɗaw, i mbəkadəkaɓa Mesəfrey ɗaw a wuɗa har eɗek.» A dəba ma guma ŋga neney na, ŋga me mətsey.
42023047	Andza bay ma sidzew temere na me hutey ka Yezu ana, ma nəkada tek a neney ana na, ma səmbəra Bay ma Bəla, ŋga me ləvey kava: «Ndaw eɗey na, ndaw dzerey aha dərka.»
42023048	Ndaw ma səmawa, ma da nəkey dey ana hay tabiyaha, ma nəkadama tek a neney hay, ma kam ana na, ma mam a mbaw ta me kəɗey 'ərev aha.
42023049	Ndaw ma 'ay ŋga hay tabiyaha, ta ŋgwas na ma səpamərawa bəzay, zla da Galiley na hay ma lətsa hiya har daf, a nəkam aha dey.
42023050	Ndaw ana daha ma sawa, mezəley ŋga na na, Zozef, da walaŋ ma ndaw ma fada ma Zuif hay. Ŋga kokwaɗ aha, dzerey aha
42023051	Kwa da tek ata na ma dzalam kwa da tek ata na ma kam ana na, ŋga da huɗa daha tikay. Ŋga na ndaw Arimatey, wuraw ma zuif hay, ŋga ma ndza ha, a hutey aha ma da sawa ma Slala ma Bay'ərlam.
42023052	Ŋga ma daway ka slam ma Pilat, ma da tsəhafərawa vagay ma Yezu.
42023053	Ŋga ma harɗadərawa ba ka 'ar ma tuwaw, ma mbəza ta petekeɗ, arka ŋga ma pada a tsəvay ana daha, ma zləla ha da ŋgwa gasah aha, ɗaɗa ka pam vagay a huɗa tsaray kakay.
42023054	Pas ana na, pas ma ləmada tek hay, hərway meney ma mesley, a gurawa ha.
42023055	Ŋgwas na ma səpamərawa Yezu zla da Galiley na hay, ma kəsadama Zozef. Taya ma nəkam dey a tsəvay ana, waya akwatay vagay ana, ma paha na, teŋgey.
42023056	Taya na ma məmawa a mbaw ma da ləmadata andza mal me zey hayna, andza tursna ta hay ka vaw. Ta pas ma mesley na, taya ma sasəkam vaw, andza mey ma mewey me ləvey ana.
42024001	Pas ma zlar me mbəsley meney ma luma tsəfəmey ana na, zla ta ləmɗa, taya ma dawam ka ɗay tsəvay, ta mal ata na ŋga na hay, ma ləmadəmərawa ka vaw ana.
42024002	A da ndzafama na, beber ma tsəvay ana, ma bədəŋgwala ha ba, ma dzəka ha ka tsakay ma ɗay tsəvay ana.
42024003	Andza taya ma fuləkwam na, ka ndzafama vagay ma Bay’ərlam Yezu sakay.
42024004	Andza taya ma rəzla hiya kambəlaɓa na, ndaw hay daha tsew, ma ɓəmatar vaw, ta zana hiya ka vaw a wezley dey.
42024005	Taya na, ma wasam ka vaw, ma toŋgadama 'ar ka dala. Arka ma ləvəmatar: «Ɗagay ka səpam ndaw ta dey ana da walaŋ ma ndaw ma mətsa na hay na, ka mey?
42024006	Ŋga ka sləna dasakay, amana, ŋga ka mbəlawa ba. Sərafama ka guma ŋga, ŋga na ma tsakwar andza ŋga da Galiley mba na.
42024007	A ləvey na: ‹Hayna ka mbəkafama har ka Bəzey ma Ndaw a har ma ndaw ma ŋgəsa na hay, ka daradama ka 'ar ma tuwaw ma gazləla ha na, aza ka da mbəlawa da meney ma makar ana.› »
42024008	Arka taya na, ma sərafama ka guma na ŋga na hay tok.
42024009	Taya ma məmawa da ɗay tsəvay, ma təkəradəmatara a sa ma gawla ŋga kurow kava kasləta na hay, ta sa ma ndaw hay.
42024010	Ŋgwas ana hay na, Mariya ma Magdala, Zane ta Mariya maya ma Zak, ta ŋgwas na taya ma dam dzaya na hay na, ma səmawa, ma təkəradəmatara a maslaŋ hay tiyatsa.
42024011	Ka slam dey ma maslaŋ hay a kafata na, andza guma ma 'ar me mbəɗey, kwa taya ka təɓama guma ma ŋgwas ahay tikay.
42024012	Piyer na, me lətsey, ma hway ka ɗay tsəvay ana, ŋga ma gweɗəkwey, ama a da nəkey na petekeɗ yam aha, ŋga me mey a mbaw, ka 'ar vaw ŋga na na, tek ana a rəzla satsa.
42024013	Arka deŋe ta pas ana ŋga na satsa na, ndaw hay tsew da walaŋ ata, a dawam aha a wuraw ana daha a zəlamar Emayus, ma daw ŋga na da Zeruzalem na, a key ndzemdey tsew.
42024014	A tsam aha ka 'ar vaw ta na ka tek ana ma kawa na hay.
42024015	Andza a kəɗam aha waway ka 'ar vaw ta na na, andza a tsam aha guma na na, Yezu, ta 'ar aŋga, ma ndzafata ma dawam dzaya.
42024016	Amana,tek rəzlaradatara dey ba, ma səradama.
42024017	Ŋga ma ləvatar: «Ɗagay ka tsam zla na dzay ka tsakay tsəveɗ na, ka bəzay ma guma waray?» Arka taya ma lətsam aha, a katar tossa.
42024018	Ndaw asləta da walaŋ ata, a zəlamar Kleopas, ma mbəɗar kava: «Da meney a neney na, da walaŋ ma ndaw ma ndzəmawa da Zeruzalem ana hay na, ma sərafa ka tek a neney ma kawa na kakay na, kah asləta tek eɗek!»
42024019	Ŋga ma ləvatar: «Ɗagay na mey tok?» Taya ma mbəɗamar kava: «Tek ana ma kamar a Yezu ma Nazaret, ma ɓada vaw ŋga andza ndaw ma slafa ha na, da tek aŋga me key, da guma ŋga me tsey ka slam dey ma Bay ma Bəla, ka slam dey ma səkway tabiyaha.
42024020	Nəkafama andza baba ɗuhwa na me key kuley lakwa na hay, ta bay lakwa hay ma haɗəkadama, ma ka dzuwama a memətsey, ka daradama ka 'ar ma tuwaw ma gazləla ha na.
42024021	La na la pam aha dey na, ŋga na ndaw ma da ləhada Israyel ana. Ama, afəna satsa tok na, meney ma makar ana teseɗey, zla ma tek ana hay, ma kawa na.
42024022	Arka sa tok na, ŋgwas hay daha da walaŋ ala ka həɓəmandar 'ar ba, ma dawam ka ɗay tsəvay ma lamɗa na,
42024023	ka ndzafama vaw ŋga na kakay. Taya ma məmawa ma ləvəmandar waya, madurlam hay daha ka ɓəmandar vaw ba, waya ŋga daha ta dey.
42024024	Ndaw hay da walaŋ ala ma dawam ka ɗay tsəvay, tek ana ma ndzafama na na, andza ma ŋgwas a hana hay ma ləvam ana; ama, ŋga na na ka nəkadəmərawa kakay.»
42024025	Arka ŋga ma ləvatar: «Ndaw ma sərada tek akay ana hay, me key mazazaŋ ka me pey 'ar ana hay, ka guma ma ndaw sek hay ma tsəmawa tabiyaha na hay!
42024026	Akwa na Kriste ka key tsetseh andza ha, ma da fuləkwey a maram aŋga kakay ɗaw?»
42024027	Arka ŋga ma zlar ta Moyiz, ta ndaw sek hay tabiyaha, arka na, ma wandzaladatara da Mewindey Kokwoɗ ana hay tabiyaha ka tek na ma tsəmawa ka ŋga na.
42024028	Ma husam a wuraw na andza taya ma dawam a huɗa na, arka ŋga na key a kada vaw ŋga, andza a daway təŋga dəreŋ.
42024029	Taya ma təkamar ɗay, ta me ləvey aha kava: «Ndzakwama dzaya zləna pas a kəley aha, dəvaɗ a key aha sana.» Ŋga me fuləkwey, ma ndzam dzaya.
42024030	Arka, andza taya ma ndzam ka slam ma tek me zəmey na, ŋga me zəgey peŋ, ma pəsafa mey, ma tsada, arka ma vəladatara.
42024031	Arka na dey ta me wurey, taya ma səradama, amana, ma zəɗafata ba ka slam dey ta.
42024032	Arka taya ma tsam ka 'ar vaw ta na: «Hana a tsandamar aha guma ka tsakay tsəveɗ na, mevel a la ma hay da hwoɗ a təɓam andza waw kakay ɗaw? Andza a wandzaladandamar aha bəzay ma guma ma Mewindey Kokwoɗ ana hay na.»
42024033	Ka slam ana deŋe tsana, taya ma məmawa a Zeruzalem, taya ma ndzafəmata gawla ŋga na kurow kava kasləta na hay, ta sa ma mandala ta hay ma kusa hiya,
42024034	ma ləvəmatar: «Bay’ərlam Yezu na, ka mbəlawa ba dərka na zləna, ka ɓar vaw ba a Simoŋ.»
42024035	Arka taya tey na, ma təkəradəmatara tek ata ma kawa ka tsakay tsəveɗ ana, arka, a da səradama teŋgey na, ka peŋ aŋga ma tsada na.
42024036	Andza a tsam aha andza neney na, Yezu ma ɓatar vaw da wuzlah ata, ma ləvatar: «Zozoy ka ndzey ta kuray.»
42024037	'ərev ma həɓatar, ma wasam, hərway taya ma dzalam na a nəkam na tek ma tərafata.
42024038	Ŋga ma ləvatar: «Ɗagay 'ərev a həɓakwar, ka dzalam andza ha, da mevel a kwar na, ka mey?
42024039	Nəkafama ka har a ɗaw ta sek a ɗaw hay: neney na yah təŋga seŋgey. Ləmaməmaya, nəkafəmaya, haɗaw tek me tərey ka ndaw na, kwa slaw vaw, kwa ndasl na dakay seŋgey, nəkafama na ŋga ɗaw na daha.»
42024040	A dəba ma guma ŋga neney hay na, ŋga ma ɓadatara har aŋga, ta sek aŋga hay.
42024041	Andza ma wuiya ma datar 'ar ana na, taya ma ndza hiya re, a pam 'ar kakay. Andza taya ma rəzla hiya na, ŋga ma ləvatar: «Tek a rafakwar ka sləna me zəmey daha ɗaw?»
42024042	Taya ma vəlamar kəlef ma fukwa ha, nekəɗey.
42024043	Ŋga ma təɓa, ma pəɗa ka slam dey ta na.
42024044	Arka ŋga ma ləvatar: «Nəkafama, neney na bəzay ma guma i ma ɓadukurawa zla lakwa dzaya mba na, hayna tek ana hay ka ndaslam tabiyaha, andza na ma windəmərawa hərway ɗaw ana hay, da mewey ma Moyiz, da na ma Ndaw Sek hay, ta na ma Pəsom hay.»
42024045	Arka ŋga ma wuradatara 'ar ma tsənada guma Mewindey Kokwoɗ ana hay,
42024046	arka, ŋga ma ləvatar: «A da key na andza na ma winda ha na - Kriste na a da key tsetseh, a da mbəlawa da walaŋ ma ndaw ma mətsa na hay da meney ma makar ana -.
42024047	Ta mezəley ŋga na, a da tələkadama mey, ma da mbəɗada mendzey ta me sey yam ka meŋgəsey ma ndaw ma dala hay, ma zlar na ta Zeruzalem.
42024048	Ndaw seydewe na hay na: kuray eɗey.
42024049	Yah tey na, i da slərəkurawa tek na Baba ɗaw me tsey kava na... Kuray eɗey na, ndzam da wuraw, ha aza i ka kələkurawa ma slafa ba da 'ərlam ba ka vaw ɗagay.»
42024050	Arka ŋga ma ŋgəlata 'ar a Betani, ŋga ma tsakafada har aŋga, ma pəsafata mey.
42024051	Arka andza a pəsafata ha mey na, ŋga ma gurey ba ka tsakay ta, ma tsekefey a 'ərlam.
42024052	Andza taya ma namar dəba ba ka slam dey ŋga na, ma məmawa a Zeruzalem,ma rəha hiya ta wuiya ha.
42024053	Taya ka pas ka pas da 'Ay me key Kuley, a səmbərama Bay ma Bəla.
43001001	Da me zley ma bəla na, Ndaw ana Mey ma Bay’ərlam ana na, ŋga daha. Ŋga na na, ma mbəɗa dey aha ka Bay ma Bəla, ŋga na na, Bay’ərlam aha.
43001002	Zla da me zley ana na, ŋga ma mbəɗa dey aha ka Bay ma Bəla.
43001003	Tek hay tabiyaha na, ma ka hiya na ta har a ŋga, ɗaɗa tek ma ka ha mandzara ŋga na, dakay.
43001004	Mendzey ma vəla ha na da har a ŋga, mendzey na hana na, waw me nəkey dey ma ndaw hay aha.
43001005	Waw me nəkey dey ana na, a wezley dey da ləvaŋ, amana, ləvaŋ ka sərada kakay.
43001006	Ndaw ana daha Bay ma Bəla ma sləradərawa, mezəley ŋga na na Zaŋ.
43001007	A sawa na, seydewe ha, ma da key seydewe ma waw me nəkey dey, ma aza ndaw hay tabiyaha ka pam 'ar ta ŋga.
43001008	Ŋga na waw me nəkey dey ana kakay, ama a dafa na ka key seydewe ma waw me nəkey dey ana.
43001009	Ndaw ana Mey ma Bay ma Bəla ana na, waw me nəkey dey ana dərka na; ma sawa ŋga ka bəla na, ma da ɓey waw a ndaw hay tabiyaha.
43001010	Ŋga na ma ndzaha ka bəla, bəla ma ləma ha na ta har a ŋga, amana bəla ka sərada kakay.
43001011	A sawa na a 'ay ŋga na, amana ndaw aŋga na hay ka ŋgəlama kakay.
43001012	Ama ndaw ma ŋgəlama na hay, ndaw ma pam 'ar ka mezəley ŋga na hay na, ma vəlatar slam har me tərey Bəzey ma Bay ma Bəla ahiya.
43001013	Taya aŋga na ma ya hiya na, ma mambaz kakay, kwa da me wuɗey ma slaw vaw kakay, kwa ma me wuɗey ma ndaw kakay, amana ma Bay ma Bəla.
43001014	Arka na, Ndaw ana Mey ma Bay ma Bəla ana na, a da tərey na ndaw aha, ŋga ka ndzey ba da walaŋ a lakwa. La ka nəkadama maram aŋga ba, maram aŋga na na, Bəzey malay ana, ma rəha ha ta hahaya ta dərka, a ndzafərawa da har ma Baba.
43001015	Zaŋ a kar seydewe ŋga na, a tələkada mey: «Nəkafama ndaw i ma ləvafa na: Ndaw a da sawa da dəba ɗaw, ŋga na a fənaya, hərway zla i daha tsaray kakay na, ŋga na ŋga daha.»
43001016	Da ma rəha vaw ŋga na, akwa i ndzafakwa na hahaya ka ’ar ma hahaya.
43001017	Haɗaw ma vəlawa Mewey na Moyiz na, hahaya ta dərka na, a səmawa na ta har ma Yezu Kriste.
43001018	Ɗaɗa ndaw ka nəkada Bay ma Bəla ta dey ŋga na dakay, Bay’ərlam Bəzey malay ana, ma ndza ha da Baba ŋga na, ma ɓadandukurawa na ŋga.
43001019	Nəkafama neney na, seydewe ma Zaŋ me key da har ma Zuif hay, ma slərafəmərawa ndaw hay da Zeruzalem ka slam aŋga, baba me key kuley hay ta Levit hay, ma ka tsəhafəmərawa: «Ɗagay kah ana na way?»
43001020	Zaŋ ka kəzlafata guma kakay, ma mbəɗafatara andza neney: «Yah na Kriste kakay.»
43001021	Arka taya ma tsəhafama: «Ɗagay kah ana na way? Kah na Elyi ɗaw?» Ŋga ma mbəɗatar kava: «Yah na ŋga kakay.» «Kah na Ndaw sek ɗaw?» Ŋga me mbəɗey kava: «A'ay.»
43001022	Arka ma ləvamar tok: «Kah ana na way? Hayna mbəɗafandərawa kava tizləne, la da ləvəmatar a ndaw ma sləradəmandərawa na hay na, teŋgey? Tobiyaha da 'ar eɗek ana na, kah ana na way?»
43001023	Ŋga ma ləvatar: «Yah na vəɗ ma ɗay ma ndaw me wudey da palah ana: ‹Sakaɗadəmara tsəveɗ ma Bay’ərlam», andza na ma ndaw sek Ezayi ma ləvawa na.»
43001024	Azlakwa tok na, ndaw ma sləradəmatərawa na hay na, Fariziyeŋ hay.
43001025	Re a tsəhafama ha ta me ləvey aha: «Haɗaw kah na Kriste kakay, kwa Elyi kakay,kwa Ndaw sek kakay sana, ɗagay ka dzuhəɓey ndaw hay na, ka mey?»
43001026	Zaŋ ma mbəɗatar kava: «Yah na i dzuhəɓadakwar na, a yam. Ama ndaw ana daha da walaŋ a kwar, ka səradama kakay;
43001027	a sawa ha da dəba ɗaw, yah ɗa ndaw aha me pəsəkey ledze ma tahərak aŋga kakay.»
43001028	Tek a neney a kawa na da Betani, da diya ma wayaŋ ma Zurdeŋ, ka slam ma Zaŋ me dzuhəɓey ndaw hay ana.
43001029	Ma medew ana, andza ŋga ma nəkada Yezu a sawa ha ka tsakay ŋga na, ŋga me ləvey: «Nəkafama ka Bəzey təɓaŋ ma Bay ma Bəla na, ma zəga meŋgəsey ma bəla na.
43001030	I tsukurawa na ka ŋga: ‹Ndaw a da sawa da dəba ɗaw, ŋga na a fənaya, hərway zla i daha tsaray kakay na, ŋga na ŋga daha.›
43001031	Yah ana tiyatsa na, i sərada ha kakay, ama i sawa i da dzuhəɓadata ndaw hay a yam na, ma Bəzey ma Israyel hay ka səradama.»
43001032	Zaŋ ma ka seydewe ŋga, me ləvey: «I ma nəkada Mesəfrey, andza hwoɗəgwam, ma harɗawa da 'ərlam, me ndzey ka 'ar aŋga.
43001033	I səradaha kakay, ama Ndaw ma sləradiyawa ma da dzuhəɓadata ndaw hay a yam ana, ma ləvaya: ‹Ndaw ana ŋga na na ka da nəkada Mesəfrey a harɗawa ha, a ndzey ka 'ar aŋga na na, ndaw me dzuhəɓey ndaw da Mesəfrey Kokwoɗ ana tok.›
43001034	I na, i ka nəkada ba ta dey ɗaw. I key seydewe ŋga na, ŋga na Bəzey ma Bay ma Bəla.»
43001035	Ma medew ana na, Zaŋ re ŋga ka slam ana, ta gawla ŋga hay tsew.
43001036	Ŋga ma zazura Yezu a daw aha na, ŋga me ləvey: «Neney na Bəzey təɓaŋ ma Bay ma Bəla.»
43001037	Gawla ŋga na hana hay tsew ana, ma tsənadama guma ŋga na na, ma səpamar bəzay a Yezu.
43001038	Arka Yezu me mbəɗey dey ta dəba, andza ŋga ma nəkadata a səpamar aha bəzay na, ŋga ma ləvatar: «Ka səpam mey?» Taya ma mbəɗam kava: «Rabi, ka ləva na Miter, ɗagay 'ay ɗek ana na, ka waray?»
43001039	Ŋga ma ləvatar: «Səmawa da nəkafəmərawa.» Taya ma dawam tok, ma nəkadama slam aŋga na me ndzey ana, arka ma ndzəmawa ka slam aŋga ta pas ana ŋga na na, a key ndzemdey faɗ ma hakwaɗ.
43001040	Andrey, malam ma Simoŋ Piyer, ŋga na ndaw asləta da walaŋ ma ndaw ŋga na hay tsew ma tsənadəmərawa guma ma Zaŋ, ma səpəmərawa bəzay a Yezu ana.
43001041	Ŋga ma daway tsəfəmey aha na ka tsakay ma malam aŋga Simoŋ, ma ləvar: «La ka ndzafama Ndaw ma vaha 'ar ana ba!», ka ləva na Kriste.
43001042	Ŋga ma ŋgələrawa ka tsakay ma Yezu. Yezu ma zazura, ma ləvar: «Kah na Simoŋ, bəzey ma Zaŋ, a da zələmaka na Sefas, ka ləva na Pəray.»
43001043	Ma medew ana na, Yezu me dzeley ma daway 'ar a dala ma Galiley. Ŋga ma ndzafa Filip, ma ləvar: «Səpaya bəzay.»
43001044	Azlakwa Filip ana na, ndaw Betəsayda, wuraw mandza Andrey ta Piyer.
43001045	Ŋga ma daway ka tsakay ma Natanayel, ma ləvar: «Ndaw ana ŋga na ma winda ha da ɗeriwel ma Mewey ma Moyiz, ta na ma ndaw sek hay ana na, la ka ndzafama ba:azlakwa Yezu, Bəzey ma Zozef ma Nazaret.»
43001046	Natanayel ma ləvar: «Da Nazaret? ma da bawa da huɗa hayaha na mey tey?.» Filip ma ləvar: «Sawa, nəkada.»
43001047	Yezu ma nəkada Natanayel a sawa ha ka tsakay ŋga na, ŋga ma tsafa: «Nəkafama ka bəzey ma Israyel dzerey aha na, maləwaɗay da huɗa mey ŋga dakay ana.»
43001048	Natanayel ma ləvar: «Ka səradiyawa na da may?.» Arka Yezu me mbəɗey kava: «Amba Filip ka zələkawa na, i ka nəkadəkaɓa tsoy, kah ma ndza ha da bəzay gudav.»
43001049	Natanayel me mbəɗey kava: «Rabi, kah na Bəzey ma Bay ma Bəla, kah na Bay ma Israyel!»
43001050	Yezu ma mbəɗar kava: «Ma vəday i ma ləvaka, i ka nəkadəkaɓa ba da bəzay gudav ana na, kah me pey 'ar, ka da nəkada tek hay ɗuhwa hiya a fəna sa.»
43001051	Arka ŋga me ləvey sa: «Ayaw dərka dərka na i ləvakwar, ka da nəkadama ndasl ma 'ərlam ma wura ha, madurlam ma Bay ma Bəla hay a tsəlam aha a 'ərlam, a harɗəmawa ha ka 'ar ma Bəzey ma Ndaw .»
43002001	Arka andza meney ma makar ana na, ma kam magurlam me zəgey kokwa da Kana ma Galiley, maya ma Yezu ŋga daha da ɗəma.
43002002	Ka wunama Yezu ba a huɗa tiyatsa, ta gawla ŋga hay dzay.
43002003	Andza zom a hətsey na, maya ma Yezu ma ləvar: «Zom a rafata dasakay.»
43002004	Ama Yezu ma mbəɗar kava: «Ŋgwas eɗey, ka wuɗafaya mey? Har a ɗaw ka slawa tsaray kakay sana.»
43002005	May ŋga ma ləvatar a gawla ma 'ay hay: «A ləvakwar teŋgey teŋgey na, kama!»
43002006	Gəzla ma ŋgwa hay mukwa ma pa hiya ka slam ana, me bəzləmey vaw ma Zuif hay. Gəzla na asləta na, a mbəɗey yam a key zaw tsew dakay na makar.
43002007	Yezu ma ləvatar a gawla ma 'ay hay: «Rəhadəmata gəzla na hay ta yam.» Arka taya ma rəhadəmata petse petse.
43002008	Yezu ma ləvatar: «Ekəɗey na təɗamar, dadəmara a bay ma magurlam ana.» Taya ma təɗamar.
43002009	Arka ma ndzəka yam ana hana, ma təra ha ba zom aha na, - a sərada zom ana a sawa na da may kakay, sey gawla ma 'ay hay na ma təɗəmərawa yam ana -, arka ŋga ma ləvar a zel ma kokwa na:
43002010	«A vəlam ka mey na zom ma tsəray ana, arka andza ndaw hay ma wa hiya tsoy na, a vələmatar na ma tsəray lele kakay ana tok sana, ama kah tok na, kah ma pada zom hayna, kasl ekəɗey ana na!.»
43002011	Zeheɗ ma Yezu me key tsəfəmey ana da Kana ma Galiley na, neney. Ŋga ma ɓada maram aŋga, arka gawla ŋga hay ma pam 'ar ka ŋga.
43002012	A dəba na na, ŋga me hərɗey a Kafarnawom, ta may ŋga, ta malam aŋga hay, ta gawla ŋga hay. Ama taya ma ndzam da huɗa na, meney nekəɗey dada.
43002013	Andza magurlam ma Pak ma Zuif hay a gurawa ha bəse na, Yezu me tsəley a Zeruzalem.
43002014	Ŋga ma ndzafata ndaw ma həɗəkadama sla hay, təɓaŋ hay ta hwoɗəgwam hay da 'Ay me key Kuley, ta ndaw me mbəɗey sumkwo hay ma ndza hiya da huɗa.
43002015	Arka andza ŋga me ləmey ɗewer laway aha na, ŋga ma haratərawa ba tabiyaha da 'Ay me key Kuley, təɓaŋ hay ta sla hay adzay. Ŋga ma zlaɗadatara sumkwo ma ndaw me mbəɗey sumkwo hay ba, ma tsəhəɗadatara tabal ata na hay ba.
43002016	Arka ma ləvatar a ndaw ma həɗəkadama hwoɗəgwam ana hay: «Hələmata tek a neney hay ba tabiyaha ka sləna. Ka təradama 'Ay ma Baba ɗaw andza 'ay me key filaw zlay!»
43002017	Arka gawla ŋga hay ma sərafama ka guma ma Mewindey a neney Kokwoɗ ana hay: Da i ma wuɗa 'Ay ɗek na, a tsaya mevel.
43002018	Ama Zuif hay, ma mbəɗamar kava: «Ka tek eɗek a neney hay me key ana na, ka da ɓandar na zeheɗ ma mey?»
43002019	Yezu ma mbəɗatar kava: «Mbəzladama 'Ay me key Kuley a neney ba na, i da lətsada ka slam aŋga da meney makar.»
43002020	Arka Zuif hay ma ləvamar tok: «Me zley ma 'Ay me key Kuley a neney na, me ndzey mevey kokurow faɗ kava mukwa tok na, kah na, ka da lətsada da meney makar tok ɗaw?»
43002021	Ama ŋga na, a tsey na ka 'Ay me key Kuley na, ma vaw ŋga na.
43002022	Andza ma ma lətsawa ŋga da walaŋ ma ndaw ma mətsa na hay na, gawla ŋga hay ma sərafama azlakwa a tsey andza neney na ka vaw ŋga na, arka taya ma pam 'ar ka Mewindey Kokwoɗ ana hay ta guma ŋga hana me tsey ana.
43002023	Andza Yezu ma ndza ha da Zeruzalem da har ma magurlam ma Pak na, ndaw hay haɗadzidzay ma pam 'ar ka mezəley ŋga, hərway taya ma nəkadama zeheɗ aŋga na hay me key ana.
43002024	Ama Yezu na a patar 'ar tikay, hərway a sərada me key ta tobiya ta ha.
43002025	Arka ŋga na a wuɗey ndaw ka kar seydewe ma ndaw tizlay, hərway ma mey na, a səradata mevel ma ndaw hay.
43003001	Arka azlakwa tok na, ndaw ana daha da walaŋ ma Fariziyeŋ hay, a zəlamar Nikodem, ndaw ma fada ma Zuif hay.
43003002	Ma sawa ma ndzafa Yezu ma dəvaɗ, ma ləvar: «Rabi, la səradama kah na Miter na ma sawa da mey ma Bay ma Bəla ana, hərway ndaw ma slafa me key zeheɗ eɗek me key ana na dakay, haɗaw Bay ma Bəla ŋga ta ŋga kakay na.»
43003003	Yezu ma mbəɗar kava: «Dakay na sey a yadəməkawa dey mekelehe zləna, kwa ndaw ma da slafa ma nəkada Slala ma Bay'ərlam na dakay.»
43003004	Nikodem ma ləvar: «Ndaw tsoy maraw aha na, a da yadəmərawa mekelehe na teŋgey seŋgey? Tsukuɗu a slafa me fuləkwey a hwoɗ ma maya dey me tsetsew ana, ma da yadəmərawa sa ɗaw?.»
43003005	Yezu ma mbəɗar kava: «Dərka dərka na i ləvaka: haɗaw ndaw ana ka yadəmərawa da yam ta Mesəfrey kakay na, a slafa me fuləkwey a Slala ma Bay'ərlam kakay.
43003006	Na ma yaha da slaw vaw na, slaw vaw aha. Na ma yaha da Mesəfrey na, mesəfrey aha.
43003007	Ka da rəzlaka zlay, kendzey andza i ma ləvaka: ‹a dafa na ma yawa da ’ərlam na›.
43003008	Memeɗ a fey na, a slam aŋga me wuɗey ana, ka tsənada me bebətsey ŋga na, amana ka sərada a sawa da may kakay; kwa a daw na a may kakay. Kəɗey na kwa way way ma yaha da Mesəfrey na, andza ha tok.»
43003009	Nikodem ma ləvar: «Ɗagay tek ana a da slafa me key andza ha na, teŋgey?»
43003010	Yezu ma mbəɗar kava: «Kah na miter aha da səkway ma Israyel tok na, ka sərada tek a neney hay kakay!
43003011	Dərka dərka na i ləvaka: la tsam na ka tek na la ma səradama na, la kam seydewe na, ma tek na la ma nəkadəmərawa na, amana ka təɓama seydewe la na ma kam ana kakay.
43003012	haɗaw i tsakwar ka tek ma dala hay dzay na, ka pəmaya 'ar kakay tok na, haɗaw i ɓakwar ka tek ma 'ərlam hay na, ka da pəmaya 'ar na teŋgey?
43003013	Hərway kwa ndaw me tsəley a 'ərlam na dakay dzadzak na, ndaw ana ma harɗawa da 'ərlam ana, Bəzey ma Ndaw .
43003014	Andza ma Moyiz ma tsakafada govaŋ da palah na, hayna ka tsakafadama Bəzey ma Ndaw andza ha tey,
43003015	ma aza kwa way way me pey 'ar na, ka ndzefey mendzey me ndəvey kakay ana da ŋga.
43003016	Bay ma Bəla akwa na, ka wuɗa bəla ba haɗa, ha ŋga ma vəlawa Bəzey ŋga Malay ana, ma kwa way way me pey 'ar ka ŋga na, ka da zəɗey zlay, amana, ka da ndzefey mendzey me ndəvey kakay ana.
43003017	Hərway Bay ma Bəla a sləradərawa Bəzey ŋga ka bəla na, ma da kafa sariya ka bəla kakay. Ama a sləradərawa na, ma aza ka da buwa bəla ta har aŋga.
43003018	Ndaw me pey 'ar ka ŋga na, a da kafama ha sariya kakay; ama ndaw me pey 'ar kakay tey na, sariya ŋga na ma ka ha tsoy, hərway ma mey na, ka pey 'ar ka mezəley ma Bəzey Malay ana ma Bay ma Bəla kakay.
43003019	Sariya na na, ŋga kəɗey: waw me nəkey dey ka sawa ba ka bəla, ama ndaw hay a da hiyam ɗoh na ləvaŋ ta waw me nəkey dey na, hərway tek ata na ma kam ana hay na, haya hiya kakay.
43003020	Akwa na, kwa way way me key tek hayakakay ana hay na, a rəsa waw me nəkey dey, a sawa ka dey waw kakay, ka vəday a mey na, a wesey tek aŋga me key haya kakay ana hay a da nəkam ba.
43003021	Ndaw me key mber da dərka na, a sawa ka dey ma waw, ma aza tek aŋga hay ka nəkam, na ma ndasləmawa ta Bay ma Bəla na.»
43003022	A dəba na na, Yezu ma daway a dala ma Zudey, ta gawla ŋga hay; ŋga ma ndzəmawa dzaya, a dzuhəɓey ndaw hay.
43003023	Zaŋ ta tsakay ŋga tey na a dzuhəɓey aha ndaw hay da Ayinoŋ, dəreŋ ta Salim kakay. Da huɗa na yam bəzakakay; ndaw hay a səmawa ka tsakay ŋga, a dzuhəɓadata.
43003024	Akwa da na ŋga na na, ka kəladama Zaŋ a daŋgay tsaray kakay.
43003025	Arka pas asləta na, waway ma satərawa a walaŋ ma gawla ma Zaŋ hay ta ndaw Zuif ana daha, ka guma ma me bəzləmey vaw.
43003026	Taya ma səmawa ma ndzafama Zaŋ, ma ləvamar: «Rabi, ndaw aŋga na kuray tsetsuwe da diya ma wayaŋ Zurdeŋ, kah ma kar seydewe na na, ekəɗey na ŋga ka təɗafa ba a dzuhəɓey aha ndaw hay tiyatsa, ndaw hay tabiyaha a dawam ka tsakay ŋga.»
43003027	Zaŋ ma mbəɗatar kava: «Ndaw a slafa me key tek ma gədaŋ ma vaw ŋga, pərazl na ma vəladəmərawa da 'ərlam ana kakay.
43003028	Kuray ana na, kuray ndaw seydewe ma guma ɗaw ana hay i ma tsawa na seŋgey: ‹Yah na Kriste kakay, ama yah na ndaw ma sləradəmərawa ka mey ŋga na.›
43003029	Kokwa ma vəla ha na ma zel ma kokwa na təŋga. Dzam ma zel ma kokwa na, ma ndza ha, a pey sləmay ka vəɗe ma ɗay, arka na vəɗe ma ɗay ma zel ma kokwa na na, a rəhada ta wuiya. Wuiya ɗaw ma ka ha na andza ha, wuiya ɗaw ana na kərem haya ha.
43003030	Haya ŋga na ka gəley ka mey, yah tey na, i ka mey ta dəba.
43003031	Ndaw ma sawa da 'ərlam na, ŋga na ka 'ar ma tek hay tabiyaha. Ndaw ma yaha ka dala na, na ŋga na na, ndaw ma dala, a tsey guma na ta ndaraw ma dala. Ndaw ma sawa da 'ərlam ana na,
43003032	a key seydewe na, ma tek aŋga ma nəkadərawa na, ta na ma tsənadərawa na, arka na, ndaw ma təɓa seydewe ŋga na na dakay.
43003033	Ndaw ma təɓa seydewe ŋga na na, a ɓada Bay ma Bəla na a tsey dərka.
43003034	Akwa na, Ndaw na Bay ma Bəla ma sləradərawa na na, a tsey na guma ma Bay ma Bəla, a vəlar Mesəfrey na, halay ŋga na dakay.
43003035	Baba na a wuɗa Bəzey, ka vəladara tek hay ba tabiyaha a har aŋga.
43003036	Ndaw me pey 'ar ka Bəzey ana na, a da ndzefey mendzey me ndəvey kakay ana. Ndaw me wuɗey me pey 'ar ka bəzey ana kakay na, a da nəkada ha mendzey kakay, ama mevel ma Bay ma Bəla ma tsar ana na, a da ndzey ka 'ar aŋga.»
43004001	Andza Yezu ma tsənada ba, Fariziyeŋ hay ka tsənadama ba waya gawla ŋga hay haɗadzadzay, a dzuhəɓey aha ndaw hay a fəna Zaŋ na,
43004002	- ka me tsey ma guma na, Yezu ana ta 'ar aŋga na na, a dzuhəɓey aha ndaw hay kakay, ama me dzuhəɓey na gawla ŋga na hay-
43004003	ŋga me lətsey ba da Zudey, ma daw təŋga a Galiley.
43004004	Azlakwa tok na, a dafa na ka tezlerey na ta Samari.
43004005	andza ha tok na, ŋga me husey a wuraw ma Samari ana daha, a zəlamar Sikar, bəse ta ley ana daha Zakob ma vəladara a bəzey ŋga Zozef.
43004006	Ka slam ana na, ɓandaw ma Zakob ma zləla ha kava. Ka yawa vaw ba me heley na, Yezu me ndzey ka mey ma ɓandaw ana hana. Pas a key wuzla rəpas.
43004007	Ŋgwas Samari ana daha, ma husawa ma da təɗey yam. Yezu ma ləvar: «Vəlaya yam me sey tey.»
43004008	Akwa gawla ŋga hay na, ka ndzam a wuraw ma da haɗəkawa tek me zəmey.
43004009	Ama ŋgwas a hana na, ŋgwas Samariteŋ ana, ma ləvar: «Kah na ndaw zuif tok na, ka tsəhafaya yam ka yah ŋgwas Samariteŋ na, teŋgey teŋgey?» Akwa ɗaɗa Zuif hay na, a dzəmam har a gandaf ta Samariteŋ hay kakay.
43004010	Yezu ma mbəɗar kava: «Hana kah ka sərada tek ma hayaha ma Bay ma Bəla, kah ka sərada ndaw a neney ma ləvaka ‹vəlaya yam me sey› ana na, ma da tsəhafa na kah, akwatay na ka vəlaka yam mendzey ana ba.»
43004011	Ŋgwas ana ma ləvar: «Miter, tsafgal da har eɗek dakay; ya, ɓandaw ana sololo sa tok na, ka da zəgawa yam me vəley mendzey ana na, da may?
43004012	Kah na ka fəna baba la Zakob, ma zləladandar ɓandaw a neney, ŋga na ka sey ba, bəzey ŋga hay, ta gənaw aŋga hay dzay ana ɗaw?»
43004013	Yezu ma mbəɗar kava: «Kwa way way me sey yam a neney na, re yam a da harta təŋga;
43004014	ama ndaw ma da sey yam i ma da vəlar ana na, ɗaɗa yam a da harta ha sakay. Dzadzak na yam na i ma da vəlar ana na, a da tərey da vaw ŋga na, 'ar yam aha, a vey a mendzey me ndəvey kakay ana.»
43004015	Ŋgwas ana, ma ləvar: «Miter, aŋga vəlaya yam ana na, ma aza ɗaɗa yam ka da hartaya sazlay, ma aza i ka da mawa, ma da təɗaɓa yam ka sləna sazlay.»
43004016	Yezu ma ləvar: «Daway da zələrawa zel eɗek na mawa ka sləna.»
43004017	Ŋgwas ana ma mbəɗar kava: «Zel a ɗaw dakay.»
43004018	Yezu ma ləvar: «Kah ka tsərawa ba kassla, andza kah me ləvey: ‹zel a ɗaw dakay› ana na, hərway kah me tserey zel zlam dzay, ndaw ana ekəɗey kah da ɗəma na na, re zel eɗek kakay atsa. Ka neney na kah ka tsawa dərka ba.»
43004019	Ŋgwas ana ma ləvar: «Miter, i sərada azlakwa kah na ndaw sek.
43004020	Baba la hay a nam dəba ka 'ar ma mamba neney, ama kuray na, ka ləvam slam me ney dəba na sey da Zeruzalem.»
43004021	Yezu ma ləvar: «Ŋgwas eɗey, pey 'ar ka guma ɗaw eɗey, har ana a sawa ha, ma da ney dəba na kwa ka ’ar ma mamba ɗey sakay, kwa da Zeruzalem sakay, ka da namar dəba a Baba na.
43004022	Kuray na ka namar dəba na, a tek na kuray ma səradama kakay ana, ama la na, la namar dəba na, a tek na la ma səradama na. Hərway ma mey na, me buwey a sawa na da 'ay zuif hay.
43004023	Amana har ana a husawa ha, ekəɗey ana na, ŋga kəɗey, ndaw ma nam dəba hayna hay a da namar dəba a Baba na, ta mesəfrey, ta dərka. Akwa Baba a səpey na ndaw me ney dəba andza na ŋga na hay tok.
43004024	Bay ma Bəla na mesəfrey aha, hərway ma mey ndaw ma namar dəba na hay na, a dafa ka namar dəba na ta mesəfrey, ta dərka.»
43004025	Ŋgwas ana ma ləvar: «I sərada ha Ndaw ma vaha 'ar ana a da sawa, na ma zəlamar Kriste ana, andza aza ka da sawa ba na, a da ɓadandakwar tek hay tabiyaha.»
43004026	Yezu ma ləvar: «Ma tsaka guma neney na, yah ana.»
43004027	Arka na gawla ŋga hay ma husəmawa. Andza taya ma nəkadama Yezu a tsam aha guma ta ndaw ŋgwas aha na, a rəzlata; amana kwa ndaw ka tsəhafa «ka səpey mey?», dakay na «ka tsar guma ka mey?».
43004028	Arka ŋgwas ana ma gərada zaw aŋga, ma hway a wuraw, ma ləvatar a ndaw hay:
43004029	«Səmawa ɗagay, da nəkafəmərawa ka ndaw ana daha, ma ɓadiyawa tek a ɗaw me key ana hay tabiyaha; Naŋgərhay atay ŋga na Kriste hegey?»
43004030	Taya ma bəmawa da wuraw, ma dawam ’ar ka tsakay ŋga.
43004031	Da varay ana ŋga na na, gawla ŋga hay a təkamar aha ɗay: «Rabi, zəmey tek tizləne.»
43004032	Ama ŋga ma ləvatar: «Tek me zəmey ɗaw daha mekelehe, na kuray ma səradama kakay ana.»
43004033	Gawla ŋga hay ma ləvam ka 'ar vaw ta na: «Akwatay ndaw ka vələrawa tek me zəmey ba ɗaw?» Na hərwuiya.
43004034	Yezu ma ləvatar: «Tek me zəmey ɗaw na, me key tek andza ma Ndaw ma sləradiyawa na, ma ndaslada meslərey ŋga na.
43004035	Kuray na ka ləvam ka ’ar vaw kwar ana andza neney seŋgey: « Da kiya faɗ na, har me tsuwey daw a husawa.» Ama yah na i ləvakwar: tsakafadama dey, nəkam dey: daw na, ma ŋgwala ha tsoy, təɗey me tsuwey.
43004036	Nəkafama ekəɗey na, ndaw me tsuwey daw ana a ndzafa ha tek ma merɓey ŋga, a tsəhadara 'ar ta bəzey ana a mendzey me ndəvey kakay ana. Arka a da key na, ndaw me sləkey, ta ndaw me tsuwey ana a kam wuiya ta ka masləta ha.
43004037	Hərway bəzay ma guma na me tsey andza neney ana na dərka na, a ləvey: ‹Ndaw naŋgar ka sləka ba na, ndaw naŋgar a tsuwa.›
43004038	I ma sləradakwar a ley na kuray ka yəmawa vaw da huɗa kakay ana, amana ndaw mekele hiya ma yəmawa vaw, amana, kuray na ma fuləkwam a ley ana, na taya ma yəmawa vaw da huɗa na.
43004039	Samariteŋ hay haɗadzidzay da wuraw ana ma pam 'ar ka Yezu, hərway ma guma ma ŋgwas ana hana me key seydewe me ləvey: ‹ma ɓadatiyawa tek aɗaw ma kawa na hay tabiya ha na.›
43004040	Arka tsa na, andza taya ma husəmawa ba ka tsakay ŋga na, Samariteŋ hay ma kamar amboh ma ka ndzey da 'ay ta. Arka ŋga me ndzey da huɗa dəvaɗ tsew.
43004041	A da key sa na ndaw ma pam 'ar kavəday ma guma ŋga na hay na haɗadzidzay a fəna sa.
43004042	Arka taya ma ləvamar a ŋgwas ana hana na: «La pam 'ar ekəɗey na hərway ma guma ɗek ma tsandar ana sakay, la na ka tsənadama ba ta ’ar a la na, la səradama ekəɗey, ŋga na Ndaw me buwey bəla dərka na.»
43004043	Meney dəvaɗ tsew a dəba na na, Yezu me lətsey ba da slam ana, ma daway a Galiley.
43004044	Hərway ma mey na, Yezu ana ta ’ar aŋga na ka ləvey ba: «Ɗaɗa a ɗamar ndaw a ndaw sek da wuraw aŋga na tikay.»
43004045	Ama andza ŋga me husey ba a Galiley na, ndaw ma Galiley ana hay ma ŋgəlama haya hayaha, hərway taya ka dawam ba a magurlam a Zeruzalem tiyatsa, ka nəkadəmərawa tek ma Yezu me key ana hay ba tabiyaha.
43004046	Arka Yezu me mey a Kana ma Galiley, slam ŋga ma mbəɗadərawa yam zom aha na. Ɗuhwa ma sidzew ma bay ana daha da Kafarnawom, vaw a tsafa ka wawa ŋga.
43004047	Andza ŋga ma tsənada Yezu a sawa ha da Zudey a Galiley na, ŋga ma sawa ma ndzafa, ma kar amboh, ma ka hərɗey ma da ndaladərawa wawa ŋga a mətsey aha.
43004048	Yezu ma ləvar: «Haɗaw kuray ka nəkadama zeheɗ ta ɗeɗew hay kakay na, ka pam 'ar tikay!»
43004049	Ɗuhwa ma sidzew ana hay ma ləvar: «Bay ɗaw, hərɗey, maga wawa ɗaw a da mətsey ba na.»
43004050	Yezu ma ləvar: «Daway, wawa ɗek ŋga werwer.» Ndaw ana me pey 'ar a guma ma Yezu ana ma tsar ana, ŋga me zəgey tsəveɗ ma daw a mbaw.
43004051	Andza a hərɗey aha na, gawla ma 'ay ŋga hay a səmawa ha, ma zlam 'ar na ma ləvamar: «Wawa ɗek ŋga werwer!»
43004052	Ŋga ma tsəhafata: «Ɗagay tek ana a da kafa ŋgama na ma lam teŋgey?» Taya ma mbəɗamar kava: «Waw a həlafa na teleɓey ma pas ma həɓey ɗay.»
43004053	Arka baba na ma sərafa na tek ana a da key na, kassla ka har ma Yezu ma ləvar: «Wawa ɗek ŋga werwer ana.» Zla da har ana ŋga na tsana, ŋga me pey 'ar ta ndaw ma 'ay ŋga hay adzay.
43004054	Neney na me key zeheɗ ma Yezu ma tsetsew ana, ma mawa ŋga da Zudey a Galiley.
43005001	A dəba na na, da har ma magurlam ma Zuif hay na, Yezu me tsəley a Zeruzalem.
43005002	Arka da Zeruzalem ana na, ka slam ma mey zleɗ ana daha, a zəlamar mambaw ma təɓaŋ hay na, mey yam ana daha ta mey Ebrew a zəlamar na Betəzata. Sek begəney hay kava zlam.
43005003	Ndaw dzedzey ana hay ma kusaya da huɗa: ndaw wulaf ana hay, ndaw vədal ana hay, ta ndaw ma mbara vaw ana hay. [
43005004	]
43005005	Ndaw ana daha ka slam ana, ma təra ha ka key mevey kokurow makar kava tsakar.
43005006	Andza Yezu ma nəkada ma na ha na, ma sərada ba ma ndza ha zla ekəɗey kakay na, ma ləvar: «Ka wuɗey kah ka ndeley ɗaw?»
43005007	Ndaw ana ma təra na ma mbəɗar kava: «Bay’ərlam a ɗaw, ndaw ma dzənaya ma kəladaya a yam ana dakay, da har andza yam a ɓəley aha na, da har andza i ka daw a huɗa na, ndaw mekelehe ka hərɗafaya tsoy ka mey.»
43005008	Yezu ma ləvar: «Lətsey, zəga tek me ney ɗek, na heley.»
43005009	Arka tsana ndaw ana me ndeley, ma zəga tek me ney ŋga na, me heley. Azlakwa pas ana ŋga na tok na, pas ma mesley.
43005010	Arka Zuif hay ma ləvamar a ndaw a hana me ndeley ana: «Teseɗey na pas ma mesley sana, ka slafa ma zəga tek me ney ɗek kakay.»
43005011	Ama ŋga ma mbəɗatar kava: «Ndaw ana ma ndaladaya na na, ma ləvaya: ‹zəga tek me ney ɗek na, heley›, na ŋga.»
43005012	Taya ma tsəhafama: «Ndaw ana ma ləvaka: ‹zəga tek me ney ɗek na heley ana na way?› »
43005013	Ama ndaw ana hana na ma ndaladama na na, a sərada ndaw ana sakay. Hərway Yezu ka daw ba dəreŋ ta slam ana hana na, ndaw hay ma kusa hiya kava na.
43005014	A dəba na, andza Yezu ma ndzafa da 'Ay me key Kuley na, ma ləvar: «Ekəɗey na vaw ɗek salaŋ salaŋ ka dəba, ka da ŋgəsey sazlay zləna, a da kaka na a fəna satsa.»
43005015	Ndaw ana ma daw ma təkəradatara a Zuif hay waya azlakwa ma ndaladaya na Yezu.
43005016	Zla ta pas ana ŋga na na, Zuif hay ma səpama Yezu, andza ndaw dugwan ata ha, hərway a ka tek ana na ta pas ma mesley.
43005017	Ama Yezu ma mbəɗatar kava: «Kasl ekəɗey na, Baba ɗaw a key aha mber, yah ana tiyatsa na i key aha mber.»
43005018	Zla da na ŋga na na Zuif hay ma səpama a fəna sa ma da zəɗadara ’ar ba, hərway ma mey na, ŋga ma ŋgəsada mesley dada tsa kakay, ama satsa na ŋga ma zəla « Bay ma Bəla na andza Baba ŋga ɗerre», kəɗey na, a kada vaw ŋga na, kal kal andza Bay ma Bəla na.
43005019	Yezu ma zlar me tsey guma, ma ləvatar: «Dərka dərka na i ləvakwar, Bəzey a slafa me key tek ma 'ar aŋga na kakay, ama a key na, na ŋga ma nəkadərawa Baba me key ana; hərway tek ma Baba me key ana na, Bəzey a ka na kal kal andza ha tiyatsa.
43005020	Hərway Baba na a wuɗa Bəzey, a ɓadara tek aŋga me key ana hay tabiyaha. A da ɓadara tek na ɗuhwa na hay, ha a fəna neney hay sa, aza a da rəzlakwar.
43005021	Akwa andza ma Baba ma lətsadatərawa ndaw ma mətsa na hay, ma vəlatar mesəfrey ana na, Bəzey a slafa ma vəlar mesəfrey a ndaw ŋga me wuɗey ana tiyatsa.
43005022	Baba na, a key sariya ka ndaw tikay, ŋga ma vəladara sariya tabiyaha a har ma Bəzey ana,
43005023	ma aza ndaw hay tabiyaha ka hasəkadəmara bəzay a Bəzey, andza na ma hasəkadəmara bəzay a Baba na. Ndaw ana ka hasəkadara bəzay a Bəzey kakay na, ka hasəkadara bəzay a Baba, ma sləradərawa na kakay tiyatsa.
43005024	Dərka dərka na i ləvakwar, ndaw ana me pey sləmay ka guma ɗaw, me pey 'ar ka Ndaw ma sləradiyawa na na, a da ndzefey mendzey me ndəvey kakay ana; ŋga na a daw ka slam ma sariya tikay, hərway ŋga na, ka tesey ba da memətsey a mendzey ma ndəvey akay ana.
43005025	Dərka dərka na, i ləvakwar: har ana a sawa ha, ekəɗey ana na, ŋga kəɗey, andza ndaw ma mətsa na hay, a da tsənadama vəɗe ma ɗay ma Bəzey ma Bay ma Bəla, ndaw ma tsənadama na hay na, a da səfram.
43005026	Hərway andza ma Baba ŋga bay 'ar ma mesəfrey aha na na, kəɗey na, ma vəladara a Bəzey ka key bay 'ar ma mesəfrey aha tiyatsa.
43005027	Ŋga ka vəladara maram ba ma kada sariya, kavəday ŋga Bəzey ma Ndaw .
43005028	Tek a neney hay tabiyaha na, ka rəzlakwar sazlay. Har ana a sawa ha, ndaw ma na hiya da tsəvay ana hay na, a da tsənadama vəɗe ma ɗay ŋga,
43005029	arka ndaw ma kəmaɓa tek hayna hay a da bəmawa, ma da mbəlawa, ma da daway a mendzey, ndaw ma kəmaɓa tek haya kakay ana hay a da mbələmawa, ma da daway a sariya.
43005030	Yah na, i slafa me key tek ma gədaŋ ma vaw ɗaw ana kakay, i key sariya na, andza na i ma tsənada na, sariya ɗaw ana na, dzerey aha, ka vəday i səpey na, tek a ɗaw ana i me wuɗey ana kakay, amana, andza na ma Ndaw ma sləradiyawa na.
43005031	Haɗaw i ka key seydewe ma vaw ɗaw ana na, seydewe na a da vəɗey aha kakay.
43005032	Me key seydewe ɗaw na, ndaw mekelehe, i sərada seydewe ŋga na ma kaya na a dam ka vaw ta dərka.
43005033	Kuray ma sləram ndaw hay ka slam ma Zaŋ, ŋga ka kawa seydewe ma dərka na ba.
43005034	Yah na, i ka wuɗey ndaw ka kaya seydewe ɗaw tikay, ama i tsey andza ha na, ma ka da buwumakwar.
43005035	Zaŋ na, andza lalam ma kam waw kava me wuɗey ana, ka dakwar 'ar ba ma kada wuiya ta waw aŋga na da mendzey nekəɗey.
43005036	Ama yah na, seydewe ɗaw na ɗuhwa ha, a fəna ma Zaŋ: mber na Baba ma vəladatiywa, ma ndasladata na hay, i kata na, ma ka təram seydewe ɗaw, ma ɓada Baba ma sləradiyawa na.
43005037	Baba na ta 'ar aŋga na ma sləradiyawa na na, ka key seydewe ɗaw ba. Amana kwa kuray ka wuɗam ma pafama sləmay ka vəɗe ma ɗay ŋga kakay, kwa ha səpam ma nəkada tek aŋga ma ɓada na kakay.
43005038	Arka guma ŋga ma ndza ha da vaw kwar dakay, zləna kavəday, ka pam aha 'ar ka ndaw ŋga ma sləradərawa na kakay.
43005039	Ka ndərəkam 'ar ma zezərey Mewindey Kokwoɗ ana hay ka kuray na ka lam, la da ndzafadama mendzey me ndəvey kakay ana, me key seydewe ɗaw na taya.
43005040	Ka wuɗam ma səmawa ka tsakay ɗaw, ma da ndzefey mendzey me ndəvey kakay ana, kakay.
43005041	Maram a ɗaw na, i ndzafa na da ndaw hay kakay.
43005042	Ama na i səradakwar aha, ma wuɗa vaw ma Bay ma Bəla da kuray dakay.
43005043	I sawa na da mezəley ma Baba ɗaw, amana ka wuɗam ma ŋgələmaya kakay. Arka, haɗaw ndaw ka sawa da mezəley ŋga na na, ndaw aŋga na na ka da ŋgəlama!
43005044	Ɗagay ka da pam ’ar na teŋgey, kuray a neney ma vəlam maram ka 'ar vaw kwar ana hay na, ka səpam aha maram na ma sawa da 'ay Bay ma Bəla asləta na kakay.»
43005045	Ka da dzalam ma da həladakwar ka vaw ta Baba na yah zlay. Ndaw ma da həladakwar ka vaw na Moyiz, na kuray ma pa hiya dey ka ŋga na.
43005046	Akwa haɗaw hana ha pam 'ar ba ka Moyiz na, akwatay ha pam 'ar ba ka yah tiyatsa, hərway a windərawa andza neney na mavəday ɗaw ana.
43005047	Haɗaw kuray ka pam 'ar ka na ma windərawa na kakay na, ka da pam 'ar ka guma ɗaw i ma tsey ana na teŋgey?»
43006001	A dəba na na, Yezu me tesey a diya ma bəlay ma Galiley naŋgar, na ma zəlamar Tiberiyad ana satsa.
43006002	Ndaw ma kusa hiya haɗadzidzay ma səpamar bəzay zləna, kavəday taya ka nəkadama zeheɗ aŋga me key ka ndaw dzedzey ana hay ba.
43006003	Arka Yezu me tsəley a mamba, me ndzey andza gawla ŋga hay da ɗəma na hərwuiya.
43006004	Ma zlambar aha na, magurlam ma Zuif hay, na ma zəlamar Pak ana a slawa ha.
43006005	Arka andza Yezu ma tsakafada dey na, ŋga ma nəkadata ndaw hay ma kusa hiya haɗadzidzay, a səmawa ha ka tsakay ŋga. Ŋga ma ləvar a Filip: «I da haɗakukwatərawa peŋ ɗa ma taya ka zəmam na da may?»
43006006	A tsey andza ha na, a key na a həlar suwet zləna, ŋga na na, a sərada ha tek aŋga na ma da key ana.
43006007	Filip ma mbəɗar kava: « Peŋ ma gabal temere tsew tekeɗe na, a sley me wanəkey ka ndaw ka ndzefey ketekuɗey ketekuɗey kakay seŋgey.»
43006008	Ndaw asləta da walaŋ ma gawla ŋga hay a zəlamar Andrey, malam ma Simoŋ Piyer, ma ləvar:
43006009	«Wawa daha ka sləna, peŋ ma orz ŋga hay daha zlam, ta bəzey kəlef hay tsew; ama neney ana na a da sley ka mey na a way?»
43006010	Yezu me ləvey: «Ndzadəmata ta ndzey.» Guzer ka slam ana andza dakay, taya ma ndzam ka 'arra; a kam ndaw hay gabal zlam.
43006011	Arka Yezu ma həlata peŋ ana hana hay, ma kada sise, ma wanəkadatara a ndaw ana hay. Ma zəga kəlef ana hay, ma kada andza ha satsa; ma vəladatara ha ma zəmam ha ka mevel ata me wuɗey.
43006012	Andza taya ma rəha hiya tsoy na, Yezu ma ləvatar a gawla ŋga hay: «Tsakalama sa na ma zawa na hay, kwa ka da zəɗey zlay.»
43006013	Taya ma tsakalama, me rəhey tsakarak kurow kava tsew, ta sa ma peŋ ma orze a hana zlam ana ma zawa na.
43006014	Andza taya ma nəkadama zeheɗ aŋga neney me key ana na, ndaw a hana hay ma ləvam: «Ndaw a neney na Ndaw sek, na ŋga na, ma da sawa ka bəla na.»
43006015	Ama andza Yezu ma sərafa ba a səmawa ha ma da zəgama, ma da pada bay aha na, ŋga me wutsey makəraŋga a mamba dey mekelehe sa.
43006016	Ma hakwaɗ me key na, gawla ŋga hay hay ma harɗam kasl ka mey ma bəlay.
43006017	Taya ma tsəlam a kombiwal ma da tesey a diya naŋgar, ’ar a Kafarnawom. Dey ka zəgey tsoy, amana re Yezu ka husey ka tsakay ta tsaray kakay.
43006018	Vavəray ma lətsawa, bəlay me tsey ɗaŋgwala.
43006019	Taya ka guram tsoy a key kilometre zlam ta ɗakal, andza ma nəkadama Yezu a heley aha ka 'ar ma bəlay, a gurawa ha ka slam ma kombiwal na, arka zluwer ma katar.
43006020	Ama Yezu ma ləvatar: «Neney na yah, ka wasam zlay!»
43006021	A wuɗam akwa ma zəga a kombiwal, ama arka tsana, a da sərafama na kombiwal ma ləmar a dala ka slam ata, ma dawam a huɗa na.
43006022	Ma medew ana na, ndaw ana ma kusa na hay na ma ndza hiya ka mey ma bəlay ana, ma sərafama kombiwal asləta na ka tesey ba, amana a səradama Yezu na a dawam dzaya da kombiwal ana kakay. Taya ma dawam tek ata makəra ta na.
43006023	Ama tok na, sa ma kombiwal mekele hiya ma səmawa da diya ma Tiberiyad ta slam ata ma zəmawa peŋ na Bay’ərlam Yezu ma mada sise kava da huɗa na.
43006024	Andza ndaw ana ma kusa na hay ma sərafama ba, kwa Yezu, kwa gawla ŋga na hay dzay, taya ka slam ana dakay na, taya ma tsəlam a bəzey kombiwal hay, ma mam 'ar a Kafarnawom ma da səpawa Yezu.
43006025	Arka andza taya ma ndzafama ba da diya ma bəlay naŋgar na, taya ma ləvamar: «Rabi, ɗagay ka sawa ka sləna na, varay?»
43006026	Yezu ma mbəɗatar kava: «Dərka dərka na i ɓadakwar, ka səpəmaya na ma vəday kuray ma nəkadəmata zeheɗ hay kakay, ma vəday kuray ma zəmam tek ɓah ka me rəhey kwar ana.
43006027	A dafa na təɗafama ka mber, ma ndzafada tek me zəmey a neney me zey ba na kakay, amana, tek me zəmey na me ndzey a mendzey me ndəvey kakay ana, na Bəzey ma Ndaw ma da vəlakwar ana, hərway ma mey na, Baba Bay ma Bəla ta 'ar aŋga ma kafa zeheɗ aŋga kava na.»
43006028	Taya ma ləvamar tok: «La ka kam na teŋgey, ma da key mber ma Bay ma Bəla ana na?»
43006029	Yezu ma mbəɗatar kava: «Mber ma Bay ma Bəla na, me pey 'ar ka Ndaw ŋga ma sləradərawa na.»
43006030	Taya ma mbəɗamar kava: «Ama kah ana ɗagay ekəɗey na, ka key na zeheɗ waray, ma la ka nəkadama, arka aza la ka da pəmaka 'ar ana na? Meslərey ɗek ana na, na waray?
43006031	Da palah na, baba la hay ka zəmamawa mann ba, andza na ma winda ha da Mewindey Kokwoɗ ana hay: ‹Ŋga ka vəlatərawa peŋ na ma sawa da 'ərlam ana ba.› »
43006032	Ama Yezu ma ləvatar: «Dərka dərka na, i ɓadakwar, Moyiz na ka vələkurawa peŋ na ma sawa da 'ərlam ana kakay, amana, ma vələkurawa peŋ na ma sawa da 'ərlam ana na, Baba ɗaw.
43006033	Hərway peŋ ma Bay ma Bəla na, na ŋga na ma hərɗawa da 'ərlam ana, arka na a vəlar mendzey a bəla na.»
43006034	Taya ma ləvamar tok: «Bay’ərlam, vəlandar peŋ ana ŋga na, ma ka pas ka pas aha kwa.»
43006035	Yezu ma ləvatar: « Peŋ ma mendzey ana na, yah ana, ndaw ma sawa ka tsakay ɗaw na, may a da tsafa ha kakay. Ndaw me pey 'ar ka yah na, ɗaɗa yam a da harta ha kakay.
43006036	Amana, i ka ɓadukurawa ba, kuray ka nəkadəmərawa ba, amana, ka pamar 'ar kakay.
43006037	Mendzey ma ndaw na Baba ma vəladataya na hay na, a da səmawa ka tsakay ɗaw, ndaw ma sawa ka tsakay ɗaw ana na, i da kəlada ha kakay.
43006038	Hərway i harɗawa da 'ərlam na, ma da key tek a ɗaw me wuɗey ana kakay, amana tek ma Ndaw ana ma sləradiyawa na me wuɗey ana.
43006039	Arka tok na, tek ma Ndaw ana ma sləradiyawa na me wuɗey ana, na kwa ndaw asləta da walaŋ ma ndaw ma vəladatiyawa na hay na, ka da zəɗey zlay; amana i ka da mbəladatərawa ta pas ma meney madakwaydok ana.
43006040	Akwa Baba ɗaw a wuɗey na andza ha tok, kwa way way ma nəkada Bəzey ana, me pey 'ar ka ŋga na, a ndzefey mendzey me ndəvey kakay ana; arka yah tey na i da mbəladərawa ta pas madakwaydok ana.»
43006041	Zla da na ŋga na tsana, Zuif hay ma zlamar ma gwaŋguɗafama mey, ma vəɗay ŋga me ləvey: «Yah na peŋ na ma harɗawa da 'ərlam ana na.»
43006042	Arka taya ma ləvam sa: «Ŋga na Yezu bəzey ma Zozef kakay ɗaw? Ka səradukwata ha andza baba ŋga na, ta may ŋga na kakay ɗaw? Azlakwa ekəɗey a ləvey: ‹i harɗawa da 'ərlam na teŋgey?› »
43006043	Yezu me tsey guma sa ma ləvatar sa: «Mbəkadama ma gwaŋguɗey mey ka 'ar vaw kwar ana hay!
43006044	Kwa ndaw a slafa ma sawa ka tsakay ɗaw, mandzara Baba ɗaw ma sləradiyawa na ka kavatərawa kakay, arka yah tey na, i da mbəladərawa da meney madakwaydok ana.
43006045	Ma winda ha da ɗeriwel ma ndaw sek hay na: Ma da tatəkadata ndaw hay tabiyaha na, Bay ma Bəla na. Kwa way way ma tsənada tek ma sawa da Baba na, ma təɓa me tetəkey ŋga na na, a sawa ka tsakay ɗaw.
43006046	Akwa na ɗaɗa ndaw ka nəkada Baba na dakay, sey ndaw ana ma sawa da 'ay Bay ma Bəla na, ŋga na, ka nəkada Baba ba.
43006047	I ɓadakwar dərka dərka na, ndaw me pey 'ar na, a ndzefey mendzey me ndəvey kakay ana.
43006048	Yah na peŋ ma mendzey ana.
43006049	Da palah na, baba kwar hay ka zəməmawa mann ba na, taya ka mətsam ba.
43006050	Andza peŋ ma hərɗawa da 'ərlam ana tey na, ndaw me zəmey peŋ ana ŋga na tey na, a da mətsey kakay.
43006051	Yah na peŋ te dey ana, ma hərɗawa da 'ərlam ana. Ndaw ma da zəmey peŋ a neney na, a da ndzey na ma kozaha. Peŋ ana i ma da vəley ana na, slaw vaw ɗaw ana, ma vəla ha na, ma bəla ka ndzefey mendzey.»
43006052	Ka guma ŋga neney na, Zuif hay ma zlamar ma təram vaw ka 'ar vaw ta na kambəlaɓa: «Waya ɗagay ndaw a neney a da vəlandakwar slaw vaw ŋga me zəmey na teŋgey teŋgey?»
43006053	Yezu ma ləvatar tok: «Dərka dərka na i ləvakwar, haɗaw kuray ka zəmam slaw vaw ma Bəzey ma Ndaw kakay, haɗaw kuray ka sam mambaz aŋga na kakay na, ka da ndzafam aha mendzey a vaw kwar kakay.
43006054	Ndaw me zəmey slaw vaw ɗaw, me sey mambaz a ɗaw na, a ndzefey mendzey me ndəvey kakay ana, yah tey na, i da mbəladərawa ta pas madakwaydok ana.
43006055	Hərway slaw vaw ɗaw na, tek me zəmey dərka na, mambaz a ɗaw na, tek me sey na dərka na.
43006056	Ndaw ana me zəmey slaw vaw ɗaw, me sey mambaz a ɗaw na, ma ndza ha da vaw ɗaw, i ma ndza ha da ŋga tey.
43006057	Andza ma Baba ma sləradiyawa na na, ŋga Bay ma mesəfrey, i səfrey eɗey na ta Baba, kəɗey na, ndaw ma da zəmey vaw ɗaw na, a da səfrey na ta yah tey.
43006058	Peŋ na ma harɗawa da 'ərlam ana na andza ha tok: ŋga na gəle ta na ma baba kwar hay ma zəməmawa na. Taya na ka mətsam ba, ama ndaw me zəmey peŋ a neney na, a da ndzey na ma kozaha.»
43006059	Yezu a tatəkadata ndaw hay, da 'ay me ɗuley mey ma Kafarnawom na, andza neney.
43006060	Andza ma tsənadama ba andza neney na, ndaw hay haɗadzidzay da walaŋ ma gawla ŋga hay ma zlamar me ləvey: «Guma neney ana ger aha! Ma da slafa ma pafa sləmay na way?»
43006061	Ama ŋga na ma sərafa ka 'ar vaw ŋga na, gawla ŋga hay a gwaŋguɗam aha mey hərwuiya na, Yezu ma ləvatar: «Neney dzay na a tsadakwar metsembeɗ na, teŋgey?
43006062	Arka aza ka da nəkadama Bəzey ma Ndaw a tsəley aha təŋga, ka slam aŋga zlekete na na teŋgey...?
43006063	Ma ndzaha da ndaw na Mesəfrey, slaw vaw na a nefey haɗa ha dakay. Guma ɗaw i ma tsakwar ana hay na, Mesəfrey ta sifa.
43006064	Amana, nduw hay daha da walaŋ a kwar, a pam aha 'ar kakay.» Akwa na, Yezu a səradata zla ka vaw, ndaw ma pam 'ar kakay ana hay, ta ndaw ma da haɗəkada na.
43006065	Ŋga me ləvey sa: «I ma ləvakurawa andza neney ana na, kavədiya: ‹ndaw a slafa ma sawa ka tsakay ɗaw, mandzara Baba ɗaw ka vələrawa tsəveɗ, kakay ana.› »
43006066	Zla da na ŋga na na, gawla ŋga hay haɗadzidzay ma mam tek ata, a wuɗam ma səpama sakay.
43006067	Arka Yezu ma ləvatar a na Kurow kava tsew ana hay: «Kuray na, a sakwar ma daw tek a kwar tikay ɗaw?»
43006068	Ama Simoŋ Piyer ma mbəɗar kava: «Bay’ərlam, la da dawam na ka tsakay ŋgway sa ŋgway! Guma ɗek hay na, guma ma mendzey me ndəvey kakay ana sana.
43006069	La na, la ka pam 'ar ba, la ka səradama ba, kah na Ndaw ma Bay ma Bəla Kokwaɗ ana.»
43006070	Yezu ma mbəɗar kava: «Ma walakwar kuray a neney Kurow kava tsew ana na yah kakay ɗaw? Ama sa tok na, ndaw asləta da walaŋ a kwar na Setene ha.»
43006071	A tsey andza ha na ka Zudas, bəzey ma Simoŋ Iskariyot, hərway ma da haɗəkada na ŋga, ŋga ndaw asləta da walaŋ ma gawla ŋga Kurow kava tsew ana hay.
43007001	A dəba na na, Yezu ma daw ka mey ka mey, ma hala dala ma Galiley. Akwa na a wuɗey ma hala dala ma Zudey, na Zuif hay ma səpam ma da zəɗadəmara 'ar ba da huɗa na, tikay.
43007002	Da har ana na, magurlam ma Gwadzavok ma zuif hay a gurawa ha.
43007003	Malam aŋga hay ma ləvamar: «Daway ba ka sləna a Zudey, ma gawla ɗek hay ka slafama ma nəkadama tek eɗek me key ana hay tiyatsa.
43007004	Ndaw a slafa ma kəzlada tek aŋga na me key ana kakay, kendzey a sar a ndaw ma ɓada vaw na. Haɗaw ka key aha tek hay andza neney sana, ɓada vaw ɗek a bəla.»
43007005	Akwa na, malam aŋga na hay tekeɗe na, a pam aha 'ar ka ŋga kakay.
43007006	Yezu ma ləvatar tok: «Har a ɗaw ka slawa tsaray kakay, ama har a kwar na, kwa varay varay na, hayaha tsa.
43007007	Bəla a slafa ma ŋgəladakwar dey kakay tikay, ama yah na, a ŋgəladaya dey kakay zləna, i ɓada ha tek aŋga me key haya kakay ana hay.
43007008	Kuray tok na, tsəlam a magurlam ana, yah na, i da daɓa ha tikay, hərway har a ɗaw ka ndesley tsaray kakay.»
43007009	Andza ŋga ma ndəvada guma ŋga neney me tsey na, ŋga me ndzey təŋga da Galiley.
43007010	Ama andza malam aŋga hay ma dawam ba a magurlam na, ŋga tiyatsa me zəgey tsəveɗ ma daway, mandzara ndaw ka nəkada, ma tsəlay a wutsey ta wutsey.
43007011	Da har ma magurlam na, Zuif hay ma səpama ma ləvam: «Ɗagay ŋga da may tok?»
43007012	Da walaŋ ma ndaw ma kusa na hay na, ndaw hay tabiyaha a tsam haɗadzidzay na ka ŋga; sana a ləvam: «Ndaw ana na, ndaw hayaha.» Sa na hay tey waya: «A'ay, dzadzak a key na a pafata wuiya ka ndaw ma kusa na hay.
43007013	Amana kwa ndaw ma tsafa ndar ndar na dakay, a wasam ta Zuif hay.
43007014	Andza magurlam a wersley wurasl a hana, Yezu me tsəley a 'Ay me key Kuley, ŋga ma zlar ma tatəkadata ndaw hay.
43007015	A rəzlata Zuif hay ha taya ma ləvam: «Ŋga neney ka dzeŋgey kakay ana na, a səradərawa tek ana andza ha na, da may?»
43007016	Yezu ma mbəɗatar kava: «Me tetəkey ndaw a ɗaw ana a sawa na da yah ana kakay, amana, da Ndaw ma sləradiyawa na.
43007017	Kendzey haɗaw ndaw ana a sar me key tek andza ma Bay ma Bəla me wuɗey ana na, a da sərada me tetəkey a neney a sawa da Bay ma Bəla tsukuɗu, i tsey na ma bay 'ar ma vaw ɗaw ana ɗaw?
43007018	Ndaw me tsey guma ma bay 'ar ma vaw ŋga na na, a səpey na maram a vaw ŋga na. Ama ndaw me səpey maram ma Ndaw ma sləradərawa na na, a tsey dərka, kwa maləwaɗay da ŋga na dakay.
43007019	Ma vəladukurawa Mewey na, Moyiz kakay ɗaw? Amana ndaw asləta da walaŋ a kwar me key andza ma Mewey ana na dakay. Azlakwa ɗagay ka səpəmaya ma da kəɗaya ba vagay aha na, ka mey?»
43007020	Ndaw ma kusa hiya na hay, ma mbəɗamar kava: «Fakalaw ka zəgaka ba ɗaw? Ɗagay ma səpaka ma da kəɗaka vagay aha na way?»
43007021	Yezu me mbəɗey kava, ma ləvatar: «I me key na zeheɗ asləta dada, amana a rəzlakwar tobiya kwar aha.
43007022	Moyiz ma vələkurawa me sley kuɗey, -kwa a zlawa na ka ŋga tsa kakay, ama a sawa na da baba tete hay-, kuray na ma təɗafama me sley na ta pas ma mesley adzay.
43007023	Haɗaw azlakwa ndaw a slafa me ndzefey me sley kuɗey, ta pas ma mesley, mandzara Mewey ma Moyiz ka ŋgəsey sana, ɗagay ka kafamaya mevel hərway i me ndeley ndaw kərem, ta pas ma mesley na, ka mey?
43007024	Mbəkadama me key sariya ma tek na kuray ma nəkadama na, ama kam sariya na andza ma dzerey!»
43007025	Ndaw ma Zeruzalem hay ma ləvam: «Neney na ndaw ana ma səpama ma da kəɗama ba vagay aha na kakay ɗaw?
43007026	Nəkafama a tsey aha guma ndar ndar, amana, a tsamar guma kakay. Bay lakwa hay ka da səradama ba, azlakwa ŋga na Kriste dərka na ɗaw?
43007027	Ama ndaw a neney ana a sawa na da may na la səradakwa, Kriste ka da sawa ba na, ndaw a da sərada ha a sawa na da may tikay.»
43007028	Arka Yezu a tatəkadata ha ndaw hay da 'Ay me key Kuley na, me ləvey: «Ka səradəmaya azlakwa tok na, ka səradama i sawa na da may! Amana i sawa na ma 'ar a ɗaw ana kakay. Ndaw ana ma sləradiyawa na na a tsey dərka. Ŋga na ka səradama kakay.
43007029	Ama yah na, i sərada zləna, ka vəɗay i sawa na ka tsakay ŋga, ma sləradiyawa na, ŋga.»
43007030	Arka taya ma səpam ma zəgama, amana ndaw ka slafa ma pafa har ma zəga kakay, zləna, har aŋga ka slawa tsaray kakay.
43007031	Da walaŋ ma ndaw ma kusa na hay na, ndaw me pey 'ar ka ŋga na hay na haɗa. Arka taya ma ləvam: «Aza Kriste na ka da sawa ba na, a da key zeheɗ a fəna ma ndaw eɗey me key ana ɗaw?»
43007032	Guma a hana hay ma sasəkwafama da walaŋ ma ndaw ma kusa hiya na hay na, me husey a sləmay ma Fariziyeŋ hay, arka na baba ɗuhwa na me key kuley ana hay, ta Fariziyeŋ hay ma kuyam sidzew ata hay, ma ka zəgəmərawa.
43007033	Yezu me ləvey: «Mendzey ɗaw ta kuray na a zawa nekəɗey dada, arka na, i da mey ’ar ka slam ma Ndaw ma sləradiyawa na.
43007034	Ka da səpəmaya, amana, ka da ndzafəmaya ha kakay, hərway ka slam i ma daw ana na, ka slafama ma daway kakay.
43007035	Da har ana ŋga na na, Zuif hay ma ləvam ka 'ar vaw ta na: «A da daw ma ŋga na a may, ha i da ndzafakwa ha kakay ana na? Tsukuɗu a da daway təŋga, ka slam ma ndaw ma zlaɗa 'ar ahiya da walaŋ ma Grek hay ana ɗaw? A da daway ma da tatəkadata Grek hay ɗaw?
43007036	Ɗagay guma ŋga na me tsey ana na ka ləva na teŋgey: ‹Ka da səpəmaya amana ka da ndzafəmaya ha kakay, ka slam a ɗaw i kava ana na ka da slafama ha ma daway, kakay?.› »
43007037	Andza pas ma magurlam me ndəvey, pas ana ŋga na na ɗuhwa ha satsa, Yezu me lətsey deŋ da 'Ay me key Kuley, me tələkey mey ta magala ha: «Haɗaw ndaw ana yam a harta na ŋga ka sawa ka tsakay ɗaw ka da sey.
43007038	Ndaw me pey 'ar ka yah na, andza ma Mewindey Kokwoɗ ana hay me ləvam ana na: «Da vaw ŋga na, 'ar yam me vəley mendzey ana a da vawa »
43007039	A tsey andza ha na ka Mesəfrey Kokwoɗ ana ma ndaw ma pam 'ar ka ŋga na hay, ma da ndzafam ana. Akwa da na ŋga na na, Mesəfrey Kokwoɗ ana tsaray dakay, zləna, Yezu ana ka ndzefey maram tsaray kakay.
43007040	Da walaŋ ma ndaw ma kusa ahiya ma pafama sləmay ka guma ŋga na hay na, sa na hay ma ləvam: «Dərka na, neney na Ndaw sek .»
43007041	Sa na hay ma ləvam: «Kriste na ŋga.» Ama sa na hay ma ləvam sa tey: «Kriste na a slafa ma bawa da Galiley ɗaw?
43007042	Mewindey Kokwoɗ ana hay a ləvam na, a da bawa na da zuwal ma David kakay ɗaw? Da Betlehem, wuraw bəzaha na ma yəmərawa David da huɗa na kakay ɗaw?»
43007043	Ndaw ma kusa hiya na hay a da tsam ba ka vaw andza neney na, hərway ŋga.
43007044	Sa ma ndaw hay nekəɗey da walaŋ ata a satar ma zəgama, amana kwa ndaw ka pafa har kakay.
43007045	Sidzew hay ma məmawa ka slam ma baba ɗuhwa na me key kuley ana hay ta Fariziyeŋ hay ma ləvəmatar: «Ɗagay ka zəgəmərawa kakay na, ka mey?»
43007046	Sidzew hay ma mbəɗam kava: «Ɗaɗa ndaw ka tsey guma andza ma ndaw a neney na, dakay.»
43007047	Fariziyeŋ hay ma ləvəmatar: «Ta kuray adzay na ka pafəkurawa wuiya ba tiyatsa ɗaw?
43007048	Da walaŋ ma ndaw ma fada hay ta Fariziyeŋ hay na, ndaw asləta da walaŋ ana ka pey 'ar ba ka ŋga, daha ɗaw?
43007049	Si ndaw a neney tedehe na hay dada, ma səradama Mewey kakay ana hay, taya na ndaw ma kəla 'ar ahiya.»
43007050	Amana ndaw asləta da walaŋ ma Fariziyeŋ hay, a zəlamar Nikodem, ndaw aŋga na zlezle, ma daway ka tsakay ma Yezu ana me ləvey:
43007051	« Mewey lakwa a slafa ma dzuwa ndaw mandzara ka tsənadama guma ŋga na, mandzara ka səradama tek aŋga na ma kawa na ɗaw?.»
43007052	Taya ma mbəɗamar kava: «A da key na kah ndaw Galiley tiyatsa ɗaw? Səpa haya haya ha, aza ka ndzafa na, kwa ndaw sek ka lətsawa da Galiley na dakay.»
43007053	Arka, kwa way way ma daway təŋga a mbaw ŋga.
43008001	Arka Yezu ma daway a mamba ma Tetəɗez.
43008002	Ma dey me tseɗey na, ŋga ma mey a 'Ay me key Kuley, andza səkway tabiyaha a sawa ka tsakay ŋga na, ŋga me ndzey ta ndzey, ma zlar ma tatəkadata ndaw hay.
43008003	Ndaw me sesəkey Mewey hay ta Fariziyeŋ hay ma zəgəmərawa ŋgwas ana daha a ndzafəmata a kam aha madama, ma lətsadama a wuzlah ma ndaw hay ma kusa hiya.
43008004	Ma ləvamar: «Miter, a zəgəmərawa ŋgwas a neney na, a ndzafəmata ma na hiya ta ndaw.
43008005	Da Mewey na, Moyiz a tsandukurawa na, ŋgwas andza neney na, ma kweytsey ŋga na na, ta ŋgwa vagay aha. Ekəɗey, kah na, ka ləvey kava na teŋgey?»
43008006	A tsam andza ha na hərway a wuɗam ma ŋgafama gendeɗ, ma aza ka da ndzafafama bəzay ma guma. Ama Yezu na me teŋey 'ar aŋga ka dala, ma zehey ka dala, ta bəzey har.
43008007	Andza re a tsəhafama ha guma mba na, Yezu ma tsakafada 'ar, ma ləvatar: «Ndaw ana andza da walaŋ a kwar ɗaɗa ŋga ka ŋgəsey tikay ana na, ka zlar ma kəlafa ŋgwa na tsəfəmey aha ɗagay.»
43008008	Arka ŋga me teŋey 'ar sa, me zehey ka dala sa.
43008009	Andza a dəba ma ma tsənadama guma ŋga neney hay ba na, taya ma zlamar ma wutsam tek ata asləta asləta, ma zlar ka mey na ndaw ma səka na hay; a da zarawa na Yezu makəraŋga. Andza ŋgwas ana ŋga daha re da wuzlah ana na,
43008010	Yezu ma lətsada ’ar, ma ləvar: «Ŋgwas eɗey, taya da may tok? Kwa ndaw ka dzuwaka kakay ɗaw?»
43008011	Ŋga me mbəɗey kava: «Dakay, Bay’ərlam a ɗaw.» Arka Yezu ma ləvar: «Yah tiyatsa na i dzuwaka kakay tey, amana daway,ɗaɗa ka da ŋgəsey sazlay.»
43008012	Arka na Yezu ma tsatar guma sa: «Yah na waw me nəkey dey ma bəla. Ndaw ma səpaya bəzay na, ɗaɗa a da heley aha da ləvaŋ tikay, amana a da ndzefey waw ma kəsada a Mendzey.»
43008013	Arka Fariziyeŋ hay ma ləvamar tok: «Ka key seydewe ma bay ’ar ma vaw ɗek ana, seydewe ɗek ana na, a təɓey vaw kakay.»
43008014	Yezu ma mbəɗafatara kava: «Ayaw dərka na i key seydewe ma bay ’ar ma vaw ɗaw ana, ama akwa seydewe ɗaw ana na, a təɓey, kavəday ma mey na i sərada, i sawa na da may, i daw na a may, ama kuray na, kwa ka səradama, i sawa na da may, kwa i daw na a may tikay.
43008015	Ka kama sariya kwar na, ɗerre ma slaw vaw, ama yah na, i key sariya ka ndaw tikay.
43008016	Hana kendzey i ka key sariya na, sariya ɗaw ana na kassla dərka na, hərway i makəra ɗaw kakay, ama ndaw ma sləradiyawa na na ŋga daha tiyatsa.
43008017	Akwa ma winda ha da Mewey kwar ana na, seydewe ma ndaw hay ka kam ba tsew na, a təɓama seŋgey.
43008018	I key seydewe ma bay ’ar ma vaw ɗaw ana, Baba ma sləradiyawa na, ŋga a kaya seydewe ɗaw ana satsa.»
43008019	Taya ma ləvamar tok: «Ɗagay Baba ɗek ana na ŋga da may?.» Yezu ma mbəɗatar kava: «Ka səradəmaya kakay, ka səradama Baba ɗaw kakay. Hana kuray ka səradəmaya ba na, ka da səradama Baba ɗaw ana ba tiyatsa.»
43008020	Yezu a tsa guma ŋga neney hay na, ka slam ma zəlamar zleley ana, andza a tatəkadata ha ndaw hay da 'Ay me key Kuley . Kwa ndaw ka pafa har dakay, kavəday har aŋga ka slawa tsaray kakay.
43008021	Yezu ma ləvatar sa: «I daway tek a ɗaw, ka da spəmaya, amana ka mətsam re da meŋgəsey kwar. Slam a ɗaw, i ma daway a huɗa na na, ka slafama ma daway a huɗa kakay.»
43008022	Zuif hay ma ləvam tok: «Agəna a dzeley aha ma da kəɗa vaw ŋga ba vagay aha ɗaw? Hərway a ləvey a neney: slam a ɗaw ma daway na, ka dawam a huɗa tata kakay ana na?»
43008023	Yezu ma mbəɗatar kava: «Kuray na ndaw ma dala hay, yah na ndaw ma 'ərlam; kuray na ndaw ma bəla ɗey hay, yah na ndaw ma bəla ɗey tikay.
43008024	Ka vəday, i ləvakwar ka da mətsam da meŋgəsey kwar hay na, hərwuiya. Akwa haɗaw kuray ka təɓama ka mevel a kwar yah na,‹Yah daha› kakay na, na ŋga na na ka da mətsam na da meŋgəsey kwar.»
43008025	Taya ma ləvamar tok: «Ɗagay kah ana na way?» Yezu ma mbəɗatar kava: «Na kwa ka mətsaya har kakay ma ləvakwar zla da mezley ana.
43008026	Ka kuray ekəɗey na, guma ɗaw ta sariya ɗaw ma kafakwar haɗadzidzay daha. Ama Ndaw ma sləradiyawa na na, a tsey dərka, tek a ɗaw ma tsənadərawa ka tsakay ŋga na na, i ɓar a bəla na ŋga.»
43008027	Taya ka tsənadama a tsatar na ka Baba kakay.
43008028	Arka Yezu ma ləvatar tok: «Aza andza kuray ka da tsakafadama Bəzey ma Ndaw ba na, ka da səradama yah na, Yah daha, tek na i me key ma bay 'ar ma vaw ɗaw ana na dakay. I tsey na guma ma Baba ɗaw ma tatəkadiyawa na.
43008029	Ndaw ma sləradiyawa na na, ŋga ta yah, ɗaɗa ŋga ka mbəkadaya makəra ɗaw kakay, ka vəday i key ka pas ka pas na tek na ma dar 'ar ana hay.»
43008030	Andza a tsey aha andza neney na ndaw hay haɗadzidzay ma pam 'ar ka ŋga.
43008031	Arka Yezu ma ləvatar a zuif na ma pəmawa 'ar ka ŋga na hay tok: «Haɗaw ka ndzam da guma ɗaw me ləvey na, dərka na, kuray na gawla ɗaw hay.
43008032	Ka da səradama dərka na, arka dərka na a da təradakwar na, ndaw ma wama 'ar ata na hay.»
43008033	Taya ma mbəɗamar kava: «La na bəzey ma hwoɗ ma Abraham hay, ɗaɗa ndaw ka kadandar beke tikay sana, ka ləvandar la da wama 'ar ala na, ka mey?»
43008034	Yezu ma mbəɗatar kava: «Dərka dərka na i ɓadakwar ekəɗey: Haɗaw ndaw ana ka ŋgəsey ba na, ŋga na beke ma meŋgəsey aha.
43008035	Beke na, a ndzey na da 'ay ana ma tsoy aha kakay, ama Bəzey ma 'ay ana na, a ndzey na ma tsoy aha.
43008036	Zla ekəɗey haɗaw Bəzey ma 'ay ana ma mbəɗəkurawa na, ka da ndzam na ndaw ma wama 'ar ata na hay dərka na.
43008037	Ayaw i sərada ha kuray na bəzey ma hwoɗ ma Abraham hay, ama hərway ma guma ɗaw ma fuləkakwar a vaw kakay ana na, ka səpəmaya ma kəɗəmaya ba vagay aha.
43008038	Yah na i tsey na ka tek i ma nəkadərawa ka slam ma Baba ɗaw ana, ama kuray na ka kam na tek na kuray ma tsənadəmərawa ka tsakay ma baba kwar ana.»
43008039	Taya ma mbəɗam kava: «Baba la, na Abraham.» Yezu ma ləvatar: «Haɗaw kuray bəzey ma Abraham hay na, kam mber andza ma Abraham ana tok.
43008040	Azlakwa tok na, ka səpəmaya ekəɗey, ma da kəɗəmaya ba vagay aha, yah a neney ma tsakwar mey ma dərka na i ma tsənadərawa ka tsakay ma Bay ma Bəla na, tek na Abraham ka kərawa kakay ana.
43008041	Ama kuray na, ka kam na mber ma baba kwar hay.» Taya ma mbəɗamar kava: «La na bəzey ma ndaw me tsəley so na hay tikay, Baba la na, Bay ma Bəla asləta.»
43008042	Yezu ma ləvatar: «Hana Baba kwar Bay ma Bəla na, akwatay ka wuɗəmaya, hərway i bawa na da Bay ma Bəla, i sawa na da ŋga, i sawa na ma bay 'ar ma vaw ɗaw ana kakay, ma sləradiyawa na ŋga.
43008043	Ɗagay ka tsənadama guma ɗaw me tsey kakay na ka mey? kavəday ka slafama ma dzəkafa sləmay ka guma ɗaw kakay.
43008044	Baba kwar na, Sataŋ, ka wuɗam me key na, andza ma baba kwar ana me wuɗey. Zla da mezley ana təŋga na, mber aŋga na, sey ma zəɗadara 'ar a ndaw. Ŋga ka slafa me ndzey da dərka kakay zləna, dərka da vaw ŋga dakay. Andza a tsey maləwaɗay na, a bawa na da zleley ŋga na, mavəday ŋga maləwaɗay aha, baba ma maləwaɗay.
43008045	Andza ŋga ɗaw tey na, i tsakwar na mey ma dərka, ka pəmaya 'ar kakay na, kavədiya.
43008046	Ndaw da walaŋ a kwar ma slafa me ləvey: i ka ŋgəsar ba, na way? Azlakwa i tsey na dərka sana, ka pəmaya 'ar kakay na, ka mey tok?
43008047	Ndaw ana ndaw ma Bay ma Bəla na, a pey sləmay ka mey ma Bay ma Bəla na. Ka pəmaya sləmay kakay na, ma vəday kuray ndaw ma Bay ma Bəla ahiya kakay.
43008048	Zuif hay ma mbəɗafəmara kava: «La ma ləvafəmaka kah na ndaw Samariteŋ, fakalaw da 'ar na kassla dərka.»
43008049	Yezu ma mbəɗafatara kava: «A'ay, 'ar a mbəɗaya kakay, i key na, i hasəkadara bəzay a Baba ɗaw, ama kuray tey na ka wuɗam ma hasəkadəmaya bəzay kakay.
43008050	Akwa ɗagay na, i səpey aha ndaw hay ka hasəkadəmaya bəzay tikay, ndaw ma nəkafaya dey, ma ka sariya na na daha.
43008051	Dərka dərka na i ləvakwar, haɗaw ndaw ana ka wafa vaw ba ka guma ɗaw na, a da nəkada ha memətsey tikay.»
43008052	Zuif hay ma ləvamar: «Ekəɗey na, la səradama dərka na fakalaw da 'ar eɗek ka dəba tok. Abraham na ka mətsey ba, ndaw sek hay ka mətsam ba atsa, ama kah ekəɗey ka ləvey: haɗaw ndaw ana ka wafa vaw ba ka guma ɗaw na, a da nəkada ha memətsey tikay na teŋgey?
43008053	Kah na ka fəna baba la Abraham, me mətsey ana ɗaw? Ndaw sek hay tiyatsa na, ka mətsam ba atsa, ka kada vaw ɗek ana na, way tok?»
43008054	Yezu me mbəɗey kava: «Kendzey i ka hasəkadara bəzay a vaw ɗaw ana na, maram a ɗaw ana a da nefey aha dakay. Ma hasəkadaya bəzay na, Baba ɗaw, na kuray ma ləvam Bay ma Bəla a kwar ana.
43008055	Kuray na ka səradəmərawa tikay, ama yah na, i sərada, i ka ləvey: i sərada kakay na, na ŋga na na, i ka tərey ndaw maləwaɗay aha ba, kal kal andza kuray, ama yah na, i sərada, i wafa vaw ka guma ŋga.
43008056	Baba kwar Abraham ma kawa wuiya da ’ar aŋga ma dzalawa na ka nəkada pas a ɗaw: ŋga ma nəkada na, ŋga me rəhey ta wuiya.»
43008057	A dəba ma guma ɗey na, zuif hay ma ləvamar: «Mevey ɗek ana na, ka husada kokurow zlam kakay tok na, ka ləvey kah ka nəkada Abraham ba.»
43008058	Yezu ma mbəɗatar kava: «I ɓadakwar dərka dərka na, da zla ka yəmərawa Abraham tsaray kakay na, Yah daha.»
43008059	Taya na ma kwakusam ŋgwa, ma da kweytsa, ama Yezu ma ləha vaw ŋga, ma bawa ŋga da 'Ay me key Kuley .
43009001	Andza Yezu a daw aha na, ŋga ma nəkada ndaw ana daha wulaf aha, a yadəmərawa da hwoɗ.
43009002	Gawla ŋga hay ma tsəhafama guma neney: «Rabi, a yəmərawa ndaw a neney wulaf aha na, ɗagay ma ŋgəsafa tek na way? Bay 'ar ma vaw ŋga na tsukuɗu, baba ŋga, ta may ŋga ɗaw?»
43009003	Yezu me mbəɗey kava: «Kwa ŋga ka ŋgəsey kakay, kwa baba ŋga, ta may ŋga, ka ŋgəsam tek kakay, amana hayna mber ma Bay ma Bəla ka nəkey da ŋga.
43009004	Ekəɗey rəpas mba na, a dafa na me key mber ma Ndaw ma sləradiyawa na: dəvaɗ a sawa ha na, ndaw a slafa me key mber sakay.
43009005	Da mendzey ɗaw a neney ka bəla na, yah na, waw me nəkey dey ma bəla.»
43009006	Andza a dəba ma guma ŋga neney me tsey na, Yezu me təfey sleslem ka dala, ma heləɓey hahay ta sleslem, ma fəɗadara ka dey ma ndaw wulaf a hana.
43009007	Arka ŋga ma ləvar: «Daw da pəra vaw ba da slam me pərey vaw ma Silowey.» Silowey ka ləva na: maslaŋ. Ndaw wulaf ana hana, ma daway, ma pərərawa vaw, a da mawa na, a nəkada dey ka dəba.
43009008	Ndaw mambaw hay, ta ndaw ma nəkadama zlekete, ma ləvam: «Neney na ndaw aŋga na ma ndza ha, a rəkey aha tek ana, seŋgey?» -Hərway ŋga ndaw me rəkey tek aha-.
43009009	Sa ma ndaw hay, ma ləvam: «Neney na ŋga təŋga.» Sa na hay tey waya: «A-ay neney na ndaw ma zəga ndaw.» Ama ndaw wulaf ana me mbəɗey kava: «Yah ana təŋga!»
43009010	Taya ma ləvamar tok: «Ɗagay azlakwa dey ɗek ana hay a da wuram na teŋgey?»
43009011	Ŋga me mbəɗey kava: «Ndaw aŋga na, ma zəlamar Yezu ana, me heləɓey hahay, ma fəɗaya ka dey na, ma ləvaya: daw a Silowey, da pəra vaw; yah ma daway, i ma pərərawa, arka na, i ma nəkada dey tok.»
43009012	Taya ma ləvamar: «Ɗagay ndaw ana na ŋga da may?» Ŋga me mbəɗey kava: «I sərada kakay.»
43009013	Ma dadama ndaw a kete wulaf aha na, ka tsakay ma Fariziyeŋ hay.
43009014	Azlakwa Yezu a heləɓey hahay, ma wuradara dey ŋga na na, ta pas ma mesley.
43009015	Fariziyeŋ hay satsa na, ma tsəhafama: ɗagay a wuradəmara dey ŋga na na, teŋgey? Ŋga ma mbəɗatar kava: «Ŋga ma fəɗaya hahay ka dey, i ma pəra vaw na, i ma nəkada dey.»
43009016	Da walaŋ ma Fariziyeŋ na hay na, sa na hay ma ləvam: «Ndaw a neney na, a tsənar sləmay a mesley kakay, a sawa da Bay ma Bəla tikay.» Ama, sa na hay ma ləvam: «Ndaw ma ŋgəsa ha na, a slafa me key zeheɗ andza ha tata ɗaw?.» Arka, a da key da walaŋ ata na na, me tsey vaw.
43009017	Arka taya ma tsəhafama, ka ndaw wulaf ana sa: «Kah ekəɗey na, ka ləvafa ka ndaw ana ma wuradaka dey ɗek ana na, teŋgey?» Ŋga na me mbəɗey kava: «Ndaw ana na, ndaw sek.»
43009018	Andza taya ka zələmatərawa, andza baba ŋga na, ta may ŋga na tsaray kakay na, Zuif hay ka təɓama ka mevel ata, ndaw ana tsəfəmey aha na, wulaf aha, a da wuradəmara dey ta wurey tikay.
43009019	Taya ma tsəhafəmata kandza baba na, ta maya na: «Ndaw a neney na, bəzey kwar na kuray ma ləvam, a yəmərawa wulaf aha na kakay ɗaw? Azlakwa ekəɗey a da nəkada dey ka dəba na, teŋgey?»
43009020	Baba na, ta may na ma mbəɗafəmatara kava: «La səradama dey ta kava, neney na bəzey la dərkana, a yəmərawa na wulaf aha.
43009021	Ekəɗey a da nəkada dey ka dəba na teŋgey na, la səradama tikay; ma wuradara dey ana way na, la səradama kakay, tsəhafama ka ŋga na, ŋga ɗuhwaha ɗa, ka vaw ŋga sana, ŋga na ta ’ar aŋga na ka wandzaladakwar kwa!»
43009022	Baba na ta may na a tsam andza ha na, hərway a wasam ta Zuif hay. Hərway ma mey na, taya ka tsama tsoy: «Kwa way way me ləvey Yezu na Kriste ha na, a warzlama ba da ’ay me ɗuley mey.»
43009023	Nəkafama baba na, ta may na, a da ləvam: «Ŋga ɗa ka vaw ŋga sana, tsəhafama kwa», na hərwuiya.
43009024	Dey ma tsetsew ana, Zuif hay ma zələmərawa ndaw ana hana wulaf ana, ma ləvamar: «Kar salalay a Bay ma Bəla! Amana, la na, la səradamaha ndaw ana na, ndaw ma ŋgəsa ha.»
43009025	ŋga ma mbəɗatar kava: «Kendzey ŋga ndaw ma ŋgəsa ha na, i sərada tikay; tek a ɗaw ma sərada na neney: tsəfəmey aha na, i wulaf aha, ama ekəɗey na, i nəkada dey ka dəba.»
43009026	Taya ma ləvamar: «Ɗagay a kaka na mey? A da wuradaka dey ana na, teŋgey?»
43009027	Ŋga ma mbəɗatar kava: «I ka ɓadakwar tsoy, amana ka wuɗam me pey sləmay kava kakay, ka wuɗam ma tsənadama dey mekelehe na, ka mey? Tsukuɗu ka wuɗam na, ma da tərey gawla ŋga hay tiyatsa ɗaw?.»
43009028	Fariziyeŋ hay ma zlamar ma tsaɗama ma ləvamar: «Kah na, kah gawla ŋga! Ama la na, gawla ma Moyiz hay.
43009029	La səradama ha Bay ma Bəla na, ka tsərawa guma ba a Moyiz, ama ndaw a neney na, la səradama a sawa na da may tikay!»
43009030	Ndaw ana ma mbəɗatar kava: «Ana dzadzak, me rəzley ndaw na ŋga ha tok, hərway ma mey na, ka səradama a sawa na da may kakay ana, ama zlənemey na, ka wuradaya dey ba!
43009031	Ka səradakwa ha seŋgey: Bay ma Bəla na, a patar sləmay a ndaw ma ŋgəsa na hay kakay, ama haɗaw ndaw ana ma ɗamara ’ar aha, a key tek andza ma Bay ma Bəla me wuɗey ana na, a vəladara.
43009032	Ɗaɗa, ndaw ka tsənada ndaw ka wurey dey ma ndaw wulaf aha, a yadəmərawa da hwoɗ na, dakay seŋgey.
43009033	Haɗaw ndaw a neney na, ndaw ma Bay ma Bəla kakay na, a slafa me key tek andza neney kakay.»
43009034	Taya na ma mbəɗamar kava: «Kah na, a yəməkawa na da meŋgəsey tok na, dzadzak na, ka da tsandar guma a 'ar tok ɗaw?» Arka taya ma kəladəmərawa ba a bəla.
43009035	Yezu ma tsənada waya ka ɓələmərawa ba a bəla na, ŋga ma sawa, ma ndzafa ma ləvar: «Ka pey 'ar ka Bəzey ma Ndaw ɗaw?»
43009036	Ŋga tey ma mbəɗar kava: «Ŋga na na way Bay’ərlam a ɗaw, ma i ka pey 'ar ka ŋga na na?»
43009037	Yezu ma ləvar: «Ka nəkada ha, ma tsaka guma neney na ŋga.»
43009038	Ndaw ana me ləvey: «I pey 'ar Bay’ərlam a ɗaw.» Arka ŋga me gərdey ka mey dey ŋga.
43009039	Arka Yezu me ləvey tok: «I sawa ka bəla na, ma da key sariya, ma aza ndaw ma nəkadama dey kakay ana hay, ka nəkadama dey, ndaw ma nəkadama dey ana hay tey na, ka təram wulaf ahiya.»
43009040	Fariziyeŋ hay daha ka tsakay ŋga, ma tsənadama guma neney na, ma ləvamar: «Ka ləva na, ta la adzay na, la wulaf ahiya tiyatsa ɗaw?»
43009041	Yezu ma mbəɗatar kava: «Kendzey akwatay kuray ka kam wulaf ahiya na, meŋgəsey ka kuray dakay, ama ekəɗey ka ləvam, ka nəkadama dey sana, meŋgəsey kwar ŋga re.»
43010001	Dərka dərka na, i ɓadakwar, haɗaw ndaw ana a fuləkwey a welde ma təɓaŋ hay ta mambaw kakay, ama a hərɗey ta 'ar ma zlagam na, ndaw ana ŋga na na mahal, katsala.
43010002	Ama ndaw me fuləkwey ta mambaw ana na, ŋga na ndaw me tsukurey təɓaŋ ana hay.
43010003	Ndaw me hutey ka mambaw ana a wuradara mambaw, arka təɓaŋ hay, a pam sləmay ka veɗ ma ɗay ŋga. Təɓaŋ aŋga hay na, a zəlata na, kwa way way, ta mezəley ŋga. A badatərawa a bəla.
43010004	Andza ka badatərawa tsoy a bəla na, a kəlatar ka mey, arka na a səpama zləna, kavəday a səradama vəɗe ma ɗay ŋga.
43010005	Ɗaɗa a səpamar bəzay a ndaw mbəlak aha tikay. A fəna satsa na, a da hwadama zləna, ka vəɗay a səradama ɗay ma mbəlak hay kakay.»
43010006	Yezu ma tsadatara bəzay ma guma neney ma mala ha, ta meley ana; amana taya ka tsənadama a tsatar na ka mey kakay.
43010007	Yezu me ləvey sa: «Dərka, dərka na, i ləvakwar: yah na mambaw ma təɓaŋ ana hay.
43010008	Tobiyaha ndaw ma səmawa ka mey ɗaw ana hay na, ndaw mahal hay, ta katsala hay. Amana təɓaŋ ana hay, ka pəmatar sləmay kakay.
43010009	Yah na mambaw, haɗaw ndaw ana a fuləkwey ta yah na, a da buwama, a daway, a mawa, a ndzefey tek me zəmey.
43010010	Mahal a daw ma ŋga na, ma da huley, ma da təzey, me zəɗey tek. Ama yah na, i sawa na ma ndaw hay ka ndzafam mendzey, ka ndzafam na haɗadzidzay.
43010011	Yah na ndaw me tsukurey hayna, ndaw me tsukurey hayna na, a vəlada mendzey ŋga hərway ma təɓaŋ aŋga hay.
43010012	Ndaw me key mber ma sumkwo na, təɓaŋ ana hay na, ma ŋga hay kakay, kendzey andza ŋga ka nəkada dəvar ba a sawa ha na, a mbəkadata təɓaŋ hay, a hway ta vaw ŋga. Dəvar a sawa, a həley, a zlaɗadatara 'ar ta sa na hay.
43010013	Hərway a key na mber ma sumkwo, təɓaŋ hay a kamar da 'ar kakay.
43010014	Yah na ndaw me tsukurey hayna, i səradata təɓaŋ a ɗaw hay, təɓaŋ a ɗaw hay a səradəmaya.
43010015	Andza ma Baba ɗaw ma səradaya na na, i sərada Baba ɗaw; andza ha tey, i vəlada mendzey ɗaw hərway ma təɓaŋ a ɗaw hay.
43010016	Təɓaŋ a ɗaw a sa na hay daha, ka fuləkumawa a welde na tsaray kakay, taya na ŋga na na hay tiyatsa na, hayna i ka tsəhadatərawa 'ar, a da dzəkam sləmay ka vəɗe ma ɗay ɗaw, a da key na welde na asləta, ndaw me tsukurey ana asləta.
43010017	Baba a wuɗaya na, mavəday i ma vəlada mendzey ɗaw, i da təɓa tek a ɗaw ka mey.
43010018	Ndaw ma təɓadaya ba na dakay, ama ma vəlada na yah ana ta ’ar a ɗaw ana. I slafa ma vəlada, i slafa ma da təɓa tek a ɗaw. Neney na mey ma mewey ana i ma ndzafawa da har ma Baba ɗaw ana.»
43010019	Guma neney na, ma sadatərawa me tsey vaw da walaŋ ma Zuif hay sa.
43010020	Ndaw hay da walaŋ ata haɗadzidzay ma ləvam: «Fakalaw a kar, a key na a dzadzuvey guma soha sana, ka pafama sləmay na, ka mey?»
43010021	Ama sa na hay, ma ləvam: «Neney na guma ma ndaw ta fakalaw aha da 'ar kakay, zləna, fakalaw na a slafa ma wuradara dey ma ndaw wulaf aha ɗaw?.»
43010022	Da har ana ŋga na na, a kam aha magurlam ma bəzləmey ’Ay me Key Kuley da Zeruzalem, da har ma memeɗ kusey.
43010023	Da 'Ay me key Kuley na, Yezu a daway a mawa ka slam ma veranda na ma zəlamar veranda ma Salomoŋ ana.
43010024	Zuif hay ma ɗawalama, ma ləvamar: «Ka da ndzadandar da waway na, kasl ka waray, haɗaw kah Kriste na, ɓadandar ndar ndar kwa.»
43010025	Yezu ma mbəɗatar kava: «I ka tsakwar ba, amana kuray ka təɓama kakay, tek a ɗaw ana hay yah ma kata da mezəley ma Baba ɗaw ana na, a kaya seydewe ɗaw ana.
43010026	Ama ekəɗey ka pəmaya 'ar kakay na, kavəday kuray da walaŋ ma təɓaŋ a ɗaw hay kakay.
43010027	Təɓaŋ a ɗaw hay na, a pam sləmay ka vəɗe ma ɗay ɗaw, i səradata, a səpəmaya bəzay.
43010028	Arka yah tey na, i vəlatar mendzey me ndəvey kakay ana, ɗaɗa a da mətsam aha kakay, ɗaɗa ndaw ma slafa ma buwatərawa ba da har a ɗaw na, dakay.
43010029	Baba ɗaw ana ma vəladatiyawa na na, a fənata tek hay tabiyaha, kwa ndaw ma slafa me təɓey tek da har ma Baba na dakay.
43010030	Yah ta Baba na, la na ndaw asləta.
43010031	Arka Zuif hay ma kwakusam ŋgwa, ma da kwuytsa satsa.
43010032	Ama Yezu ma ləvatar sa: «I ka ɓakwar mber hayna ma Baba ɗaw ba haɗadzidzay, ka slam dey kwar, ka wuɗam ma kwuytsəmaya na ka mber ana waray?»
43010033	Zuif hay ma mbəɗamar kava: «La wuɗam ma kweytsəmaka na ka mber hayna me key ana kakay, amana, ka guma ɗek a neney, kah ma tsaɗa Bay ma Bəla ana. Ka vəɗay kah na ndaw tok na, ka tərada vaw ɗek Bay ma Bəla aha.»
43010034	Yezu ma mbəɗatar kava: «Ma winda ha da Mewey kwar na: I ləvey na, kuray na 'ərlam ahiya kakay ɗaw?
43010035	Azlakwa a da key na, Mewey a zəlata ndaw ma tsadəmatara guma ma Bay ma Bəla ana hay, 'ərlam ahiya na. Arka tok na, kwa tek ma slafa ma davasada Mewindey Kokwoɗ ana hay na dakay
43010036	A ndaw ana Baba ma wala na, ma sləradərawa ka bəla na na, ka ləvamar: «Ka tseɗey Bay'ərlam hərway yah me ləvey, yah Bəzey ma Bay ma Bəla.
43010037	Kendzey hana i key aha mber ma Baba ɗaw kakay ŋgey, na ŋga na na, ka pəmaya 'ar zlay!
43010038	Ama haɗaw i kata ha na, kwa ha pəmaya 'ar kakay na, pam 'ar ka mber a neney hay, ma kuray ka səradama, ha səradama haya hayaha, Baba ŋga da yah, andza yah da Baba na tey.»
43010039	Arka satsa a səpama ma da zəga, amana, ma ləhafata ba da har ata.
43010040	Arka Yezu ma mey təŋga a diya ma Zurdeŋ, ka slam ma Zaŋ ma zlar me dzuhəɓey ndaw hay kava na, me ndzey təŋga da huɗa.
43010041	Ndaw hay haɗadzidzay ma dawam ka tsakay ŋga, ma ləvam: «Zaŋ na ɗaɗa, ka key zeheɗ ma tek daha tikay, ama guma ŋga na me tsawa ka ndaw a neney tabiyaha na, dərka na.»
43010042	Arka a da key na, ndaw hay haɗadzidzay ma pam 'ar ka ŋga.
43011001	Ndaw ana daha vaw a tsafa, a zəlamar Lazar, ŋga da Betani, wuraw mandza Mariya ta malam aŋga Marta.
43011002	Mariya ana na, Mariya ana ŋga na, ma mbəɗafa mal ta wurdey aha ka Bay’ərlam Yezu, ma takaɗadara sek aŋga hay ta mbez 'ar aŋga na. Vaw a tsey na ka malam aŋga Lazar.
43011003	Malam aŋga diŋgwas ana hay ma sləram ndaw ka Yezu ka ləvamar: «Bay’ərlam, ndaw ana kah ma wuɗa na na, vaw a tsafa.»
43011004	Andza ŋga ma tsənada ba tsana, Yezu me ləvey: «Dzedzey ŋga neney na, a da mətsada ha kakay, ama a da nefey na ma da ɓada maram ma Bay ma Bəla, Bəzey ma Bay ma Bəla ada ndzefey maram na ta ŋga.»
43011005	Akwa na Yezu ana na, a wuɗata Marta ta malam aŋga Mariya ta Lazar.
43011006	Amana, kwa andza ka sərafa tsoy, Lazar ŋga gwa kakay tekeɗe na, ŋga me ney ba dəvaɗ tsew ka slam aŋga na hana na sa təŋga.
43011007	Arka a dəba ŋga na tok na, ŋga ma ləvatar a gawla ŋga hay: «Makwa a Zudey.»
43011008	Gawla ŋga hay ma ləvamar: «Rabi, da bəse ekəɗey na, zuif hay a səpəmaka ha ma kwuytsəmaka ba vagay aha tok na, re ka wuɗey ma mey a huɗa sa təŋga ɗaw?»
43011009	Yezu ma mbəɗey kava: «Rəpas na, da huɗa na ndzemdey kurow kava tsew kakay ɗaw? Haɗaw ndaw a heley ta rəpas na metsembeɗ a ndzar kakay zləna, kavəday a nəkada ha waw ma bəla neney seŋgey.
43011010	Ama haɗaw ndaw me heley ta dəvaɗ na, metsembeɗ a ndzar, zləna kavəday waw me nəkey dey da ŋga dakay.»
43011011	A dəba ma guma ŋga neney hay na, ŋga me ləvey: «Dzam a lakwa Lazar ka nerey ba, i daway i da pərkadərawa.»
43011012	Gawla ŋga hay ma ləvamar: «Bay’ərlam, kendzey ka nerey ba na a da buwama seŋgey.»
43011013	Azlakwa Yezu a tsatar na ka me mətsey ma Lazar, ka taya na, waya a tsatar na ka me nerey dada tsa.
43011014	Arka Yezu ma ɓadatara ndar ndar: «Lazar ka mətsey ba,
43011015	a daya ’ar bəza kakay, ma kuray ma kam ka slam ana dakay ana na, ma aza kuray ka da pam 'ar. Amana, nakwa ka slam aŋga!»
43011016	Arka Tomas, na ma zəlamar Didim ana, ma ləvatar a sa ma gawla ma Yezu ana hay: «Nakwa tiyatsa, lakwa ka mətsakwama andza ŋga.»
43011017	Me husey ŋga na, Yezu a da ndzafa Lazar ŋga da tsəvay, ka key tsoy da huɗa dəvaɗ faɗ.
43011018	Andza mabaŋ ma ndza Zeruzalem ta Betani a key kilometre makar na,
43011019	zuif hay haɗadzidzay ma səmawa a 'ay mandza Marta ta Mariya ma da tsəmatəraɓa guma, hərway ma malam ata.
43011020	Andza Marta ma tsənada Yezu a sawa ha na, ŋga ma daway ma da tsam 'ar, Mariya tey na ma ndza ha da mbaw.
43011021	Marta ma ləvar a Yezu: «Bay’ərlam a ɗaw, kendzey kah ka key daha ka sləna na, akwatay malam a ɗaw a mətsey kakay seŋgey.
43011022	Ama ekəɗey təŋga dzay na, i sərada, tek eɗek me tsəhey ka Bay ma Bəla tabiyaha na, Bay ma Bəla a da vəladaka.»
43011023	Yezu ma ləvar: «Malam eɗek a da mbəlawa.»
43011024	Ŋga ma mbəɗar kava: «I sərada ha a da mbəlawa ta pas madakwaydok ana.»
43011025	Yezu ma ləvar: «Yah na, ndaw me mbəley ndaw, yah na mesəfrey, ndaw me pey 'ar ka yah na, kwa andza ka mətsey ba tekeɗe na, a da səfrey.
43011026	Kwa way way da mendzey ŋga a pey 'ar ka yah na, ɗaɗa a da mətsey aha tikay. Ka pey 'ar kava ɗaw?»
43011027	Ŋga me mbəɗey kava: «Ayaw Bay’ərlam ɗaw, i pey 'ar, kah na Kriste, Bəzey ma Bay ma Bəla, Ndaw na ma da sawa ka bəla na.»
43011028	A dəba na na, ŋga ma daway ma da zələrawa malam aŋga Mariya, ma ləvar ta mesesəkwey aha: «Miter ka sawa ba, a zəlaka ha.»
43011029	Andza ma tsənada ba tsana, Mariya me lətsey huram, ma daway 'ar ka tsakay ŋga.
43011030	Akwa Yezu ana na ka fuləkwey a wuraw ana tsaray kakay, ŋga re ka slam ana hana, Marta ma zlam ’ar kava na.
43011031	Zuif hay na taya da mbaw andza Mariya, a səpam ma bədama. Andza taya ma nəkadama ma lətsawa ŋga huram tsana, taya ma səpəmərawa bəzay, ka taya na waya a daway ka ɗay tsəvay ma da tuway.
43011032	Andza ma Mariya me husey ba ka slam ma Yezu ŋga kava na na, andza ma nəkada ba tsana, ŋga me kəley ka slam sek aŋga ma ləvar: « Bay’ərlam a ɗaw, hana kah ka key ka sləna daha na, akwatay malam a ɗaw a mətsey kakay seŋgey.»
43011033	Andza Yezu ma nəkadata Mariya a tuwam aha andza zuif hay, na ma kəsadəməraɓa na hay na, a kar tossa da mevel, ma gagəra.
43011034	Ŋga me ləvey: «Ɗagay ka zləlama na ka waray?» Taya ma mbəɗam kava: «Bay’ərlam a ɗaw, sawa da nəkafərawa kwa.»
43011035	Arka na Yezu ma tuway.
43011036	Arka Zuif hay ma ləvam: «Nəkafama, a wuɗa bəzakakay!»
43011037	Ama ndaw hay da walaŋ ata ma ləvam: «Ŋga ndaw ma wuradara dey ma ndaw wulaf ana ŋga na tok na, a slafa ma təkafa memətsey ka Lazar sakay tok ɗaw?»
43011038	Arka ma kar tossa a Yezu da mevel sa na, ŋga ma daway ka ɗay tsəvay, ma zləla ha da ŋgwa gasah aha, beleler ma wuɗa ha ka miya.
43011039	Yezu me ləvey tok: «Wurama beleler ana ba.» Marta malam ma vagay ana ma ləvar: «Bay’ərlam a ɗaw, ka key tsoy dəvaɗ faɗ, akwa na a da zey ka dəba.»
43011040	Ama Yezu ma mbəɗar kava: «I ka ləvaka kakay ɗaw, kendzey ka pey 'ar na, ka da nəkada maram ma Bay ma Bəla.»
43011041	Ma badəŋgwalama beleler ana hana tok. Arka Yezu ma tsakafada dey me ləvey: «Baba, i madaka sise, hərway ka mbəɗafiyawa ha kava.
43011042	Dərka na, i sərada ha, ka mbəɗafiyawa ha ka pas ka pas, amana, i tsa na, kavəday ma ndaw a neney ma kusa hiya ma ɗawaləmaya na, ma taya ka pam 'ar ma sləradiyawa na kah.»
43011043	A dəba ma guma ŋga neney na, ŋga me wudey ta magala ha: «Lazar, bawa!»
43011044	Arka ndaw ana hana ma mətsa na ma bawa, sek ta har ahiya ma tuɗa hiya ta petekeɗ yam aha, mey dey ma mbəza ha ta petekeɗ. Yezu ma ləvatar a ndaw hay: «Pasəkama, mbəkadama ka daw təŋga.»
43011045	Ndaw hay haɗadzidzay da walaŋ ma zuif hay ma səmawa ka tsakay ma Mariya ana, ma nəkadama tek ma Yezu a neney me key ana na, ma pam 'ar ka ŋga.
43011046	Ama sa na hay na, ma dawam ka tsakay ma Fariziyeŋ hay, ma təkaradəmatara tek ma Yezu me key ana.
43011047	Baba ɗuhwa na me key kuley ana hay ta Fariziyeŋ hay ma tsəham 'ar ma da ŋgəley mawa ma ləvam: «I ka kakwama na teŋgey? Ndaw a neney a key zeheɗ hay haɗadzidzay,
43011048	haɗaw lakwa ka mbəkadakwa ba re ka key andza ha na, ndaw hay tabiyaha a da pam 'ar ka ŋga. Romeŋ hay a da mbəɗafəmandakwar ’ar, a da dufama ’Ay me kuley kokwoɗ ana ba, ta ndaw ma dala lakwa hay adzay.»
43011049	Ndaw asləta da walaŋ ata a zəlamar Kayif, ka lam ana ŋga na na, ŋga bay ma baba ɗuhwa na me key kuley ana hay, me ləvey: «Kuray na ka səradama kakay,
43011050	Akwa na ka səradama tikay ɗaw, ka da nafakwar na ŋgama ndaw asləta ka mətsey hərway ma səkway, ma ndaw ma dala hay tabiya ha ka da bazlam zlay»
43011051	A tsərawa guma neney na, ma bay 'ar ma vaw ŋga na kakay, amana, ŋga baba ɗuhwa na me key kuley ana ka lam ana ŋga na na, ŋga me tsey guma neney andza ma ndaw sek: a dafa Yezu ka mətsey hərway ma ndaw ma dala hay,
43011052	ma səkway dada tsa kakay, amana, ma tsəhadatara 'ar, da me dzəmey ma bəzey ma Bay ma Bəla ma pa mey ahiya na.
43011053	A dzalama ma zəɗada ba, ta pas ana ŋga na na tok.
43011054	Yezu tey na ma gərada ma daway ma sawa ndar ndar da walaŋ ma zuif hay, ŋga me wurzley vaw ŋga a slam ana daha bəse ta palah, a wuraw ana daha a zəlamar Efrayim, ŋga ma ndzam da huɗa ta gawla ŋga hay.
43011055	Andza magurlam ma Pak ma zuif hay a slawa ha bəse na, andza magurlam ma Pak ma medew ana na, ndaw hay haɗadzidzay ma tsələmawa da wuraw ata hay a Zeruzalem, ma da bazləmaɓa vaw.
43011056	Taya ma səpama Yezu, arka da 'Ay me key Kuley taya da huɗa na na, taya ma ləvam ka ’ar vaw ta na: «Ka dzalafama na teŋgey? Ɗaɗa a da sawa ha a magurlam kakay!»
43011057	Baba ɗuhwa na me key kuley ana hay ta Fariziyeŋ hay ma vəlam slam har, kwa way way ma sərada slam aŋga na na, ŋga ka ɓada, ma da zəga.
43012001	Andza Pak a zarawa meney mukwa na, Yezu me husey a Betani a wuraw ma Lazar, na ŋga ma lətsadərawa da walaŋ ma ndaw ma mətsa na hay ana.
43012002	Ma tam tek haɗadzidzay ma kadama magurlam ma vəday ŋga. Marta na a həladatərawa ha, Lazar na, ma ndza ha da walaŋ ma ndaw ma wuna na hay.
43012003	Mariya na me zəgey rita ma liter ma wurdey hayna, ma sumko haɗadzidzay ana, ma mbəɗadara ka sek ma Yezu, ma takaɗa ta mbez 'ar aŋga na. Arka me zey ŋga na ma rəhada 'ay ana tabiyaha.
43012004	Arka ndaw asləta da walaŋ ma gawla ŋga hay, a zəlamar Zudas Iskariyot, na ŋga na ma da haɗəkada Yezu ba na, me ləvey:
43012005	«Ɗagay ka haɗəkadama wurdey ana gabal temere makar na, a vəladəmatara a ndaw mbarga na hay na, hayaha seŋgey.»
43012006	A tsey andza ha na, ka ləva na ndaw mbarga na hay ma kamar da vaw kakay, a tsey na hərway ŋga mahal aha, sulay ta ma paha na da har aŋga, a huley təŋga hay da huɗa.
43012007	Yezu me ləvey tok: «Mbəkada ŋgwas ana, a ka tek aŋga neney na kassla, a zegweley na ma da pey ɗaw a tsəvay.
43012008	Ndaw mbarga na hay na daha ta kuray ka pas ka pas seŋgey, ama yah na, i daha ta kuray ka pas ka pas kakay.»
43012009	Azlakwa na zuif hay ma kusa hiya haɗadzidzay, ma tsənadama Yezu ŋga daha ka slam ana na, ma səmawa, a səmawa na kavəday ma Yezu ana dada tsa kakay, amana satsa ma da nəkafəraɓa ka Lazar, na ŋga ma lətsadərawa da walaŋ ma ndaw ma mətsa na hay ana.
43012010	Zla da na ŋga na na, baba ɗuhwa na me key kuley ana hay, ma ŋgəlafama mawa ka Lazar ma da kəɗa ba vagay aha tiyatsa.
43012011	hərway kavəday ŋga na, zuif hay haɗadzidzay ma mbəkadəmatərawa ma da pam 'ar ka Yezu.
43012012	Ma medew ana ndaw ma kusa hiya haɗadzidzay, na ma səmawa a magurlam ana, ma tsənadama waya Yezu a sawa ha a Zeruzalem na;
43012013	ma tsam ɓaslah ma təɓah, ma bəmawa ma da zlam 'ar. Taya ma wudam: «Ozana! Ndaw ma sawa da mezəley ma Bay’ərlam ana na, ma pəsa mey aha ba, bay ɗuhwa na ma Israyel.»
43012014	Yezu me ndzefey bəzey ma zuŋgow, me ndzey ka ’arra andza na ma winda ha da Mewindey Kokwoɗ ana:
43012015	«Ka wesey zlay dem ma Siyoŋ: nəkafa bay ɗek ɗuhwa na a sawa ha, ma ndza ha ka 'ar ma bəzey ma zuŋgow.»
43012016	Da har ana tsəfəmey ana na, gawla ŋga hay a səradama tek ana ma kawa na kakay, ama a dəba ma Yezu me ndzefey maram ba na, taya ma sərafama azlakwa, a windəmərawa na ka ŋga, azlakwa a kəmawa andza ha na ma ŋga.
43012017	Ndaw ma kusa hiya andza da har a zələrawa Lazar ba da tsəvay ana, ŋga ma lətsadərawa ba da walaŋ ma ndaw ma mətsa na hay na, ma kam seydewe ŋga na.
43012018	Akwa a da dam haɗadzidzay ma dazlam 'ar ana na, kavəday taya ma tsənadama ŋga me key zeheɗ ana aŋga na na.
43012019	Fariziyeŋ hay ma ləvam ka 'ar vaw ta na: «Ka nəkadama ha kuray ana ta dey kwar, ka da slafama ha me key tek dakay, nəkafama bəla tabiyaha a səpa aha.»
43012020	Grek hay daha nekəɗey ma tsəlam ma da nawa dəba da har ma magurlam.
43012021	Taya ma tsəhafama ka Filip ndaw Betəsayda da Galiley, ma ləvamar: « Bay, la wuɗam la ka nəkadama Yezu.»
43012022	Filip ma daw ma ɓadara a Andrey, arka ka masləta ha na, ma dam ma tsadəmara a Yezu.
43012023	Yezu ma mbəɗatar kava andza neney: «Har ma Bəzey ma Ndaw ma da ndzefey maram ka slawa tsoy.
43012024	Dərka dərka na, i ɓadakwar, haɗaw bəzey ma daw ka kəley ka dala, ka mətsey kakay na, a ndzey re ŋga aslətaa, ama haɗaw dzadzak ka mətsey ba na, a yey bəzey kava haɗadzidzay.
43012025	Ndaw me wuɗey mendzey aŋga na, a da zəɗada, ndaw mendzey aŋga ma kar da 'ar kakay ka bəla neney tey na, a da wafa vaw a mendzey me ndəvey kakay ana.
43012026	Haɗaw ndaw a wuɗey ma kaya mber na, ka səpaya bəzay, ka slam a ɗaw i kava na na, gawla ma 'ay ɗaw a da key ŋga kava tey. Haɗaw ndaw a kaya ha mber na, Baba a da vəlar a da hasəkadara bəzay.
43012027	Ekəɗey na, mezek aɗaw ma dawara ha, ana i da ləvey teŋgey? Baba,buiyaɓa da har a neney ana tsukuɗu? Ama dzadzak i sawa ɗerre na ma har a neney ana.
43012028	Baba, hasəkadara bəzay a Mezəley ɗek.» Arka vəɗe ma ɗay ma tsənawa da 'ərlam: «I ka hasəkadara bəzay ba, i da hasəkadara sa.»
43012029	Ndaw na andza ma kusa hiya ka slam ana, ma tsənadama guma na na, ma ləvam waya: «Yam me rəvey», sa na hay waya: « Madurlam ka tsərawa guma ba.»
43012030	Yezu me tsey guma, me ləvey: «Vəɗe ma ɗay neney a tsənawa na hərway ɗaw kakay, ama a tsənawa na mavəday kwar.»
43012031	Ekəɗey na, sariya ma bəla neney, ekəɗey na bay ma bəla neney a da kəladama a bəla.
43012032	Na ŋga ɗaw na, aza ka da tsakafadəmaya ba tsaŋ ka dala na, i da kavatsatərawa ndaw hay tabiyaha ka tsakay ɗaw.»
43012033	Ta guma neney na, a ɓada a da mətsey na ta memətsey waray.
43012034	Ndaw na ma kusa hiya na hay tabiyaha ma mbəɗafəmara kava: «La tsənadama da Mewey na, Kriste na, a da ndzey ma kozaha. Azlakwa ekəɗey ka ləvey a dafa ka tsakafadama Bəzey ma Ndaw na teŋgey? Ɗagay Bəzey ma Ndaw ana na way?»
43012035	Yezu ma mbəɗatar kava: «Waw me nəkey dey ŋga daha da walaŋ a kwar mba me mendzey nekəɗey na, halam da har waw me nəkey dey kwar daha na, ma ləvaŋ ka da zəgakwar zlay, hərway ndaw me heley da ləvaŋ na, a sərada a daw na a may kakay.
43012036	Da har waw me nəkey dey kwar daha na pam 'ar ka waw me nəkey dey ana, ma aza kuray ka təram bəzey ma waw me nəkey dey ahiya.» Andza ŋga ma tsatar guma na hay ba andza neney na, Yezu me wurzley ŋga, ma kəzlafata vaw ba.
43012037	Kwa andza ka key zeheɗ hay ba haɗadzidzay ka slam dey ta na, re a pam 'ar ka ŋga kakay təŋga.
43012038	Akwa, a da key andza neney na andza ma ndaw sek Ezayi ma tsawa na: ‹Bay’ərlam, me pey 'ar ka guma la ma tsawa na na way? Gədaŋ ma har ma Bay’ərlam ana na, a da ɓadəmərawa na a way?›
43012039	Akwa na ndaw sek Ezayi ana ka tsawa ba kava sa, a da slafama ma pam 'ar kakay ana na:
43012040	‹Ŋga ka wuləfadatara dey ta ba, ma təradatara mevel ata ba təɗo təɗo, ma ka nəkadama ta dey ta zlay, ma mevel ata ka sərada tek zlay, ka mbəɗadama mendzey ta zlay, dakay na i ka ndaladata ba!›
43012041	Ezayi a da tsey andza ha na, mavəday ka nəkada maram aŋga ba, arka a tsawa na ka ŋga.
43012042	Akwa na, da walaŋ ma bay ana hay tekeɗe na, ndaw hay haɗzadzidzay ka pam 'ar ba ka ŋga. Ama hərway ma Fariziyeŋ hay na, a slafa ma me wurey mey, ma ɓada kakay, hərway a wasam a da warzləmatərawa ba da ’ay me ɗuley mey.
43012043	A hiyam na maram ma sawa da ndaw hay ta maram na ma sawa da Bay ma Bəla ana.
43012044	Arka Yezu ma tələkey mey: «Ndaw me pey 'ar ka yah na, a pey 'ar na ka yah dada kakay, ama na ka Ndaw ma sləradiyawa na.
43012045	Ndaw ma nəkadaya na, a nəkey na Ndaw ma sləradiyawa na tiyatsa.
43012046	Yah na, waw me nəkey dey, i sawa ka bəla na, ma aza kwa way way me pey 'ar ka yah na, ka da ndzey da ləvaŋ zlay.
43012047	Ndaw ma tsənada guma ɗaw hay, ma wafata vaw kakay na, ma da kafa sariya na yah kakay, hərway i sawa na, ma da kafa sariya ka bəla kakay, i sawa na ma da buwa bəla.
43012048	Ndaw ma kəladaya, ma təɓa guma ɗaw kakay na, ndaw ma key sariya ŋga na daha: guma ɗaw ana i me tsey ana na,a da kadara sariya ŋga na ta pas madakwaydok ana na ŋga.
43012049	I tsey guma na na, ma 'ar a ɗaw ana kakay, amana, Baba ma sləradiyawa na, ma ɓadaya guma na i me tsey ana ta na i ma tələkada mey ana.
43012050	I sərada ha, mey ma mewey ŋga na na, mendzey me ndəvey kakay ana. Guma i me tsey ana na, i tsa na, andza ma Baba ɗaw ma tsadiyawa na.»
43013001	Amba magurlam ma Pak na, Yezu a sərada har aŋga ka slawa ba, har aŋga ma da tesey ka dala ɗey 'ar a 'ay Baba ŋga. Ŋga ka wuɗata ndaw aŋga hay ba ka bəla neney, a wuɗata ha səlekw.
43013002	Da har ana a zəmam aha tek na, ɓa Sataŋ ka tələkar tsoy a mevel ma Zudas Iskariyot, bəzey ma Simoŋ, me dzeley 'ar ma da haɗəkada ba.
43013003	Ŋga na a sərada Baba ka vəladatara tek hay ba tabiyaha a huɗa har aŋga. A bawa na da Bay ma Bəla, a mey a ’ar 'ay Bay ma Bəla ana.
43013004	Yezu me lətsey ba ka slam me zəmey tek, ma tsəkwa kelmedzey ŋga ba, me zəgey petəle, me rey a bəzay.
43013005	Ŋga me mbəɗey yam a tasawa, ma zlar ma pəradatara sek ma gawla ŋga hay, ma takaɗadatara ta petəle a hana na ma raha da bəzay ŋga na.
43013006	Ŋga me husey ka slam ma Simoŋ Piyer, Simoŋ Piyer ma ləvar: «Kah Bay’ərlam a ɗaw tok na, ka pəradaya sek »
43013007	Yezu ma mbəɗar kava: «Tek a ɗaw ana me key ekəɗey ana na, ka slafa ma sərada tsaray kakay, ama a dəba na na, azambay ka da sərada.»
43013008	Piyer ma ləvar: «Me pərey na sek a ɗaw daw? Ɗaɗa a key vaw kakay.» Yezu ma mbəɗar kava: «Haɗaw i ka pəradaka sek kakay na, i da dzəmama ha sakay.»
43013009	simoŋ Piyer ma mbəɗar kava: «Bay’ərlam a ɗaw, na ŋga na na, sek dada sakay, ama na pəradaya har ta 'ar aha dzay.»
43013010	Yezu ma ləvar: «Ndaw ma pəra vaw aha na, a pərey vaw sa ɗaw, hərway vaw ŋga kərem ma bazləma ha, kuray ekəɗey na ma bazləma ahiya, amana tobiya kwar ahiya kakay.»
43013011	Akwa na a sərada ha ndaw ma da haɗəkada na. Arka a da ləvey: ‹Kuray tobiya kwar aha ma bazləma hiya kakay na ›, na kavədiya.
43013012	Andza ma ndəvada ma pəradatara sek ba na, Yezu ma zəga kelmedzey ŋga, ma mey ka slam me zəmey tek, arka ma ləvatar: «Ka səradama tek aɗaw a neney i ma kakwar ana ɗaw?
43013013	Ka zələmaya na ‹Miter, Bay’ərlam›, Ka ləvam andza ha na təɗe, zləna hərway yah ana dərka na.
43013014	Zla ekəɗey andza i ma pəradakwar sek, yah Bay’ərlam a kwar, Miter a kwar aha, i ka pəradakwar ba na, pəram sek ka 'ar vaw kwar ana hay andza ha tey.
43013015	Hərway i vəlakwar eɗey na tek ma tsafa dey kava: tek andza ma kadakwar ana na, kam ka 'ar vaw kwar ana na, andza ha tey.
43013016	Dərka dərka na i ləvakwar: gawla ma 'ay na, a fəna bay ma 'ay ŋga kakay dakay bəzey me slərey na a fəna ndaw ma slərada na kakay.
43013017	Kendzey kuray ka səradama tsoy, ka kama ha andza ha na, ka da ndzam da wuiya.
43013018	I tsey na ma kwar tabiyaha kakay, i səradata ha ndaw i ma walata na hay, ma aza Mewindey Kokwoɗ ana ka ndesley andza ha: Ndaw me zəmey tek ta yah ana na tok na, a da mbəɗafaya 'ar ka yah ana.
43013019	I ləvakwar ekəɗey na, amba tek ana ka sawa, aza ka da husawa ba na, kuray ka pam 'ar: Yah daha.
43013020	Dərka dərka na i ləvakwar: ndaw me ŋgəley ndaw i ma da sləradata na hay na, a ŋgəley na yah ana, ndaw me ŋgəley yah tey na, a ŋgəley na Ndaw ma sləradiyawa na.»
43013021	A dəba ma guma ŋga neney na, Yezu ma dawara ha da mevel, ŋga ma zlar me tsey guma pəlaŋ pəlaŋ: «Dərka dərka na i ləvakwar: ndaw asləta da walaŋ a kwar a da haɗəkadaya.»
43013022	Gawla ŋga hay ma nəkam dey ka 'ar vaw ta na hay, ma tsəham akwatay a tsey na ka way.
43013023	Ndaw asləta da walaŋ ma gawla ŋga hay, na Yezu ma wuɗa na, ma ndza ha kəreh ka tsakay ŋga.
43013024	simoŋ Piyer na ma kar ta har:«Tsəhafa ɗagay, a tsey na ka way?»
43013025	Gawla na ma gweɗəkwey ka 'ərev ma Yezu ma tsəhafa tok: «Bay’ərlam, ɗagay na way?»
43013026	Yezu me mbəɗey kava: «Ndaw na i ma da kar lar ka 'ar ma ɗaf mey asləta na.» Arka tsana, Yezu me tsey ɗaf mey asləta, ma kafa lar, ma vəladara a Zudas Iskariyot bəzey ma Simoŋ.
43013027	Da har ana andza ŋga ma vəladara ɗaf ana mey asləta na ba na, Sataŋ ma fuləkwar a vaw ma Zudas. Arka Yezu ma ləvar tok: «Tek eɗek ana ma da key ana na, ka ba bəse.»
43013028	Kwa ndaw asləta da walaŋ ma ndaw ana hay ka slam ana ma tsənada ɗagay a tsey andza ha na ka mey na dakay.
43013029	Andza sumkwo ta ma pa ha da har ma Zudas na, ka sa ma ndaw hay a dzalam na waya: Yezu a ləvar na ka da haɗəkawa tek ma kada magurlam, dakay na ka daw ka da vəlatar tek a ndaw mbarga na hay.
43013030	Arka Zudas tey ma təɓa ɗaf ana mey asləta na ba na, ma bawa təŋga tsa, dəvaɗ kabəba.
43013031	Andza ma bawa ma Zudas ba na, Yezu me ləvey: «Ekəɗey na ka hasəkadəmara bəzay tsoy a Bəzey ma Ndaw, a da hasəkadəra bəzay a Bay ma Bəla na ta har aŋga;
43013032	Bay ma Bəla a da hasəkadara bəzay a vaw ŋga na, mazlambar aha a da hasəkadara bəzay.
43013033	Dem a ɗaw hay, me ndzey lakwa ka vaw na, a zarawa na nekəɗey dada, ka da səpəmaya. Andza na i ma ləvatar a Zuif ana hay na, ekəɗey a kuray tiyatsa na, i ɓadakwar, slam a ɗaw i ma da daw a huɗa na na, ka da dəmaɓa a huɗa tata kakay.
43013034	I vəlakwar mey ma mewey wayaha: wuɗam vaw ka 'ar vaw kwar ana hay. Andza na ŋgaɗaw i ma wuɗakwar ana na, wuɗam vaw ka 'ar vaw kwar ana hay.
43013035	Ka neney na ndaw hay tabiya ha a da səradama kuray gawla ɗaw ahiya na, ka wuɗey vaw kwar ka 'ar vaw kwar ana hay na.»
43013036	Simoŋ Piyer ma ləvar: «Bay’ərlam a ɗaw, ɗagay ka da daw na a may?» Yezu ma mbəɗar kava: «A slam a ɗaw ana ma da daway ana na, ka da slafama ha ma daway ekəɗey ana tsaray kakay. Ama azambay ka mey na, ka da səpəmiyaɓa.
43013037	Piyer ma mbəɗafara kava: « Bay’ərlam a ɗaw ɗagay i slafa ma səpaka ekəɗey ana kakay na, ka mey? I da vəlada mendzey ɗaw hərway ɗek.»
43013038	Yezu me mbəɗey kava: «Ka da vəlada mendzey ɗek hərway ɗaw? Dərka, dərka na i ləvaka, maga dzagulok a da zlehey na, kah ka ləvey tsoy dey makar, ka səradaya kakay.»
43014001	Hayna 'ərev ka da həɓakwar zlay, ka pam 'ar ka Bay ma Bəla kakay ɗaw, pam 'ar ka yah ana tiyatsa.
43014002	Da 'ay Baba ɗaw na, slam mendzey na belem belem. Hana na atay andza ha kakay na, i ka ləvakwar, i daway, i da ləmakwar slam mendzey da huɗa kakay seŋgey.
43014003	Kendzey andza i ka daway, i ka ləmadukurawa slam ana ba na, i da mawa, i da həlukuraɓa ka tsakay ɗaw, ma kuray ka da ndzam ka slam a ɗaw, i ma ndza ha kava na tey.
43014004	Slam a ɗaw ana i ma daw a huɗa na na, ka səradama ha tsəveɗ ana.
43014005	Tomas ma ləvar: «Bay’ərlam a ɗaw, slam eɗek ana ma daway a huɗa na dzay na, la səradama kakay tok na, la da səradəməraɓa tsəveɗ ana na teŋgey?»
43014006	Yezu ma ləvar: «Yah na tsəveɗ, yah na mey ma dərka, yah na mendzey, ɗaɗa ndaw ma slafa me husey ka tsakay ma Baba mandzara yah na dakay.
43014007	Kendzey ka səradəmaya na, ka da səradama Baba ɗaw tiyatsa. Zla ekəɗey ana na, ka səradama, kuray ka nəkadama ba.»
43014008	Filip ma ləvar: «Bay’ərlam a ɗaw, ɓafandar har ka Baba na na, na ŋga na na ɗarandar.»
43014009	Yezu ma ləvar: «Filip, zla ekəɗey kakay lakwa dzaya tok na, ha ekəɗey ka səradaya tsaray kakay ɗaw? Ndaw ma nəkadaya na, a nəkey na, Baba ana. Ka ləvey: ɓafandar har ka Baba na na, teŋgey?
43014010	Ka pey aha 'ar, yah na ma ndza ha da Baba, Baba tey ma ndza ha da yah kakay ɗaw? Guma ɗaw a neney hay, i ma tsakwar ana hay na, i tsata ma bay ’ar ma vaw ɗaw ana kakay! Dzadzak na Baba ma ndza ha da yah ana na, a ndasladata mber aŋga hay.
43014011	Pəmaya 'ar yah ma ndza ha da Baba, Baba tey ma ndza ha da yah. Haɗaw ka pam 'ar ka guma ɗaw kakay na, dakay na pam 'ar kavəday ma mber a neney hay kwa.
43014012	Dərka dərka na, i ləvakwar ndaw me pey 'ar ka yah na, a da key tek na yah me key ana hay, a da key na tek na ɗuhwa hiya a fəna sa. Hərway ma mey na, i daway aha 'ar a 'ay Baba.
43014013	Tek a kwar tabiyaha, ma tsəham da mezəley ɗaw na, i da kata, ma aza Baba ka ndzefey maram da Bəzey.
43014014	Haɗaw ka tsəhafəmaya tek da mezəley ɗaw na, i da ka tek ana.
43014015	«Haɗaw ka wuɗəmaya na, ka da kam andza mey ma mewey ɗaw me ləvey ana hay.
43014016	Yah tey na, i da ɗular mey a Baba, a da vəlukurawa ndaw ma dzaŋgərey ana mekelehe, a da ndzey ta kuray ma tsoy aha.
43014017	Ŋga na, Mesəfrey ma Dərka, na bəla ma slafa ma ŋgəla kakay ana, mavəday a nəkar a dey kakay, a sərada kakay. Kuray na ka səradama zləna, hərway ma ndza ha ka tsakay kwar, ma ndza ha da vaw kwar.
43014018	I da mbəkadakwar aha matakwam ahiya kakay, i da sawa ka tsakay kwar.
43014019	Ekəɗey mendzey nekəɗey adiya na, bəla a da nəkadaya ha sakay, ama kuray na ka da nəkadəmaya werwer, arka kuray ana tiyatsa na, ka da səfram.
43014020	Ta pas ana ŋga na na, ka da səradama yah da Baba ɗaw, kuray da yah, yah tey da kuray.
43014021	Ndaw ma zəgafata har ka mey ma mewey ɗaw hay, me key andza ha na, ndaw aŋga na na, a wuɗaya. Arka ndaw ma wuɗaya na, Baba ɗaw a da wuɗa tiyatsa. Arka yah ana tey na, i da wuɗa, arka na, i da ɓada vaw ɗaw da ŋga.»
43014022	Zud, zləna Zudas Iskariyot kakay, ma ləvar: «Bay’ərlam a ɗaw, ɗagay ka da ɓandar vaw na a la dada ama na a bəla tikay na teŋgey?»
43014023	Yezu ma mbəɗar kava: «Haɗaw ndaw ana a wuɗaya na, a da tsənar sləmay a guma ɗaw, arka na, Baba ɗaw a da wuɗa. La da səmawa ka tsakay ŋga, la da ləmam slam ala me ndzey da ’ay ŋga.
43014024	Ndaw ana a wuɗaya kakay tey na, a wafa vaw ka guma ɗaw kakay, amana, guma neney kuray ma tsənadama na na, a bawa na da yah ana kakay, ama na da ndaw ma sləradiyawa na.
43014025	I ɓadakwar tek a neney hay na, zla da lakwa ma ndza hiya dzaya mba.
43014026	Ndaw ma dzaŋgərey ana, Mesəfrey Kokwoɗ ana, na Baba ma da slərawa da mezəley ɗaw ana na, a da tatəkadakwar tek hay tabiyaha. Ka da sərafəmata ka tek na i ma tsakwar ana hay tabiyaha.
43014027	I mbəkadakwar zozoy, i vəladakwar zozoy ɗaw. I vəladakwar na andza ma ndaw ma bəla hay tikay, 'ərev ka da həɓakwar zlay, ka da wasam zlay.
43014028	Kuray ka tsənadama ba i ka ləvakwar ba: i daway, i da mawa ka slam a kwar, haɗaw ka wuɗəmaya na, ma daw ɗaw a neney a 'ay Baba na na, a da mbafakwar, hərway Baba na, a fənaya.
43014029	I ɓadakwar ba zla ekəɗey ana, amba tek ana ka kam, ma aza ka da husəmawa ba na, kuray ka pam 'ar.
43014030	Zla ekəɗey na I da tsakwar aha ka tek hay a kuray dasakay: hərway bay ma bəla neney a sawa ha.Dərka na tek aŋga ma slafa ma da kaya na dakay.
43014031	Ama a sawa na, ma bəla ka sərada, i wuɗa Baba ɗaw, i key na kassla andza ma Baba ma ləviyawa, i ka key andza ha na. Lətsam, nakwama ba ka sləna na!.
43015001	Yah na vəɗe ma viŋge hayna, Baba ɗaw na, ndaw ma nəkafa dey ana.
43015002	Mendzey ma hawal na ma tapa ha ka yah, me yey bəzey kakay ana na, a rətsama ba. Mendzey ma hawal na me yey ana na, a kalama, ma aza ka yey a fəna satsa.
43015003	Kuray ekəɗey na, ma kala hiya ba tsoy ta guma ɗaw i ma tsakwar ana.
43015004	Ndzam da yah andza i me ndzey da kuray ana. Kal kal andza ma hawal, haɗaw ma tapa ha ka vəɗe ma viŋe ana kakay na, a slafa ka ’ar vaw ŋga na me yey bəzey kakay. Kuray ekəɗey, haɗaw kuray ma tapa hiya ka yah kakay na, andza ha atsa.
43015005	Yah na vəɗe ma viŋe ana, kuray na hawal ana hay, ndaw ana ma ndza ha da yah, yah ma ndza ha da ŋga tey na, a da yey kava haɗadzidzay, hərway mandzar yah na, tek a kwar ma slafa me key na dakay.
43015006	Haɗaw ndaw ana ma ndza ha da yah kakay na, a kəladama ba a bəla andza ma hawal, a ŋgweley, arka a kwakusama, a kuyadama a waw, arka a təɓam.
43015007	Haɗaw kuray ma ndza hiya da yah, guma ɗaw hay ma ndza hiya da vaw kwar na, ka slafama me tsəhey tek ma sakwar ana hay na, a da husafəkurawa.
43015008	Tek ma vəlar maram a Baba ɗaw na, me yey kwar kava haɗadzidzay ana, arka na, ka təram gawla ɗaw ahiya.
43015009	Andza ma Baba ma wuɗaya na na, yah tey na, i ka wuɗəkurawa ba, ndzam da ma wuɗa vaw ɗaw.
43015010	Kendzey ka tsənəmatar aha sləmay a mey ma mewey ɗaw hay na, ka da ndzam na da ma wuɗa vaw ɗaw. Andza na ŋga ɗaw i ma tsənatar sləmay a mey ma mewey ma Baba ɗaw tey na, i ma ndza ha da ma wuɗa vaw ŋga na tey.
43015011	I tsadakwar na aza wuiya ɗaw ka ndzey da kuray, wuiya kwar ka key na kərem aha.
43015012	Mey ma mewey ɗaw na ŋga kəɗey: wuɗam vaw ka 'ar vaw kwar ana, andza na ŋga ɗaw, i ma wuɗəkurawa ana.
43015013	Kwa ma wuɗa vaw ma fəna, ma ndaw ma vəlada mendzey ŋga, hərway ma ndaw aŋga ma wuɗata na hay na, dasakay.
43015014	Kuray na dzam a ɗaw hay, haɗaw ka kam tek andza na i ma ləvakwar ana na.
43015015	I zəlakwar na gawla ma 'ay ɗaw hay sakay, hərway gawla ma 'ay na, a sərada tek ma Bay ma 'ay ŋga me key ana kakay. I zəlakwar na dzam a ɗaw hay, kavəday tek a ɗaw ma tsənadərawa na tabiyaha ka tsakay ma Baba ɗaw na, i ka ɓadakwar ba.
43015016	Ma səpiyawa na kuray kakay, ama ma gaɗəmukurawa na yah. I ma padakwar ma aza kuray ka dawam, ha yam bəzey arka bəzey kwar ana hay ka ndzam, ma tek a kwar ma da tsəhey tabiyaha da me zəley ɗaw ka Baba na, a da vəladakwar.
43015017	Mewey ɗaw na ŋga kəɗey: wuɗam vaw ka 'ar vaw kwar ana hay.
43015018	Kendzey andza bəla a ŋgəladakwar dey kakay na, səradama a ŋgəladiyawa dey kakay ka mey na ta yah.
43015019	Kendzey kuray ma vəla hiya ma bəla na, bəla a da wuɗakwar zləna, hərway bəla a wuɗey na, tek ma dey har aŋga. Ama, kuray na, ma vəla hiya ma bəla ɗey kakay, ma padakwar gəle ta bəla na ɗey na yah, nəkafama bəla a ŋgəladakwar dey kakay na, hərwuiya.
43015020	Sərafama ka bəzay ma guma ɗaw i ma tsukurawa na: « Gawla ma 'ay na, a fəna bay ma 'ay ŋga kakay.» Haɗaw ka kadəmaya tatakoy ba na, a da kadəmakwar tiyatsa. Haɗaw ka tsənəmiyawa sləmay ba a guma ɗaw na, a da tsənəmakwar sləmay tiyatsa.
43015021	Tek a neney tabiyaha, a da kadəmakwar na, kavəday ma mezəley ɗaw, hərway ma mey na, a səradama ndaw ma sləradiyawa na kakay.
43015022	Hana i ka sawa zlay, hana i ka tsatar guma zlay na, meŋgəsey ka taya dakay. Ama ekəɗey na, meŋgəsey ta na na, amboh aŋga na dakay.
43015023	Ndaw ma ŋgəladaya dey kakay na, a ŋgəlada dey ta Baba ɗaw kakay tiyatsa.
43015024	Hana tek a neney hay i me key da walaŋ ata na, kwa ɗaɗa ndaw ka key andza ha dakay ana zlay na, meŋgəsey ta dakay. Ama ekəɗey taya ka nəkadama ba, amana re a ŋgəladəmandar dey kakay, yah ta Baba ɗaw ana na,
43015025	ma aza ka ndesley andza ma guma na mawinda ha da mewey ta na: « A ŋgəladəmaya dey kakay mandzara malay.»
43015026	Aza i ka da slərafukurawa ndaw ma da dzaŋgərafakwar ana ba ka slam ma Baba, Mesəfrey ma dərka, na ma sawa ka slam ma Baba na na, a da ka seydewe ɗaw ana ta 'ar aŋga na.
43015027	Kuray tiyatsa na, ka da kam seydewe ɗaw ana, kavəday lakwa dzaya zla da mezley ana.
43016001	I ɓadakwar tek a neney tabiya ha na, ma kuray ka da zləgam da suwet zlay.
43016002	A da parzləmukurawa ba da 'ay me ɗuley mey hay, a fəna satsa na, har ana a slawa ha, ndaw ma da zəɗadakwar 'ar ana na, a da dzeley na, andza a kar kuley a Bay ma Bəla.
43016003	A da kam andza ha na, hərway taya ka səradama kwa Baba kakay, kwa yah kakay.
43016004	Ama i ma ɓadakwar neney ba ka vaw na, aza andza har ata ka da sawa ba na, kuray ka sərafama, ɓa i ka ɓadakwar ba ka vaw. I ka ɓadukurawa zla da mezley ana kakay zləna, hərway yah daha ka tsakay kwar mba.
43016005	Ama ekəɗey na, i daway aha tek a ɗaw ka tsakay ma ndaw ma sləradiyawa na. Amana, kwa ndaw asləta da walaŋ a kwar, ma tsəhafaya ɗagay ‹Ka daw a may?› dakay na teŋgey?
43016006	Ama, mavəday i ma ɓadakwar andza neney na, mevel a kwar me rəhey ta magwam.
43016007	Neney i ma tsakwar ana na, mey ma dərka, ma daw ɗaw ana a da nafakwar na a kuray, akwa haɗaw i ka daway kakay na, Ndaw ma dzəŋgərey ana a sawa kakay. Dzadzak haɗaw i ka daw ba tey na, i da sləradukurawa.
43016008	Ama, ŋga na, ka da sawa ba na, a da ɓadatara a bəla na ka zləgey ba, da tek andza ma meŋgəsey, ma dzerey ta sariya.
43016009	Da meŋgəsey na: hərway taya ka pam 'ar ka yah kakay.
43016010	Da dzerey na: hərwey i daw a 'ay Baba, arka ka da nəkadəmaya ha sakay;
43016011	da guma ma sariya na: hərway bay ma bəla neney na, sariya ŋga na ma kaha tsoy.
43016012	Tek a ɗaw hay daha haɗadzidzay ma tsakwar daha mba, ama ekəɗey na ka slafama ma ɓəsama tata tsaray kakay.
43016013	Andza aza Mesəfrey ma dərka ka da sawa ba na, a da fuləkwadakwar a dərka na kərem ta vaw kwar adzay. Hərway a da tsey guma na ma bay 'ar ma vaw ŋga na kakay, ama a da tsey na, tek na ma tsənada na, a da ɓadakwar tek na ma da key ka mey ana hay tabiya ha.
43016014	A da hasəkadaya bəzay, hərway a da ɓakwar na tek na ma sawa da yah ana.
43016015	Tek ma Baba ɗaw tabiyaha na, na ŋga ɗaw; i da ləvakwar, tek aŋga ma ɓakwar tabiyaha a sawa da yah na hərwuiya.
43016016	Mendzey nekəɗey adiya na, ka da nəkadəmaya ha sakay. Arka mendzey nekəɗey sa na, ka da nəkadəmaya.»
43016017	Sa ma gawla ŋga hay ma ləvam ka 'ar vaw ta na: «A wuɗey ma tsandakwar na guma waray? Mendzey nekəɗey na, ka da nəkadəmaya ha ka dey sakay, mendzey nekəɗey sa na, ka da nəkadəmaya, dakay satsa na,i daway ka tsakay ma Baba.»
43016018	Taya ma ləvam: «Ɗagay nekəɗey ŋga na na, ka ləva na teŋgey? I tsənadakwa bəzay ma guma ŋga neney me wuɗey me tsey ana sakay.»
43016019	Andza ŋga ma sərafa ba a wuɗam ma tsəhafama na, Yezu ma ləvatar: «Ka səpam ma səradama bəzay ma guma ɗaw a neney ka 'ar vaw kwar ana: mendzey nekəɗey na, ka da nəkadəmaya ha ka dey kwar sakay, mendzey nekəɗey sa na, ka da nəkadəmaya.
43016020	Dərka dərka na, i ləvakwar: ka da zazaŋam, ka da tuwam, andza ndaw hay tabiyaha a kam aha wuiya na. Ama ma tuway kwar ana a da mbəɗey na wuiya ha.
43016021	Andza ŋgwas ŋga da zləbeŋ na, banay ɗuhwa ha ka ŋga, hərway har aŋga ka slawa tsoy. Andza ka yərawa wawa na tsoy na, a sərafaka ka banay ŋga na sakay, ŋga da wuiya hərway ŋga ka yawa ndaw ba ka bəla.
43016022	Kuray ekəɗey na, mevel a tsakwar andza ha tey, ama aza i da nəkadakwar dey mekelehe na, ka da kam wuiya, wuiya na na, ndaw ma təɓafakwar ba na dakay.
43016023	Kəɗey ta pas ana ŋga na na, ka da tsəhafəmaya ha guma dasakay. Dərka dərkana, i ləvakwar: kendzey ka tsəham tek ka Baba ɗaw, ta mezəley ɗaw na, a da vəladakwar.
43016024	Ha ekəɗey na, kuray ka tsəham tek ta mezəley ɗaw tsaray kakay. Tsəham na aza ka ndzafam, arka aza wuiya kwar a da key na kərem.
43016025	I tsadakwar guma na hay tabiya ha na, ma dzəka ha ta dzəkey. Ama har ana ka da sawa ba na, i da tsakwar aha andza neney sakay, ama na i da ɓadakwar na ndar ndar tek na me nəkey dey ka Baba na na.
43016026	Ta pas ana ŋga na na, ka da tsəham tek ta mezəley ɗaw, ama i ləvakwar i da ɗular mey a Baba hərway kwar sakay,
43016027	zləna, Baba na ta 'ar aŋga a wuɗakwar, hərway ma mey na, kuray ka wuɗəmaya ba, ya, kuray ka təɓama ba ka mevel a kwar: i bawa na da Bay ma Bəla.
43016028	I bawa na da Baba, arka i ma sawa ka bəla, ama ekəɗey na, i mbəkada bəla, i mey a 'ay Baba.»
43016029	Gawla ŋga hay ma ləvamar: «Nəkafa, ekəɗey na, ka tsey guma na, ndar ndar ka dəba, kah ka mbəkada guma me dzəkey ta dzəkey ana ba.
43016030	Ekəɗey na, la səradama kah na ka səradata tek hay tabiyaha, ka wuɗey ndaw ka tsəhafaka guma sazlay, a da key ekəɗey la pam 'ar ka bawa da Bay ma Bəla na hərwuiya.»
43016031	Yezu ma mbəɗatar kava: «Ekəɗey na, ka pam 'ar ɗaw?
43016032	Nəkafama har ana a slawa ha, ekəɗey na ka husa tsoy, kuray tabiyaha ka da zlaɗam 'ar, kwa way way a da zəgey tsəveɗ aŋga, ka da mbəkadəmaya makəraɗaw, amana, i makəraɗaw kakay, Baba, ŋga daha ta yah.
43016033	I tsadakwar a neney na, ma ta yah na, kuray ka da ndzafam zozoy. Da mendzey ma bəla neney na, ka da ndzam da mevel, amana, səmam vaw, i ka zəga 'ar ma sleɗ ba ka bəla.»
43017001	A dəba ma guma ŋga neney me tsey na, Yezu ma tsakafada dey a 'ərlam me ləvey: «Baba, har ana ka slawa ba, vəlar maram a Bəzey ɗek, ma Bəzey ɗek ka da hasəkadaka bəzay.
43017002	Andza, ta slam har eɗek, ma vəlar, ma wata ndaw hay tabiyaha na na, ŋga ka vəlatar mendzey me ndəvey kakay ana, a ndaw kah ma vəladatara na hay tabiya ha.
43017003	Arka mendzey me ndəvey kakay ana ma taya ka səradəmaka kah na Bay ma Bəla asləta dərka na, ta Yezu Kriste ndaw kah ma sləradərawa na.
43017004	I ka hasəkadaka bəzay ba ka dala, i ka ndaslada meslərey ɗek, na kah ma vəladiyawa i ka ka na ba.
43017005	Ekəɗey na, Baba, vəlaya maram eɗek ka slam dey ɗek ta maram ana ŋga na i ma ndzafawa ka tsakay ɗek zla bəla ma kaha tsaray kakay ana.
43017006	I ka ɓadatara mezəley ɗek ba a ndaw kah ma waladatiyawa ka bəla ma vəladataya na, ma vəla hiya na na ŋgeɗek,amana kah ka vəladataya ba, arta taya ka tsənamar sləmay ba a guma ɗek.
43017007	Ekəɗey na, a səradama tabiyaha tek eɗek ma vəliyawa na hay na, a səmawa na da kah.
43017008	Guma i ma vəlatar ana hay na, guma na kah ma vəladatiyawa na hay, taya ka təɓama ba, ka səradama ba dərka dərka na, i bawa na da kah, taya ka təɓama ba, ma sləradiyawa na kah.
43017009	I ɗuley mey na hərway ta, i ɗuley mey hərway ma bəla gədem kakay. Ama i ɗuley mey na hərway ma ndaw kah ma vəladatiyawa na hay: taya ma vəla hiya na na ŋgeɗek.
43017010	Tek a ɗaw hay tabiyaha ma vəla hiya na ŋgeɗek, kal kal andza tek eɗek hay tabiyaha, ma vəla hiya ŋga ɗaw ana. Arka maram aɗaw ka ɓey vaw da taya.
43017011	Mazlambar aha, i da key na, tsoy i ka bəla ɗey dasakay; taya na taya ka bəla ɗey mba, ama yah na, i daɓa ha ka tsakay ɗek. Baba Kokwoɗ ana, nəkafata dey da ma mezəley ɗek, kah ma vəladiyawa na, ma taya ka dzəmam asləta, andza na ŋga lama, ma dzəmama asləta na tey.
43017012	Da har la dzaya mba na, i nəkafata ha dey ba da mezəley ɗek ma vəladiyawa na. I ka wafata ba, kwa ndaw asləta da walaŋ ata ka zəɗey dakay, dakay na sey bəzey ma me zəɗey aŋga na na, ma aza ka ndesley andza me Mewindey Kokwoɗ.
43017013	Ekəɗey na, i daɓa ha 'ay ɗek, i tsadatara ha guma a neney hay ka bəla na, ma taya ka ndzafama wuiya ɗaw kərem.
43017014	I ka vəladatara guma ɗek ba, amana, bəla a ŋgəladata dey kakay, mavəday taya ndaw ma bəla hay kakay, andza yah ana, i ndaw ma bəla ɗey kakay ana tey.
43017015	I tsəhafaka na, ma kah ka həlatəraɓa ba da bəla kakay, amana kah ka təkafata tek hayakakay ana hay ba.
43017016	Taya ma vəla hiya ma bəla kakay, andza i ma vəla ha ma bəla kakay ana tey.
43017017	Vahatar ’ar na ta dərka. Guma ɗek na, dərka na.
43017018	Andza na ŋgeɗek ma sləradiyawa ka bəla na na, i sləradata ka bəla na tey.
43017019	Hərway ta na i ma vəladaka vaw ɗaw kərem. Taya tiytsa na, ka təram ma vaha ’ar ahiya ta dzerey.
43017020	I ɗuley mey na, hərway ta dada tsa kakay, i ɗuley mey satsa na ma ndaw ma da pam 'ar ka yah, kuse ma guma ta na hay.
43017021	Haya na, tobiya ta ha ka dzəmam asləta, andza kah Baba, kah da yah, yah tey da kah ana. Ka kam na, taya da lama tiyatsa, ma aza bəla ka pey 'ar ma sləradiyawa na kah.
43017022	Arka yah tey na, i ma vəlatar maram kah ma vəladiyawa na. Ka ndzam ma dzəma hiya asləta andza lama ma dzəma hiya asləta na,
43017023	yah da taya, andza kah da yah ana, ma ka da husam a ma dzəma mey kərem ana, ma aza bəla ka da sərada, ma sləradiyawa na kah. Kah ka wuɗata ba andza kah ma wuɗaya na.
43017024	Baba, a saya na, ka slam a ɗaw i kava na na, ndaw kah ma vəladataya na hay na, ka husam kava tey ka slam a ɗaw ana, ka zazərama me wezley dey, kah ma vəliyawa na, hərway kah ka wuɗaya ba, mba ka mezley ma bəla.
43017025	Baba dzerey ha ana, andza bəla ka səradaka tsaray kakay na, i səradakawa ba Taya a neney hay na, ka səradama ba, ma sləradiyawa na kah.
43017026	I ka ɓadatara mezəley ɗek ba, i da ɓadatara sa, ma aza ma wuɗa vaw na kah ma wuɗaya na na, ka ndzey da taya, yah ana i ka ndzey da taya tiyatsa.»
43018001	A dəba ma guma ŋga neney na, Yezu ma dawam andza gawla ŋga hay, a diya ma wayaŋ ma Sedroŋ. Dzerne ka slam ana daha, taya ma fukwam a huɗa andza gawla ŋga hay.
43018002	Azlakwa Zudas ndaw ma haɗəkada na na, a sərada ha slam ana, zləna, hərway Yezu a tsəham aha 'ar zarra da huɗa andza gawla ŋga hay.
43018003	Ŋga ma kəlatar ka mey a sidzew ma ŋgoumna hay, ta na ma baba ɗuhwa na me key kuley ana hay, ta Fariziyeŋ hay ma sləradəmatəraɓa na, ma husam a dzerne na ta tostilam ahiya, ta lalam ahiya ta tek ma har ahiya.
43018004	Andza Yezu na ɓa a sərada tek ana ma da safərawa na hay tabiyaha na, arka ŋga ma gurafata ma ləvatar: «Ka səpam na way?»
43018005	Taya ma mbəɗamar kava: «Yezu Nazoreeŋ ana.» ŋga ma ləvatar: «Yah ekəɗey.» Azlakwa da walaŋ ata na, Zudas ndaw ma haɗəkada na ma lətsa ha.
43018006	Andza Yezu ma ləvatar ba: «Yah ekəɗey» tsana, taya ma mam ta dəba na, ma təɗam.
43018007	Yezu ma tsəhafata dey mekelehe sa: «Ka səpam na way?» Taya ma mbəɗam kava: «Yezu Nazoreeŋ ana.»
43018008	Yezu ma mbəɗatar kava: «I ka ləvakwar ba yah ekəɗey seŋgey. Haɗaw ka səpam na yah na, mbəkadəmata ndaw eɗey hay ka dawam tek ata.»
43018009	Kəɗey na a da ndesley andza ma guma ma Yezu ana ŋga ma ləvawa na: « Kwa ndaw asləta ka zəɗafaya da walaŋ ma ndaw kah ma vəladatiyawa na hay na dakay.»
43018010	Arka Simoŋ Piyer ta maslalaɓ aha, ma kuɗərawa, ma tsuwa gawla ma 'ay Baba ɗuhwa na me key kuley ana, ha ma rətsadara sləmay ma har zəmay ba, mezəley ma gawla na na, Malkus.
43018011	Ama Yezu ma ləvar a Piyer: «Mada maslalaɓ eɗek a 'ay ŋga, tsukuɗu, vəliyem ma tsetseh ana, Baba ma vəladiyawa na na, i ka sa sazlay ɗaw.»
43018012	Sidzew ma goumna ta na ma bay ma Zuif hay ma zəgama Yezu tok, ma dzuwama.
43018013	Ma dadama ka mey na, a 'ay ma Hanna, ŋga na mesey ma Kayif, baba ɗuhwa na me key kuley ka lam ana ŋga na.
43018014	Ma ləvatar aŋga na a Zuif hay: «Ŋgama ndaw asləta ka mətsey, hərway ma səkway tabiyaha» na, Kayif ana ŋga na tsa.
43018015	Simoŋ Piyer ta gawla ma Yezu ana daha na, ma səpama Yezu da dəba da dəba. Andza gawla na hana na, a səram vaw ta Baba ɗuhwa na me key kuley ana na, ŋga na me fuləkwey a 'ay ma Baba ɗuhwa na me key kuley ana ta Yezu.
43018016	Piyer na ma ndza ha da bəla, ka slam ma mambaw. Gawla a hana Baba ɗuhwa na me key kuley ana ma sərada na na, ma bawa, ma tsar guma a dem me hutey mambaw ana, arka ma fuləkwada Piyer a 'ay tey.
43018017	Dem me key mber da 'ay ana, me hutey mambaw ana me ləvey: «Kah na, da walaŋ ma gawla ma ndaw a neney hay tikay ɗaw? Piyer me mbəɗey kava: «Yah kakay.»
43018018	Gawla ma 'ay hay ta sidzew hay ma laɓam waw me ndzey, hərway memeɗ a key aha. Piyer na ma ndza ha ka tsakay ta, a ndzey aha waw ana tiyatsa.
43018019	Baba ɗuhwa na me key kuley ana ma zlar ma tsəhafa guma ka Yezu, hərway ma gawla ŋga hay, ta tek aŋga me tetəkey ana.
43018020	Yezu ma mbəɗar kava: «I tsa guma na na, ndar ndar, ka pas ka pas, i tatəkadata ha ndaw hay da 'ay me ɗuley mey hay, da 'Ay me key Kuley, ka slam ma zuif hay ma kusam, ɗaɗa i ka tsey guma ta mahal aha kakay.
43018021	Ɗagay ka tsəhafaya ka yah na ka mey? Tsəhafata ka ndaw ma dzəkafəmaya sləmay ana hay kwa, a səradama guma na i ma tsatar ana hay.»
43018022	Ka guma neney na, sidzew asləta da walaŋ ata, ma kəlar marawa a Yezu ta me ləvey aha kava: «Ka mbəɗar kava andza neney na, a Baba ɗuhwa na me key kuley ana ɗaw?»
43018023	Yezu ma mbəɗar kava: «Kendzey i ka tsaɓa guma ba haya kakay na, ɓadiyawa da na waray? Haɗaw i ka tsəraɓa ba hayaha na, ɗagay ka kəɗafaya mey?»
43018024	Arka na Hanna ma sləradara Yezu ma dzuwa ha a baba me key kuley ɗuhwa na Kayif.
43018025	Da har ana na, Piyer ma ndza ha, re a ndzey aha waw, ma ləvamar: «Kah na ndaw asləta da walaŋ ma gawla ŋga hay kakay ɗaw?» Piyer na me mbəɗey mey me ləvey: «Yah kakay.»
43018026	Ndaw asləta da walaŋ ma gawla ma 'ay ma Baba ɗuhwa na me key kuley ana, ndaw ma gawla na ŋga na, Piyer ma rətsadara sləmay ana ma ləvar: «I ka nəkadəkawa ba da 'ay dzerne, kuray dzaya kakay ɗaw?»
43018027	Arka satsa na, Piyer me mbəɗey mey sa. Arka deŋe da har ana na, dzagulok me zlehey.
43018028	Arka azlakwa ma dadama Yezu da 'ay Kayif na, a 'ay ma Guverner, dey a tseɗey aha. Ndaw ma dadama na hay ka fuləkwam a hwoɗ ma 'ay kakay, zləna, tsefe a da zləɓam ba, a da zəmam aha tek ma kuley ma Pak sakay.
43018029	Pilat ma sawa ma da ndzafata da bəla, me ləvey: «Ɗagay ka wudafama ka ndaw a neney na mey?»
43018030	Taya ma mbəɗam kava: «Haɗaw ndaw a neney ana ka kawa tek haya kakay aha kakay na, akwatay i vəladəmaka ɗaw?»
43018031	Pilat ma ləvatar tok: «Kuray ana zəgama, kadəmara sariya ŋga na, andza ma mewey kwar ana.» Zuif hay ma ləvamar: «Slam har ala me kəɗey ndaw vagay aha na, dakay!»
43018032	Kəɗey na a dafa ka ndesley andza ma guma ma Yezu ma ɓada, a da mətsey na, teŋgey teŋgey ana.
43018033	Pilat na me fuləkwey a hwoɗ ma 'ay, ma zəla Yezu, ma ləvar: «Kah na, bay ɗuhwa na ma zuif hay ɗaw?»
43018034	Yezu ma mbəɗar kava: «Ka tsərawa na, ma 'ar eɗek ana tsukuɗu, mala ndaw hay ma tsəmaka ka yah ɗaw?»
43018035	Pilat ma mbəɗafara kava: «Yah na, ndaw zuif tey ɗaw? Ndaw ma dala ɗek ana hay, baba ɗuhwa na me key kuley ana hay, ma vəladəməkawa a har a ɗaw, ɗagay ka kawa na mey?»
43018036	Yezu me mbəɗey kava: «Bay ɗaw me key ana na, ka bəla neney tikay, haɗaw ka key ka bəla neney na, akwatay sidzew a ɗaw hay ka dzaŋgərafəmaya ba, ka mbəkadəmaya a har ma zuif hay kakay; ama kəɗey tok na, bay ɗaw ana me key ana na, ka sləna kakay.»
43018037	Pilat ma ləvar tok: «Azlakwa kah bay aha tok zlənemey?» Yezu ma ləvar: «Me ləvey, yah bay aha na, kah ana. A yəmiyawa, i sawa ka bəla na, ma da key seydewe ma dərka. Kwa way way ma ndza ha da dərka na, a pey sləmay ka vəɗe ma ɗay ɗaw.»
43018038	Pilat ma ləvar: «Ɗagay dərka ana na, tek a mey?» Ka guma ŋga neney na, ŋga me bey, ma ndzafata zuif hay da bəla, arka ma ləvatar: «Na ŋga ɗaw na, i ka ndzefey bəzay ma guma ma dzuwada ndaw a neney tikay.
43018039	Ama ekəɗey na, kuray ma səɗəkaya tsoy, ka magurlam ma Pak na, i kəlakwar ndaw asləta da daŋgay sana, i ka kəladukurawa bay ɗuhwa na ma zuif hay ɗaw?»
43018040	Arka taya ma zlamar ma wudam, ma ləvam: «Ka mbəkawa ŋga zlay, mbəkawa na, Barabas.» Barabas ana azlakwa tok na, katsala ha.
43019001	Arka Pilat ma sadərawa Yezu, ma kəɗama ta lagwada.
43019002	Sidzew hay na, ɓa ka ham dzekwe ma ndak ba, ma padəmara a 'ar, ma kəlamar kelmedzey gagaza ha ka vaw.
43019003	A guram ka tsakay ŋga a ləvamar: « ka tsadəmaka guma, bay ɗuhwa na ma zuif hay!» Arka ma təɗafama me kəɗey.
43019004	Pilat ma bawa ma ləvatar a zuif hay: «Nəkafama i da badukurawa a bəla, hayna, səradama, yah na, i ka ndzefey bəzey ma guma ma wudafa ka ndaw a neney tikay.»
43019005	Arka Yezu ma bawa a bəla ta dzekwe ma ndak aha da 'ar, kaw kelmedzey gagaza ha ka vaw. Pilat ma ləvatar: «Ndaw ana ŋga kəɗey.»
43019006	Ama andza baba ɗuhwa na me key kuley ana hay ta sidzew ata hay, ma nəkadama na, ma zlamar me wudey: «Daradama ka 'ar ma tuwaw ma gazləlaha na, daradama ka 'ar ma tuwaw ma gazləlaha na.» Pilat ma ləvatar: «Kuray ta ’ar a kwar ana zəgama, daradama, hərway yah na i ka ndzefey bəzay ma guma ma wudafa ka ndaw a neney tikay.»
43019007	Zuif hay ma mbəɗafəmara kava: « Mewey la na daha, mewey ana a ləvey na, sey ka mətsey zləna, kavəday ka tərada vaw ŋga ba Bəzey ma Bay ma Bəla aha.
43019008	Andza Pilat ma tsənada guma neney na, a kar zluwer a fəna sa.
43019009	Ŋga me mey a hwaɗ ma 'ay ma tsəhafa ka Yezu: «Kah na ndaw mey?» Yezu a wuɗey me mbəɗey kava kakay.
43019010	Pilat ma ləvar tok: «Ka wuɗey me tsey guma kakay na a yah ana ɗaw, ka sərada ha, yah na, slam har a ɗaw daha ma mbəkadaka, dakay na slam har a ɗaw daha ma daraka ka 'ar ma tuwaw tikay ɗaw?»
43019011	Ama Yezu ma mbəɗar kava: «Hana ka vəladəməkawa da 'ərlam zlay na, slam har eɗek ma slafa ma kaya tek na dakay. Kavəday ma mey na ndaw andza ma vəladiyawa a har eɗek ana na, a zəgey meŋgəsey ɗuhwa ha dzay.
43019012	Zla da har ana na, Pilat na a səpey ma mbəkada. Ama zuif hay na, ma zlamar me wudey ma ləvam: «Kah ka mbəkada ndaw a neney ba na, mber eɗek me key ana na, andza dzam ma Sezar aha sakay. Hərway kwa way way, ma kada vaw ŋga bay aha na, a ɓada na ŋga dugwan ma Sezar aha.»
43019013	Andza ŋga ma tsənada guma neney na, Pilat ma badərawa Yezu a bəla, ma ndzada ka slam ana daha megədəber aha, a zəlamar «Litostrotos» ta mey Ebrew na «Gabata.»
43019014	Pas me ləmey tek ma magurlam ma Pak ta wuzla rəpas. Pilat ma ləvatar a Zuif hay: «Bay kwar, ŋga kəɗey.»
43019015	Ama taya ma zlamar me wudey: «Sey ka mətsey, sey ka mətsey, sey daradama ka 'ar ma tuwaw.» Pilat me mbəɗey kava: «Hayna, i ka darada na, Bay kwar ana ɗaw?» Baba ɗuhwa na me key kuley ana hay ma mbəɗamar kava: «Bay ɗuhwa ha la mekelehe ma fəna Sezar na, dasakay.»
43019016	Arka na, ŋga ma vəladatara, ma ka daradama tok. Taya ma zəgama Yezu.
43019017	Ŋga na ta ’ar aŋga ma zəga tuwaw aŋga ma gazləlaha na na, Yezu ma bawa, ma dawam a slam ana ma zəlamar ndasl ma bəlam 'ar ana, ta mey Ebrew na, a zəlamar Golgota.
43019018	A darama na, ka slam ana ŋga na, ta ndaw hay daha tsew, pal ta tsakay eɗey, pal ta tsakay eɗey, Yezu na ŋga da wuzlah.
43019019	Pilat me windey ka tek ana daha, ma tapada ka 'ar ma tuwaw ana ma gazləla na, ma winda ha na, andza neney: «Yezu ndaw Nazoreeŋ, bay ɗuhwa na ma zuif hay.»
43019020	Tek ana ma winda ha na na, Zuif hay haɗadzidzay a dzaŋgama, hərway slam ma daradama Yezu ana na, bəse ta wuraw, tek ana ma winda ha na na, ta mey Ebrew, ta mey Lateŋ, ta mey Grek.
43019021	Baba ɗuhwa na ma zuif hay ma kam kuley ana, ma ləvamar a Pilat : «Hana kah ka winda ‹bay ɗuhwa na ma Zuif hay› zlay. Ama winda na: ‹Ndaw a neney a ləvey na waya yah bay ma zuif hay.› »
43019022	Pilat me mbəɗey kava: «Tek na i ma winda na na, i ka winda tsoy.»
43019023	Andza sidzew hay ma ndəvadama ba ma dara Yezu ana na, taya ma zəgəmata zana ŋga na hay, ma wanəkadama dey faɗ, ka ndaw ka ndaw. A da zarawa na, kelmedzey: ma haha ta hey, kwa me təfey kava dakay, zla da 'ərlam kasl a gwadaw.
43019024	Sidzew a hay ma ləvam ka 'ar vaw ta na: «Ka ŋgarɗadakwa zlay, kəɗafakwa tsatsa na, aza i da səradakwa ma da zəga na way?» A da key a da ndesley na, andza ma Mewindey Kokwoɗ ana: «Taya ma wanəkadama zana ɗaw hay, kelmedzey ɗaw na, taya ma kəɗafama tsatsa kava.» Nəkafama sidzew a hay a kama na andza ha tok.
43019025	Kəreh ka slam ma tuwaw ma Yezu ma gazləlaha na na, may ŋga, malam ma may ŋga diŋgwas ana, Mariya ŋgwas ma Kleopas, ta Mariya ma Magədala ma lətsa hiya.
43019026	Andza ŋga ma nəkada may ŋga, gawla ŋga na ŋga ma wuɗa haɗa na, ma lətsa ha ka tsakay ŋga na, ŋga ma ləvar: «Ŋgwas eɗey, bəzey ɗek ekəɗey.»
43019027	Ŋga ma ləvar a gawla na tey: «May ɗek ekəɗey.» Zla da har ana ŋga na na, gawla na ma zəga a 'ay ŋga.
43019028	Arka a dəba na, andza ŋga ma sərada ka ndaslada tsoy na, andza ma Mewindey Kokwoɗ ana hay ka ndaslam tsoy ka me ndekey ŋga na na, Yezu me ləvey: «Yam a hartaya.»
43019029	Masəɗak ka slam ana daha ma rəha ha ta zom mawardzaŋ aha, ma paɗam zana ka 'ar ma madzanay, ma dzuhəɓadama a zom ana hana, ma guradəmara ka mey ma Yezu.
43019030	Andza ma ndzəka zom mawardzaŋ ana ba tsa na, Yezu me ləvey: «Tek hay tabiyaha ma ndaka tsoy.» Andza ŋga ma toŋgada 'ar na, ŋga ma mada mesəfrey.
43019031	Arka andza azlakwa ta pas ana ŋga na na, pas me ləmey tek ma mesley ɗuhwa na, Zuif hay a wasam; a wuɗam vagay ana hay ka da ndzam ka 'ar ma tuwaw ta pas ma mesley ana ŋga na zlay, hərway pas ma mesley ana ŋga na na, pas ana gəle ta sa na hay gədaŋ aha. Taya ma tsəhafama ka Pilat ma ka həɓadəmatara sek ba, ka tsukumatərawa ba.
43019032	Sidzew hay ma səmawa tok, taya ma pəsladəmara sek ma ndaw tsəfəmey ana, arka ma ndaw ma tsetsew ana, ma ndaw ana hay ma dara hiya andza ŋga na.
43019033	Andza a da husam ka Yezu na, ba nəkafama na, ma mətsa ha tsoy, ka həɓadəmara sek hay tikay.
43019034	Ama ndaw asləta da walaŋ ma sidzew ana hay, ma slaka ka dzəham ta zeot, arka na mambaz ta yam aha ma vawa.
43019035	Ndaw ma nəkadərawa na na, ma ka seydewe na na ŋga, seydewe ŋga na na, a dam ka vaw ta dərka. Ma fəna satsa na, ndaw aŋga na na, a sərada a tsey na, na dərka na, ma aza kuray tiyatsa na, ha pam 'ar.
43019036	Akwa na, tek ana tabiya ha a da key na, ma Mewindey Kokwoɗ ana ka ndesley: Kwa ndasl aŋga asləta ma da həɓey na, dakay.
43019037	Guma ma Mewindey Kokwoɗ ana daha mekelehe sa, a ləvey: A da nəkadama ndaw ana taya ma slakama na.
43019038	A dəba ma tek ana ŋga na hay ma kam ana na, Zozef ma Arimatey, gawla ma Yezu aha, amana ka ɓada vaw ma dey ma dey kakay zləna, hərway a wesey ta zuif hay. Ma tsəhafa ka Pilat ka vəlar slam har, ma tsəkwa vagay ma Yezu ba ka 'ar ma tuwaw. Pilat ma ləvar: ayakaw. Arka Zozef ma sawa, ma tsəkwa vagay ana tok.
43019039	Nikodem ma sawa tiyatsa, ŋga a ŋga na, ma daway ma ndzafa Yezu ta dəvaɗ ana, ŋga me zəgey mal ma laluway me zey hayna, a zəlamar mire, ta wurdey aha a key kilo kokurow makar
43019040	Taya ma zəgama vagay ma Yezu, ma tuɗama ta petekeɗ yam aha, ta tek a hana na me zey hayna, andza ma me ləmey vagay ma Zuif ana hay.
43019041	Ka slam ma daradama Yezu ana na, dzerne ka slam ana daha, da ’ay dzerne na na, tsəvay daha da huɗa ma zləla ha waya ha, ɗaɗa ka pam vagay a huɗa tsaray kakay.
43019042	Hərway ma pas ma me ləmey mesley ma Zuif hay, arka satsana, tsəvay ana bəse na, a da padama Yezu ana na a huɗa.
43020001	Pas ma zlamar me mbəsley meney ma luma, zla ma ləmɗa, dey a nəkey tsaray kakay na, Mariya ma Magədala ma daway ka ɗay tsəvay, arka a da nəkada na, beber ma wura ha ba ka mey ma tsəvay ana.
43020002	Ŋga ma hway ka tsakay ma Simoŋ Piyer ta gawla naŋgar, na Yezu ma wuɗa na, arka ŋga ma ləvatar: «Ka zəgama vagay ma Bay’ərlam Yezu ba da tsəvay, la səradama a da padama ka waray kakay!»
43020003	Arka na Piyer ma bawa ta gawla naŋgar, arka taya ma dawam ka ɗay tsəvay.
43020004	Taya tsetsuwe ta hiya ka masləta ha ma hwam ta hway, ama gawla naŋgar na a hway a fəna Piyer, ma husafa ba ka mey ka ɗay tsəvay.
43020005	Ŋga ma gweɗəkwey, ŋga ma nəkada petekeɗ yam aha, ma pa ha ka slam ana, amana, ŋga ka fuləkwey kakay.
43020006	Arka Simoŋ Piyer ma səpəraɓa da dəba na, me husey tey, ŋga me fuləkwey a tsəvay ana, ma nəkada petekeɗ yam aha ma pa ha ka slam ana.
43020007	Ta zana ma mbəzadəmara 'ar ana, ŋga na ma pa ha kamasləta hiya ta petekeɗ yam ana tikay, ŋga na ma paɗa ha, ma pa ha slam aŋga gəle.
43020008	Arka tok na, gawla naŋgar ana, ndaw me husey tsəfəmey ana me fuləkwey tey, ŋga ma nəkada na, ŋga me pey 'ar.
43020009	Akwa da varay ana ŋga na na, ka səradama guma ma Mewindey Kokwoɗ ana hay me ləvam: Yezu a da lətsawa da walaŋ ma ndaw ma mətsa na hay ana tsaray kakay.
43020010	A dəba na na, gawla ma Yezu ana hay ma mam tek ata a mbaw.
43020011	Mariya na ma ndza ha da bəla ka ɗay tsəvay a tuway aha, ta ma tuway aha na, ŋga ma gweɗəkwey ’ar a tsəvay ana.
43020012	Arka ma nəkadata madurlam hay tsew, ta zana babara hiya ka vaw, ma ndza hiya ka slam ma padama vagay ma Yezu ana kava na, asləta ta slam 'ar, naŋgar ta slam sek.
43020013	Taya ma ləvamar: «Ŋgwas eɗey, ka tuway mey?» Ŋga ma mbəɗafatara kava: «Ka zəgama vagay ma Bay’ərlam Yezu a ɗaw ba, i sərada a padama ka waray kakay.»
43020014	Andza a tsey aha guma na, ŋga me mbəɗey dey, arka ma nəkada Yezu ma lətsa ha ka slam ana, amana a sərada neney na ŋga kakay.
43020015	Yezu ma ləvar: «Ŋgwas eɗey, ɗagay ka tuway mey, ka səpey way?» Ama ka ŋga na, waya atay ndaw ma dzeɗey dzerne na, ma ləvar: «Bay ɗaw, kendzey ma zəga na kah na, ɓadaya ka pada ka waray na, aza i daw, i da zəgərawa.»
43020016	Yezu ma ləvar: «Mariya.» Ŋga me mbəɗey dey, ma tsar ta mey Ebrew: «Rabuni», ka ləva na ‹Miter.›
43020017	Yezu ma ləvar: «Ka zəgadaya zlay, hərway ma mey na, i ka tsəley ’ar ’ay Baba ɗaw tsaray kakay. Kah ekəɗey na, daway da ndzafata malam a ɗaw hay, ləvatar: «I tsəley aha ’ar a 'ay Baba ɗaw, na Baba kwar aha tiyatsa, ’ar a 'ay Bay ma Bəla a ɗaw, na Bay ma Bəla a kwar aha tiyatsa.»
43020018	Arka Mariya ma Magədala ma daway, ma da ɓadatara a gawla ma Yezu hay tok: «I ka nəkadərawa Bay’ərlam Yezu ba, a ləviyawa na andza neney.»
43020019	Ta hakwaɗ ma pas ana ŋga na na, pas tsəfəmey ana ma zlar me mbəsley meney ma luma na na, gawla ma Yezu hay ma kusa hiya da 'ay, ma wuɗa mambaw ahiya ka vaw, hərway a wasam ta Zuif hay. Yezu ma sawa a walaŋ ata, arka ma ləvatar: «Zozoy ka ndzey ta kuray.»
43020020	Andza a tsatar aha guma na, ma ɓadatara har aŋga hay ta dzəham aŋga. Andza taya ma nəkadama Bay’ərlam Yezu na, gawla ma Yezu hay ma rəha hiya ta wuiya.
43020021	Arka satsa na, Yezu ma ləvatar: «Zozoy ka ndzey ta kuray, andza ma Baba ma sləradiyawa na na, yah ekəɗey tey na, i da sləradakwar.»
43020022	Andza me tsey ba andza ha na, ŋga ma vəzlatar Mesəfrey, arka ma ləvatar: «Ndzafam Mesəfrey Kokwoɗ ana.
43020023	Ndaw na kuray ma safəmata yam ba ka meŋgəsey ta na hay na, meŋgəsey ta hay a da key na ma sa yam ahiya ba. Ndaw andza kuray ka mbəkadəmatara ba na a da ndzam re ma mbəka ha».
43020024	Azlakwa Tomas na zəlamar Didim ana, ndaw asləta da walaŋ ma gawla ŋga kurow kava tsew ana hay ŋga dakay, andza Yezu ma sawa ana na.
43020025	Sa ma gawla ma Yezu a sa na hay ma ləvamar: «La ka nəkadama Bay’ərlam ba!» Ama ŋga ma mbəɗatar kava: «Haɗaw i ka nəkada vavay mbəlek ma seferey da huɗa har aŋga kakay, haɗaw i ka tələkada bəzey har a ɗaw a vavay mbəlek ma seferey kakay, haɗaw i ka tələkey har a ɗaw a tsəham aŋga na kakay na, i da təɓa ha tikay!»
43020026	Ama a key meney tsakar a dəba na na, gawla ma Yezu hay ma kusa 'ar ahiya da 'ay ana sa, Tomas taya dzaya, Yezu ma sawa mambaw hay tabiyaha ma wuɗa hiya, ŋga me lətsey a wuzlah ata ma ləvatar: «Zozoy ka ndzey ta kuray.»
43020027	Arka ŋga ma ləvar a Tomas: «Guradərawa bəzey har eɗek ka sləna, nəkafata ka har a ɗaw hay. Hadərawa har eɗek, tələkada a dzəham a ɗaw, mbəkada me key waway ɗek a neney, tərey ndaw me pey 'ar aha.
43020028	Tomas ma mbəɗar kava: «Bay’ərlam a ɗaw, Bay ma Bəla.»
43020029	Yezu ma ləvar: «Ka da təɓa na hərway kah ma nəkadaya, ndaw ma pam 'ar mandzara ka nəkadama na hay na, taya da wuiya.
43020030	Yezu na ka key zeheɗ hay ba mekele hiya haɗadzdzay,ka slam dey ma gawla ŋga hay, amana sa na hay na ma winda hiya da ɗeriwel a neney kakay.
43020031	A windəmatərawa neney hay na, ma aza kuray ka pam 'ar Yezu na Kriste, Bəzey ma Bay ma Bəla, ma aza da me pey 'ar a kwar na, ha da ndzafam mendzey da mezəley ŋga.
43021001	A dəba ma guma neney na, Yezu ma ɓatar vaw a gawla ŋga hay dey mekelehe sa, ka mey ma bəlay ma Tiberiyad. Nəkafama a da ɓey vaw na teŋgey.
43021002	Simoŋ Piyer, Tomas na ma zəlamar Didim ana, Natanayiel ma Kana ma Galiley ana, bəzey ma Zebedey hay, ka zəgawa gawla ma Yezu ana hay daha tsew sa, taya ka masləta ha.
43021003	simoŋ Piyer ma ləvatar: «I da həlawa kəlef.» Taya ma ləvamar: «Nakwama dzaya andza kah.» Taya ma bəmawa, ma tsəlam a kombiwal, ama ta dəvaɗ ana ŋga na na, taya ka ndzafam tek kakay.
43021004	Ma dey me tseɗey na, Yezu ma lətsa ha ka ɗakal, ama gawla ŋga hay na ka səradama na, ŋga tikay.
43021005	Ŋga ma ləvatar: « Hey! Gawla hay, kəlef a rafakwar nekəɗey daha ɗaw?» Taya ma ləvamar: «Dakay.»
43021006	Ŋga ma ləvatar: «Kəladama zəva na ta tsakay ma har zəmay ma kombiwal na, aza ka ndzafam.» Taya ma kəladama na, kəlef me rəhey a huɗa na, ha a slafama ma vahərawa sakay.
43021007	Gawla na Yezu ma wuɗa na ma ləvar a Piyer: «Na taɗay na, Bay’ərlam Yezu!» Andza ma tsənada ba na taɗay na, Bay’ərlam Yezu na, Simoŋ Piyer ma gedəweley zana a bəzay, hərway ŋga kəna ha, arka ŋga me kəley ka 'ar ma bəlay.
43021008	Sa ma gawla hay ma sadəmərawa kombiwal, ma vahəmərawa zəva ma rəhaha ta kəlef. Akwa na taya dəreŋ ta ɗakal kakay, a key na miter temere dada.
43021009	Andza taya ka hərɗəmawa tsoy ka dala na, taya ma nəkadama zay ma waw kəlef ma pa ha ka ’arra ta peŋ aha.
43021010	Yezu ma ləvatar: «Aŋga hadəmərawa kəlef ana kuray ma hələmawa na ɗagay.»
43021011	simoŋ Piyer ma mey me tsəley a kombiwal, ma vahərawa zəva na ka dala ma rəha ha ta kəlef dagwalam ahiya temere ta kokurow zlam kava makar. Kwa andza kəlef ana haɗadzidzay tekeɗe na, kwa zəva na ka ŋgerɗey kakay.
43021012	Yezu ma ləvatar: «Səmawa da ma zəmey tek me pərek.» Kwa ndaw asləta da walaŋ ma gawla ŋga hay me wurey mey ma tsəhafa kah ana way na, dakay. Kavəday a səradama haya haya ŋga na Bay’ərlam Yezu.
43021013	Arka tok na, Yezu ma sawa me zəgey peŋ, ma vəladatara, me zəgey kəlef, ma kada andza ha satsa.
43021014	Neney na, Yezu ma ɓatar vaw dey mamakar ana a gawla ŋga hay, zla ma ma lətsawa ŋga da walaŋ ma ndaw ma mətsa na hay.
43021015	A dəba ma tek me zəmey na, Yezu ma ləvar a Simoŋ Piyer: «Simoŋ bəzey ma Zaŋ, ka wuɗaya a fəna ndaw a neney hay ɗaw?» Ŋga me mbəɗey kava: «Ayaw Bay’ərlam a ɗaw, ka sərada ha i wuɗaka seŋgey.» Arka Yezu ma ləvar tok: «Tərey ndaw me tsukurey bəzey təɓaŋ a ɗaw hay.»
43021016	Yezu ma ləvar dey metsetsew ana: «Simoŋ bəzey ma Zaŋ, ka wuɗaya ɗaw?» Ŋga me mbəɗey kava: «Ayaw Bay’ərlam a ɗaw, ka sərada ha i wuɗaka seŋgey.» Yezu ma ləvar: «Tərey ndaw me tsukurey təɓaŋ a ɗaw hay.»
43021017	Yezu ma ləvar dey ma makar ana: «Simoŋ bəzey ma Zaŋ, ka wuɗaya ɗaw?» A ndalar a Piyer hərway Yezu ma tsəhafa dey ma makar ana ka wuɗaya ɗaw ana. Arka ma mbəɗar kava: «Bay’ərlama ɗaw, kah na, ka səradata tek hay tabiyaha, ka sərada haya haya i wuɗaka seŋgey.» Arka Yezu ma ləvar: «Tərey ndaw me tsukurey təɓaŋ a ɗaw hay.
43021018	Dərka dərka na i ləvaka, da har kah gawla ha mba na, ka ra kanda ɗek, ka daway a slam eɗek me wuɗey ana, andza kah ka da key maraw ba na, ka da tsakafada har, ma da radaka kanda ɗek na ndaw mekelehe, a da vahaka a slam na kah me wuɗey ma daway a huɗa kakay ana.»
43021019	Yezu a tsey andza neney na, a ɓada ma da mətsey ma Piyer, ma da hasəkadara bəzay a Bay ma Bəla teŋgey. Arka a dəba ma guma neney na, ŋga me ləvar: «Səpaya.»
43021020	Andza Piyer me mbəɗey dey na, ŋga ma nəkada da dəba ŋga gawla na, Yezu ma wuɗa na, gawla aŋga na, da slam me zəmey tek, me gweɗəkwey ka 'ərev ma Yezu, ma tsəhafa ‹Bay’ərlam a ɗaw, ɗagay ma da haɗəkadaka na way?› ana.
43021021	Andza ŋga ma nəkada ba na, Piyer ma ləvar a Yezu: «Bay’ərlam a ɗaw, ŋga na, ma da kar na mey?»
43021022	Yezu ma mbəɗar kava: «Kendzey i wuɗey ka ndzey kasl a ma mawa ɗaw na, mey ɗek mey kava mey? Kah na, səpaya bəzay.
43021023	Dəga zla da me tsey ma guma neney na, ndaw me pey 'ar hay ma ləvam: «Gawla neney na a da mətsey aha tikay.» Ka me tsey ma guma hay na, Yezu ka ləvar a da mətsey aha kakay tikay, ama a ləvey na: «Kendzey i wuɗey ka ndzey kasl a ma mawa ɗaw na, mey ɗek mey kava mey?»
43021024	Ma ka sedewe ma guma na na, gawla na ta 'ar aŋga na, ma windərawa na, lakwa ka səradakwa seydewe ŋga na na a dam ka vaw ta dərka na.
43021025	Yezu na ka key tek hay ba mekele ahiya haɗadzidzay daha sa, kendzey ka windəmərawa asləta ta asləta na, andza a kafaya na, bəla tabiyaha a slafa ma zəgadata ɗeriwel ana hay ma windəmatərawa na kakay.
44001001	Teofil, i ma windəkaɓa ɗeriwel a ɗaw tsəfəmey ana na, ma vəla ha kərem ma tek ma Yezu ma kawa tabiyaha na, ta na ŋga ma tatəkadatərawa a ndaw hay zle da mezley ana,
44001002	kasl ka har aŋga me tsəley a 'ərlam. Amba ŋga ka tsəley a 'ərlam na, ŋga ma vəlatar me tetəkey ŋga hay a maslaŋ na ŋga ma walata na hay, ta gədaŋ ma Mesəfrey Kokwoɗ ana.
44001003	A dəba ma memətsey ŋga na, Yezu a ɓatar vaw ŋga ta dey na, a taya. Ta ndaraw gəle gəle na, ma ɓadatara vaw, ŋga daha ta dey dərka na. Da meney kokurow faɗ na, a ɓatar vaw, a tsatar ka Slala ma Bay'ərlam.
44001004	Da har ana daha a zəmam aha tek dzaya na, ŋga ma ləvatar mewey a neney: «Ka da dawam da Zeruzalem tsaray zlay. Amana, hutama tek ma Baba me ləvey a da vəlakwar ana ba ɗagay, na ŋga na, i ma tsəkurawa kava na kuray ma tsənadama da huɗa mey ɗaw ana:
44001005	Zaŋ na, a dzuhəɓey ndaw na, a yam dada, ama kuray na, da meney nekəɗey na, a da dzuhəɓadəmakwar na, a Mesəfrey Kokwoɗ ana.»
44001006	Maslaŋ hay ma tsəha 'ar aya, arka ma tsəhafama bəzay ma guma neney: «Bay’ərlam Yezu, ekəɗey na har eɗek ma da ləmada Slala ma Israyel ka slam a ŋga, ka slawa ba tsoy tok ɗaw?»
44001007	Ŋga ma ləvatar: «Pas ana ta har ana na, mey kwar ma sərada kava dakay, tek ma Baba ma pərawa ta har ma Bay ŋga na;
44001008	ama ka da ndzafa ma slafa, ma slafa ma Mesəfrey Kokwoɗ ana, a da sawa ka kuray ana; ka da təram ndaw seydewe ɗaw ahiya da Zeruzalem, da dala ma Zudey tabiyaha, da Samari, ha kasl ka halay ma dala.»
44001009	A dəba ma guma neney na, ŋga ma tsekefey a 'ərlam ma dey ta na, arka pazlay ma sawa ma səhəta ka slam dey ta.
44001010	Andza a ndazlam aha dey a 'ərlam ka slam ma Yezu ma ndermeɗey ana mba na, a da sərafama na ndaw hay tsew ta zana babara hiya ka vaw ka tsakay ta.
44001011	Arka taya ma ləvəmatar: «Ndaw ma Galiley eɗey hay, ka ndzam re ma zezərey dey a 'ərlam na ka mey? Yezu a neney, ma tsakafafemakwar ba a 'ərlam ana na, a da sawa na andza ma ŋga neney, kuray ma nəkadama a tsekefey aha a 'ərlam ana.»
44001012	Andza taya ma mbəkadəmərawa bezey mamba na, ma zəlamar mamba ma Tetəɗez ana ba na, taya ma mam a Zeruzalem. Mabaŋ ma mamba na ta Zeruzalem na, diday ma meheley ta pas ma mesley.
44001013	Ma mawa ta ba na, taya ma tsəlam a 'ay ta kete na, tsaŋ da 'ərlam ana. Daha ka slam ana na: Piyer, Zaŋ, Zak ta Andrey, Filip ta Tomas, Bartelemi ta Matiyew, Zak bəzey ma Alfey, Simoŋ ndaw ma dziŋgrey ka dala ŋga na, ka zəgawa Zud bəzey ma Zak.
44001014	Tobiyaha ma dzəma mey aya asləta, a ɗulam mey zarra andza ŋgwas hay daha nekəɗey, andza Mariya maya ma Yezu, arka ka zəgawa malam ma Yezu ana hay.
44001015	Da meney ana ŋga na hay na, ndaw me pey 'ar ana hay ma tsəha 'ar ahiya, a key ndaw temere ta kokurow tsew. Piyer me lətsey da walaŋ ma malam hay, me ləvey:
44001016	«Malam a ɗaw hay, hayna ka ndesley andza Mesəfrey Kokwaɗ ana da Mewindey Kokwaɗ ana ma tsərawa ta huɗa mey ma David kavəday ma Zudas me tərey ndaw ma kəley ka mey ma ndaw ma da zəgama Yezu ana hay.
44001017	Akwa ŋga na, ma mbəsla ha na, da dey lakwa, ŋga na ka ndzefey ma ŋga tsoy da mbera lakwa na.
44001018	Arka tok na, ndaw aŋga na na, ta sumkwo ma meŋgəsey ŋga na na, ŋga ma haɗəkada ley; ŋga ma təɗey da ley ana, ma nduhwey patsakay, tek ma hwaɗ aŋga hay tabiyaha ma vam.
44001019	Ndaw ma Zeruzalem hay tabiyaha ka sərafama ba, arka satsa na a da zəlamar a ley ana ta mey ma ŋgwa ta «Hakəldama» ka ləva na Ley ma mambaz na hərwuiya.
44001020	Hərway ma winda ha ba da ɗeriwel ma Pəsom hay andza neney: «Ideŋ aŋga na ka da ndzey baŋgway aha, ɗaɗa ndaw ka da ndzey a huɗa zlay.» Arka ma winda ha satsa: «Ndaw mekelehe ka ndzey a veɗ aŋga na.»
44001021	Ndaw ana lakwa dzaya, ma səpəmandukurawa bəzay zla Bay’ərlam Yezu a kəlandakwar aha ka mey mba, lakwa dzaya na,
44001022	me zley zla ka medzuhəɓey ma Zaŋ kasl ka pas ma tsakafafəmandakwar ba na: hayna ndaw asləta da walaŋ ata ka tərey ndaw seydewe ma ma mbəlawa ŋga, a dey lakwa.»
44001023	Ma ɓəmatar ndaw hay tsew: andza Zozef, na ma zəlama Barsabas, ma pafama mezəley Zustus ana, ta Matiyas.
44001024	Arka ma ɗulam mey andza neney: «Bay’ərlam, kah na, ka səradata mevel ma ndaw hay tabiyaha sana, ɓawa ndaw ana, kah mazəgey da walaŋ ata tsew ana,
44001025	ma da key mber ma maslaŋ a veɗ ma Zudas ma mbəkada ba, madaway təŋga a slam aŋga na.»
44001026	Ma kama tsa tsa ha, a da təɗey na ka Matiyas, arka zla ta pas ana ŋga na na, Matiyas me dzəmey a dey ma maslaŋ kurow kava kasləta na hay.
44002001	Andza pas ma Paŋtekot ma husawa na, taya ma kusa hiya tabiyaha ka maslətaha.
44002002	Dekeslef, me bebətsey ma tek ana, ma tsənawa da 'ərlam, andza me bebətsey ma vavəray; ma rəhada 'ay ta hana ma ndza hiya da huɗa na.
44002003	Arka tok na, ma nəkadama tek ana andza 'erneh ma waw, ma bəmawa, ma wanəkam, ma ndzam ka ndaw ka ndaw ka taya tabiya ta ha.
44002004	Ma rəha vaw aya tabiya ta ha, ta Mesəfrey Kokwoɗ ana. Arka ma zlamar me tsey guma ta mey gəle gəle andza ma Mesəfrey Kokwoɗ ana ma ɓadatara na.
44002005	Arka ta pas ana ŋga na, da Zeruzalem na, Zuif me pey 'ar ana hay, ma kusa hiya da huɗa, a kusəmawa 'ar da dala hay ma bəla tabiyaha.
44002006	Andza ma tsənadama tek ana na, taya ma kusam 'ar ka maslətaha, taya ma rəzla hiya kambəlaɓa, hərway kwa way way a tsənada na a tsam aha mey ŋga.
44002007	A rəzlata, a mbafata, taya ma ləvam ka 'ar vaw ta na: «Ndaw a neney hay ma tsam guma na tabiyaha na, ndaw ma Galiley hay kakay ɗaw?
44002008	Azlakwa a da key kwa way way da walaŋ a lakwa a tsənada, a tsam aha guma ta mey ma ŋgwa ŋga na, teŋgey?
44002009	Part hay, Med hay, Elamit hay, ndaw ma Mezopotami hay, ndaw ma Zudey hay ta Kapados, ndaw ma Poŋ ta ndaw ma Azi hay,
44002010	ndaw ma Firzi ta na ma Pamfili, ndaw ma Ezipte ta ndaw ma Libi ma Sireŋ, ndaw ma Rom na ma ndza hiya ka sləna na hay.
44002011	Tobiyaha na, sana Zuif aya, sa na hay a tələkam a səkway ana ta tələkey, Kretuwa hay ta Arab hay, lakwa tabiyaha i tsənadukwa ta mey ma ŋgwa lakwa hay, a tələkadama mey ta tek ma Bay ma Bəla me key mambay ana hay.»
44002012	Tobiyaha ma rəzlaya, a səradama ka kam na teŋgey kakay. Da me rəzley ta na na, taya ma ləvam ka 'ar vaw ta na hay: «Neney na, ka ləva na teŋgey?»
44002013	Sa na hay ma kuyam ka me səŋgərey ma ləvam: «Taya ma waya ta zom ma tsəray ana.»
44002014	Arka vəɗe ma ɗay ma Piyer me tsəney, taya ta maslaŋ kurow kava asləta na hay, ma ɓadatara andza neney: «Ndaw ma Zudey eɗey hay, ta kuray a neney tabiyaha ma ndza hiya da Zeruzalem ana hay, səradama haya hayaha tek a neney me key ana, dzəkam sləmay ka guma a ɗaw a ɗey hay.
44002015	Ɗaɗa ndaw a neney hay ka sam zom, andza ma kwar ma dzalam ana tikay; ekəɗey na, a key na ndzemdey tsəfaɗ ma zlemedew mba seŋgey.
44002016	Ama, ekəɗey ka sləna na, a key me ndesley na guma ma ndaw sek Zowel:
44002017	Bay ma Bəla a ləvey: a da key ta pas madakwaydok ana hay na, i da batəkwafatəraɓa Mesəfrey ɗaw ka ndaw hay tabiyaha, bəzey kwar hay ta dem a kwar hay, a da təram ndaw sek ahiya. Tek a da nəkatar a dey a mambəlazaw a kwar hay, maraw a kwar hay, mesəney a da katar.
44002018	Ayaw, ta pas ana ŋga na na, i da batəkwafatəraɓa Mesəfrey ɗaw ka gawla ma 'ay ɗaw hay, ta dem ma 'ay ɗaw hay, arka a da təram ndaw sek ahiya.
44002019	I da key tek hay me rəzley ndaw ahiya, da mekekəle ma 'ərlam, i da key zeheɗ hay ka sləna ka dala, mambaz, waw ta geŋges tezewhwe.
44002020	Pas a da tərey ləvaŋ aha, kiya a da tərey andza mambaz, amba andza pas ma Bay’ərlam ka husawa ɗuhwa ha a wezley dey.
44002021	Arka kwa way way me zəley mezəley ma Bay’ərlam ka vaw na, a da buwama.»
44002022	Ndaw ma Israyel hay, pafama sləmay ka guma a ɗaw eɗey hay: «Yezu ndaw Nazorieŋ, Ndaw na Bay ma Bəla ma sləradərawa ka tsakay kwar ana na, ta har aŋga na, ŋga ka key ɗeɗew hay ba, tek me rəzley ndaw ana hay ta zeheɗ hay ba da walaŋ a kwar, andza na kuray ma səradama na,
44002023	ndaw aŋga na andza Bay ma Bəla ma dzalərawa zla ka vaw, ta ndaraw aŋga na ma slafa ma sərada, tek ma da key ka mey ana na, kuray ma mbəkafama har a har ma ndaw hay, kuray ma zəɗadəmara 'ar ba ta ma daradama ka 'ar ma tuwaw, ta har ma ndaw ma ŋgəsa na hay.
44002024	Amana, Bay ma Bəla ka mbəladərawa ba, ma ləhadərawa ba da banay ma memətsey, zləna a key vaw memətsey ka slafa ma zəgada ta gədaŋ aŋga tata kakay.
44002025	Akwa David a ləvafərawa na andza neney: ‹I nəkada ha Bay’ərlam zarra ka slam dey ɗaw, hərway ŋga ta har zəmay ɗaw, ma i ka da təɗey zlay.
44002026	Mevel a ɗaw satsa, a da key da wuiya, 'erneh a ɗaw a da kəlar walay ma wuiya. A fəna satsa na, vaw ɗaw a da sesəkey vaw, hərway i pey aha dey.
44002027	Hərway ka da mbəkada ha Mesəfrey ɗaw rap a tsəvay kakay, ka da mbəkada ha ndaw eɗek kokwoɗ ana ka da zey kakay seŋgey.
44002028	Kah ka ɓafaya ba ka tsəveɗ me mendzey, ka da rəhadaya ta wuiya ka tsakay ɗek.›
44002029	Malam a ɗaw hay, a slafama ma tsəmakwar ndar ndar, baba tete David na, ka mətsey ba, ma zləlama, ɗay tsəvay ŋga na na, re ekəɗey ŋga daha da 'ay lakwa na mba seŋgey.
44002030	Ama ŋga na ndaw sek aha, a sərada ha Bay ma Bəla ka ləvar ba ta me mbəɗey aha kava: «I da pey bəzey ma hwoɗ eɗek ka koriwal ma bay ɗek, na ma da bawa da kah ana.»
44002031	Ŋga na ɓa ka nəkada ma mbəlawa ma Kriste ba zla ka vaw, a ləvey andza neney na, hərway ŋga: «Ka da mbəkafa ha har a walaŋ ma ndaw ma mətsa na hay kakay. Slaw vaw ŋga na ka sərada mezey kakay.
44002032	Yezu a neney ana, Bay ma Bəla ka mbəladərawa ba, la neney tabiyaha na, ndaw seydewe na hay.
44002033	Ma tsakafa ha a 'ərlam ta har zəmay ma Bay ma Bəla, ŋga me ndzefey Mesəfrey Kokwoɗ ana da har ma Baba, na ma tsar kava na, ŋga ma batəkwadərawa andza neney, kuray ma nəkadama, ma tsənadama na.
44002034	David na, dey ta kava, ka tsəley a 'ərlam kakay, amana me ləvey andza neney: ‹Bay’ərlam a ɗaw ma ləvar a Bay’ərlam, ndzey ta har zəmay ɗaw,
44002035	ha aza i ka təradata ndaw dugwan eɗek hay andza tek me pey sek eɗek ahiya.›
44002036	Hayna səkway ma Israyel tabiya ka sərafa haya hayaha tok: Yezu aŋga na kuray ma daradama ka 'ar ma tuwaw ana na, Bay ma Bəla ka pada ba Bay’ərlam aha, Kriste aha.»
44002037	Andza taya ma tsənadama guma neney hay na, mevel ata ma dawara hiya. Taya ma tsəham ka Piyer ta sa ma maslaŋ a sa na hay: «Malam a la hay, la ka kam na teŋgey?.»
44002038	Piyer ma mbəɗatar kava: «Mbəɗadama mendzey kwar; kwa way way da walaŋ a kwar ka ndzefey medzuhəɓey de mezəley ma Yezu Kriste, ma ndzafada amboh ka meŋgəsey ŋga hay, arka na, ka da ndzafam tek ma hayaha ma Mesəfrey Kokwoɗ ana.
44002039	Hərway tek ana ma tsəmawa kava na na ma vəla ha na, ma kwar ta wawa kwar hay, arka satsa na, ta ndaw na dəreŋ ana hay dzay, ta na haɗadzidzay na Bay’ərlam Bay ma Bəla lakwa ma da zəlatərawa na sa.»
44002040	Tasa ma guma na sana hay na, Piyer me key seydewe na, ma səmadata. Ŋga ma ləvatar: «Wanəkam ba ka vaw ta ndaw ma bəla neney ma ŋgəsa na hay, ma ha da ləham vaw kwar.»
44002041	Ndaw ma təɓama guma ŋga na hay na, ma dzafam me dzuhəɓey, arka ta pas ana ŋga na na, a key ndaw gabal makar me dzəmey a dey ta.
44002042	Taya zarra da me tetəkey ma maslaŋ hay, da ma dzəma mey ta andza malam aya na, da slam me wunəkey peŋ, da me ɗuley mey.
44002043	Zluwer ma katar a ndaw hay tabiyaha, hərway maslaŋ hay a kam tek me rəzley ndaw ana hay haɗadzidzay ta zeheɗ hay.
44002044	Ndaw me pey 'ar ana hay tabiyaha ma dzəma hiya ka maslətaha, a padama zleley ta hay tabiya ha ka maslətaha.
44002045	A haɗəkadəmata ley ta hay ta zleley ta hay, arka sumkwo na na, a wanəkadama tabiyaha ka 'ar vaw ta na, kwa way way a təɓey na, ka tek aŋga me wuɗey.
44002046	Taya ma dzəma mey aya asləta, ka pas ka pas a dawam a 'Ay me key Kuley ; da mbaw ta na hay na, a wunəkam peŋ, a zəmam tek ka maslətaha da wuiya, ta mevel ləfeɗeɗe ha.
44002047	A səmbərama Bay ma Bəla. Səkway tabiyaha a ŋgəlata har tsew tsew. Bay’ərlam a səkada kominite na ka pas ka pas ta ndaw na ma buwa na hay.
44003001	Piyer ta Zaŋ ma tsəlam a 'Ay me key Kuley, ma da ɗulawa mey ma ndzemdey makar ma hakwaɗ.
44003002	Ka pas ka pas na, a zəgəmaɓa ndaw ana daha ma təra ha zla da ma yawa ŋga, a padama ka mambaw ma ’ay me key kuley,na zəlamar Mambaw Mambay ana, ma aza ka tsəhey sadaka ka ndaw ma fuləkwam a 'Ay me key Kuley ana hay.
44003003	Andza ma nəkadata andza Piyer ta Zaŋ a da fuləkwam aha a 'Ay me key Kuley na, ŋga ma tsəhafata ka kamar sadaka.
44003004	Arka Piyer ta Zaŋ ma zazurama, arka ma ləvar: «Zazurandar!»
44003005	Ndaw ana hana ma zazurata tok, hərway ka ŋga na, waya a da vəlamar tek.
44003006	Piyer ma ləvar: «Gura, dakay sulay na, a rafaya dakay, ama tek na ma rafaya daha na na, i vəladaka, ta mezəley ma Yezu Kriste, ndaw Nazorieŋ ana, heley!
44003007	Arka ma zəga ta har zəmay na, ŋga ma lətsada. Deŋe ka slam ana tsana, sek ta tarkwakwasl ma ndaw ana ma marɗam.
44003008	Huram me lətsey da mey asləta, ma zlar me heley, taya ma fuləkwam a 'Ay me key Kuley dzaya, a daway, a hərɗey, ta ma səmbəra Bay ma Bəla aha.
44003009	Sekway tabiyaha ma nəkadama a heley aha, a Səmbərey aha Bay ma Bəla.
44003010	Ma səradama: neney na, ŋga aŋga na ma ndzaha ka Mambaw Mambay ana ma 'Ay me key Kuley, a rəkey aha tek ana. A katar a ndaw hay na, hassəkakka, a rəzlata badaŋ badaŋ, hərway ma tek a neney ma safərawa na.
44003011	Ndaw ana a mbəkadata andza Piyer ta Zaŋ sakay. Səkway tabiyaha ma rəzla hiya, ma humawa ka tsakay ta, ka slam ma mambaw ana daha a zəlamar «Mambaw ma Salomoŋ»
44003012	Arka andza ŋga ma nəkada ba andza ha tsana, Piyer ma tsar guma a səkway: «Ndaw ma Israyel a neney hay, ɗagay tek a neney me key ana a rəzlakwar na, ka mey? Dakay na, ka nəkafəmandar andza ka ləvam, ndaw a neney a heley na, ta ma slafa la, dakay na, ta me pey 'ar ala na, ka mey?
44003013	Bay ma Bəla ma Abraham, ma Izak ta Zakob, Bay ma Bəla ma baba lakwa hay, ka vəlar maram ba a Yezu Gawla ma 'ay ŋga, Yezu aŋga na kuray ma vəladama a har ma bay hay ana, ma pərafama har ma vəladəmara a Pilat ana, akwa ŋga na, a wuɗey ma mbəkada ba na.
44003014	Kuray ma mbəɗamar mey a Ndaw kokwoɗ ana, dzerey aha na, kuray ka da tsəham ka vəlaməkurawa na, ndaw me kəɗey ndaw vagay aha na.
44003015	Bay ma mesəfrey ana ŋga na kuray ma kəɗama ba vagay aha na na, Bay ma Bəla ka mbəladərawa ba da walaŋ ma ndaw ma mətsa na hay, la neney na, ndaw seydewe na hay.
44003016	Kuse ma me pey 'ar ka Mezəley ma Yezu, mezəley ana ma ndalada ndaw a neney kuray ma nəkadama, ma səradama, me pey 'ar a neney, ma sawa da Yezu ana na, ma ndalada ndaw a neney kiyal kiyal ka slam dey kwar tabiyaha na.
44003017	Azlakwa tok na, malam a ɗaw hay, i sərada ha kuray ta bay kwar ana hay, ka kəmawa andza ha na, hərway ka səradama kakay.
44003018	Bay ma Bəla na, ŋga na ka ɓadərawa ba zla ka vaw ta huɗa mey ma ndaw sek hay tabiyaha Ndaw aŋga ma vahara 'ar ana na, a key tsetseh, a ndesley na ŋga ha tok.
44003019	Mbəɗadama mendzey kwar tok na, mbəɗəmawa dey ka Bay ma Bəla na, aza meŋgəsey kwar hay ka davasam ba.
44003020	Kəɗey tok na, har ma me sesəkey vaw ma Bay’ərlam ma da vəley na, andza ka da sləradərawa Kriste, na ŋga na ma padukurawa na, Yezu.
44003021	Ekəɗey ana na, a da ndzey da 'ərlam, ha kasl ka har ma da ləmadata tek hay tabiyaha na, na Bay ma Bəla ma tsawa ta huɗa mey ma ndaw sek aŋga kokwoɗ ana hay zlezle na.
44003022	Ma tsawa tsəfəmey aha na Moyiz ba ɗagay: «Bay’ərlam Bay ma Bəla a da lətsukurawa ndaw da walaŋ ma malam a kwar hay, ndaw sek aha andza yah, ka da pafama sləmay ka tek ana tabiyaha ma da tsakwar ana.
44003023	Mendzey ma ndaw ma da par sləmay a ndaw sek ana ŋga na kakay na, a da wurzləma ba da səkway ana »
44003024	Mendzey ma ndaw sek hay tabiyaha, zla ka Samuwel ta ndaw ma ndzam a vəɗ aŋga na hay taya tiyatsa na, ka tsəmawa guma ma taləkadərawa mey ta pas a lakwa neney hay lakwa ma ndzakwama na.
44003025	Kuray na, bəzey ma ndaw sek hay, bəzey ma me dzəmey vaw ma Bay ma Bəla ma kəmawa ta baba kwar hay, andza na ma ləvərawa a Abraham ana: Ta bəzey ma hwoɗ eɗek hay na, a da pəsafəmata mey ka səkway ma dala hay tabiyaha.
44003026	Bay ma Bəla a lətsadərawa, a sləradərawa Gawla ma 'ay ŋga na hərway kwar ba ɗagay, ma da pəsafakwar mey ma kwa way way ka mbəɗawa dey ba da tek aŋga ma key haya kaya ana hay na»
44004001	Andza Piyer ta Zaŋ a tsəmatar aha guma a ndaw ma səkway hay mba na, baba me key kuley hay, bay ma sidzew ma 'Ay me key Kuley ta Sadusieŋ hay ma husəmaɓa ka tsakay ta.
44004002	A ndalatar bəza kakay, andza ma nəkadəmata maslaŋ hay a tatəkadama ha səkway, a tələkadama mey kavəday ma Yezu, ka ma da mbəlawa ma ndaw ma mətsa na hay.
44004003	Taya ma haləmata, ma kuyadəmata a daŋgay ha ma medew ŋga ana, hərway dəvaɗ ka key tsoy.
44004004	Da walaŋ ma ndaw me pey sləmay ka Guma ana hay na ndaw hay haɗadzidzay ma pam ’ar, me mbəsley ta na a tsəley a key ndaw hay gabal zlam.
44004005	Arka ma medew ana tok na, bay hay, ndaw ma səka na hay ta ndaw me sesəkey mewey na da Zeruzalem ana hay ma tsəham 'ar.
44004006	Daha ka slam ana na, Anna, baba ɗuhwa na me key kuley, Kayif, Zaŋ, Alekzaŋdre ta ndaw ma gedzek ma baba ɗuhwa na me key kuley ana hay tabiyaha.
44004007	Ma hələmatərawa andza Piyer ta Zaŋ ka mey 'ərdey ta, ma tsəhafəmata guma: «Ka kam tek a neney na ta gədaŋ aŋgway? Ta mezəley ŋgway?»
44004008	Piyer ma rəha vaw aha ta Mesəfrey Kokwoɗ ana, ma ləvatar tok:
44004009	«Bay ma səkway ta ndaw ma səka na hay, a yadəmandar vaw teseɗey na hərway la ma kamar hahaya a ndaw ma təra ha, ma la ka ɓadama ndaw ana a da ndeley na, ta gwedey waray?
44004010	Hayna səradama tabiyaha tok, ndaw ma səkway ma Israyel ta mezəley ma Yezu Kriste, ndaw Nazorieŋ, na kuray ma daradama ka 'ar ma tuwaw ma gəzla ana, ma mbəlawa da walaŋ ma ndaw ma mətsa na hay, ta har ma Bay ma Bəla ana, kuse ma ŋga na, kuray ma nəkadama ndaw a neney ma lətsa ha ka slam dey kwar ma ndala ha na na.
44004011	Ŋga na, ŋgwa aŋga na kuray ndaw me zley 'ay hay ma kəladəmərawa ba haya kakay ana, ama a da tərey na, ŋgwa ma telkomere ha.
44004012	Ndaw me buwey ndaw mekelehe na, dasakay, sey ŋga, hərway mezəley ka bəla ma vəla ha a ndaw hay ka da nafatar mada buwandakwar na mekelehe dakay.»
44004013	Ba nəkarafəmata kandza Piyer ta Zaŋ na, ndaw tede hiya zləna, ka dzaŋgam kakay, ama guma ta na ma tsam pəlaŋ pəlaŋ ana na, a rəzlata. A səradəmata taya na na, ndaw me heley andza Yezu ana hay.
44004014	A nəkafama ka ndaw ana ma ndala ha, ma lətsa ha ka tsakay ta na na, a səradama me mbəɗey kava teŋgey sakay.
44004015	Arka taya ma vəlam slam har, ma ka badəmatərawa ba da Sanedreŋ, arka ma ŋgəlam mawa ka 'ar vaw ta na:
44004016	«Ka da kadukwata ndaw a neney hay na teŋgey? I səradakwa ha dey ta kava, taya ka kam zeheɗ ba ɗuhwa ha ka slam dey ma ndaw hay, tek ana ma ka hiya a nəkam aha ndzezl ndzelzle ka slam dey ma ndaw ma Zeruzalem hay seŋgey, i slafakwa me mbəɗey mey da ’arra sakay.
44004017	Dakay dakay madəgom zay aha na, təkəkwata ka da pey mey da səkway kambəlaɓa zlay. Lakwa na, tsəlafukwata zluwer, ma ka da tsam ka mezəley a neney kwa ka slam dey ŋgway ŋgway sazlay.»
44004018	Taya ma zəladəmatərawa tok, ma babətsəmatar haya hayaha, ma ka da sləfama dakay me tetəkey mezəley ma Yezu ana sazlay.
44004019	Ama andza Piyer ta Zaŋ ma mbəɗafəmatara kava: « Dzerey aha ka slam dey ma Bay ma Bəla na, na waray? Ma pakwar sləmay a kuray tsukuɗu, ma par sləmay a ŋga ɗaw? Kuray ana dzalama!
44004020	Dey ta kava tek ala ma nəkadama ta na ma tsənadama na hay na, la slafama mandzada tete tikay.»
44004021	Andza ma babətsəmatar ba dey mekelehe na, ma mbəkadəmatərawa, hərway ka ndzafafəmata malay ma ka dzuwəmata kakay. Mavəday ma səkway, hərway ndaw hay tabiyaha a madəmara ha sise a Bay ma Bəla, ka tek ana hana na, ma kawa na.
44004022	Akwa ndaw ana andza ma yəmawa da ma ndeley a neney ɗeɗew aha na na, a key a fəna mevey kokurow faɗ.
44004023	Andza ma mbəkadəmatərawa ba na, Piyer ta Zaŋ ma ndzafəmatərawa mandala ta sa na hay, ma təkəradəmatara guma ma ndza baba ɗuhwa na me key kuley ana hay, ta ndaw ma səka na hay ma tsəmatərawa na tabiyaha.
44004024	Ma pafəmata sləmay, arka tabiyata ha ma dzəma mey ahiya na, ma ɗulam mey a Bay ma Bəla andza neney: «Bay, ma kərawa həzlay ma 'ərlam, dala, bəlay ta tek ana da huɗa na hay tabiya ha na, kah.
44004025	Ta gədaŋ ma Mesəfrey Kokwoɗ ana na, kah ka padərawa guma neney ba a huɗa mey ma baba la David, gawla ma 'ay ɗek: ɗagay ndaw ma dala hay a hundzəfam andza ha na mey? Səkway hay a dzalam tek ata na ma wuɗam ana, ama na tedehe.
44004026	Bay ɗuhwa ma dala hay ma guram ka vaw, bay hay ma kusam 'ar, ma dzəmadama mey ta asləta ka Bay’ərlam ta Ndaw aŋga ma fəɗa mal ana.
44004027	Ayaw dərka na ka kusam 'ar ba da wuraw a neney: Erod ta Pons Pilat, ta ndaw ma dala na sa na hay, ta səkway ma Israyel, ma kusam 'ar ka Yezu gawla ma 'ay ɗek Kokwoɗ ana, na kah ma kafərawa mal ana.
44004028	Kəɗey na, taya ma kama andza ma tek eɗek ma kərawa ta har eɗek, na kah me wuɗey mapadərawa andza ha na.
44004029	Ekəɗey na, Bay’ərlam, nəkafa ka zluwer ma tsəlafəmata ka ndaw ana hay, vəlatərawa gədaŋ a gawla ɗek hay ka tələkadama mey ta Guma ɗek ndar ndar.
44004030	Bazləhawa har eɗek na, ma ndaw hay ka ndalam, zeheɗ hay, ta tek ma gegətsey 'ar ana hay ka kam da mezəley ma Yezu, gawla ma 'ay ɗek Kokwoɗ ana.»
44004031	A dəba ma me ɗuley mey ta na, ’ay ana taya tsəha ’ar ahiya da huɗa na me ɓəley; taya ma rəha vaw aya tabiyaha ta Mesəfrey Kokwoɗ ana, taya ma zlamar ma tsam guma ma Bay ma Bəla ndar ndar.
44004032	Ndaw me pey 'ar ana hay haɗadzidzay ana na, mevel ata asləta, me dzeley 'ar ata asləta, kwa ndaw da walaŋ ata me ləvey: neney tek a ɗaw na dakay; dzadzak a padama zleley ta hay na, ka maslətaha.
44004033	Ma slafa ɗuhwa ha a kəsadata seydewe ma maslaŋ hay, ma kam ka ma mbəlawa ma Bay’ərlam Yezu, hahaya ɗuhwa ha a key aha mber da walaŋ ata tabiyaha.
44004034	Kwa tek mahətsar a ndaw da walaŋ ata na, dakay: dzadzak na, ndaw andza ley ta daha, dakay na 'ay ta hay daha na, a haɗəkadəmata, a sadəmərawa sumkwo ma tek ana ma haɗəkadəmatərawa na hay,
44004035	arka a padama a ka slam sek ma maslaŋ hay. Arka kwa way way a təɓey sumkwo na na, ka tek aŋga ma sar.
44004036	Arka na, Zozef, na maslaŋ hay ma pafama mezəley Barnabas ana ka ləva na, ndaw me həley bəzay a ndaw hay ana - ley ŋga daha. Ŋga levit aha, ŋga ndaw Sipre.
44004037	Ŋga ma haɗəkadərawa ley ŋga, ma sawa, ma pada sumkwo na a ka slam sek ma maslaŋ hay.
44005001	Ndaw ana daha a zəlamar Ananiyas, ma dzəmam mey ta ŋgwas aŋga Safira, ma haɗəkadama ley ta daha.
44005002	Andza taya ma ŋgəlam mawa ba na, ma takətsafa sa ma sukwo na ba, ma sadərawa sa ŋga na, ma pada ka slam sek ma maslaŋ hay.
44005003	Ama Piyer me ləvey: «Ananiyas, ɗagay Sataŋ a da rəhadaka mevel eɗek na, ka mey? Kah ma tsar malwaɗay a Mesəfrey Kokwoɗ ana, kah ma takətsafa sa ma sumkwo ana, kah ma haɗəkada ley ana.
44005004	Azlakwa ka slafa ma mbəkada ley ana, mandzara kah ka haɗəkada kakay ɗaw? Dakay kah ka haɗəkada ley ana ba na, pada sumkwo na tek eɗek kwa? Tek ana andza neney, a da səkawa a mevel na teŋgey? Ka tsatar malwaɗay na, a ndaw hay kakay, amana a Bay ma Bəla.»
44005005	Andza Ananiyas ma tsənada guma neney na, ŋga ma təɗey ka dala, ŋga me mətsey. Ndaw ma tsənadama na hay tabiyha ha na, zluwer ma katar.
44005006	Arka gawla hay ma səmawa, ma tuɗama vagay ana, ma zəgama ma da zləlama.
44005007	A key ndzemdey makar a dəba na na, ŋgwas aŋga na me fuləkwey, mandzara ka sərafa ka tek ana hana me key ana.
44005008	Piyer ma tsəhafa: «Äadaya, sumkwo ma ley ana kuray ma haɗəkadama na na, andza neney ɗaw?» Ŋga me ləvey: «Ayaw, sumkwo na andza ha.»
44005009	Arka Piyer me mbəɗey kava sa: «Ɗagay kuray ma dzəmadama mey kwar, ma da zarafa mey ka Mesəfrey ma Bay’ərlam teŋgey? Dzəkey sləmay ka slam sek ma ndaw ma da zlələmawa zel eɗek ana hay, taya ka mey mambaw, a da zəgəmaka tiyatsa.»
44005010	Arka tsana, ŋga ma təɗey ka slam sek ma Piyer na, me mətsey, andza gawla na hay ma fuləkwam na, ma ndzafama ma mətsa ha, taya ma zəgama, ma da zləlama ka slam ma zel aŋga.
44005011	Arka ma tsəlafata zluwer ka Egliz tabiya ha ta ndaw ma tsənadama tek a neney me key ana na tabiya ha.
44005012	Maslaŋ hay ma kam zeheɗ ta ɗeɗew hay haɗadzidzay ta har ata, da səkway. Taya ma lətsa hiya tabiya ta ha ka maslətaha ka slam ana daha a zəlamar mey mambaw ma Salomoŋ.
44005013	Ama ndaw da 'ar bəla, ma slafa ma daway a dey ta na, dakay; ama tok na, səkway na a hasəkadatara bəzay.
44005014	Mawal hay ta ŋgwas hay haɗadzidzay a fəna sa ma dzəmam a dey ta, da 'ar ata me pey ka Bay’ərlam.
44005015	Ha ma badəmatərawa ndaw dzedzey ana hay tabiyaha ka mey ma buwal ka merdek, sa na ka 'arŋgawa hay, ma aza andza Piyer a daw aha na, dakay dakay na mezek aŋga na ka ləmar a ndaw metsetsew ana da huɗa.
44005016	Sa ma ndaw a hay haɗadzidzay, a humawa tiyatsa, da wuraw ana maslawagay ahiya ta Zeruzalem ana hay, a haləmawa ndaw dzedzey ana hay ta ndaw ta mesəfrey ma zləɓa na hay da vaw, arka ma ndalam tabiyaha.
44005017	A dəba ma tek a neney hay ma kam na, Baba ɗuhwa na me key kuley ana ta ndaw ma fada ŋga hay - ndaw ana hay na, Sadusieŋ ahiya - tek ana a ndalatar kambəlaɓa.
44005018	Ma hələmata maslaŋ hay, ma kuiyadəmata a daŋgay ma dey ma ndaw hay.
44005019	Ama ma dəvaɗ na, madurlam ma Bay’ərlam ma wurada mambaw ma daŋgay ana, ma badatərawa ba, ma ləvatar:
44005020	«Dawam, lətsam da 'Ay me key Kuley, da huɗa na, taləkadəmara mey a səkway ta guma neney me vəley Mendzey ana tabiya ha.»
44005021	Taya na ma tsənamar sləmay, toŋ ta pərek na, ma wulam a 'Ay me key Kuley, ma tatəkadəmata ndaw hay. Baba ɗuhwa na me key kuley ana me husey, ŋga ta ndaw ma fada ŋga hay, ma kusəmatərawa ndaw ma Sanedreŋ, ka ləva na, me tsəhey 'ar ma ndaw ma səka na hay ma səkway ma Israyel. Taya ma kuyam ndaw hay, ka da haləmatərawa maslaŋ hay da daŋgay.
44005022	Ama andza gawla na hay a da husam na, ka ndzafəmata da 'ay ma daŋgay sakay. Ama andza da ma mawa ta na, ma ɓadəmatara andza neney:
44005023	«La ndzafama 'ay ma daŋgay na, ma wuɗa ha mambay mambay aha, sidzew hay ma ndza hiya kwa way way ka slam aŋga, ama andza la ma wurama na, la ka ndzafam ndaw da huɗa, kwa asləta dakay.»
44005024	Andza taya ma tsənadama guma neney na, bay ma sidzew ma 'Ay me key Kuley, ta baba ɗuhwa na me key kuley ana hay a rəzlata, ka guma ma maslaŋ ana hay, ma tsəham: tek ana a da key andza ha na teŋgey?
44005025	Ama ndaw ma sawa, ma ɓadatara: «Nəkafama ndaw ana hay kuray ma kuyadəmata a daŋgay ana na, ma lətsa hiya da 'Ay me key Kuley, a tatəkadama ha səkway»
44005026	Arka bay ma sidzew ma 'Ay ma kuley ma dawam ta gawla ŋga hay, ma madəmatərawa maslaŋ ana hay, amana, ta gədaŋ kakay zləna, hərway a wasam zləna, tsefe səkway a da kwaytsəmata ba ta ŋgwa.
44005027	Taya ma sadəmatərawa tok, ma ɓadəmatara a ndaw ma Sanedreŋ hay. Arka Baba ɗuhwa na me key kuley ana, ma tsəhafata:
44005028	Taya ma ləvəmatar:«La ka təkəmakwar ba haya hayaha, ma tatəkadatara mezəley ana ŋga na a ndaw hay sana, ama ekəɗey kuray na, ma rəhadama Zeruzalem ta me tetəkey kwar a neney na; ka wuɗam na, mambaz ma ndaw ana ka mawa ka 'ar ala ɗaw?»
44005029	Ama Piyer ta sa ma maslaŋ hay ma mbəɗam kava: «Hayna ma tsənar sləmay na a Bay ma Bəla, ta ma tsənatar sləmay a ndaw hay na.
44005030	Bay ma Bəla ma baba lakwa hay ka mbəladərawa Yezu ana, ŋga na kuray ma kəɗama vagay aha, ka 'ar ma tuwaw ana ba.
44005031	Na Bay ma Bəla ma tsakafada ta har zəmay ŋga, ma paha Bay aha, Ndaw me buwey aha, ma vəlatar me mbəɗey mendzey a Israyel ta me sey yam ka meŋgəsey hay.
44005032	La na, la ndaw seydewe ma tek a neney hay, la andza Mesəfrey Kokwoɗ ana, na Bay ma Bəla ma vəlatərawa a ndaw na ma tsənamar sləmay ana hay.»
44005033	Andza guma neney a ndalatar bəza kakay na, a dzalam a satar ma kəɗəmata ba vagay ahiya.
44005034	Ama ndaw ana daha me lətsey da walaŋ ma ndaw ma Sanedreŋ: ndaw Fariziyeŋ, a zəlamar Gamaliyel, ndaw me sesəkey mewey aha, səkway tabiyaha a ɗar ndaw. Ŋga me ləvey na, ka badəmata ndaw a neney ma zəga na hay ba a bəla da mendzey nekəɗey.
44005035	Arka ŋga me ləvey: «Ndaw ma Israyel a neney hay, wam daw ka vaw ka tek a kwar ma da kəmatar a ndaw a neney hay.
44005036	Da bəse neney da har Tewdas ma lətsawa 'ar na, ŋga ma ɓada vaw ŋga andza ndaw ɗuhwa ha, me həley ndaw ka bəzay a key temere faɗ; andza ma kəɗama bay ’ar ma vaw ŋga na ba na, ndaw ma səpama na hay ma zlaɗam 'ar ba tabiya, kwa ndaw asləta ka zarawa kakay.
44005037	A dəba na satsa, Zudas ndaw Galilieŋ, da har me mbəsley vaw, ma həladatara bəzay a ndaw hay ma ka səpama: ŋga satsa na, ma zəɗey, arka ndaw aŋga ma səpamar bəzay ana hay, ma zlaɗam 'ar.
44005038	Ekəɗey i ləvakwar na, ndaw aneney hay ka da kəmakwar da 'ar sazlay, mbəkadəmata ka dawam tek ata! Haɗaw tek ata neney hay ma dzalam ana, ma kam ana, a sawa na da ndaw hay na, a da devesey ka 'ar vaw ŋga na.
44005039	Haɗaw a sawa na da Bay ma Bəla na, ka da slafama ha ma davasada tata kakay. Ka da wuyam vaw ma təke, ma da key vərom ta Bay ma Bəla zlay!» Taya ma təɓama guma na,
44005040	taya ma zəladəmatəraɓa maslaŋ hay, ma kəɗəmata ta lagwada, arka a dəba ma ma kəmatar say ba, ma ɗaɗa ka da sləfama mezəley ma Yezu ana sazlay na, taya ma mbəkadəmatərawa.
44005041	Maslaŋ hay ma mbəkadəmərawa slam ma Sanedreŋ, a datar 'ar, hərway taya ma nəkama vaw ta, taya ɗa ndaw ahiya ma sərawa banay hərway ma Mezəley ana.
44005042	Ka pas ka pas na, da 'Ay me key Kuley andza da mbaw ta na hay na, taya kava zarra me tetəkey ndaw hay, me tələkey mey ta Mey Hayna Wayna ma Yezu ma vaha 'ar ana.
44006001	Da har ana ŋga na na, ndaw me pey 'ar hay a səkam na ka meney ka meney. Zuif na ma tsam mey grek ana hay, a gwaŋguɗəmatar mey a Zuif ma ya hiya da ŋgwa na hay, kavəday a mətəkadəmata 'ar ba ta madakway ta hay, da slam me wunəkey tek me zəmey.
44006002	Maslaŋ na kurow kava tsew ana hay ma tsəhadəmata 'ar ta gawla ma Yezu hay tabiyaha, ma ləvam: «La mbəkadama mber ma Guma ma Bay ma Bəla ma da nəkey dey ka mber ma tek me zəmey na, haya kakay seŋgey.
44006003	Haya dzadzak tok na, malam a lakwa hay, səpam ndaw hay tsəla da walaŋ a kwar, ndaw hay ma ɗəmatar ndaw ana hay, ma rəha vaw ahiya ta Mesəfrey, ta ma səra ’ar, la tok na, la vəladəmatara mber ana a har ata.
44006004	Arka la tok na, la ndzam tek ala da mber ala, ma me ɗuley mey ta mber ma Guma »
44006005	Guma na ma datar 'ar a ndaw hay tabiyaha, taya ma zəgam na: Etiyen, ndaw ma rəha vaw aha ta me pey 'ar ta Mesəfrey Kokwoɗ ana, ka zəgawa Filip, Prokor, Nikanor, Timoŋ, Parmenas ta Nikolas ndaw Antiyos, a tələkey a səkway ma Zuif hay ta tələkey.
44006006	Ma sadəmatərawa a maslaŋ hay, ma ɗulafəmata mey, ma bazləhafəmata har.
44006007	Guma ma Bay ma Bəla a gəley ka mey ka mey, gawla ma Yezu hay a səkam adiya adiya da Zeruzalem, baba me key kuley ma zuif hay haɗadzidzay ma pam 'ar ka Yezu.
44006008	Etiyen ma rəha vaw aha ta hahaya, ta gədaŋ ma ma slafa na, me key tek me rəzley ndaw ana hay, ta zeheɗ hay da walaŋ ma səkway.
44006009	Ama kavəday ma tek a neney hay na, ndaw ma 'ay me ɗuley mey ma zələmatar 'a kuyadəmatərawa da beke na hay ta ndaw ma Sireŋ hay, ma Aleksaŋdri hay, ma Silisi hay, ta zuif ma Azi hay, ma zlamar ma kəɗam waway, ma təram vaw andza Etiyen.
44006010	Ama andza a slafama ma təɗadama ta waway kakay, hərway ma ma səra ’ar ta Mesəfrey ma nəkey da guma ŋga na hay na,
44006011	taya ma həladəmatara bəzay a ndaw hay ma ka ləvam: «La tsənadama na, a tsey aha guma me tseɗey Moyiz, me tseɗey Bay ma Bəla.»
44006012	Taya ma həladəmara bəzay a səkway, a ndaw ma səka na hay ta ndaw me sesəkey mewey hay, ma zəgama Etiyen mandzara ka sərey ka vaw, ma vahama a Sanedreŋ.
44006013	Ka slam ana na, mahəlam ndaw seydewe malwaɗay ahiya, ma ləvam: «Ndaw a neney na, a tsey guma haya kakay aha zarra ka ’Ay ma kuley Kokwaɗ ana ta Mewey .
44006014	La ma tsənadama satsa waya Yezu ndaw Nazoreŋ aŋga na na, a da mbəzlada 'Ay ana ba, a da mbəɗadata mewey ma Moyiz ma vəladandukurawa na hay ba gəle.»
44006015	Ndaw ana hay tabiyaha da Sanedreŋ ana na, ma zazurama Etiyen, taya ma nəkadama na, mey dey ŋga a nəkey andza ma madurlam.
44007001	Baba ɗuhwa na me key kuley ana ma tsəhafa ka Etiyen: «Tek ana na, ɗerre andza ha ɗaw?»
44007002	Etiyen me mbəɗey kava: «Malam a ɗaw hay, baba ɗaw hay, pafəmaya sləmay ɗagay: Bay ma Bəla ta me wezley dey ŋga na na, ma ɓar vaw a baba tete lakwa Abraham, zla ŋga da dala ma Mezopotami, mba ŋga ka sawa a dala ma Karaŋ.
44007003	Arka ma ləvar: mbəkada dala ɗek ta veɗ 'ay ɗek ba, daway a dala na, i ma da ɓafaka kava na.
44007004	Arka Abraham ma mbəkadərawa dala ma Kaldeŋ hay, ma da ndzey da Karaŋ. Da huɗa tey, a dəba ma memətsey ma baba ŋga ba na, Bay ma Bəla ma tasadərawa a dala neney kuray da huɗa ekəɗey ana.
44007005	Ka vəlar ley da dala na kakay, kwa andza slam me pey sek na dakay, amana ŋga ma tsar: i da vəladaka dala neney a kah, ta bəzey ma hwoɗ eɗek hay a dəba ɗek, kwa andza Abraham wawa ŋga dakay tekeɗe na.
44007006	Arka Bay ma Bəla me ləvey andza neney: Bəzey ma hwoɗ aŋga hay a da ndzəmawa da bəra, a da təradəmata beke hiya, a da sadəmata banay da mevey temere faɗ.
44007007	Ama ndaw ma dala na ŋga na ma kadəmata beke na hay na, i da kadara sariya ŋga na, yah Bay ma Bəla me ləvey. Arka a dəba na na, a da bəmawa, a da kəmaya kuley ka slam a neney.
44007008	Ŋga ma vəlar zeheɗ ma me dzəmey vaw, da me sley kuɗey. A da key andza ha na, ma yəmərawa Izak ba. Abraham ma sladara kuɗey da meney ma tsakar ana na, hərwuiya. Izak ma kadara ma Zakob andza ha, arka Zakob ma kadatara ma baba tete ma gedzek kurow kava tsew ana hay.
44007009	Andza a namar dey a Zozef na, baba tete na hay ma haɗəkadama Zozef ba, ma ka dadama a Ezipte. Amana, Bay ma Bəla ŋga daha ta ŋga.
44007010	Ma buwurawa ba da tsetseh aŋga hay tabiyaha, ŋga ma vəlar hahaya, ta ma səra ’ar ka slam dey ma Faraoŋ, bay ma Ezipte. Ma padama guverner aha da Ezipte ta veɗ 'ay ŋga na dzay tabiya ha.
44007011	Arka may me key da Ezipte tabiyaha, ta Kanaŋ adzay, viya na na ɗuhwa ha dzay, kwa baba tete lakwa hay a slafama me ndzefey tek me zəmey kakay.
44007012	Andza ma tsənadama tek me zəmey da Ezipte daha na, Zakob ma sləradata baba tete lakwa hay, dey tsəfəmey ana.
44007013	Dey metsetsew ana na, Zozef ma ɓatar vaw a malam aŋga hay, arka Faraoŋ ma sərada səkway ŋga na.
44007014	Arka Zozef ma slərawa ma ka zəgəməraɓa baba ŋga Zakob, ta ndaw ma 'ay ŋga hay tabiyaha, a key ndaw kwakurow tsəla kava zlam.
44007015	Zakob me hərɗey a Ezipte tok. Ŋga me mətsey da huɗa ta baba tete lakwa hay adzay.
44007016	Ma hələmata a Sikem, ma padəmata a huɗa a tsəvay ma Abraham ma haɗəka ta sumkwo ka bəzey ma Emor, baba ma Sikem.
44007017	Andza har ana ma gurawa ma ka ndesley andza ma guma ma Bay ma Bəla ma tsadərawa a Abraham tsəɓak aha na na, səkway ana me səkey adiya, me wesey da Ezipte,
44007018	kasl ka ma pam bay mekelehe da Ezipte, ŋga na ka sərada Zozef tikay.
44007019	Ma seweɗ tedehe na, bay ana a ŋgəladata dey ta ndaw ma səkway lakwa hay kakay: seweɗ aŋga na ma katar a baba lakwa hay na, ha ma husada ha kasl ka wawa ta gwendez ana hay, ma ka kuyadəmata ba, ka mətsam.
44007020	A yəmərawa Moyiz na da har ana ŋga na na. A mbafa ka slam dey ma Bay ma Bəla. Ma gəlama a key kiya makar da 'ay ma baba ŋga.
44007021	Andza ma kəladama ba na, dem ma Faraoŋ ma zəga a 'ay ŋga, ma gəla kal kal andza wawa ma hwaɗ aŋga na.
44007022	Moyiz ma tatəka ma səra ’ar ma Ezipsiyeŋ hay tabiyaha. Guma ŋga na me tsey na, ta mazlaɓ aha, tek aŋga na hay me key tabiyaha na gədaŋ ahiya.
44007023	Andza mevey ŋga ma ndesley kwakurow faɗ na, medzeley 'ar ma sərawa a 'ar madaway ka slam ma malam aŋga hay, bəzey ma Israyel hay.
44007024	Andza ŋga ma nəkada a sadama ha banay ta ndaw asləta da walaŋ ata na, ŋga ma dzaŋgərafa ka malam aŋga na hana, ma sadama banay ana, ma kar ka sele, ŋga ma kəɗa ndaw Ezipsiyeŋ ana ba vagay aha.
44007025	Ŋga me dzeley da 'ar aŋga a wuɗey ma ɓadatara a malam aŋga hay na, ta har aŋga na, Bay ma Bəla a da buwata. Ama taya na ka səradama kakay.
44007026	Ma medew ana na, ma nəkadama ŋga me tələkey ma wadəkadata ndaw hay a kəɗam aha vaw, a wuɗey ma dzəmadata, ŋga ma ləvatar: ‹Dzam a ɗaw hay, kuray ta malam a kwar hay sana, ka kəɗam vaw na, ka mey?›
44007027	Ama andza ndaw ma sada banay ta mandala ŋga na naŋgar na, ma mbəɗar kava a Moyiz: ‹Ma padaka bay aha me key sariya la na way?
44007028	Ka wuɗey ma da kəɗaya vagay aha, andza na kah ma kəɗa ndaw Ezipsiyeŋ ana teleɓey ana ɗaw?›
44007029	Ka guma neney na, Moyiz ma hway təŋga ’ar bəla a dala ma Madiyaŋ, da huɗa na, ŋga me ndzefey wawa hay tsew.
44007030	Mevey kokurow faɗ a dəba na na, madurlam ma ɓar vaw da palah ma mamba ma Sinayi, da 'erneh ma waw a təɓey aha da 'ay ndak.
44007031	Tek ana ma nəkar a dey ana na, a rəzla Moyiz, a wuɗey ma gurey ma da nəkafa. Ŋga ma tsənada veɗ ma ɗay ma Bay’ərlam:
44007032	‹Yah na Bay ma Bəla ma baba ɗek hay, Bay ma Bəla ma Abraham, ma Izak ta Zakob.› Ta me wesey aha ka vaw na, Moyiz a slafa me nəkey dey sakay.
44007033	Arka na Bay ma Bəla ma ləvar: ‹Tsukwa tahərak ba da sek eɗek, hərway dala neney kah kava na na, slam Kokwaɗ aha.
44007034	Ayaw, i ka nəkada viya ma səkway ɗaw me key da Ezipte na ba, i ka tsənada me zezemey ta na ba, i ka hərɗawa ba ma da ləhadatərawa. Ekəɗey na, daway, i wuɗey ma sləradaka a Ezipte.›
44007035	Moyiz ana ŋga na ma kəladəmərawa ba ta bəzay ma guma neney: ‹Ma padaka bay aha ma da key sariya na, way?› A na na, Bay ma Bəla a da slərey bay aha, ndaw me ləhey ndaw hay na, ŋga tok, ta har ma madurlam ana ma ɓərawa vaw da 'ay ndak ana.
44007036	Ma badatərawa da Ezipte na ŋga, ta me key ɗeɗew hay, ta zeheɗ hay da dala ma Ezipte, da bəlay gagaza na,da palah, da mevey kokurow faɗ.
44007037	Ma ləvatar a bəzey ma Israyel hay andza neney na, Moyiz ana: Bay ma Bəla a da lətsukurawa da walaŋ ma malam a kwar hay ndaw sek andza yah.
44007038	Da me tsəhey 'ar da palah na, me lətsey da walaŋ ma baba lakwa hay, ta madurlam ma tsərawa guma da mamba ma Sinayi na ŋga, ma təɓərawa guma ma me vəley mendzey, ma da vəladandakwar.
44007039	Amana, baba lakwa hay ka wuɗam ma tsənamar sləmay kakay, ma rəsama, ma madama 'ar ata me dzeley ka Ezipte.
44007040	Taya ma ləvamar a Aroŋ : ‹Ndərandar mey 'ərdey ma tek, ka tərandar 'ərlam ala ha, ka kəlandar ka mey; hərway Moyiz ana ŋga na ma badandərawa da Ezipte na na, la səradama a da tərey mey aha mey kakay.›
44007041	Da meney ana ŋgana hay na, taya ma ndəram bəzey sla, taya ma kamar kuley a ’ərlam ana ma ndəram ana; ma kamar magurlom ta wuiya ha a tek ana ma ndəram ta har ata na.
44007042	Ka sele tok na, Bay ma Bəla ma mbəkafata har, ma taya ka ɗuləmatar mey a tek ma 'ərlam hay, andza na ma winda ha da ɗeriwel ma ndaw sek hay: ‹Da ma ndzawa kwar da mevey kokurow faɗ da palah na, kuray ka sləmaya gənaw hay ba, ma kadaya kuley ɗaw, bəzey ma Israyel hay?
44007043	Kuray ma zəgadəmərawa gwadzavokw ma Molok ma ka ha ta mbal, ta mey dey ma wurzla ma 'ərlam a kwar Refaŋ, mey 'ərdey ma tek a hay kuray ma kəmata, ma nəmatar dəba na. Satsa na i da vəley slam har ka hələmakwar a Babiloŋ na hərwuiya.›
44007044	Da palah na, baba lakwa hay ka kəmərawa gwadzavokw me seydewe ba. Ndaw ma tsərawa a Moyiz ka ka andza ha na na, andza na ŋga ma nəkadərawa na.
44007045	Andza ma vəladəmatərawa ba a baba tete lakwa hay ta har ma Zozwey, ma dadama a dala na taya ma təɓama ta gədaŋ, da har ma ndaw ma dala na Bay ma Bəla ma harata ba ka mey ta na hay, gwadzavokw ana me ndzey kasl ka David.
44007046	Ŋga aŋŋga na na ka ndzefey hahaya ba ka slam dey ma Bay ma Bəla, ŋga ma tsəhey slam har ŋga ka slafa ma kar 'ay a Bay ma Bəla ma Zakob.
44007047	Ama ma da zlar 'Ay na, Salomoŋ.
44007048	Azlakwa tok na, Ndaw tsaŋ da mekekəle ŋga na, a ndzey da 'ay na ma ndəra ha ta har ma ndaw hay ana kakay. Andza na ma ndaw sek me ləvey ana:
44007049	‹Ndasl ma 'ərlam na, koriwal ma bay ɗaw, dala na, tek me pey sek a ɗaw. Bay’ərlam a ləvey na, ɗagay ka da kəmaya na 'ay waray? Ma da key slam me sesəkey vaw aha na na, slam waray?
44007050	Tsukuɗu ma katərawa tek a neney hay tabiyaha na, har a ɗaw hay kakay ɗaw?›
44007051	Kuray ndaw a neney tasl tasl 'ar ana hay, mevel a kwar ta sləmay kwar ma dəkaya ba ka mezəley ma Bay'ərlam, re kuray ma ndzəha vaw aya ka Mesəfrey Kokwɗ ana! Kuray ana na, re andza baba kwar ana hay.
44007052	Baba kwar hay a kam tatakway kakay na, ta ndaw sek waray? Kwa ndaw ma tələkadama mey ta ma da sawa ma Ndaw dzerey ana tekeɗe na, taya ka kaɗəmata ba vagay ahiya, Ndaw a neney dzerey ana, kuray ma haɗəkadama, ma kəɗama ba vagay aha na.
44007053	Kuray ka ndzafam mewey ba gədaŋ aha, na madurlam hay ma ɓadəməkurawa na, amana, ka wuɗam ma tsənamar sləmay kakay.»
44007054	Guma neney a ndalatar a ndaw ma pafama sləmay ana hay, a pəɗafama sler ma seweɗ ka Etiyen.
44007055	Ama ŋga na, ma rəha vaw aha ta Mesəfrey Kokwoɗ ana, ma zozərey dey a 'ərlam: ŋga ma nəkada me wezley dey ma Bay ma Bəla ta Yezu ma lətsa ha ta har zəmay ma Bay ma Bəla.
44007056	Ŋga me ləvey: «Nəkafama i nəkada ha 'ərlam mawura ha, Bəzey ma Ndaw ma lətsa ha ta har zəmay ma Bay ma Bəla.»
44007057	Taya ma wudam ta magala ha, ma dəkama sləmay ta hay ba. Arka tabiya ta ha ka masləta ta hiya, ma vəzafama.
44007058	Ma vahama pərazl wuraw na, ma zlamar ma kwaytsama ta ŋgwa vagay aha. Seydewe hay ma padama zana ta hay ka slam ma bəzey gawla na daha, a zəlamar Sol.
44007059	Da har andza a kwatsama ha na, Etiyen me ɗuley mey andza neney: «Bay ərlam Yezu, təɓa mesəfrey ɗaw.»
44007060	Andza ŋga me gərdey na, me wudey ta magala ha: «Bay’ərlam a ɗaw, ka da mbəsla meŋgəsey ta neney zlay.» A dəba ma guma ŋga neney na, ŋga me mətsey.
44008001	Sol na, ŋga da walaŋ ma ndaw ma ləvam hayna Etiyen ka mətsey andza ha na. Dəga ta pas ana ŋga na tsana, a ŋgəladəmata dey ta ndaw ma Egliz ma Zeruzalem hay sakay. Tobiyaha ma waɗəkam 'ar ma hwam a dala ma Zudey ta Samari, a dazarawa na, maslaŋ hay dada.
44008002	Ndaw ma pam 'ar ana hay ma zləlama vagay ma Etiyen, ma tuwama haya hayaha.
44008003	Sol ma ŋga na, a huslata ndaw ma Egliz hay na ta husley, a fuləkwey a 'ay hay, a həlatərawa mawal hay ta ŋgwas hay, a kuyadəmata a daŋgay.
44008004	Ndaw ma zlaɗa 'ar ana hay na, ka slam ata ma daw na, a tələkadama mey ta Mey Hayna Wayna
44008005	Andza ha tok na, Filip me hərɗey a wuraw ana daha da Samari, ma tələkada mey ta Kriste da huɗa.
44008006	Ndaw ana ma kusa na hay ma dzəma mey ahiya, ma pamar sləmay a guma ma Filip, hərway a tsənadama a tsam aha ka ɗeɗew ma tek aŋga me key ana hay, taya na, ma nəkadama ta dey ta.
44008007	Akwa na mesəfrey ma zləɓa na hay haɗadzidzay ma bəmawa da vaw ma ndaw hay, ta me wudey aha ta magala ha. Ndaw ma mbara vaw ana hay, ta ndaw ma təra na hay haɗadzidzay ma ndalam.
44008008	Wuiya ɗuhwa ha me key da wuraw ana.
44008009	Azlakwa da wuraw na na, ndaw ana daha a zəlamar Simoŋ, mber aŋga na, me key hila. Ndaw ma Samari hay tabiyaha ma zəgaya da huɗa har aŋga, ma rəzlaya ta hila ma tek aŋga a hana me key ana. A kada vaw ŋga na, ndaw ɗuhwa ha.
44008010	Ndaw hay tabiyaha ma tapa hiya ka ŋga a zley ka bəza hay kasl ka ndaw ɗuhwa na hay. A ləvafama: «Ndaw a neney na, ma slafa ma Bay ma Bəla, na ma zəlamar Ɗuhwa ha na.»
44008011	A tapafama andza ha na, hərway zla ekəɗey akay na a katar tek me rəzley ndaw ana hay, ta sidem ma hila ŋga na hay.
44008012	Ama andza taya ma pam 'ar ba ka Filip, ma taləkadatara mey ta Mey Hayna Wayna ma Slala ma Bay'ərlam, ta mezəley ma Yezu Kriste na, mawal hay ta ŋgwas hay ma dzafam me dzuhəɓey.
44008013	Simoŋ ana ta 'ar aŋga tekeɗe na, me pey 'ar, ma ndzefey me dzuhəɓey, kwa a mbəkar bəzay a Filip sakay. Andza ma nəkadata zeheɗ ɗuhwa hiya ta ɗeɗew ma ka hiya na hay na, a da key ma rəzla ha na, ŋga na.
44008014	Andza ma tsənadama ndaw ma Samari hay ka təɓama Guma ma Bay ma Bəla ba na, maslaŋ ana da Zeruzalem ana hay, ma sləram andza Piyer ta Zaŋ a huɗa.
44008015	Andza taya ma husam ba na, maslaŋ ana hana hay ma ɗulafəmata mey ka ndaw ma Samari hay, ma ka ndzafam Mesəfrey Kokwoɗ ana.
44008016	Akwa na, Mesəfrey Kokwoɗ ana ka təɗar a vaw a ndaw asləta da walaŋ ata tsaray kakay.Taya a ndzafam na, me dzuhəɓey da mezəley ma Bay’ərlam Yezu, dada.
44008017	Andza Piyer ta Zaŋ ma bazləhafəmata har tok na, arka Samariteŋ hay ma ndzafam Mesəfrey Kokwoɗ ana.
44008018	Ama andza Simoŋ ma nəkada Mesəfrey Kokwoɗ ana ma vəla ha na, ta ma bezləhey har ma maslaŋ hay na, ma ɓatar sumkwo.
44008019	Ma ləvatar: «Vələmaya gədaŋ a kwar ana tey, ma aza ndaw i ka bazləhafa har ba na, ka ndzefey Mesəfrey Kokwoɗ ana tey.»
44008020	Ama Piyer ma mbəɗar kava: «Zəɗam kurap ka vaw ta sumkwo ɗek ana ŋga na, zləna kah me dzeley tek ma Bay ma Bəla me vəley ma hayaha na ka slafa me heɗəkey vaw ta sumkwo sana.
44008021	Tek eɗek ma da ndzefey kwa ma da zəmey da tek a neney me key ka sləna na na, dakay, hərway mevel eɗek ɗerre ka slam dey ma Bay ma Bəla kakay.
44008022	Hwohuney hərway ma seweɗ eɗek a neney me key ana, ɗuley mey a Bay’ərlam, ma me dzeley 'ar eɗek a neney ma səkawa a mevel andza ha na na, naŋgar hay aza a safəmaka yam.
44008023	I ma nəkada ekəɗey akwa na, mevel eɗek ma rəha ha ta seweɗ, kah ma dzuwa ha ta meŋgəsey.»
44008024	Arka Simoŋ ma mbəɗatar kava: «Kuray ana ɗulamar mey a Bay’ərlam hərway ɗaw, ma tek a neney kuray ma tsam ana na, ka da safiyawa zlay.»
44008025	Andza Piyer ta Zaŋ ma kam seydewe neney ba na, ma tələkadama mey ta guma ma Bay’ərlam; arka ma mam a Zeruzalem, ma ɓam Mey Hayna Wayna paɗ tsəveɗ da wuraw ma Samari bəza na hay haɗadzidzay.
44008026	Madurlam ma Bay’ərlam ma ləvar a Filip: «Daway ’ar a bəzay 'ar, ta buwal me hərɗey da Zeruzalem a Gaza, buwal ana na, palah aha.»
44008027	Arka na Filip ma daway tsa. Azlakwa ndaw Etiyopi ana daha ma laha, ŋga ndaw ma mber ɗuhwa ha, na me nəkey dey ka zleley ma Kandas, bay ma Etiyopi ŋgwas aha. A daway a Zeruzalem, a da nawa dəba.
44008028	A mey aha a mbaw, ma ndza ha da mota ma pəles a ŋga. A dzeŋgey aha ɗeriwel ma ndaw sek Ezayi.
44008029	Mesəfrey ana ma ləvar a Filip: «Gurey, daw ndzafa mota na ŋga na na.»
44008030	Filip ma hway, ma tsənada ndaw ana hana ma laha na, a dzeŋgey aha ɗeriwel ma ndaw sek Ezayi. Ŋga ma ləvar: «Ka tsənada tek eɗek ana me dzeŋgey ana dərka na ɗaw? »
44008031	Ŋga me mbəɗey kava: «Haɗaw ndaw ka dzənaya kakay na, i da tsənada na teŋgey?» Arka ma zəla Filip, ka tsəley ka ndzey ka tsakay ŋga.
44008032	Azlakwa a dzeŋgey na, bəzay ma guma ma Mewindey a neney Kokwoɗ ana hay: Andza təɓaŋ ma dadama ma da təzey ana, andza bəzey təɓaŋ a tsey guma kakay, ka slam ma ndaw ma sladəmara mbez ana, a wurey mey kakay na, andza ha tok.
44008033	Ta ma mada vaw ŋga a gwadaw na, sariya ŋga ma devesey ba. Bəzey ma hwaɗ aŋga hay na, ma da təkəra na way? Hərway ka zəɗadama mendzey ŋga na ba ka dala.
44008034	Ndaw a hana ma la na ma ləvar a Filip: «Aŋga amboh, ɓadaya: ndaw sek a neney a tsey andza ha na ka way? Ka bay ’ar ma vaw ŋga na tsukuɗu, ka ndaw mekelehe ɗaw?»
44008035	Filip ma wurada mey tok, ma zlar ta bəzay ma guma neney na, ŋga ma ɓadara Mey Hayna Wayna ma Yezu.
44008036	A dawam aha ka tsakay tsəveɗ ata na na, ma husam ka slam ma yam, ndaw a hana ma la na me ləvey: «Yam ekəɗey, ma təka andza i ka ndzefey me dzuhəɓey zlay na mey?»[
44008037	]
44008038	Ŋga me ləvey ka lətsadama mota ana, tsetsuwe ta hiya ma hərɗam a yam, Filip ta ndaw ana hana ma la na, arka Filip ma dzuhəɓada a yam.
44008039	Andza taya ma bəmawa ba da yam na, Mesəfrey ma Bay’ərlam ma zəga Filip ba. Arka ndaw a hana ma la na a nəkada sakay, amana, ŋga me zəgey tsəveɗ aŋga da wuiya.
44008040	Arka Filip tey a da sərafa na ŋga da Azot, arka zla da huɗa paɗ tsəveɗ na, ŋga ma tələkey mey ta Mey Hayna Wayna da wuraw hay kasl a Sezarey.
44009001	Da har ana ŋga na na, Sol ŋga na, mevel aŋga ma ndza ha na, ma sadata banay, ma kəɗata gawla ma Bay’ərlam Yezu hay ba vagay ahiya.
44009002	Ma daway ka tsakay ma Baba ɗuhwa na me key kuley ana, ma da tsəhawa ɗeriwel hay ka bay ma zuif hay ma ’ay me ɗuley mey ana hay da Damas, mala ka səradama. Kendzey andza ka ndzefey ndaw ma Tsəveɗ ma Bay Yezu ana hay ba da huɗa na, ka key na mawal hay, dakay ŋgwas hay na, a dzuwatərawa ta megesele, a sadatərawa a Zeruzalem.
44009003	Andza ŋga ka tsəveɗ a husey aha a Damas na, dekeslef tek ana me wezley dey ma hərɗafərawa da 'ərlam, ma sahəta ta me wezley dey ŋga.
44009004	Andza ŋga ma təɗey ba ka dala na, ŋga ma tsənada vəɗe ma ɗay, a ləvərawa: «Sawl, Sawl, ka kadaya tatakway na, ka mey?»
44009005	Ŋga me tsəhey: «Ɗagay kah ana na way, Bay’ərlam a ɗaw?», nga me ɓədey kava «Yah Yezu, ka key tatakway na, ta yah.
44009006	Amana, lətsey, fuləkwey a wuraw na, a da ɓadəmaka tek eɗek ana ma da key ana.»
44009007	Ndaw na taya ma dawam dzaya na hay ma lətsam aha, zluwer ma ratar mey: a tsənadama vəɗe ma ɗay, amana, a nəkadama ndaw dakay.
44009008	Sol ma lətsawa ka dala, kwa andza dey ŋga ma wura ha tekeɗe na, a nəkada dey kakay, ndaw aŋga ma dawam dzaya na ma zəgafama har, ma fuləkwadama a Damas.
44009009	Ŋga me ndzey da huɗa meney makar wulaf aha, a zəmey tek kakay,kwa a sey yam kakay.
44009010	Gawla ma Yezu ana daha da Damas, a zəlamar Ananiyas; Bay’ərlam ma ɓar vaw, ma zəla: «Ananiyas!» Ŋga ma ŋgəɓey: «Yah ekəɗey Bay’ərlam a ɗaw!»
44009011	Bay’ərlam ma ləvar sa: «Lətsey, daway ta buwal ana ma zəlamar ‹buwal dender dender› ana, a 'ay ma Zudas, tsəha ndaw ana daha a zəlamar Sol, ndaw Tars, a ɗuley aha mey da huɗa;
44009012	ŋga ma nəkada ndaw ana daha, a zəlamar Ananiyas, me fuləkwey, ma bazləhafa har, ma ŋga ka nəkada dey»
44009013	Ananiyas me mbəɗey kava: «Bay’ərlam a ɗaw, i ka tsənada ba ndaw hay haɗadzidzay a tsafama ha ka ndaw ana ŋga na, tek aŋga ma katar haykakay a ndaw eɗek kokwaɗ ana hay da Zeruzalem.
44009014	Ka sləna satsa na, baba ɗuhwa na me key kuley ana hay, ka vələmərawa slam har ba, ma da dzuwata ndaw ma sləfey mezəley ɗek ana hay tabiyaha.»
44009015	Ama Bay’ərlam ma ləvar: «Daway, hərway i ma zəga ndaw a neney na ka ɓadatara mezəley ɗaw a ndaw ma dala na Zuif ahiya kakay ana hay, bay ta na hay ta ndaw ma Israyel hay.
44009016	Akwa na, yah ana ta ’ar ɗaw ana i da ɓadara tsetseh aŋga na ma da key hərway ma Mezəley ɗaw ana.»
44009017	Ananiyas ma daway, me fuləkwey a 'ay ana, ma bazləhafa har, ma ləvar: «Sawl, malam a ɗaw, ma sləradiyawa na, Bay’ərlam, Yezu aŋga na ma ɓəkawa vaw ka tsakay tsəveɗ ana, ma dey ɗek ma wurey, ma kah ka rəhey ta Mesəfrey Kokwoɗ ana.»
44009018	Arka tsa na mesefətey ma tek ana ma kuyawa da dey ŋga, a dəba na na, ma nəkada dey, me dzefey me dzuhəɓey
44009019	Andza ŋga me zəmey tek ba na, ŋga ma ndzafa gədaŋ aŋga. Ŋga me ndzey nekəɗey andza gawla ma Yezu ma Damas hay.
44009020	Arka tsana, ŋga ma zlar ma tələkada mey da 'ay me ɗuley mey hay: «Yezu na, Bəzey ma Bay ma Bəla.»
44009021	Ndaw ma tsənadama na hay tabiyaha, ma ndza hiya ma rəzlaya, arka ma ləvam: «Da Zeruzalem ma ŋgəladata dey kakay ta ndaw ma sləfam Mezəley a neney na, ŋga kakay ɗaw? A sawa ɗey na ta har, ma da dzuwata ta megesele, ma da həlata ka slam ma baba ɗuhwa na me key kuley ana hay kakay ɗaw?.»
44009022	Ama Sol na, a səkada ma tələkada mey adiya, ma ɓadatara waya Yezu na, Ndaw ma vaha 'ar ana na, Zuif hay na ma ndza hiya da Damas ana, a səradama ka mbəɗamar kava na teŋgey sakay.
44009023	Mendzey haɗadzidzay a dəba na na, Zuif hay ma ŋgəlafama mawa ma da zəɗadara 'ar ba.
44009024	Ama Sol na, ma sərafa ka mawa ta hana. Ma zlamar ma dzaɗama ka mey mambaw ma wuraw ana, dəvaɗ ta rəpas adzay, ma aza ka da kəɗama vagay aha.
44009025	Ama ta dəvaɗ ana daha na, gawla ŋga hay ma padama a uwaŋ, ma hərɗadama ta ɗewer ta 'ar ma zleɗ.
44009026	Me husey ŋga ba a Zeruzalem na, Sol ma dzada me dzəmey a dey ma gawla ma Yezu hay. Amana, tabiyaha a wasadama, hərway taya ka təɓama ka mevel ata, ŋga ka tərey ba gawla ma Yezu aha dərka na tikay.
44009027	Arka Barnabas ma zəga ka tsakay ŋga, ma fuləkwada ka tsakay ma maslaŋ hay, ma təkəradatara ɗagay ma nəkadərawa Bay’ərlam ka tsakay tsəveɗ ma Damas ma tsar guma na teŋgey, ɗagay da Damas a tsatərawa ka mezəley ma Yezu pəlaŋ pəlaŋ na teŋgey?
44009028	Zla da na ŋga na na, Sol ma zlar ma halam dzaya da Zeruzalem, a tsatar ka mezəley ma Bay’ərlam fandar fandar.
44009029	A tsadatara a Zuif na ma tsam mey grek ana hay, a kəɗam waway dzaya; ama taya na, a səpama na ma zəɗadara ’ar ba.
44009030	Andza malam hay ma tsənadama na, ma kəsadama a Sezarey, da huɗa na, ma dadama a Tars.
44009031	Egliz da dala ma Zudey tabiyaha, da Galiley ta Samari adzay ma ndza hiya da zozoy, a gəley adiya, ma ndzaya da me tsəney sləmay a Bay’ərlam. Kuse ma me dzəney ma Mesəfrey Kokwoɗ ana na, a səkey adiya adiya.
44009032	Da na ŋga na Piyer ma ndza ha na, me heley wuraw hay, me hərɗey a 'ay ndaw Kokwaɗ ana hay da Lida tiyatsa.
44009033	Ŋga me ndzefey ndaw ana daha, a zəlamar Eney, ma naha ka makapaw, ma mbara vaw aha, a key mevey tsakar.
44009034	Piyer ma ləvar: «Eney, Yezu Kriste a ndaladaka, lətsey, kah ana lətsada makapaw aɗek ta har eɗek ana.» Arka tsana ŋga me lətsey.
44009035	Andza ma nəkadama na, ndaw ma Lyda hay tabiyaha, ta ndaw ma dala ma Saroŋ hay, ma mbəɗam dey ka Bay’ərlam.
44009036	Da Zopey na, ŋgwas ana daha gawla ma Yezu aha, a zəlamar Tabita, ka ləva na Meweney. Da mendzey ŋga na, a key tek hayna hay haɗadzidzay, a key sadaka haɗa.
44009037	Arka da meney ana ŋga na hay na, vaw ma zəga, ŋga me mətsey. A dəba andza ma pərama vagay ana ba na, ma padama a 'ay ana daha, ma ka ha ka 'ar ma 'ay.
44009038	Lyda na, ŋga bəse ta Zopey na, gawla ma Yezu hay ma tsənadama ba waya Piyer ŋga da huɗa na, taya ma kuyam ndaw hay tsew ka ləvamar andza neney: «Sawa paŋ ka tsakay la ɗagay.»
44009039	Arka tsana, Piyer ma dawam dzaya. Andza me husey ba na, ma tsəladama a 'ay ana hana ma ka ha ka 'ar ma 'ay ana na, madakway hay tabiyaha ma lətsa hiya, a tuwam ahiya ka slam dey ŋga. Ma ɓadəmara rop ata, ta lafaya na Dorkas ma təfey da har taya dzaya mba na.
44009040	Piyer ma badatərawa ndaw hay ba tabiyaha, arka ŋga me gərdey, me ɗuley mey. Arka ma mbəɗafa dey ka vagay ana, me ləvey: «Tabita, lətsey!» Ŋga ma wurada dey, andza ŋga ma nəkada Piyer na, ŋga ma lətsada 'ar, me ndzey ta bəzay.
44009041	Piyer ma vəlar har, ma lətsada, arka ma zəlatəraɓa ndaw Kokwaɗ ana hay ta madakway a hana hay, ma ɓadatara ŋga ta dey kadəba.
44009042	Wuraw ma Zopey tabiyaha ma sərafa, ndaw hay haɗadzidzay ma pam 'ar ka Bay’ərlam.
44009043	Piyer me ndzey haɗadzidzay da wuraw ma Zopey, da 'ay ndaw ana daha a zəlamar Simoŋ, a key mber ma mbal.
44010001	Ndaw ana daha da Sezarey a zəlamar Korney, ŋga bay ma sidzew ma Romeŋ hay, a wey sidzew hay temere, matsakay ta na na, a zəlamar ‹Italik.»
44010002	Da maɗamara ’ar aŋga ta me wesey ŋga ta Bay ma Bəla, ta ndaw ma 'ay ŋga hay dzay ana na, ŋga ma wura har aha a səkway ma Zuif hay, a zəla Bay ma Bəla ka vaw zarra.
44010003	Pas asləta ma ndzemdey makar ma hakwaɗ na, ŋga ma nəkada madurlam ma Bay ma Bəla ma ɓar vaw ndar ndar, a fuləkwey aha a 'ay ŋga, ma zəla: «Korney!»
44010004	Korney ma zazura ta mewesey aha na, ma mbəɗar kava: «Mey, Bay’ərlam a ɗaw?» Madurlam ma mbəɗar kava: «Me ɗuley mey ɗek, ta ma wura har eɗek a ndaw hay ana na, ka səram ba ka slam dey ma Bay ma Bəla.
44010005	Ekəɗey na, slərey ndaw hay a Zopey, ka da zələmərawa ndaw ana daha, a zəlamar Simoŋ, na ma zəlamar Piyer ana.
44010006	Ŋga ma ndza ha da 'ay ndaw ana daha a zəlamar Simoŋ satsa, a key mber ma mbal, 'ay ŋga na na, ka mey ma bəlay.
44010007	Andza madurlam ana hana, ma tsar guma na ma zəɗafa ba ka slam dey ŋga na, Korney ma zəlawa ndaw ma 'ay ŋga hay tsew, ka zəgawa sidzew ana daha a pey 'ar bəzakakay, ka ndzəmawa ba ka vaw haɗadzidzay da mber aŋga.
44010008	Ma ɓadatara tek ana tabiyaha na, ma sləradata a Zopey.
44010009	Andza ma medew ana taya ka tsəveɗ, a husam aha a wuraw ana na, Piyer na ka tsəley ba ka 'ar ma 'ay ma papaya ha, ma da ɗuley mey, pas a key wuzla rəpas.
44010010	Amana, may a tsafaha, a wuɗey me zəmey tek. A tamar aha tek me zəmey, tek ma ɓar vaw.
44010011	Ŋga ma zazəra ndasl ma 'ərlam ma wura ha, tek ana daha ma harɗawa, ndaw a sərada mewey ŋga na kakay, tek ana andza petəle ɗuhwa ha, tsakay ŋga na hay faɗ ma zəga hiya, me ndzey ka dala.
44010012	Da huɗa na, gənaw ma ley hay tabiyaha: tek na sek faɗ ana hay, na ma vam ta hwaɗ ka dala na hay ta na ma tsəvey ta 'ərlam ana hay.
44010013	Vəɗe ma ɗay ma tsərawa guma: ‹Arka tok Piyer! Kəɗey na, pəɗey.»
44010014	Piyer me mbəɗey kava: «A key vaw kakay, Bay’ərlam a ɗaw, hərway da mendzey ɗaw na, i ka zəmey tek me key tsatsaŋ ana tikay, kwa na me zləɓey ndaw ana kakay!.»
44010015	Arka vəɗe ma ɗay ma tsərawa guma dey metsetsew ana sa: «Tek na Bay ma Bəla ma nəkafa andza ma bazləma ha na, ka da nəkafa andza akey tsatsaŋ zlay!»
44010016	Ma mada andza ha dey makar, arka tsa na tek ana hana na, me tsekefey təŋga a 'ərlam.
44010017	Arka Piyer me yey vaw ma dzada ma wandzalada ka 'ar vaw ŋga na, ɗagay tek ana ŋga ma nəkada na a ɓey na mey, ɗerre da har ana na, ndaw ma Korney ma sləraɓa na hay taya ka mey mambaw, a tsəham aha 'ay ma Simoŋ na ka sləna ɗaw?
44010018	Taya na ma tsəham ta ma gəla ha, ma zəlam, ma aza ka səradama Simoŋ ana ma zəlamar Piyer ana na, mbəlak ma 'ay ana dərka na ɗaw?
44010019	Piyer na, re ma dawara ha, me dzeley 'ar ka tek aŋga hana na, ma nəkar a dey ana mba. Ama Mesəfrey ma ləvar: «Nəkafa ndaw hay daha tsew, a səpəmaka ha.
44010020	Herɗey bəse bəse, dawam dzaya, ka da kaka da 'ar zlay, hərway ma sləradatərawa na yah.»
44010021	Piyer na, ma harɗawa, ma ndzafata ndaw ana hay, ma ləvatar: «Yah ekəɗey, yah na ndaw ana kuray ma səpam ana, ɗagay ma sawa kwar ana na, ka wuɗam na mey?.»
44010022	Taya ma mbəɗamar kava: «Ma sləradandərawa na, Korney, bay ma sidzew hay temere, ndaw dzerey aha, a wesey ta Bay ma Bəla; zuif hay tabiyaha a ləvafama na, waya ŋga na ŋga ndaw haya bəza kakay. Madurlam kokwoɗ ana a ləvar akwa na, ka ŋgələmaka a 'ay ŋga, ma ka da pafəmaka sləmay, ka guma ɗek ma da tsey ka tek ma kawa na hay.»
44010023	Arka Piyer ma ŋgəlata a 'ay, ma da wafata vaw tok. Ma medew ana tsana, ma dawam dzaya, malam hay daha nekəɗey da Zopey ma kəsadəmata.
44010024	Arka ma zaŋgar aŋga na na, taya ma husam a Sezarey. Korney tey na, a patar aha dey. Ŋga ma wunata ndaw ma 'ay ŋga hay, ta dzam aŋga ma pəɗey mevel ana hay.
44010025	Andza Piyer me husey na, Korney ma daway ma da zlam 'ar, ma kəley ka slam sek aŋga, ma hasəkadara bəzay.
44010026	Piyer ma ləvar: «Lətsey! hərway yah ana na, ndaw tiyatsa.» Ŋga ma dzəna ma lətsada.
44010027	Arka taya ma tsam guma paɗ tsəveɗ, ma fuləkey a 'ay, ma ndzafata ndaw hay ma kusa hiya haɗadzidzay.
44010028	Ŋga me ləvey: «Ka səradama ha seŋgey, ka ndaw zuif na, tek haya kakay aha me dzəmey vaw, dakay na a debeley vaw ta ndaw da ’ar bəla na, ama a yah na, Bay ma Bəla ka ɓadaya ba, ɗaɗa ndaw ka bəla a key tsatsaŋ dakay na ma zləɓa ha na, dakay.
44010029	Nəkafa ekəɗey kah ma zəliyawa, i ka kawa mazəzaŋ kakay na hərwuiya, i tsəhey ekəɗey na, ɗagay ka zəliyawa na, lebere mey?»
44010030	Arka Korney me mbəɗey kava: «Kekey ekəɗey meney makar, ɗerre andza neney, ma ndzemdey makar ma hakwaɗ na, i ɗuley aha mey da mbaw. Arka tsana, ndaw ana daha, ta zana ha ka vaw a wezley dey ma ɓaya vaw.
44010031	Arka ŋga ma ləvaya: «Korney, me ɗuley mey ɗek ana na, ka tsəney ba, har eɗek ma wurey ana na, ka nəkey ba ka slam dey ma Bay ma Bəla.
44010032	Slərey ndaw a Zopey, ka wunəmərawa Simoŋ na ma zəlama Piyer ana, ŋga da 'ay Simoŋ, ndaw me key mber ma mbal, 'ay ŋga na na, ka mey ma bəlay.
44010033	Arka tsana, i ma sləraɓa ndaw hay tsa, arka ta Kokwoɗ eɗek na, kah ka husawa ba, ka tsakay ɗaw dərka na. Ekəɗey na, la ma tsəha 'ar aya tabiyaha ka slam dey ɗek, ma da paka sləmay tabiyaha, ka guma ma Bay’ərlam ma tsəkawa, ma da tsandar ana.»
44010034	Arka Piyer ma wurey mey me ləvey: «Ekəɗey na, i ka sərada tsoy dərka na, Bay ma Bəla na, a weley ndaw tikay.
44010035	Da mendzey ma ndaw ma dala hay tabiyaha na, kwa way way ma wasada, me key dzerey na, a ŋgəlama mambay aha ka tsakay ŋga.
44010036	A sləradatərawa guma ŋga na a ndaw ma Israyel hay: Mey Hayna Wayna ma zozoy, ta har ma Yezu Kriste, Bay’ərlam ma ndaw hay tabiyaha.
44010037	Ka səradama ha tek ma ɓəladata ndaw ma Zudey hay tabiyaha; a zlədrawa na ta Galiley, a dəba ma Zaŋ ma tələkada mey ta ma dzuhəɓey;
44010038	Yezu ana ma sawa da Nazaret, ka səradama ha andza ma Bay ma Bəla ka kafa zeheɗ ma mal ba ta Mesəfrey Kokwoɗ ana, ta maram aŋga ma slafa tabiyaha na; da me həley ŋga na, ŋga ka key hahaya ba a ndaw hay haɗadzidzay, a ndaladata ndaw na setene ma kadata beke na hay ba tabiyaha, hərway Bay ma Bəla ŋga ta ŋga.
44010039	La neney na, ndaw seydewe ma tek aŋga na hay, me key ka dala ma Zuif hay ana, ta Zeruzalem adzay. Ma zəɗadəmara 'ar ba, ta ma daradama ka 'ar ma tuwaw.
44010040	Bay ma Bəla ma mbəladərawa da meney ma makar ana, ŋga ma vəlar gədaŋ ma ɓada vaw ŋga.
44010041	A ɓar vaw na a səkway tabiya ha kakay, amana, a ndaw seydewe ma zəlaya zla ka vaw ta har ma Bay ma Bəla ana. A la neney ma zəmawa tek, ma səmawa tek dzaya, a dəba ma ma mbəlawa ŋga da walaŋ ma ndaw ma mətsa na hay ana.
44010042	A dəba na tok na, ma ləvandərawa ma la ka taləkadama mey a səkway, ma la ka kama seydewe na: Bay ma Bəla a pey ma da key sariya ma ndaw ta dey ana hay ta ndaw ma mətsa na hay na ŋga.
44010043	Ndaw sek hay a kəmawa seydewe andza neney na ka ŋga: «Me sey yam ka meŋgəsey hay na, ma vəla ha na da Mezəley ŋga, kwa way way me pey 'ar ka ŋga na.»
44010044	Andza Piyer a təkəradatara ha tek a neney hay ma kəmawa na mba na, Mesəfrey Kokwoɗ ana ma harɗafatərawa ka ndaw ma pam sləmay ka Guma ma Bay'ərlam ana hay.
44010045	A da key na, tek ana a rəzley ndaw, da walaŋ ma ndaw ma pam ’ar ana ma sla kuɗey ana hay, ma kəsadəməraɓa Piyer ana: ekəɗey azlakwa na, Mesəfrey Kokwoɗ ana ma vəla ha ba, ma pa mey aha ha kasl ka ndaw ma dala na Zuif ahiya kakay ana hay.
44010046	Hərway a tsənadəmata a tsam aha guma ta mey hay gəle gəle, a səmbərama zozom ma Bay ma Bəla. Arka Piyer me ləvey sa:
44010047	«Ndaw a slafa ma təkata me dzuhəɓey da yam, ndaw a neney hay ma ndzafam Mesəfrey Kokwoɗ ana, kal kal andza lakwa na ɗaw?»
44010048	Ŋga vəley slam har ka dzuhəɓadəmata, ta mezəley ma Yezu Kriste. Arka taya ma tsəhafama ma ŋga, ka ndzey ta taya adiya meney nekəɗey.
44011001	Maslaŋ hay ta malam na ma ndza hiya da Zudey na hay, ma tsənadama waya ndaw ma dala na Zuif ahiya kakay ana hay, ka dzafama guma ma Bay ma Bəla ba tiyatsa.
44011002	Andza Piyer me tsəley a Zeruzalem na, ma təram vaw andza ndaw ma sla kuɗey ana hay.
44011003	Taya ma ləvamar: «Kah na, kah ka fuləkwey ba, a 'ay ndaw ma sla kuɗey kakay ana, ma səram ɓa ana hay, kah ma zəmawa tek ta taya.»
44011004	Arka Piyer ma zlar a guma na zla da bəziya, ma ɓadatara ta tsəveɗ ta tsəveɗ.
44011005	«Andza i da wuraw ma Zopey, i ɗuley aha mey na, tek ana ma nəkaya a dey: tek ana ma hərɗawa da 'ərlam, a wey vaw kakay, tek ana andza petəle ɗuhwa ha, ma zəga ha da tsakay hay faɗ, ma hərɗawa da 'ərlam kasl ka tsakay ɗaw.
44011006	I ma zazura, i ma nəkada gənaw ma dala na ta sek faɗ ana hay, gənaw ma ley hay, na ma vey ta hwaɗ ana hay ta na ma tsəvey ta 'ərlam ana hay.
44011007	Arka i ma tsənada vəɗe ma ɗay, ma ləvaya: ‹Arka Piyer, kəɗey na, pəɗey!›
44011008	I me mbəɗey kava: ‹Bay’ərlam a ɗaw, ɗaɗa a key vaw kakay zləna, hərway da mendzey ɗaw na, i ka zəmey tek me key tsatsaŋ aha dakay na tek me zləɓey ndaw ana kakay.›
44011009	Dey ma tsetsew ana, vəɗe ma ɗay ana ma tsənawa da 'ərlam ana sa: ‹Tek na Bay ma Bəla ma nəkafa andza ma bazləma ha na na, kah na ka da ləvafa a key tsatsaŋ zlay!›
44011010	Ma mada andza ha dey makar, a dəba na na, tek a hana, ma mey təŋga a 'ərlam tabiyaha.
44011011	Arka ka slam ana tsana, ndaw hay makar ma husəmaɓa a 'ay na, la da huɗa na; a sləradəmatəraɓa na da Sezarey, ka tsakay ɗaw.
44011012	Arka Mesəfrey Kokwoɗ ana ma ləvaya la ka dawam dzaya, ka da kaya da 'ar zlay. Malam a neney mukwa na hay ma kəsadəmaya. Arka la ma fuləkwam a 'ay ma ndaw ana ma tsəhaya na.
44011013	Ŋga ma təkəradandar andza ma ŋga ma nəkada madurlam da 'ay ŋga, ma ləvar ana: ‹Slərey ndaw a Zopey, ka da zələmərawa Simoŋ na ma zəlamar Piyer ana.
44011014	A da ɓadaka tek na ma kawa na hay, ma da buwaka, ta ndaw ma 'ay ɗek ana hay dzay.›
44011015	Andza i ma zlar ba me tsey guma tsa na, Mesəfrey Kokwoɗ ana ma hərɗafatərawa andza na ŋgalakwa da me zley ana.
44011016	Arka na i ma sərafa ka guma ma Bay’ərlam a neney me tsey ana, me ləvey: ‹Zaŋ a vəley ma dzuhəɓey da yam ana, ama kuray na, ka da ndzafam na ma dzuhəɓey na da Mesəfrey Kokwoɗ ana.›
44011017	Haɗaw Bay ma Bəla ma katar hahaya a ndaw a neney hay, hərway taya ma pam 'ar ka Bay’ərlam Yezu Kriste andza na ŋga lakwa na, yah ana na, ɗa ndaw aha ma təka Bay ma Bəla ba, me key mber aŋga ɗaw?»
44011018	A dəba ma guma ŋga neney na, ndaw ma pafama sləmay ana hay ma ndzam tete, arka na, ma səmbərama Bay ma Bəla: «Nəkafama Bay ma Bəla ka vəlatərawa me mbəɗey mendzey ba a ndaw ma dala na Zuif ahiya kakay ana hay, ma da kəsadata a mendzey hayna.»
44011019	Arka ndaw ma zlaɗam 'ar ana hay da har ma kadəmata tatakway, ma kəɗama Etiyen ana na, ma husam kasl a Fenisi, a Sipre ta Antiyos, ka ɓam Mey Hayna Wayna a ndaw hay mekele hiya kakay, sey a Zuif hay dada.
44011020	Ama tok na, sa ma ndaw hay da walaŋ ata na, ndaw ma Sipre ta ndaw ma Sireŋ hay, ma husam a Antiyos, taya ma ɓadəmatara Mey Hayna Wayna ma Bay’ərlam Yezu a Grek hay tiyatsa.
44011021	Bay’ərlam ma vəlatar gədaŋ ta har aŋga, ha me mbəsley ma ndaw ma mbəɗam dey ka Bay’ərlam ana hay, ma təram ndaw ma pa 'ar ahiya na ma kam haɗadzidzay.
44011022	Tek ana me key ana hay me husey a veɗ sləmay ma ndaw ma Egliz ma Zeruzalem hay, arka taya ma sləram Barnabas a Antiyos.
44011023	Andza ŋga ma nəkada hahaya ma Bay ma Bəla, a key aha mber da huɗa na, a mbafa bəza kakay, ŋga ma həladatara bəzay ma ka zəgam har ka Bay’ərlam na, ta mevel ata dzay.
44011024	Ŋga na na, ŋga ndaw dzerey aha, ma rəha vaw aha ta Mesəfrey Kokwoɗ ana, ta me pey 'ar. Ndaw ma kusa hiya haɗadzidzay ma səpamar bəzay a Bay’ərlam.
44011025	Arka Barnabas ma daway a Tars, ma da səpərawa Sol,
44011026	ŋga ma ndzafa da huɗa, ma ŋgələrawa a Antiyos. Taya ma vam teŋ, ma kam mber tsetsuwe da Egliz ana ŋga na, ma tatəkadəmata ndaw ma kusa hiya haɗadzidzay. A zlamar ma zələmata gawla ma Yezu hay « Kretieŋ hay» tsəfəmey ana na, da Antiyos ana.
44011027	Da varay ana ŋga na na, ndaw sek hay da Zeruzalem ma hərɗam a Antiyos.
44011028	Ndaw pal da walaŋ ata a zəlamar Agabus, ta gədaŋ ma Mesəfrey kokwoɗ ana, ma ɓadatara waya may a da sawa ka bəla tabiyaha, a da key na da har ma Klod ŋga da bay.
44011029	Arka gawla ma Yezu hay ma dzalam 'ar, ma tsakalam tek paɗ ka gədaŋ ma ndaw me vəley, ma sləradəmatara a malam hay da Zudey.
44011030	Arka na, ma kama andza ha dərka, a slərdəmatara a ndaw ma səka na hay, ta har ma ndza Barnabas ta Sol.
44012001	Da varay ana ŋga na na, bay Erod ma zlar ma kadata sa ma ndaw hay da Egliz ta huɗa kakay.
44012002	Ŋga ma tsuwa Zak malam ma Zaŋ ba, vagay aha ta maslalaɓ.
44012003	Andza ŋga ma nəka a datar 'ar a zuif hay bəzakakay na, ŋga me zəgey ndaw mekelehe sa, Piyer. Pas ana ŋga na na, pas ma peŋ mandzar is ana.
44012004	Andza ŋga ma zəga ba na, ma kəlada a daŋgay, ŋga ma vəladatara a har ma sidzew hay ma paya ndaw faɗ faɗ, matsapar faɗ. A wuɗey ma da kadara sariya ŋga na ma dey ma səkway, a dəba ma magurlam Pak.
44012005	Piyer na, ŋga da daŋgay tok. Amana me ɗuley mey ma Egliz hərway ŋga na, a tsəley 'ar, a 'ay Bay ma Bəla zarra.
44012006	Akwa Erod a da badərawa ka dala ma sariya tok. Ta dəvaɗ ana ŋga na na, Piyer ma nara ha da walaŋ ma sidzew hay tsew, ma dzuwa ha ta megesele hay tsew, sidzew hay ma ndza hiya ka mey mambaw, a dzaɗama ha.
44012007	Ama dekeslef, madurlam ma Bay’ərlam ma ndzafata, 'ay ma daŋgay ana me wuɗey kweɗek kweɗek. Madurlam ana ma kəɗa Piyer ka dzəham ana, ma pərkada, ma ləvar: «Lətsey bəse!» megesele ana hana hay ma pasəkam ba da har ma Piyer.
44012008	Madurlam ana ma ləvar sa: «Dzuwa kanda ɗek ta lendze ma tahərak eɗek hay.» Ŋga ma ka andza ha. Madurlam ana ma ləvar sa: «Pa zana ma memeɗ ɗek na, səpaya bəzay!»
44012009	Piyer na ma bawa da dəba ŋga, ŋga ka sərey ka vaw na ma daɓa na madurlam ana dərka na kakay, ama ka ŋga na tek ma nəkar dey.
44012010	Taya ma parzləmatərawa sidzew tsəfəmey ana hay, arka ma tsetsew ana, arka ma husam ka mey mambaw ɗuhwa na ma ɓərey, na ma bey a wuraw ana, mambaw ana ma wurey ka 'ar vaw ŋga na ka mey dey ta. Andza taya ma bam ba a bəla na, taya ma dam har daf kəɗey na, madurlam a hana na, ma mbəkada Piyer da mey asləta.
44012011	Arka na Piyer ma ndzafa 'ar aŋga, me ləvey ka ’ar vaw ŋga na: «Ekəɗey na, i sərada ka dəba, dərka na Bay’ərlam ma slərawa madurlam aŋga, ma da ləhadiyawa da har ma Erod, ta tek ma səkway ma zuif hay ma wuɗam ma da kəmaya na.»
44012012	Ŋga ma ndzafa tsəveɗ aŋga, ma daway a 'ay Mariya, maya ma Zaŋ na ma zəlamar Mark ana: ndaw hay daha haɗadzidzay ma kusaya, a ɗulam aha mey.
44012013	Andza ŋga me fey mambaw na, dem ana daha a key aha mber da 'ay ana, a zəlamar Rodey ma sawa ma da ŋgəɓar.
44012014	Ŋga ma sərada veɗe ma ɗay ma Piyer, ta wuiya ŋga na, ka wurada mambaw sakay, ma hway a 'ay ma da ɓadərawa Piyer ŋga da bəla ka mey mambaw.
44012015	Ma ləvamar: «'Ar a mbəɗaka ɗaw?» ama ŋga na a ndzey ka ndepeɗ kakay. Arka ma ləvam: «Azlakwa na madurlam aŋga na.»
44012016	Ama Piyer na re a fey aha mambaw. Arka na ma wuramar mambaw tok: ma nəkadama na ŋga tek aŋga, a rəzlata.
44012017	Ŋga ma katar ta har ma ka ndzam tete, ma təkəradatara ɗagay ma Bay’ərlam ma badərawa da daŋgay ana na teŋgey, arka ma ləvatar: «Da ɓadəmara a Zak ta sa ma malam ana sa na hay.» Arka na ma daw təŋga a slam mekelehe.
44012018	Ma dey me tseɗey na, sidzew hay ma təram vaw ka 'ar vaw ta na, hərway a səradama Piyer a da tərey na teŋgey sakay.
44012019	Erod me kuyey ndaw hay ka səpama, amana ka ndzafama kakay. Ma tsəhafata ka sidzew ana hay, arka me ləvey ka kəɗəmata vagay ahiya. A dəba na na, Erod ma hərdey da Zudey a Sezare, ma ndzawa meney nekəɗey.
44012020	Təke ma həladata Erod ka vaw ta ndaw ma dala ma ndza Tir ta Sidoŋ. Ndaw hay dzəmaradama mey ta, ma daway ka slam dey ŋga. Taya ma zəgam andza ndaw ma kəlatar ka mey na, Blastus, ndaw ma fada ma bay. A wuɗam ma ləmada guma na, hərway tek me zəmey ta a sawa akwa na, da wuraw ma bay ana.
44012021	Pas ana ma husawa ba tok na, Erod ma kəley zana ma bay ŋga ka vaw, me ndzey a kwariwal, arka me tsey guma ka dala ŋga.
44012022	Da har ana na, ndaw ma səkway hay a kamar aha salalay: « Neney na vəɗe ma ɗay, ma 'ərlam kadəba zləna, ma ndaw sakay.»
44012023	Ama deŋe tsana, madurlam ma Bay’ərlam ma kəɗa Erod, hərway ŋga ma pada maram ma Bay ma Bəla a ŋga, tol hay ma zəmama, ŋga me mətsey.
44012024	Guma ma Bay ma Bəla tey na, a gəley adiya, a səkey adiya.
44012025	Andza ma Barnabas ta Sol ma ndəvadama mber ata ba da Zeruzalem na, ma mam tek ata, taya ma ŋgəlama Zaŋ na ma zəlamar Mark ana ka bəzay.
44013001	Da Antiyos, da Egliz ma slam ana na, ndaw sek hay ta ndaw ma tatəkadəmata ndaw ana hay daha: andza Barnabas ta Simeiyoŋ, na ma zəlamar Nizer ana, ka zəgawa Lusiyus ndaw Sireŋ, Manayieŋ na ma gələmawa ka maslətaha ta bay Erod Tetrark ana, ka zəgawa Sol.
44013002	Pas ana daha a kam aha kuley ma Bay’ərlam, a kam aha sumaya na, Mesəfrey Kokwoɗ ana me ləvey: «Padəmataya andza Barnabas ta Sol slam ata gəle, ka mber ana i ma zəlata kava na.»
44013003	Arka a dəba ma sumaya ta ma ɗuley mey ta na, ma bazləhafəmata har, arka ma ləvəmatar ka dawam da zoy.
44013004	Andza Mesəfrey Kokwoɗ ana ma sləradata ba na, Barnabas ta Sol ma harɗam a Selewsi. Arka da huɗa na, ma tsəlam a kombiwal ma dawam a Sipre.
44013005	Andza taya ma husam ba a Salamin na, taya ma tələkadama mey ta Mey ma Bay ma Bəla da 'ay me ɗuley mey ma Zuif hay, taya andza Zaŋ, a dzənata ka mber ana.
44013006	Andza taya ma tazlaradama dala na ma ɗawa ha ta yam ana kasl a wuraw ma Pafos, taya ma tsam 'ar andza ndaw ana daha a key hila, a ləvey waya ŋga na ndaw sek; ŋga ndaw Zuif, a zəlamar Bar-Yezu.
44013007	Ŋga ndaw ma fada ma Serzus Pawlus, guverner ma Slam ana, ŋga ndaw ma sərada tek aha, ŋga ma wunata andza Barnabas ta Sol, hərway a wuɗey me pey sləmay ka guma ma Bay ma Bəla.
44013008	Amana, Eli mas ndaw hila hana na -hərway mezəley ŋga na na andza ha- ma kadata səleŋ, ma pafa wuiya ka guverner ma ka pey 'ar zlay.
44013009	Arka Sol dakay na Pol ka dəba na, ma rəha vaw aha ta Mesəfrey Kokwoɗ ana na, ma zazura a huɗa dey ŋga,
44013010	arka ma ləvar: «Kah a neney wewer ma hərɗaka ta’ar ana, bəzey ma Sataŋ, ndaw dugwan ma dzerey, ka da mbəkada ma tərŋgwaladara tsəveɗ ma Bay’ərlam na, varay?
44013011	Nəkafa, ekəɗey na, Bay’ərlam a da hətaka:ka da tərey wulaf aha kasl ka har aŋga me wuɗey, kwa pas tekeɗe na ka da nəkada ha sakay.» Arka tsana, ləvaŋ ma sahəta andza dəvaɗ, a tewey ka slam ana, a səpey ndaw ka zəgafa har.
44013012	Andza Guverner ana ma nəkada tek a neney me key ana na, ŋga me pey 'ar hərway ma me tetəkey ka Bay’ərlam a neney ma ɓadəmara na na, ka dar ba a mevel aŋga.
44013013	Pol ta ndaw taya dzaya na hay ma dawam ta kombiwal a Pafos, ma husam kasl a Perzey da Paməfili, arka na Zaŋ ma mbəkadata, ma mey təŋga a Zeruzalem.
44013014	Arka taya tok na, ma lətsam da Perzey, ma zəgam tsəveɗ ata, ma dawam a Antiyos ma Pizidi. Ta pas ma mesley na, taya ma fuləkwam a 'ay maɗuley mey, ma ndzam ta ndzey.
44013015	A dəba ma ma dzaŋgama guma ma mewey ta na ma ndaw sek hay ba na, bay ma 'ay me ɗuley me ləvey ka ləvəmatar: «Malam a ɗaw hay, haɗaw guma kwar daha ma ma həladara bəzay a səkway na tsama!»
44013016	Arka Pol me lətsey, ma katar ta har, ma ləvatar: «Bəzey ma Israyel hay ta kuray a neney ma wasam ta Bay ma Bəla na hay na, pafəmaya sləmay.
44013017	Bay ma Bəla ma səkway lakwa Israyel na, ka walata baba lakwa hay ba, ŋga ka gəladərawa səkway ana ba, da har ma ndzawa ta da dala ma Ezipte, arka ta gədaŋ ma har aŋga na, ka badatərawa ba.
44013018	A key da mevey kwakurow faɗ da palah na, ŋga ka vəlatərawa tek me zəmey ba;
44013019	arka a dəba ma ma bazlata ndaw ma ŋgwa na hay tsəla ba da dala ma Kanaŋ na, ŋga ma wənəkadatara dala na, ma ka zəmama a taya.
44013020	Tek a neney hay ma kəmawa tabiyaha na na, ma ndzawa a key mevey temere faɗ ta kwakurow zlam. Arka a dəba na na, ma vəlatar ndaw me key sariya hay ha kasl ka ndaw sek Samuwel.
44013021	Arka taya ma tsəham ka pəmatar bay. Arka Bay ma Bəla ma patar Sawl bəzey ma Kis, ndaw ma gedzek ma Beŋzameŋ, ŋga me key bay mevey kwakurow faɗ.
44013022	Andza ma kəlada Saul ba na, Bay ma Bəla ma patar David bay aha a veɗ ana, ma ka seydewe neney na ŋga: ‹I da ndzefey na, David bəzey ma Zesey, ndaw na andza mevel a ɗaw me wuɗey ana, a da ndasladataya tek a ɗaw me wuɗey ana hay tabiya ha.›
44013023	Bay ma Bəla a da badərawa Yezu, Ndaw me buwey Israyel ana da ŋga, andza na matsawa na.
44013024	Andza mba ka sawa na, Zaŋ ka tələkey mey ba, ta me dzuhəɓey vaw a yam, ma mbəɗadata mendzey ma səkway ma Israyel tabiyaha.
44013025	Arka andza mazlambar a da husada ha mendzey ŋga na, ŋga me ləvey: ‹Ka kuray ekəɗey ɗagay yah ana na way? Yah na Ndaw aŋga na kakay, amana, ndaw ana a sawa ha da dəba ɗaw, yah ɗa ndaw aha ma pəsəkey ledze ma tahərak aŋga kakay.›
44013026	Malam a ɗaw hay, kuray ka kam na bəzey ma hwaɗ ma Abraham hay, dakay ma ndaw da walaŋ a kwar ma wasam ta Bay ma Bəla na hay na, a sləradəmərawa guma me me buwey a neney na a lakwa.
44013027	Ndaw ma Zeruzalem hay ta bay ta hay ka wuɗam ma səradama Yezu tikay, da ma dzuwama ta na, a da ndaslam na ma guma ma ndaw sek hay, na ma dzaŋgama ka pas ka pas, ta pas ma mesley ana.
44013028	Mandzara taya ka ndzafafama bəzay ma guma na ma dzuwa, ka da kəɗama vagay aha na na, taya ma tsəhafama ka Pilat ma ka zəɗadara 'ar ba.
44013029	Andza ka ndasladama tek na ma windəmawa ka ŋga na tsoy na, taya ma harɗadəmərawa ba ka 'ar ma tuwaw, ma padama a tsəvay.
44013030	Ama Bay ma Bəla na, ka mbəladərawa ba da walaŋ ma ndaw ma mətsa na hay.
44013031	Arka ŋga ma ɓatar vaw da meney gəle gəle haɗadzidzay a ndaw na ma tsələmaɓa da Galiley a Zeruzalem dzaya na hay, ekəɗey taya na, ka təram ba ndaw seydewe ŋga hay ka slam dey ma səkway.
44013032	La ekəɗey tiyatsa na, la tələkadəmakwar mey ta mey a neney Hayna Wayna, ta guma na ma tsəmatərawa kava na a baba tete hay ana.
44013033	Bay ma Bəla na ka ndaslada ba kassla hərway lakwa wawa ta na hay, andza ma ŋga ma mbəladərawa Yezu, andza na ma winda ha da ɗeriwel ma Pəsom ma tsetsew ana: ‹Kah na bəzey ɗaw, yah teseɗey na, i ka yadəkawa ba.›
44013034	Bay ma Bəla ma mbəladərawa ba da walaŋ ma ndaw ma mətsa na hay, a da mey aha vaw ma da zey sakay, andza ma ŋga me tsawa na: ‹I da vəlakwar tek na kokwoɗ ana hay, na ɗerre dərka na ma David.›
44013035	A tsey da bəzay ma guma mekelehe andza neney sa na hərwuiya: ‹Ka da mbəkada ha ndaw eɗek kokwoɗ ana, ka sərada mezey kakay.›
44013036	Arka David, a dəba ma ma kadara mber ma Bay ma Bəla, andza ma ŋga me wuɗey ana ba na, ma mətsey ŋga, ma padama a tsəvay ka slam ma baba tete ŋga hay, ŋga ka sərada mezey ba.
44013037	Ama Ndaw na Bay ma Bəla ma mbəladərawa na na, ka sərada mezey tikay.
44013038	Hayna səradama tok malam a ɗaw hay, me tələkey mey ma sey yam ka meŋgəsey a sawa na, kuse ma ŋga, ta ma tərey dzerey a neney ana kuray ka ndzafəmawa da mewey ma Moyiz kakay ana,
44013039	ma vəladatara a ndaw me pey 'ar ka ŋga na hay tabiyaha na Yezu.
44013040	Wam daw ka vaw tok zləna, guma ma ndaw sek a neney me tsey ana, ka da husafukurawa zlay:
44013041	Nəkam dey, kuray a neney ndaw səkom ana hay, ka rəzlakwar na, zlaɗam 'ar! Ekəɗey kuray ta dey mba na, i da key tek ɗuhwa ha, tek ana na, kendzey haɗaw ndaw a təkəradəmakwar na, ka da təɓama ha kakay.»
44013042	Andza ma bawa ta na, ma kəmatar ambahw andza Pol ta Barnabas ka da madama guma na ta pas ma mesley mekelehe.
44013043	Andza ndaw ana ma kusa na hay ma zlaɗam 'ar ba na, ndaw hay haɗadzidzay da walaŋ ma Zuif hay ta ndaw ma tələkam a səkway ma zuif hay ma nam dəba na hay na ma kəsadəmata andza Pol ta Barnabas. Da guma ta me tsey na, a həladəmatara bəzay ma taya ka wənəkam ka vaw ta hahaya ma Bay ma Bəla zlay.
44013044	Pas ma mesley mekelehe na, har a var a ndaw ma wuraw ana hay ka kusəmawa ba, ma da pey sləmay ka guma ma Bay'ərlam.
44013045	Andza Zuif hay ma nəkadama ndaw hay ka kusəmawa ba haɗadzidzay na, a tsatar mevel kambəlaɓa, a mbəɗamar ka guma ma Pol na ta metseɗey aha.
44013046	Andza Pol ta Barnabas ma sadama mevel ma ləvəmatar: «Akwa təɗe na, a da ɓadəmakwar guma ma Bay ma Bəla ka mey na a kuray, amana, kuray ka mbəɗamar dəba ba a guma na, kuray ka nəkafama ba ka vaw kwar haya hiya, ɗa me ndzefey mendzey me ndəvey kakay ana kakay sana, kəɗey na la mbəɗam dey tek ala a 'ay ndaw na Zuif ahiya kakay ana hay.
44013047	Hərway slam har ma Bay’ərlam ma vəlandərawa na andza neney: ‹I ka padaka ba waw me nəkey dey ma ndaw ma dala hay, ma kah ka dada guma ma me buwey kasl ka halay ma dala tabiyaha.› »
44013048	Andza ndaw Zuif ahiya kakay ana hay, ma tsənadama guma neney na, a datar 'ar, taya ma hasəkadəmara bəzay a guma ma Bay'ərlam. Mendzey ma ndaw ma vəla hiya ma mendzey me ndəvey kakay ana hay na, ma pam 'ar.
44013049	Guma ma Bay'ərlam me pey mey tabiyaha da dala na.
44013050	Ama Zuif hay na, ma həladəmatara bəzay a ŋgwas na slam ata me ndzey daha da walaŋ ma ndaw ma səka na hay,na ma namar dəba a Bay ma Bəla na hay, ya satsa na, ta ndaw ma fada ma wuraw hay, ma səpam ma zerey mey, ka kadəmata tatakway andza Pol ta Barnabas, ma harəmata ba da dala ta.
44013051	Taya tey na, ma bazləmama burhway ma wuraw ana ba, ka sek ata, ma dawam tek ata a Ikoniyum.
44013052	Gawla ma Yezu hay tey na, ma rəha hiya ta wuiya, ta Mesəfrey Kokwoɗ ana.
44014001	Da Ikoniyum ana na, re tek ana me key andza ha satsa. Pol ta Barnabas ma dawam a 'ay me ɗuley mey ma Zuif hay, ma tsam guma da huɗa, Zuif hay ta Grek hay haɗadzidzay ma təram ndaw me pey 'ar aya.
44014002	Ama Zuif na ma wuɗam ma mbəɗadama mevel ata tikay ana hay, ma pafəmata wuiya ka ndaw Zuif ahiya kakay ana hay, ma husladəmata ma ka sadəmata banay ta malam hay.
44014003	Andza Pol ta Barnabas ma wam me ndzey ta kasl ka har ata ma wuɗam, hərway matanduroŋ ata ma pa ha ka Bay’ərlam, arka na a kadatara seydewe ma guma ma hahaya ŋga, da ŋga vəlatar ma kam zeheɗ hay ta tek me gegətsey ndaw ana hay ta har ata.
44014004	Ndaw ma wuraw ana hay ma waɗəkam ka vaw: ndaw sa na hay ma Zuif hay, sana hay tey ma maslaŋ hay.
44014005	Ndaw Zuif ahiya kakay ana hay, Zuif hay, ta bay ta na hay ma dzalam me key ma gədaŋ kadəba, ma da kwaytsəmata maslaŋ hay ba.
44014006	Ndaw ana ɗey hay ma səradama ba tey na, ma səpam ma hway a dala ma Likawni, a wuraw ma Listre ta Derbey ta sa ma wuraw a sa na hay ka tsakay ta na hay.
44014007	Da huɗa satsa na, taya ma tələkadama mey ta Mey Hayna Wayna.
44014008	Da Listre na, ndaw ana daha a slafa me lətsey ta sek aŋga hay kakay, ma təra ha zla ma yawa ŋga na, ŋga ka slafa me heley tikay.
44014009	Pas asləta andza a pey aha sləmay ka Pol a tsey aha guma na, Pol ma zazəra, ŋga ma nəkada 'ar aŋga me pey na, a slafa ma buwa tata.
44014010	Ŋga ma ləvar ta magala ha: «Lətsey dender dender ta sek eɗek.» Ndaw ana me hərɗey tsuɗakw, tsuɗakw, me heley.
44014011	Andza taya ma nəkadama tek a neney Pol me key ana na, guma me tsəney da walaŋ ma ndaw ma kusa na hay ta mey Likawniyeŋ: «'ərlam hay ma təradəmərawa vaw ta ndaw ahiya, ma harɗəmawa ka tsakay lakwa.»
44014012	A zəlama Barnabas na «Zews» arka Pol na «Ermes» hərway ŋga na ndaw me tsey guma na.
44014013	Baba me key kuley ma Zews da dəba ma zleɗ ana, ma həlawa gusaŋ hay, ta dzegwe ma meverzey aha, ma sadəmatərawa ka mey mambaw ma wuraw, mey ta asləta ta ndaw ana ma kusa hiya ana na, a wuɗey ma katar kuley.
44014014	Andza ma tsənadama bəzay ma guma neney na, maslaŋ ana hay, Barnabas ta Pol, ma ŋgarɗadama zana ma memeɗ ata, ma hwam a walaŋ ma ndaw ma kusa na hay, ta me wudey aha:
44014015	«Hey! Ka kam eɗey na mey? La na ndaw hay andza kuray tiyatsa. Mey Hayna Wayna neney la ma ɓadəmakwar ana na, a wuɗey kuray ka mbəkadəmata tek a kwar a neney lamba na hay ba, kuray ka mbəɗam dey ka Bay ma Bəla ŋga daha ta dey ana, na ma kərawa həzlay ma 'ərlam, dala, bəlay ta tek ana hay da huɗa tabiyaha na.
44014016	Da na zle zle na na, ŋga ka mbəkadatərawa səkway hay ba, me səpey tsəveɗ ata.
44014017	Ama ka mbəkada ma ɓadatara kokwoɗ aŋga kakay. Hərway a slərəkurawa ha yam da 'ərlam, ta lam me key tek ana hay, ma rəhadakwar mevel a kwar ta tek me zəmey, ta wuiya.»
44014018	Guma neney hay na a da kəɗadatara 'ar a ndaw ma kusa hiya na hay na, tek ger aha, ka da mbəkadama ma katar kuley ana na.
44014019	Zuif hay ma dəmaɓa da Antiyos ta Ikoniyum, ma pafəmata wuiya ka ndaw a hana ma kusa na hay, ma ka dzəmam a dey ta, ma ka kwaytsəma Pol ta ŋgwa, arka ma vahəmarawa ba ma kəladəmərawa, pərazl wuraw, ka taya na, waya ŋga ka mətsey tsoy.
44014020	Ama andza ndaw me pey ’ar ana hay ma kusam ba ka tsakay ŋga na, ŋga me lətsey, ma mawa a wuraw. Ma medew ana na, ma dawam tek ata ta Barnabas a Derbey.
44014021	A dəba ma ma tələkadama mey ba ta Mey Hayna Wayna da wuraw ana ŋga na na, ma təradəmata ndaw hay haɗadzidzay gawla ma Yezu ahiya na, ma məmawa ta wuraw ma Listre, ma Ikoniyum ta Antiyos.
44014022	A madəmatara mevel a ndaw me pey 'ar ana hay, a vələmatar gədaŋ ma taya ka da, mam ta dəba zlay. Taya ma ləvəmatar: «I da fuləkwakwa a Slala ma Bay'ərlam na, sey i tasakwa ta banay hay haɗadzidzay.»
44014023	Ka Egliz, ka Egliz na, taya ma pam ndaw ma səka na hay, ma ɗulafəmata mey ta me key sumaya ha, arka na, ma mbəkadəmatara a har ma Bay’ərlam, na taya ma pam 'ar ka ŋga na.
44014024	Andza ma tazlaradama dala ma Pizidi ba tok na, ma husam a Pamfili,
44014025	ma ɓam Guma da Perzey, arka na ma harɗam a Ataliya.
44014026	Da huɗa na, ma tsəlam a kombiwal ma dawam ’ar a Antiyos, slam ata ma lətsəmaɓa da huɗa na, na ma mbəkadəmata da huɗa a har ma hahaya ma Bay ma Bəla, ka mber ata na ma ndasladəmərawa na.
44014027	Andza ma husam na, taya ma kusəmata ndaw ma Egliz hay tabiyaha, ma təkəradəmatara tek ma Bay ma Bəla ma kawa ta har ata na hay, a fəna sa na, na ŋga ma wuratar mambaw ma me pey ’ar a ndaw na Zuif ahiya kakay ana hay.
44014028	Arka taya ma ndzəmawa da huɗa, andza gawla ma Yezu hay ma kəla me mendzey nekəɗey.
44015001	Ndaw hay nekəɗey ma harɗam da Zudey, a wuɗam ma tatəkadəmata malam hay andza neney: «Haɗaw kuray ka slama kuɗey andza ma me tsekesley ma Moyiz kakay na, ka da slafama ha me tərey ndaw ma buwa hiya na kakay.»
44015002	Me tərey vaw ma sawa ɗuhwa ha, dzendze me key da walaŋ ma ndaw me tetəkey ndaw ana hay Pol ta Barnabas. Arka taya ma dzalam me slərey andza Pol ta Barnabas ka zəgawa ndaw hay nekəɗey, ka dawam a Zeruzalem ka da ndzafəmata maslaŋ hay ta ndaw ma səka na hay kavəday ma guma na.
44015003	Ndaw ma Egliz ma Antiyos hay ma vələmatar tek a har ma sada yam ka tsəveɗ ata. Ma tazlaram ta Fenisi, ta Samari na, ma təkəradəmatara me mbəɗey mendzey ma ndaw ma dala Zuif ahiya kakay ana hay, arka kəɗey na ma vəlatar wuiya a malam hay tabiya ha.
44015004	Me husey ta a Zeruzalem na, ndaw ma Egliz hay ma ŋgələmata, maslaŋ hay ta ndaw ma səka na hay ma ɓadəmatara tek ma Bay ma Bəla ma kawa ta har ata na hay tabiyaha.
44015005	Fariziyeŋ na ma pam ’ar ka Yezu ana hay nekəɗey ma zəgafama har ka guma na, ma ləvam: «Ndaw Zuif ahiya kakay ana hay na, ka slama kuɗey ba, ma ɓadatara ka tsənamar sləmay a mewey ma Moyiz.»
44015006	Maslaŋ hay ta ndaw ma səka na ma tsəham 'ar ma da dzadzəma bəzay ma guma na.
44015007	Andza guma na a səkey aha adiya na, Piyer me mbəɗey kava me ləvey: «Ka səradama ha seŋgey, malam a ɗaw hay, Bay ma Bəla ka zəgaya ba zla da bəziya, da ’ay kwar, ndaw ma dala na Zuif ahiya kakay ana hay, ka tsənadama Mey Wayna ba ta huɗa mey ɗaw, arka na ka təram ba ndaw me pey 'ar ahiya.
44015008	Bay ma Bəla ma sərada mevel ma ndaw hay ana na, ka kadatara seydewe ta na ba, da ŋga ma vəlatərawa Mesəfrey Kwokwoɗ ana andza a lakwa na tiyatsa.
44015009	Kwa ka waladandakwar ka vaw ta taya ta lakwa kakay, a da bazləmadatara mevel ata na, ta me pey 'ar ata.
44015010	Zla ekəɗey na, ka zarafakwa mey ka Bay ma Bəla ta ma patar zlamla ka ɗay ma maslaŋ hay na ka mey, na kwa baba lakwa hay, kwa lakwa na kaslafəkurawa ma zəgawa kakay ana na.
44015011	I mada dey asləta adiya sa, i təɓakwa ka mevel a lakwa, Bay’ərlam Yezu a da buwandakwar na, hərway ma hahaya ŋga, kal kal andza ma ta na tey!»
44015012	Arka da me tsəhey ’ar ana tobiya ta ha ndaw hay ma ndzam tete, arka na ma pafəmata sləmay kandza Barnabas ta Pol ma təkərama zeheɗ hay tabiyaha, ta tek ma Bay ma Bəla ma kawa me rəzley ndaw ana hay ta har ata, da walaŋ ma ndaw na Zuif ahiya kakay ana hay.
44015013	Andza ma ndəvadama guma na ba na, Zak me lətsey sa tey, me ləvey: «Malam hay, pafəmaya sləmay.
44015014	Simioŋ a ɓadandakwar ekəɗey ana na, zla da mezley na, Bay ma Bəla ka wuɗey ba me gəɗəmey səkway aŋga na da walaŋ ma ndaw ma dala Zuif ahiya kakay ana hay da mezəley ŋga.
44015015	Tek a neney dzadzak me key ana na, a dam ka vaw na ta guma ma ndaw sek hay, hərway ma windaha da da ɗeriwel kokwaɗ ana:
44015016	‹Arka a dəba na na, i da mawa, i da zlada 'ay ma David ana ma mbəzla na ideŋ ana, ma mbəzla ha na na, i da zlada, i da lətsada ka slam aŋga.
44015017	Zla da na ŋga na na, sa ma ndaw hay a da səpama Bay’ərlam, ta ndaw ma dala na sa na hay i ma zəlatərawa ka təram na ŋga ɗaw a hiya na. Nəkafama Bay’ərlam a ləvawa na andza neney, a ndasladata andza ma ŋga ma dzalawa na hay.
44015018	Ma səraha ba zla ekəɗey kakay.›
44015019	Yah na, da walaŋ ma ndaw ma pəmatar tek ta ger ana hay, ka tsəveɗ ma ndaw na Zuif ahiya kakay ana hay tikay, ma mbəɗam dey ka Bay ma Bəla ana hay.
44015020	Windəkwatar tsana: «Ka mbəkadama me zləɓey hay, ’ərlam so na hay, me tsəney sləmay kakay, slaw ma mətsa ha te mətsey ana ta mambaz.»
44015021	Zla da mezley ana na, akwa na ndaw ma Moyiz hay ma paya ka wuraw ka wuraw, me dzeŋgey da 'ay me ɗuley mey ta pas ma mesley hay tabiya ha.
44015022	Maslaŋ hay, ta ndaw ma səka na hay ma dzəmadama mey da Egliz kamaslətaha na, ma dzalam ma ka gaɗəmam ndaw hay da walaŋ ata, ma da sləradata a Antioche, andza Pol ta Barnabas. A da gaɗəmam na, Zudas na ma zəlamar Barsabas ana ta Silas, ndaw ɗuhwa hiya, ma səram ka slam dey ma malam hay ana.
44015023	Ma vəladəmatara ɗeriwel ana, ma winda ha andza neney ana: «Maslaŋ hay, ndaw ma səka na hay ta malam hay tabiyaha ka tsadəmukuraɓa guma, a kuray malam na ma bəmawa da səkway na Zuif ahiya kakay ana hay, na da Antiyos, da Siri ta Silisi.
44015024	La ka tsənadama ba ndaw hay daha da walaŋ ala ma dəmaɓa ma da dzuŋgufadəmakwar, ma pəsladəmakwar 'ar ta guma ta, ma tsəmakwar ana, amana ndaw ka sləradatəraɓa tikay.
44015025	La ma dzalam 'ar ka maslətaha, ma gəɗəmey ndaw ma slərəkuraɓa ka kəsadəmatəraɓa andza Pol ta Barnabas, na la ma wuɗəmata bəza kakay ana,
44015026	ndaw na ma vəladama mendzey ta hərway ma mezəley ma Bay’ərlam a lakwa Yezu Kriste na hay.
44015027	La sləradəmatəraɓa andza Zudas ta Silas, ka ɓadəmakwar mewey a neney na re andza ha atsa na ta huɗa mey ta.
44015028	Mesəfrey Kokwoɗ ana ta la na, ma dzalama na, ma pakwar tek mekelehe me ləhey aha ka 'ar na hayaha kakay, sey neney hay me gərey vaw kakay ana hay:
44015029	Mbəkadama slaw ma kuley ma ndaw Zuif ahiya kakay ana hay ba, ka da zəmam mambaz zlay, ka da pəɗam slaw ma gənaw ma mətsa ha ta mətsey ana hay zlay, tsənam sləmay. Haɗaw kuray ka kəmata tek a neney hay ba tabiyaha, ta me wey daw aha ka vaw na, na ŋga na na kuray ka kama ba hayaha. Da zoy!»
44015030	Andza ma mbəkadəmata ba na, ndaw ma sləradəmata na hay ma harɗam a Antiyos, da huɗa na, taya ma kusəmata ndaw hay, ma da ɓadəmatara guma na hana da ɗeriwel ana.
44015031	Guma na ma dzaŋgama na ka mbafata ba kambəlaɓa, hərway a həladatara bəzay.
44015032	Zudas ta Silas andza taya ndaw sek aya seŋgey na, ma tsəmatar guma ta huɗa mey ta, mendzey haɗadzidzay, ma həladəmatara bəzay, ma səmadəmata.
44015033	Taya ma ndzam da huɗa meney nekəɗey, arka a dəba na na, malam hay ma ləvəmatar ka dawam da zoy, ka tsakay ma ndaw ma sləradəmatəraɓa na hay.
44015034	Silas na me dzeley me ndzey, ama Zudas na, ma daw təŋga.
44015035	Ama andza Pol ta Barnabas na ma ndzam da Antiyos. Ta sa ma ndaw hay daha haɗadzidzay sa na, a tatəkadəmata ndaw hay, a tələkadama mey ta Mey Hayna Wayna ma guma ma Bay’ərlam.
44015036	Mendzey nekəɗey a dəba na na, Pol ma ləvar a Barnabas: «Makwa da nəkwakwatərawa malam na da wuraw na lakwa ma ɓəkwatərawa guma ma Bay’ərlam ana hay, aza lakwa ka nəkukwatərawa ɗagay taya ka waray.»
44015037	Barnabas a wuɗey ma ŋgəla Zaŋ na, ma zəlamar Mark ana.
44015038	Ama Pol na a wuɗey ma zəgada ka vaw ka dam dzaya andza ndaw aŋga na ma mbəkadatərawa da Pamfili, me wuɗey ma wunəkadəmarawa mber ta dzaya kakay ana sakay.
44015039	Me tərey vaw ta na na ka key ba haɗa, a da wunam 'ar na, kwa way way me zəgey tsəveɗ aŋga. Barnabas ma ŋgəla Mark, ma dawam ta kombiwal a Sipre.
44015040	Pol tey me zəgey me tsetsew aŋga Silas; a dam aha na, malam hay ma vəladəmata a har ma hahaya ma Bay’ərlam.
44015041	Ma halama dala ma Siri ta Silisi, Pol ma madatara 'ərev a Egliz hay.
44016001	Arka andza ha tok na, ŋga me husey a Derbey, arka a Listre. Da huɗa na, gawla ma Yezu ana daha a zəlamar Timotey, may ŋga na na dey Zuif hay me tərey me pey ’ar aha, ama baba ŋga na na ndaw Grek.
44016002	Da me ndzey ŋga na, a mbafata ka malam na da Listre, ta na da Ikoniyum ana hay.
44016003	Pol a wuɗey ma ŋgəla ka bəzay, ŋga ma zəga, ma sladara kuɗey ba hərway ma Zuif hay da wuraw ana. A səradama dey ta kava akwa baba ŋga na na, ndaw Grek.
44016004	Da wuraw ana taya ma tazlaram ta huɗa na hay na, Pol ta Silas a ɓadəmatara guma ma maslaŋ hay, ta ndaw ma səka na hay ma tsəmatəraɓa kava da Zeruzalem ana, ma tsəhafəmata ka kama andza ha.
44016005	Egliz hay ma ndzafam gədaŋ ta me pey 'ar adiya, ka pas ka pas na, a səkam adiya.
44016006	Pol ta Silas ma halama dala ma Firzi ta ŋgwa ma Galasi, hərway Mesəfrey Kokwoɗ ana ka təkata ba me ɓey Mey Hayna Wayna da dala ma Azi.
44016007	Andza taya ma husam ba ka kokway ma Mizi na, akwa a satar me tesey a Bitini, amana Mesəfrey ma Yezu a wuɗey ma mbəkatar tsəveɗ kakay.
44016008	Arka taya ma tazlaradama dala ma Mizi, ma harɗam a Trowas.
44016009	Ma dəvaɗ na, tek ma nəkar a dey a Pol, ŋga ma nəkada ndaw Masedowan ana daha ma lətsaha, ma tsəhafa andza neney: «Sawa a Masedowan da dzənandar.»
44016010	A dəba ma tek a neney ma nəkar a dey a Pol ana na, la tsana, la ma səpam me zəgey tsəveɗ ma daway a Masedowan, hərway la ka səradama tsoy, Bay ma Bəla a zəlandar aha ma da ɓey Mey Hayna Wayna da huɗa.
44016011	La ma tsəlam ba a kombiwal da Trowas na, la ma dawam sayoŋŋa a Samotras, ma medew ana na, la ma lətsam da huɗa, la ma dawam a Niyapolis.
44016012	Arka da huɗa tey na, la ma dawam a Filip wuraw ɗuhwa na ma dala ma Masedowan, ma wa dala na na Romeŋ hay, la ma ndzam da wuraw ana meney nekəɗey.
44016013	Ta pas ma mesley na, la ma bəmawa ba da wuraw ana, la ma dawam ka mey wayaŋ ana daha, slam ana la ma dzalama na, la da ndzafam slam me ɗuley mey kava. Andza la ma ndzam ba ta ndzey na, la ma tsəmatar guma a ŋgwas hay daha ma kusa hiya ka slam ana.
44016014	Naŋgar asləta da walaŋ ata a zəlamar Lydi a filey veveze, ŋga dem ma wuraw ma Tiyatir. Ŋga na a ɗular aha mey a Bay ma Bəla ka dəba, a pey aha sləmay haya hayaha, hərway Bay’ərlam ka wuradara mevel aŋga ba, me pey sləmay ka guma ma Pol təɗe təɗe.
44016015	Andza me ndzefey me dzuhəɓey ba ŋga na ta ndaw ma ’ay ŋga hay na, ŋga ma wunandar a 'ay ŋga, ma ləvandar andza neney: «Kuray ma dzalama na, i pey aha 'ar ka Bay’ərlam sana, səmawa da nam da 'ay ɗaw.» Ha ma təkandar ɗay la ka dawam.
44016016	Pas asləta la dawam aha a slam me ɗuley mey na, dem ma ’ay ana daha ta fakalaw aha da 'ar, a tsey ka tek ma da key ka mey ana hay, ma sawa, la ma zlam 'ar. Mbəzla ŋga na me key ana a sadatərawa sumkwo haɗadzidzay a bay ’ay ŋga na hay.
44016017	A səpandar ta me wudey aha Pol ta la: «Ndaw a neney hay na, gawla ma Bay ma Bəla tsaŋ da mekekəle ŋga ana hay, a ɓəmakwar na tsəveɗ me ma buwey.»
44016018	Meney haɗadzidzay na re a mada andza ha. A ndalar a Pol, a da zlar na, me mbəɗey dey ma ləvar a fakalaw a hana na: «Ta mezəley ma Yezu Kriste, i ləvaka na, bawa ba da vaw ma ŋgwas a neney.» Deŋe ka slam ana tsana, fakalaw ana ma bawa ba.
44016019	Bay ma ’ay ŋga na hana hay ma nəkadama tek ma sadərawa zleley ta ka tsəvey tsoy na, ma zəgəmata andza Pol ta Silas, ma vahəmata kasl ka slam me kusey, ka mey ’ərdey ma ndaw me key sariya hay.
44016020	Taya ma ɓadəmata ka 'ərdey ma ndaw me key sariya hay, ma ləvam: «Ndaw a neney hay a ŋgəsadama wuraw a lakwa ba, taya na Zuif hay,
44016021	a tatəkadəmata ndaw hay metsekesley ma mendzey ma lakwa Romeŋ hay ma təɓa kwa ma səpa kakay ana.»
44016022	Arka ndaw ma kusa hiya na hay, ma mbəɗafəmata dey ka taya. Ndaw me key sariya hay ma tsukwadəmatara zana ba ka vaw, arka ma ləvam ka kəɗəmata ta lagwada.
44016023	A dəba ma ma kəɗəmata ba ta lagwada na, ma kuyadəmata a daŋgay. Arka ma ləvamar a sidzew ma daŋgay ana hay, ka dzaɗəmata hayahaya ha.
44016024	Andza ma tsənada ba andza ha na, sidzew ana ma daw ma wuɗata a 'ay na da bəzay 'ay ma daŋgay ana, arka ma daradəmatara sek a tuwaw.
44016025	A key wuzla dəvaɗ na, Pol ta Silas a ɗulam aha mey ta walay aha, a səmbərama Bay ma Bəla na, ndaw ma daŋgay a sana hay ma pafəmata sləmay.
44016026	Dekeslef a da sərafama na, dala ma dederey ma gədaŋ, ha ma ɓəlada bəzay ma 'ay ma daŋgay ana. Arka tsa na, mambaw hay tabiyaha ma wuram, tsalalaw ma ndaw ma daŋgay hay tabiyaha ma pəsəkam.
44016027	Arka tsa na ndaw me tsukurey daŋgay ana me pərkey, ma nəkada mambaw ma daŋgay hay tabiyaha ma wura hiya ba. Ŋga dzala waya ndaw ma daŋgay ana hay ka hwam tek ata na, ŋga ma zəgey sleɗ ma tsakay ŋga ma da slaka vaw ŋga ba.
44016028	Ama Pol ma tsar guma ta magala ha: «Ka da slaka vaw ɗek zlay; la daha tabiyaha la hiya.»
44016029	Sidzew ma daŋgay ana me tsəhey waw, ma hway 'ar a hwaɗ ma 'ay ana ta me wesey aha ka vaw, ma kəley ka slam sek ma Pol ta Silas.
44016030	Arka andza ma badatərawa ba na, ma ləvatar: «Ndaw a ɗaw hay! Ma ka da buwəmaya na i ka key na teŋgey?»
44016031	Taya ma mbəɗamar kava: «Pey 'ar ka Bay’ərlam Yezu na, aza a buwəmaka kah ana ta ndaw ma 'ay ɗek ana hay dzay.»
44016032	Ma ɓadəmara guma ma Bay’ərlam, a ŋga na ta ndaw ma ndzaya da'ay ŋga na hay dzay tabiyaha.
44016033	Da har ana deŋe ta dəvaɗ ana tsa na, sidzew ma daŋgay a hana ma ŋgəlata, ma da pərawa mbəlek ata hay, arka tsa na mendzey dakay na, ma ndzefey me dzuhəɓey, ŋga na, ta ndaw ma 'ay ŋga hay dzay tabiyaha.
44016034	Ŋga ma tsəladata andza Pol ta Silas a 'ay ŋga, ma tatərawa tek me zəmey, ma kam wuiya da veɗ 'ay ma 'ay ŋga, hərway taya ma ndzafam me pey 'ar ka Bay ma Bəla ana.
44016035	Ma zlemedew na, ndaw ma sariya na ma slərəmawa adziya ta hay, ma ka ləvamar a sidzew ma daŋgay ana ka kuyadata ndaw ana hay.
44016036	Sidzew ana ma sawa ma ɓadatara andza Pol: «Ndaw ma sariya hay a slərəmawa adziya hay a ləvam la ka mbəkadəmakwar. Andza ha tok sana, dam tek a kwar da zoy.»
44016037	Ama Pol me ləvey: «Ma kəɗəmandar ma dey ma ndaw hay tabiyaha mandzara sariya ka dzuwandar, la bəzey ma dala ma Romeŋ hay, taya ma kəladəmandar a daŋgay, ekəɗey na, a kuyadəmandar ta masasudokw aha ka dəba na, la wuɗam kakay, ka səmawa ta 'ar ata na, ka da badəmandəraɓa da daŋgay ana.»
44016038	Adziya hay ma madəmatara guma mandza Pol, a ndaw me key sariya na hay. Andza taya ma tsənadama taya Romeŋ hay na, taya ma wasam ka vaw.
44016039	Arka ndaw ma sariya na hay ma səmawa ma da tsəhey ambahw da har ata na, arka ma badəmatərawa, arka ma ləvəmatar ka dawam ba da wuraw ata.
44016040	Andza ma bəmawa ta ba da daŋgay na, Pol ta Silas ma dawam ma ndzafama Lydi, ma nəkəmata malam ana sa na hay, ma həladəmatara bəzay, arka ma dawam tek ata.
44017001	Taya ma tazlaram ta Amfipolis ta Apoloni, arka taya ma husam a Tesalonik; da huɗa na, 'ay me ɗuley mey ma Zuif hay daha.
44017002	Andza ma ta kete ana na, Pol ma daway, ma ndzafata. Mesley a key dey makar na, re Pol a tsatar guma, zla da guma Mewindey Kokwoɗ ana hay na,
44017003	a wandzaladatara, a ɓadatara na, Ndaw ma vaha 'ar ana a dafa na, ka key tsetseh, a da mbəlawa da walaŋ ma ndaw mamətsa na hay.Ŋga ma ləvatar: «Ndaw ma vaha 'ar ana na, Yezu a neney i ma tsakwar kava na.»
44017004	Zuif ana sa na hay ma təɓama guma, mandza Pol ta Silas, ta sa ma Grek hay haɗadzidzay ma namar dəba a Bay ma Bəla na hay ta ŋgwas ana slam ata daha da walaŋ ma ndaw ma səka na hay.
44017005	Amana a ndalatar a Zuif hay, ma wunəmata buɗare hay na ma halam ka buwal sa lamba na hay, ma tosam mey da walaŋ ma ndaw ma kusa hiya na hay, ma kam tek so da wuraw. Ma kəlam mey'ay Zazoŋ, ma da səpatərawa andza Pol ta Silas, a wuɗam akwa na, ma dadəmata, ka slam dey ma səkway ma kusa ha.
44017006	Andza taya ma ndzafəmata sakay na, ma vahəmatərawa andza Zazoŋ ta sa ma malam hay daha nekəɗey, ka slam ma bay ma wuraw hay. Taya ma wudam: «Ndaw a neney hay ma ŋgəsadəmərawa bəla tabiyaha na, ka husəmawa ba taya ekəɗey ka sləna,
44017007	Zazoŋ na ma ŋgəlata a 'ay ŋga. Ndaw a neney hay tabiyaha, 'ar ata madzeley na andza ma bay ɗuhwa na ma dala na, kakay. A ləvam na waya bay daha mekelehe, Yezu.»
44017008	Me wudey ta na ma həladatara bəzay a ndaw ma kusa hiya na, ta bay ma wuraw hay,
44017009	ha ma ləvəmatar andza Zazoŋ ta sa ma ndaw sa na hay ka vəlam sumkwo na, azambay a da mbəkadəmata.
44017010	Malam hay ma dadəmata andza Pol ta Silas ta dəvaɗ aha. a Berey. Me husey tana, taya ma dawam a 'ay me ɗuley mey ma Zuif hay.
44017011	Taya na haya hiya a fənəmata ndaw ma Tesalonik hay, taya ma təɓama Guma na ta mevel ata dzay, ka pas ka pas na, Zuif hay na a səpama da Mewindey Kokwoɗ ana hay, ma aza ka səradama Guma ta na ma tsam ana na, dərka na ɗaw?
44017012	Ndaw hay haɗadzidzay da walaŋ ata ma pam 'ar ta ŋgwas grek hay daha da walaŋ ma ndaw ɗuhwa na hay, ta mawal hay haɗadzidzay.
44017013	Ama andza Zuif ma Tesalonik hay, ma tsənadama waya Pol a ɓey aha guma ma Bay ma Bəla da Bere satsa na, taya ma dam ma da dzuŋgufadəmatara 'ar ma ndaw ma kusa hiya na hay da huɗa sa.
44017014	Arka tsana, malam hay ma dadama Pol ba, kasl ka mey ma bəlay; ama andza Silas ta Timotey na ma ndzam tek ata da huɗa.
44017015	Ndaw ma kəsadama Pol ana hay, ma husam kasl a Aten, arka ma ma mawa ta, ta guma ma Pol ma ləvatərawa andza Silas ta Timotey ka səmawa ka da ndzafama ka sləna tsam tsam.
44017016	Andza Pol a hutata ha da Aten na, mevel ma tsar, hərway ŋga ma nəkadata ndaw hay a nəmatar dəba a ’ərlam so na hay haɗadzidzay.
44017017	Ŋga ma tsatar guma da 'ay ma me ɗuley mey a Zuif hay, ta ndaw ma namar dəba a Bay ma Bəla na hay, ka pas ka pas ka slam me kusey na, a tsatar guma a ndaw ma səmawa ana hay.
44017018	Kwa ndaw ma sərada tek ana hay, ndaw na epikuriyeŋ hay, ta ndaw ma stoysiyeŋ hay tekeɗe na, a tsam guma dzaya. Sa na hay a ləvafama: «Ɗiyeŋ a neney me bebəley tek ana, a ləvey na teŋgey tey?» Sa na hay tey waya: «Ka zəgawa ba na, ndaw a neney a tələkey mey ta 'ərlam hay, ma dala mekele hiya, hegey?» Pol a tələkey mey na ta Yezu, ta ma mbəlawa ŋga.
44017019	Taya ma zəgama, ma dadama ka slam ma tsəhey ’ar ma wuraw. Taya ma ləvamar: «Ka slafa ma ɓadandar me tetəkey ɗek a neney, kah ma tsamdar wayaha na ɗaw?
44017020	Akwa na ka dəkandar sləmay, ta bəzay ma guma na, la ma səradama kakay ana. La wuɗam la ka səradama a ləvey da huɗa na, teŋgey?»
44017021	Akwa na ndaw ma Aten hay, ta mbəlak na ma ndza hiya da huɗa na hay, da mendzey ta na a təkəram, a dzəkam sləmay na, ka guma na ma sawa dokw da dəba na hay.
44017022	Pol me lətsey da walaŋ ma ndaw ma Eropaz ana hana na hay, ma zlar me tsey guma: «Ndaw ma Aten a neney hay, i ma nəkada ka slam dey ɗaw na, ha vəladəmara vaw ba a kuley hay kambəlaɓa.
44017023	Andza i hala buwal a kwar hay na, dey ɗaw a nəkey zarra na, ka tek a kwar ma ləmaya 'ərlam ahiya na, i me ndzefey da walaŋ ana na, ŋgwa ma kuley ma winda ha kava «A 'ərlam na ma səradama kakay ana.» Na kuray ma namar dəba mandzara ha səradama na tok na, i sawa i da ɓakwar na, ŋga tok.
44017024	Bay ma Bəla na ma kərawa bəla gədem, ta tek na da huɗa na hay dzay, ŋga Bay’ərlam ma ndasl ma 'ərlam ta dala, ŋga na a ndzey da 'ay ma kuley na ma ndəra hiya ta har ma ndaw hay ana, tikay.
44017025	Ŋga na a wuɗey ndaw hay ka kamar tek ka har tikay, hərway me vəley mendzey ta mesəfrey na ŋga, ta sa ma tek a sana hay tabiyaha.
44017026	A zlar ta ndaw asləta na, ŋga ma katərawa səkway hay tabiyaha ka ndzam ka dala, ka watərawa har ana hay ba, ma patərawa kwakway ma dala ma ndaw hay, ma da ndzam kava na.
44017027	A ka tərawa andza ha na, ma ndaw hay ka səpama Bay ma Bəla, naŋgərhay ka ɗaɗəfama na, a ndzafama, akwa ŋga dəreŋ kakay, ŋga daha ka ndaw ka ndaw da walaŋ a lakwa.
44017028	«Hərway i ndzakwama ka bəla, i ɓəlakwama», andza ma sa ma ndaw ndaraw a kwar hay ma ləvam ana:‹Hərway lakwa na, me Səmbərey ŋga hay›.
44017029	Azlakwa lakwa na, ndaw ma me Səmbərey ma Bay ma Bəla hay sana, ka slafakwa me dzeley Bay'ərlam a nəkey andza gura, andza sulay, dakay na andza ŋgwa, ndaw hay ma ɗakam andza ma medzeley 'ar ma ndaw, kakay.
44017030	Arka ekəɗey na, Bay ma Bəla ana mətaradata 'ar ba, ta har aŋga na hay, ndaw hay a səradama tek kakay ana, a ɓadatara ekəɗey tabiyaha a ndaw hay, kwa ka waray ka waray na, ka mbəɗadama mendzey ta hay.
44017031	Akwa na, ka pawa meney ana ba, pas asləta na, a da kadara sariya ma bəla ta dzerey, ta har ma ndaw ana daha, ŋga ma gaɗəma: andza ŋga ma ɓafatara a ndaw hay da ŋga ma mbəladərawa da walaŋ ma ndaw ma mətsa na hay.
44017032	Ama andza ma tsənadama guma ma ma mbəlawa tsana, sa na hay ma saŋgərafama, sa na hay tey ma ləvam: «I da pafəmaka sləmay kava, ta pas mekelehe»
44017033	Kəɗey na, Pol ma mbəkadata.
44017034	Sa na hay na, ma tapa hiya ka bəzay ŋga, ma təram ndaw me pey 'ar aya. Da walaŋ ata na na, Denis ndaw asləta da walaŋ ma ndaw ma Ariyopaz hay, ŋgwas ana daha a zəlamar Damaris, ta sa na hay sa.
44018001	Andza ŋga ma mbəkada Aten ba na, Pol ma daway təŋga a Koreŋt.
44018002	Ŋga mazlam 'ar ta ndaw zuif ana daha a zəlamar Akilas, ŋga ndaw Pont. A səmawa da Itali ta ŋgwas aŋga Prisil, hərway Klod me key ɗeriwel na, waya Zuif hay tabiyaha ka lətsam ba da Rom. Pol na ma dzəmam mey ta asləta.
44018003	Arka andza mber ata ma kam ana asləta na, mber ata na na, me ləmey gwadzavok hay ma petekeɗ, ŋga me ndzey da 'ay ta, me key mber da huɗa.
44018004	Ta pas ma mesley tabiyaha na, a tsey guma da 'ay me ɗuley mey, a səpey na, Zuif hay ta Grek hay ka tsənadama guma ŋga na, me tsey ana na, dərka na.
44018005	Ama andza Silas ta Timotey madəmaɓa ba da Masedowan na, Pol ma vəlada vaw ŋga kərem me ɓey guma ka slam dey ma Zuif hay. A ɓadatara haya hayaha, waya Yezu na, Ndaw ma vaha 'ar ana.
44018006	Andza da ɗay ta ma dzəmey kakay na ta ma tsaɗama na, Pol ma bazləma zana ŋga hay ma ləvatar: «Mambaz a kwar ana ka ma kwar, ka 'ar a kwar ana, yah na mey ɗaw da huɗa dakay, zla ekəɗey na, i daw tek aɗaw, 'ar 'ay ndaw Zuif ahiya kakay ana hay.»
44018007	Andza ma mbəkadərawa slam ana hana na, ŋga ma daway a 'ay ndaw ana daha, a zəlamar Titiyus Zustus ndaw me ney dəba a Bay ma Bəla ha 'ay ŋga na kəreh ka slam ma 'ay me ɗuley mey.
44018008	Krispus, bay ma 'ay me ɗuley mey ana, me pey 'ar ka Bay’ərlam, ta ndaw ma 'ay ŋga hay dzay. Arka Koreŋtiyeŋ hay haɗadzidzay ma tsənadama mey ma Pol na, ma pam 'ar, ma ndzafam medzuhəɓey.
44018009	Dəvaɗ ana daha asləta na, Bay’ərlam ma ləvar a Pol da tek ma nəkar a dey: «Tete, ka da wesey zlay, ka mətsaka har me tsey guma zlay, ka da ndzey tete zlay,
44018010	akwa na, yah daha ta kah, ɗaɗa ndaw ma da zəgaka ma da sadaka banay na dakay, hərway da wuraw a neney na, səkway ɗuhwa ha ma vəla ha ŋga ɗaw.»
44018011	Pol me ndzey da huɗa mevey pal ta rita, a tatəkadatara guma ma Bay ma Bəla.
44018012	Da har ma Galliyoŋ bay ma dala ha da Akayi na, Zuif hay ma kam seweɗ, taya ma dzəmam mey ta, tabiyaha ka Pol, ma zəgama, ma dadama a slam ma sariya.
44018013	Taya ma ləvam: «Ndaw a neney a tatəkadata ndaw hay na, kuley ma Bay ma Bəla na ma dzəmam ta mewey kakay ana.»
44018014	Andza Pol a da tsey guma na, Galiyoŋ ma mbəɗafatara kava a Zuif hay: « Zuif a ɗey hay, hana na a kəɗey ndaw vagay aha, dakay na ka ŋgəsey ba gədaŋ aha a key hwaray na, akwatay i dzəkafakwar sləmay ka me wudey kwar ana da dərka.
44018015	Ama, me tərey vaw kwar ana a tsey na, ka me tetəkey ndaw, ka mezəley hay ta mewey kwar hay dada sana, na ŋga na na, a nəkafakwar dey na, ka kuray ana dada, yah na, i wuɗey me key sariya, ma tek hay andza neney tikay.»
44018016	Arka ma mbəkadatərawa ba da slam ma sariya.
44018017	Ndaw hay tabiyaha ma zəgama Sosten bay ma 'ay me ɗuley mey, ma kəɗama haya hayaha ka slam ma sariya na, amana ka kar da ’ar a Galioŋ tikay.
44018018	Pol me ndzey da Koreŋt haɗadzidzay sa, arka ma gəradatərawa malam hay na, me tsəley a kombiwal, ma daway a Siri, Akilas ta Prisil ma kəsadama. Andza a da zəgey kombiwal na, ŋga ma həza 'ar ba da Senkres, hərway ŋga ka hwohuney tek ba.
44018019	Taya ma husam a Efez, da huɗa na, Pol ma mbəkadata ndaw aŋga ma dəmaɓa dzaya na hay, ŋga na ma daway a 'ay me ɗuley mey, ma da tsatar guma a Zuif hay.
44018020	Andza ndaw hay ma tsəhafama ka ndzey adiya na, a wuɗey kakay.
44018021	Ama ma mbəkadata ta guma neney: «Kendzey Bay ma Bəla ka wuɗey ba na, i da mawa a 'ay kwar ta pas mekelehe.» Da Efez na, ŋga ma daw təŋga ta kombiwal.
44018022	Ma harɗawa da kombiwal da Sezarey, me tsəley ma da tsərawa guma a Egliz, arka na me hərɗey a Antiyos.
44018023	Da huɗa na, ŋga me ndzey nekəɗey, arka na, ŋga me mey, ma hala dala ma Galasi tabiyaha, ha kasl a Firzi, ma səmadata gawla ma Yezu hay tabiyaha.
44018024	Ndaw zuif ana daha a zəlamar Apolos, ma yaha da Aleksaŋdri, me husey a Efez, a sərada tek kambəlaɓa, a səradata Mewindey Kokwoɗ ana hay haya hayaha.
44018025	Ka ɓadəmara Tsəveɗ ma Bay’ərlam ba, ma həla vaw aha, perkeke ha, a tələkada mey, a tatəkadata ndaw hay ɗerre ta guma me tsey ka Yezu ana. Ama a sərey na me dzuhəɓey ndaw ma Zaŋ dada.
44018026	Ŋga ma zlar ma tsatar guma fandar fandar a ndaw hay, da 'ay me ɗuley mey. Ama andza Akilas ta Prisil ma tsənadama guma ŋga na na, taya ma ŋgəlama ka tsakay ta, ma ɓadəmara tsəveɗ ma Bay ma Bəla ɗerre a fəna satsa.
44018027	Andza a wuɗey aha ma daway a Akayi na, a mbafata ka malam hay, ma windamar ɗeriwel a har ka vəladatara a gawla ma Yezu hay na, ma ka ŋgəlama mambay mambay aha. Andza me husey ba ta hahaya ma Bay ma Bəla na, ka nafatar ba a ndaw me pey 'ar ana hay, haɗadzidzay.
44018028	Hərway gədaŋ ma guma ŋga na me tsey na, ka fənatara 'ar ba a Zuif hay ka slam dey ma ndaw hay tabiyaha, andza a wandzaladatara da Mewindey Kokwoɗ ana hay na, waya, Ndaw ma vaha 'ar ana na, Yezu.
44019001	Andza da har ma me ndzey ma Apolos da Koreŋt na, Pol me husey a Efez, a tezlerey ta dala na daha mamba ha, ŋga me ndzefey gawla ma Yezu hay nekəɗey da huɗa.
44019002	Ma tsəhafata: «Andza kuray ma təram ndaw me pey 'ar ahiya na, kuray ka ndzafam Mesəfrey kokwoɗ ana ba ɗaw?» Taya ma mbəɗamar kava: «Akwa na kwa la ka tsənadama a tsam aha ka Mesəfrey Kokwoɗ ana tikay!.»
44019003	Pol ma tsəhafata: «Ka ndzafam azlakwa na, me dzuhəɓey waray?» Taya ma mbəɗafəmara kava: «Me dzuhəɓey ma Zaŋ.»
44019004	Pol ma mbəɗatar kava: «Zaŋ a dzuhəɓey ndaw na, ma ka mbəɗadama mendzey, a tsəhafata ka səkway hay ka pam 'ar ka ndaw ma da sawa da dəba ŋga na, ka ləva na Yezu»
44019005	Taya ma pafama sləmay, taya ma ndzafam me dzuhəɓey da mezəley ma Bay’ərlam Yezu.
44019006	Pol ma bəzləhafata har, arka Mesəfrey Kokwoɗ ana ma safatərawa: a tsam guma hay gəle gəle, a tsam guma na na, andza, ma ndaw sek hay.
44019007	Ndaw ana hay a kam tabiyaha, ndaw kurow kava tsew.
44019008	Pol ma daway a 'ay me ɗuley mey; da kiya makar na, a tsatar guma ma Slala ma Bay'ərlam, mandzara ka wesey. A kəɗey vaw na, ma ndaw ma pafama sləmay ana hay, ka təɓama guma ŋga.
44019009	Amana sa na hay na, mevel ata təɗo təɗo, a wuɗam ma təɓama guma na tikay, a zlamar a tsafama ka Tsəveɗ ana waya haya kakay da walaŋ ma ndaw hay ma kusa hiya. Arka andza ha tok na, Pol ma gəradatara tsəveɗ ata, ŋga ma həlata gawla ma Yezu hay slam ata gəle, ka pas ka pas a ɓadatara guma da likol ma Tiranos.
44019010	Tek ana me key andza ha na, a key mevey tsew, ha ndaw ma Azi hay tabiyaha: Zuif hay, ta Grek hay, ma tsənadama guma ma Bay’ərlam tabiya ta ha.
44019011	Bay ma Bəla a key ɗeɗew me gegətsey ndaw ahiya ta har ma Pol kambəlaɓa.
44019012	andza ha tok na, ndaw hay a həlam adiko ta petekeɗ na ma ləmar a vaw ma Pol ana hay, a da dama a ləmadəmatara a ndaw dzedzey ana hay, arka na dzedzey ma ndaw ana hay a ndalafata, dakay na, fakalaw hay a bəmawa ba da vaw ta.
44019013	Zuif hay daha, mber ata me key na, me herey fakalaw hay, ma zəlama mezəley ma Bay’ərlam Yezu ka ndaw ta fakalaw da 'ar ana hay, a ləvam andza neney: «Ta mezəley ma Yezu a neney, na Pol ma tələkada mey ana!»
44019014	Ma dzadama me key tek ana ŋga na na, bəzey ma Baba ɗuhwa na me key kuley ana daha, taya tsəla, a zəlamar Seva.
44019015	Fakalaw ana ma mbəɗatar kava: «Yezu na i sərada, ya i sərada Pol ana na way, ama ekəɗey kuray na, way hay tey tok?»
44019016	Arka ndaw ana hana ta fakalaw da 'ar ana ma harɗafata, ma fənatar gədaŋ, ma kəɗata na, ha da mey ta dakay; a da ləhəmawa da 'ay ana na, matsəlay kəna hiya, vaw tabiyaha mbəlek ahiya.
44019017	Tobiyaha ndaw ma Efez hay, Zuif hay, ta Grek hay, ma sərafama ka tek a neney me key ana; taya ma wasam ka vaw tabiyaha, arka taya ma səmbərama mezəley ma Bay’ərlam Yezu.
44019018	Ndaw me pey 'ar ana hay haɗadzidzay ma səmawa, ma ɓadama meŋgəsey ta ma kəmawa na, ta magala ha.
44019019	Ndaw me key hila na hay ma hələmatərawa ɗeriwel ma hila ta hay, ma mbadama, ma vəlamar waw ma dey ma ndaw hay tabiyaha. Andza ma kəɗama lisafi ma sumkwo ma ɗeriwel ana hay na, a key sulay gabal kokurow zlam.
44019020	andza ha tok na, ta gədaŋ ma Bay’ərlam na, Guma na a gəley, ma zəga ’ar ma sleɗ ta ma slafa.
44019021	A dəba ma tek a neney ma kawa na hay na, Pol me dzeley 'ar da Mesəfrey Kokwoɗ ana na, ma daway a Zeruzalem, me tesey ta Masedowan, ta Akayi. Ŋga me ləvey: «Andza aza i ka husey ba a huɗa na, haya satsa na, i ka daway a Rom.
44019022	Ŋga ma sləradata andza Timotey ta Erast ndaw na ŋga ma kam mber dzaya na hay a Masedowan, arka ŋga na na, me ndzey nekəɗey adiya, da dala ma Azi.
44019023	Da har ana ŋga na na, tek ana me dzuŋgufey kambəlaɓa kavəday ma Tsəveɗ ana.
44019024	Ndaw me ŋgəzey gura na daha, a zəlamar Demetriyus, a ŋgəzey 'ay ma kuley ma Artemis ta sulay, ndaw me key mber ana hay a ndzafam sumko haɗadzidzay.
44019025	Ŋga ma kusata ndaw ma mber aŋga hay, ta ndaw me key mber andza ma ta na hay, ma ləvatar: «Dzam a ɗaw hay, ka səradama ha, ka ndzafakwa zleley na, ta mber a lakwa neney,
44019026	kuray ana ka nəkadama ha, ka tsənadama ha tek ana me key ana da Efez dada kakay, amana ka dala ma Azi tabiyaha, Pol a neney a dzoŋgufadata ndaw ma kusa na hay haɗadzidzay, a pafata wuiya a ləvey na, waya 'ərlam neney lakwa ma ləmakwa ta har a lakwa na hay na, ’ərlam ahiya tikay.
44019027	Guma neny na a da ŋgəsey na, mber a lakwa dada tsa kakay, amana, satsa na 'ay me kuley ma Artemis, 'ərlam ŋgwas ana, arka na, ndaw a da ɗar aha ndaw sakay, ɗuhwa ŋga na a da yeyihey, ŋga a ŋga na ndaw ma Azi hay ta ndaw hay ka bəla gədem ma namar dəba na.»
44019028	Ka guma neney na ndaw ma tsənadama na hay na mevel ma tsatar, kwa a mbəkadama me wudey sakay: «Ɗuhwa ha na, sey Artemis ma Efez.»
44019029	Guma na na me pey mey da wuraw ana tabiyaha, ndaw hay haɗadzidzay ma tsam ɗay ma hway a slam me key wasa, ma gaɗəmata Masedoniyeŋ hay daha tsew da har, Gayius ta Aristark, ndaw ma halam andza Pol ana hay.
44019030	Pol na, akwa ka dzala tsoy, a sar ma daway a slam me tsəhey ’ar ana, amana gawla ma Yezu hay a gəramar tsəveɗ kakay.
44019031	Dzam aŋga hay nekəɗey daha da walaŋ ma ndaw ɗuhwa na ma Azi ana hay ma tsamar guma a ’ar ma ka da wuyey vaw a slam ma wasa na zlay.
44019032	kwa way a wudey gəle ta na ma ndaw ka tsakay ŋga na, me tsəhey ’ar ana ma dalhwasa ha lamba ha. Har a var a sa ma ndaw na, ɗagay a tsəham 'ar ana, ka mey na, a səradama kakay.
44019033	Ndaw hay daha da walaŋ ma ndaw ma kusa hiya na hay, ma təkəradamara guma na a ndaw ana daha a zəlamar Alekzaŋdre, na Zuif hay ma dahəɗama ka mey ana. Alekzaŋdre ma katar ta har a ndaw hay, hərway a wuɗey ma wandzaladatara ka slam dey ma ndaw ana ma tsəha ’ar ana hay.
44019034	Andza ndaw hay ma səradama ba ŋga ndaw Zuif na, tabiya ta hiya ma zlamar me wudey kamasləta ta hiya: «Ɗuhwa ha na, Artemis ma Efez», ha a key ndzemdey tsew.
44019035	Ndaw me windey tek ma wuraw ana ma ndzefey ma kəɗadatara ’ar a ndaw ma kusa hiya na hay, ka ndzam tete, ŋga ma ləvatar: «Efeziyeŋ hay, ndaw ana ma sərada wuraw ma Efez, wuraw kokwoɗ ana, ma Artemis ɗuhwa na, ta mey dey ŋga na ma ləma ha ma kəlawa da 'ərlam ana na, kakay na, way?
44019036	Hərway me mbəɗey ana kava na, waway kava dakay sana, mətsadəmara 'ar ta mawudey ana na, mbəkadama ma da key tek haya kakay ana hay.
44019037	Kuray ma hələmatərawa ndaw a neney hay na, taya ka kəmawa kwa tek haya kakay aha, da 'Ay me key Kuley kakay,kwa ka tsaɗama 'ərlam a lakwa ŋgwas ana kakay.
44019038	Haɗaw azlakwa Demetriyus ta ndaw ma mber aŋga hay, guma ta ka vaw daha, ta ndaw na, slam ma Sariya hay daha, ndaw me key sariya ma dzerey ana hay daha sana, ka dawam a huɗa kwa.
44019039	Kendzey guma kwar daha mekelehe me tsey na, i slafakwa ma ləmada ta pas makusey andza na ma mewey me ləvey ana.
44019040	Lakwa ka wakwa vaw kakay na, me tsəhey'ar a lakwa me teseɗey ana a da sadandukurawa guma haya kakay aha,hərway guma lawa ma da tsey ɗagay i kusakwama 'ar na, hərway ma mey ana na, dakay seŋgey.» Ka guma ŋga neney na, ma ləvatar a ndaw ma kusa hiya na hay, ka mam a mbaw.
44020001	Andza guma na me mətsey 'ar ba na, Pol ma zəlatərawa gawla ma Yezu hay, ma səmadata, arka ma tsatar guma ma me mbəɗey mey ba na, me zəgey tsəveɗ aŋga, ma daway a Masedowan.
44020002	Andza ŋga ma tazlarada wuraw ana ba, ta ma səmadata malam hay haya haya ha na, ŋga me husey a Gres.
44020003	Da huɗa na, ŋga me ndzey kiya makar. Da har ana andza a da zəgey kombiwal ma daway a Siri na, andza Zuif hay a ŋgəlamar aha bəzay na, ŋga ma dzala me mey təŋga ta Masedowan.
44020004	Ndaw ma kəsadama na hay na, andza Sopatros, bəzey ma Pirus ma Berey, Aristark ta Sekundus ma Tesalonik, Gayius ma Derbey, Timotey, Tisik ta Trofim ndaw ma Azi hay.
44020005	Ndaw a neney hay na ma dawam ka mey, taya ma hutəmandar da Trowas.
44020006	La tey na, la ma lətsəmawa da Filip ta pas ma peŋ mandzar is ana, la ma səmawa ma da ndzafəmata meney zlam a dəba na da Trowas, la ma ndzam da huɗa akey luma pal.
44020007	Pas ma zlar me mbəsley meney ma luma, andza la ma kusa hiya ma da tsey peŋ na, Pol andza a da daway təŋga ma medew ana na, ma tsatar guma a malam hay, guma ŋga na me tsey ana, me ndzey ha kasl a wuzla dəvaɗ.
44020008	Da 'ay ana ma tsarzla ha ka 'ar ma 'ay ana la ma kusa hiya da huɗa na na, lalam hay da huɗa haɗadzidzay.
44020009	Bəzey gawla na daha a zəlamar Etik ma ndza ha ka feniter na, menerey ma zəga kaɗ kaɗ, da har ana andza Pol re a tsey aha guma mba. Da menerey ŋga na hana na, ŋga ma təɗawa zla da 'ay ana matsarzla ha ma makar ana. Andza a wuɗam ma lətsadama na, ma mətsa ha.
44020010	Pol ma harɗawa tok, ma hway ka tsakay ŋga, ma zəga a har aŋga, me ləvey:«Ka kakwar da 'ar zlay! Ŋga daha ta dey!»
44020011	Andza ma tsəlawa ŋga ba na, Pol ma tsada peŋ, me zəmey, arka ma mafa ka guma ŋga na me təkərey kasl a lamɗa, arka na, ma daway təŋga.
44020012	Arka gawla na hana tey na, ma ŋgələmərawa ŋga ta dey, a da key na ma vəlatar gədaŋ haɗadzidzay.
44020013	La ma dawam ka mey na, la ma tsəlam a kombiwal ana daha a daway aha a Asos, ma la ka da zəgama Pol da huɗa, hərway ŋga na a daway ta buwal andza ma ŋga me dzeley ana.
44020014	Andza ŋga ma daɓa, ma ndzafandar ba da Asos na, la ma tsəladama a kombiwal ana daha, ma daway a Mitilen.
44020015	Da huɗa andza ma medew ana na, la ma dawam ta kombiwal ana, ha me wey soŋ soŋ ta Kiyo, ma zaŋgar aŋga na na, la ma tasam a Samos, arka ndzemdey kokurow tsew kava faɗ a dəba na na, ta me lətsey adzay da Trogiyoŋ na, la ma husam a Milet.
44020016	Akwa Pol ma dzala, a wuɗey na ndaw ka da lətsey da Efez zlay, ma ka da vam vaw da Azi zlay. A key tsam tsam tabiaya ha na, a wuɗey pas ma Paŋtekot, ka da ndzafa na da Zeruzalem.
44020017	Da Milet na, Pol ma zəlatərawa ndaw ma səka na hay ma Egliz ma Efez.
44020018	Andza taya ma husəmawa ba ka tsakay ŋga na, ŋga ma ləvatar: «Ka səradamaha ma ndzawa ɗaw ta kuray seŋgey, dəga zla ta pas a ɗaw ma husaɓa a Azi.
44020019	Da mber a ɗaw i ma kar a Bay’ərlam tabiya ha na, da ləfeɗeɗe, ta yam dey aha ka dey, da walaŋ ma tek ger ana hay, ma Zuif hay ma kəmaya na.
44020020	Ɗaɗa i ka katar masəfaya a tek na ma da nafakwar ana hay kakay, dzadzak na, i tələkada mey, i ma tatəkadakwar ka slam dey ma ndaw hay, dakay na makəra kwar ana.
44020021	Seydewe ɗaw ana me key na a zəlata Zuif hay ta Grek hay ka mbəɗadama mendzey ta, ka mbəɗam dey ka Bay ma Bəla, ka pam 'ar ka Bay’ərlam a lakwa Yezu.
44020022	Ekəɗey na, i beke ma Mesəfrey aha na, nəkadama i zəgey aha tsəveɗ ma Zeruzalem, i sərada tek a ɗaw ana, ma dakaya da huɗa na, kakay.
44020023	Ama Mesəfrey kokwoɗ ana a ɓadaya ka wuraw ka wuraw na, megesele ta tsetseh a hutəmaya ha.
44020024	Akwa dərka na na, mendzey ma bay ’ar ma vaw ɗaw ana na, ka kaya da ’ar tikay, tek a ɗaw me wuɗey ana na, i ka ndaslada tsəveɗ me meslərey ɗaw haya haya ha ta mber ma Bay’ərlam Yezu ma vəladiyawa na: me key seydewe ma Mey Wayna, ta hahaya ma Bay ma Bəla.
44020025	Zla ekəɗey na, i sərada ha haya haya, nəkafama ɗaɗa ka da nəkadəma ha mey dey ɗaw sakay, kuray a neney tabiya ha i ma tezlerey ta walaŋ a kwar ta ma tələkada mey ta Slala na.
44020026	I slafa ma tsa ekəɗey ana ka slam dey kwar tabiyaha: i ka key ba ɗa ka vaw ɗaw, kendzey ndaw ana ka zəɗey ba na, mey ɗaw da huɗa dasakay.
44020027	Ɗaɗa i ka kar masəfaya a tek naŋgar da huɗa kakay, dzadzak na, i ma ɓadakwar tek ma Bay ma Bəla me dzeley ana hay tabiyaha.
44020028	Wam daw ka vaw ka bay 'ar ma vaw kwar ana hay, wafəmata vaw ka welde na Mesəfrey Kokwoɗ ana ma padakwar ndaw me tsukurey ahiya na hay, tsukurama Egliz ma Bay ma Bəla na, ŋga ma haɗəkərawa ta mambaz aŋga na.
44020029	I sərada ha a dəba ɗaw na, i ka da daw tsoy na, dəvar seweɗ ahiya a da fuləkumawa a walaŋ a kwar, a da mbəkadama ha welde na kakay.
44020030	Da walaŋ a kwar ana tekeɗe na, ndaw ta guma haya kakay ana hay a da lətsəmawa 'ar, a da pətənəmata gawla ma Yezu hay ma ka pəmatar bəzay.
44020031	Ndzam tsekerkerre, sərafama da mevey makar na, dəvaɗ ta rəpas adzay, ta yam dey aha ka dey na, i ka gərada me tsey guma a 'ar a ndaw asləta da walaŋ a kwar, kakay.
44020032	Ama ekəɗey tok na, i mbəkadakwar a har ma Bay ma Bəla ta guma ma hahaya ŋga, ŋga na a slafa ma ndəra 'ay ana, ma husadata ndaw aŋga ma təradata kokwaɗ ahiya ana ma da zəma tek ana.
44020033	Ɗaɗa tek ma ndaw ka kaya dey dakay: a da key na sumkwo, gura dakay zana na.
44020034	Ka səradama seŋgey, har a neney a vələmiyawa tek ma saya na hay, ta na ma ndaw ma kəsadəmaya na hay.
44020035	I ka ɓadakwar ba ka pas ka pas seŋgey, da mber a hay me key andza neney ana na, ma da dzənata ndaw bəle na hay, ma sərafa ka bəzay ma guma ma Bay’ərlam Yezu ana me tsərawa ta ’ar aŋga na Da me vəley tek na, wuiya da huɗa a fəna me təɓey tek.»
44020036	A dəba ma guma neney hay na, ŋga me gərdey andza taya hana na tabiyaha, me ɗuley mey.
44020037	Tabiya ta ha ma tuwam, ma luwafama ka ɗay ma Pol, ma surmama.
44020038	Mevel ana ma tsatar ana a sawa na, da guma ŋga ma ləvatar waya ka da nəkadama ha mey dey ɗaw sakay ana.» Arka ma kəsadama kasl ka slam ma kombiwal.
44021001	A dəba ma ma buwawa vaw ba da har ata na, la ma mam a bəlay, la ma dawam ta kombiwal soŋ soŋ ta Kos; ma medew ana na a Rod, arka a Patara.
44021002	Andza la ma ndzafam kombiwal ba, a daw aha a Fenisi na, la ma tsəlam a huɗa, arka la ma dawam a bəlay sa.
44021003	Andza la ma husam bəse ta Sipre na, la ma tawadama ɗakal ana daha, la ma mbəkadama ba na, la ma dawam tek ala 'ar a Siri, ha la da lətsam na da Tyr, hərway kombiwal ana a sadərawa tek ana ma rəhaha da huɗa na na, a da hərɗada na a huɗa.
44021004	La ma ndzam da huɗa meney tsəla, hərway la ka ndzafam gawla ma Yezu hay ba da huɗa. Ta gədaŋ ma Mesəfrey Kokwoɗ ana na, ma ləvamar a Pol ka da tsəley a Zeruzalem zlay.
44021005	Andza meney la me ndəvey ba na, la ma mam tek ala, andza la dawam aha na, tabiyaha ma kəsadəmandar, ŋgwas hay ta bəza hay adzay ha pərazl wuraw. Ka slam ana ka mey ma bəlay tok na, la ma gərdam, ma ɗulam mey.
44021006	Andza la ma tsam guma ma me mbəɗey mey ba a vaw na, la ma tsəlam a kombiwal, arka taya tey na, ma mam tek ata a mbaw.
44021007	Arka la tey na, zla da me tesey ba da Tir na, la ma husam a Ptolemayis, a dəba ma la ma tsəmatar guma ba a malam hay na, la ma vakam dzaya.
44021008	Andza la ma həlam vaw ma medew ana na, la ma husam a Sezarey, la ma dawam a 'ay Filip, ndaw me ɓey Mey Wayna, ŋga na ndaw asləta da walaŋ ma ndaw tsəla na hay, arka la ma vakam da 'ay ŋga.
44021009	Dem aŋga hay daha faɗ ka zəgam zel tsaray kakay, a tsam guma andza ndaw sek ahiya.
44021010	Arka la ma ndzam da huɗa meney haɗadzidzay, ndaw sek ana daha a daɓa da Zudey, a zəlamar Agabus.
44021011	Ma daɓa ma ndzafandar na, ŋga ma zəga kanda ma Pol, ma dzuwada sek ta har aha, arka me ləvey: «Nəkafama Mesəfrey Kokwoɗ ana a ləvey na: ndaw ma kanda neney ana na, Zuif hay da Zeruzalem a da dzuwama andza neney, a da vəladəmatara a har ma ndaw Zuif ahiya kakay ana hay.
44021012	Andza ka guma neney na, la ta malam ma wuraw ana hay, la ma kamar ambahw a Pol, ma ŋga ka da tsəley a Zeruzalem zlay.
44021013	Arka ŋga ma mbəɗandar kava: «Ɗagay ka tuwam, ka həɓadəmaya 'ərev na ka mey? Yah na ma həla vaw aha na ka me dzuwey dada tsa kakay, amana, i ka da mətsey na da Zeruzalem, hərway ma mezəley ma Bay’ərlam Yezu.»
44021014	Andza la slafama ma təka sakay na, la ma mbəkadama, la ma ləvam: «Ka key andza ma Bay’ərlam me wuɗey ana.»
44021015	A dəba ma meney a hana na nekəɗey ana na, andza la ma həladama vaw ba na, la ma tsəlam ’ar a Zeruzalem.
44021016	Gawla ma Yezu hay da Sezarey a dawam aha tiyatsa na, ma ŋgələmandar, la ma da nam da 'ay Mənasoŋ ma Sipre, ŋga na ndaw pal da walaŋ ma gawla ma Yezu tsəfəmey ana hay.
44021017	Andza me husey la a Zeruzalem na, malam hay ma ŋgələmandar ta wuiya ha.
44021018	Ma medew ana na, la ma dawam andza Pol a 'ay ma Zak, da huɗa na, ndaw ma səka na hay tabiya ha taya da huɗa tiyatsa.
44021019	Andza ma tsatar guma ba na, ŋga ma təkəradatara ka veɗ ka veɗ tabiya ha, tek ma Bay ma Bəla ma kawa ta har aŋga, da walaŋ ma ndaw Zuif ahiya kakay ana hay.
44021020	Ndaw ma pafama Sləmay ka Pol ana hay ma səmbərama Bay ma Bəla, arka ma ləvamar: «Nəkafa ɗagay malam, ndaw me pey 'ar ana hay da walaŋ ma Zuif hay na, a key ndaw gabal nday na, amana re taya ma tapa hiya ka Mewey .
44021021	Azlakwa tok na, a sərafama ka tek ana me key tabiyaha, ka mezəley ɗek ana: me tetəkey ndaw eɗek ana na, a dahəɗata zuif na ma ndza hiya da walaŋ ma ndaw Zuif ahiya kakay ana hay ma mbəkada Moyiz ba. Ka ləvatar na, ka sladəmatara kuɗey ma wawa hay sazlay, ka da səpəmata tek ma Zuif hay ma tsakaslam ana sazlay.
44021022	Ekəɗey me key ŋga na na teŋgey? Dey ta kava a da sərafama ha ba, kah ka sləna.
44021023	Key andza na ŋga la ma da ləvəmaka na tok: ndaw hay daha faɗ ka hwahunam ba.
44021024	Həlata ka bəzay ɗek, da tsakaslama kuley ma me bəzləmey vaw ana andza taya, tek ata ma da zəɗey ana na, zəga ka 'ar eɗek, kəɗey na, aza a həzadəmatara 'ar ba, aza ndaw hay tabiyaha a da səradama guma na ma tsafəmaka na na tedehe, ama kah ana tiyatsa na, ka key aha andza ma mewey me ləvey ana.
44021025	Ma ndaw Zuif ahiya kakay ana hay na, ma pam 'ar ana hay na, la ka windəmatar ɗeriwel ba, andza na ŋga la ma dzalam ana: ka da pəɗam slaw ma kuley ma ndaw Zuif ahiya kakay ana hay zlay, ka da zəmam mambaz zlay, ka da pəɗam gənaw ma mətsa ha ta mətsey zlay, ka tsənam sləmay.
44021026	Ma medew ana na, Pol ma həlata ndaw ana hana hay tok, ma zlamar me bəzləmey vaw ana dzaya, ŋga ma daway a 'Ay me key Kuley, ma da ɓadərawa pas ma me bəzləmey vaw ana ma da ndəvey ana na varay, ma aza ka vəlada tek ma kuley ana, ka ndaw ka ndaw.
44021027	Andza meney ana hay tsəla na a da ndaslam aha na, Zuif ma Azi hay ma səradama ba, ma nəkadama da 'Ay me key Kuley na, ma həladəmatara bəzay a ndaw ma kusa na hay, arka taya ma zəgama Pol.
44021028	Taya ma wudam: «Haya bəzey ma Israyel hay! Ndaw ana ma ŋgəlada dey ta səkway lakwa kakay ana, ta Mewey,ta ’ay neney me key Kuley ana, ta me tetəkey aŋga na ma dada ka waray ka waray ana, a ndaw hay tabiyaha na, ŋga kəɗey. Ha ŋga ma həlawa Grek hay 'Ay me key Kuley ana, arka na, ŋga ka zləɓada Slam a neney kokwoɗ ana ba.»
44021029	Akwa na ɓa taya ka nəkadama Trofim ma Efez ba ta ŋga da wuraw, arka ka taya na, waya Pol ka fuləkwada ba a 'Ay me key Kuley .
44021030	Wuraw tabiyaha me key dzuguɗof dzuguɗof, səkway ma vawa raɗaɗa. Taya ma zəgama Pol, ma vahama ba dəreŋ pərazl 'Ay me key Kuley, arka tsa na ma wuɗadəmata mambaw ŋga na hay ba.
44021031	A səpam ma da kəɗama ba vagay aha na, guma na me husey ka Bay ma sidzew hay: «Zeruzalem tabiyaha a ɓəley aha»
44021032	Arka tsa na, ŋga ma kusadatara 'ar ta sidzew hay, ta bay ma sidzew temere ana hay, ma vəzafəmata ka ndaw ma kusa hiya na hay: andza ma nəkadama bay ma sidzew, ta sidzew aŋga hay na, ma mbəkadama me kəɗey Pol.
44021033	Andza ŋga ma gurey na, bay ma sidzew me ləvey ka zəgama, ka dzuwama Pol ta megesele hay tsew; arka me tsəhey a sar, ŋga ka sərada, ɗagay ŋga na na way, dakay na ɗagay a kawa na mey?
44021034	Ama da walaŋ ma ndaw a hana ma kusa hiya na na, kwa way way a wudey ma ŋga gəle gəle. Arka andza bay ana da walaŋ ma me bebəley tek a hana na, a slafa ma tsənada guma na hayna dərka na dakay na, me ləvey waya ka dadama Pol a hwaɗ ma 'ay ma sidzew hay.
44021035	Andza Pol me husey ba ka megədəber na, sidzew hay ha ma zəgama ta zəgey, hərway ma həma ma ndaw ma kusa hiya na,
44021036	hərway səkway tabiyaha a səpama da dəba, ta me wudey aha: «Sey toto ba vagay aha!»
44021037	Andza da har a da fuləkwadama ha a hwaɗ ma 'ay ma bay ma sidzew hay na, Pol ma ləvar a bay ma sidzew ana: «I slafa ma tsəka guma veɗ asləta ɗaw?» Ŋga ma mbəɗar kava: «Ka sərada mey grec ɗaw?
44021038	Kah ana azlakwa na, ndaw Ezipsiyeŋ aŋga na na, ma bawa da bəse neney, ma həladatara bəzay, ma bəradata ndaw hay gabal faɗ, ma dadata a palah ana na kah kakay ɗaw?
44021039	Pol me mbəɗey kava sa: «Yah ɗaw, yah na ndaw zuif ma ya ha da Tars da Silisi, ndaw ma wuraw tedehe kakay,i kaka amboh, vəlaya tsəveɗ i ka tsar guma a səkway ana ɗagay.»
44021040	Andza ma vəlamar tsəveɗ ba na, Pol me lətsey ka megədəber, makar ta har a səkway ana, taya ma ndzam tete, arka ma tsatar guma ta mey Ebrew:
44022001	Malam a ɗaw hay, baba ɗaw hay, ekəɗey na dzəkafəmaya sləmay ka guma ɗaw ana, i ma da tsakwar ma da dzəŋgərey ka vaw ɗaw ana.
44022002	Andza taya ma tsənadama Pol a tsatar guma ta mey Ebrew na, taya ma ndzam tete a fəna sa.
44022003	«Yah na ndaw Zuif ma yaha da Tars da Silisi, ama i da gəley na, da wuraw a neney, i me ndzefey me dzeŋgey guma ma mewey ma baba lakwa hay haya hayaha na, ka slam sek ma Gamaliyel. I ma həla vaw aha me kəɗey vaw ka mey ma Bay ma Bəla na, kal kal andza ma kwar a neney teseɗey ana tiyatsa.
44022004	Arka i ma kadata tatakway ta ndaw hay, ha a memətsey hərway ma tsəveɗ a neney, i me dzuwey mawal hay ta ŋgwas hay, ma kəladata a daŋgay.
44022005	Baba ɗuhwa na me key kuley ana hay, ta me tsəhey 'ar ma ndaw ma səka na hay, a slafama me key seydewe ana. Arka i me təɓey ɗeriwel ma dada a 'ay malam a lakwa hay da Damas na, da har ata, ma sləradəmaya ma i ka dzuwatərawa, i ka həlatərawa ndaw me səpey tsəveɗ a neney hay, ma da hətata da Zeruzalem.
44022006	Andza i daway aha ka tsakay tsəveɗ, i husey aha a Damas ana na, ma wuzla rəpas, dekeslef i da sərafa na, waw ma tek ana gədaŋ aha, a sawa da 'ərlam ma sahətaya ta me wezley dey ŋga.
44022007	I ma təɗey ka dala, arka i ma tsənada vəɗe ma ɗay ma ləvaya: ‹Sawl, Sawl, ka kadaya tatakoy na ka mey?›
44022008	I me mbəɗey kava: ‹Ɗagay kah ana na way, Bay’ərlam a ɗaw?› Vəɗe ma ɗay ana ma mada sa: ‹Yah na Yezu, ndaw Nazoreŋ. Ka key tatakway na, ta yah.›
44022009	Ndaw ma kəsadəmaya na hay na, ka nəkadama waw ana ba, amana, ka tsənadama vəɗe ma ɗay ana, ma tseyawa guma na, tikay.
44022010	I me tsəhey: ‹I ka key na teŋgey, Bay’ərlam a ɗaw?› Arka Bay’ərlam ma mbəɗafiyawa kava: ‹Lətsey, daway a Damas, da huɗa na, a da ɓadəmaka mber ana ma vəla ha, na ŋgeɗek ana.›
44022011	Andza me wezley dey ma waw ana, ma wuləfaya dey ba na, i da daway a Damas na, ndaw ma kəsadəmaya na hay, ma zəgafəmaya har.
44022012	Da huɗa na, ndaw ana daha a zəlamar Ananiyas, ma ɗamara ’ar aha, a tsənar sləmay a mewey, mendzey ŋga ta tek aŋga me key na, a datar 'ar a Zuif hay ma ndza hiya da huɗa na.
44022013	Ŋga ma sawa, ma ndzafaya, ma ləvaya tok: ‹Sawl malam a ɗaw, nəkada dey ka dəba.› Arka, ka slam ana tsana, i ma nəkada dey.
44022014	Ŋga ma ləvaya: ‹Bay ma Bəla ma baba lakwa hay ka gaɗəmaka ba, ma kah ka sərada tek aŋga me wuɗey na, ma kah ka nəkada Ndaw dzerey ana, kah ka tsənada vəɗe ma ɗay ŋga,
44022015	ma kah ka da tərey ndaw seydewe ŋga ha, ka slam dey ma ndaw hay tabiyaha, ma tek ana kah ma nəkada na, ta na ma tsənada na.
44022016	Ka rey ləma ka mey sa mey? Ndzefey me dzuhəɓey bəse, bəzləma meŋgəsey ɗek hay ba ta ma zəla mezəley ŋga.›
44022017	Andza ma mawa ɗaw a Zeruzalem, pas asləta i ɗuley aha mey da 'Ay me key Kuley na, tek ana ma nəkaya a dey.
44022018	Arka i ma nəkada Bay’ərlam ma ləvaya: ‹Bəse, bey ba da Zeruzalem, ka rey ləma zlay, hərway a da təɓama ha seydewe ɗek ana, ma da kaya na kakay.›
44022019	I me mbəɗey kava: ‹Bay’ərlam a ɗaw, a səradama dey ta kava, yah na ndaw aŋga na ma həlata da 'ay me ɗuley mey hay, ma kuiyadata ndaw me pey 'ar ka kah ana hay a daŋgay ana, ma kəɗata ta lagwada na seŋgey.
44022020	Andza a kəɗama Etiyen, ndaw seydewe ɗek vagay aha na, yah tiyatsa na, i daha ka slam ana, mey la asləta andza ndaw ma kəɗama na hay, i ma hutafatara ka zana ta na hay.›
44022021	Ama ŋga ma ləvaya: ‹Daway, i sləradaka na dəreŋ, 'ar a dala ma ndaw Zuif ahiya kakay ana hay.› »
44022022	Andza Zuif hay ma dzəkafama sləmay, ha kasl ka bəzay ma guma neney na, ma zlamar me wudey: «Neney na ndaw ma mbəkada ka ndzey ka bəla kakay, me kəɗey ŋga na na, vagay aha.»
44022023	Andza a wudam aha, a kəladəmata ha zana ma memeɗ ta hay, a ndzəkam aha hahay a 'ərlam na,
44022024	bay ma sidzew ana ma ləvatar a sidzew hay ka fuləkwadama a hwaɗ ma 'ay na, ka tsəhafama bəzay ma guma na ta me kəɗey aha, ka səradama bəzay ma guma na ma wudam hərway ŋga na.
44022025	Andza a dadama ha Pol ma da kəɗey na, Pol ma ləvar a bay ma sidzew temere na: «Bəzey ma dala ma Romeŋ na, mandzara ka kadəmara sariya ŋga na tsana, slam har a kwar daha ma kəɗa ta laway ɗaw?.»
44022026	Ka guma neney na, bay ma sidzew temere na, ma daway ka tsakay ma bay ta ɗuhwa na, ma da ɓadara, ma ləvar: «Akwa ka da key eɗey na mey? Ndaw a neney na, ndaw romeŋ.»
44022027	Bay ta na hana na ɗuhwa na ma sawa ma tsəhafa ka Pol: «Äadaya ɗagay, kah na, ndaw Romeŋ dərka na ɗaw?» Pol me ləvey: «Ayaw.»
44022028	Bay ta na hana na ɗuhwa na me ləvey sa:«Yah na, i haɗəka na ta sumkwo na ŋga na haɗadzaydzay ana, ma da tərey ndaw Romeŋ ana na.» Pol me ləvey: «Yah na, a yadəmiyawa na da hwaɗ.»
44022029	Ndaw ma wuɗam ma da kadama tatakway ana hay na, ma mbəkadama ŋguɗek; andza bay ta a hana na ɗuhwa na ma tsənada a da dzuwey ta megesele na ndaw romeŋ na, ŋga me wesey
44022030	Ma medew ana, ŋga ma dzala, a sar ŋga ka sərada dərka na, Zuif ana hay a kamar a Pol na ka mey na, ŋga ma ləvey ka tsukwadəmara megesele hay ba; arka na ŋga ma tsəhadata ’ar ta Baba ɗuhwa na me key kuley ana hay, ta Sanedreŋ tabiyaha, arka ma hərɗada Pol ka slam dey ta.
44023001	Pol ma zazurata ndaw ma Sanedreŋ hay na, me ləvey: «Malam a ɗaw hay, i sərada ha da ma ndzawa ɗaw ka slam dey ma Bay ma Bəla ha kasl ekəɗey na, mezek aɗaw a ŋgəlaya bəzay kakay.
44023002	Ama Baba ɗuhwa na me key kuley ana, Ananiyas ma ləvatar a ndaw aŋga hay ka kəɗama ka mey ŋga na.
44023003	Arka Pol ma ləvar: «Kah a neney dadoŋ ma fəɗa slaliya na! Bay ma Bəla a da kəɗey na kah ana. Ka ndzey eɗey a kwariwal ma kadaya sariya na, andza ma Mewey, ka ləvey ekəɗey ka kəɗəmaya na, ka key na ka rəsa Mewey ana kakay ɗaw?.»
44023004	Ndaw ka slam ana hay ma ləvamar: «Ka tseɗey eɗey na, baba ɗuhwa na me key kuley ma Bay ma Bəla ɗaw?.»
44023005	Pol me mbəɗey kava: «Malam a ɗaw hay, i ka sərada neney na baba ɗuhwa na me key kuley ana kakay, akwa ma winda ha da ɗeriwel kokwaɗ ana na, ka da tsaɗa bay ma səkway ɗek zlay.
44023006	Andza ŋga ma sərada Sanedreŋ ana ma ka hana, sa na hay Sadusieŋ ahiya, sa na hay Fariziyeŋ ahiya na, Pol me wudey da walaŋ ata: «Malam a ɗaw hay, yah na, Fariziyeŋ aha, bəzey ma ndaw Fariziyeŋ; a zəgəmiyawa ɗey ka dala ma sariya na, hərway ma me pey dey a lakwa, ka ma da mbəlawa ma ndaw ma mətsa na hay.»
44023007	Andza a ndəvada guma ŋga neney na, me tərey vaw me key da walaŋ ma Fariziyeŋ hay ta Sadusieŋ hay, arka Sanedreŋ ana me wenəkey ka vaw.
44023008	Sadusieŋ hay a ləvam akwa na, kwa ma da mbəlawa dakay, kwa madurlam dakay, Mesəfrey dakay, ama Fariziyeŋ hay na, waya tek ana ŋga na hay tabiyaha na daha.
44023009	Ha me tərey vaw ɗuhwa ha me key. Sa ma ndaw me sesəkey Mewey ana hay da walaŋ ma Fariziyeŋ hay, ma lətsam, ma ləvam ta ma bebətsey aha: «andza ha kakay: la ka ndzafam meŋgəsey ka ndaw a neney tikay, agəna Mesəfrey ma tsərawa guma, dakay na madurlam ŋgey.»
44023010	Andza me tərey vaw ana, me səkey adiya na, bay ma sidzew ɗuhwa na ma ləvatar a sidzew aŋga hay, ka harɗam, ka zəgəmərawa Pol ba da walaŋ ata, ka dadama a hwaɗ ma 'ay, hərway a wesey tsefe waya a da tsadama Pol ba, pete pete.
44023011	Ma dəvaɗ ana na, Bay’ərlam ma ɓar vaw a Pol, ma ləvar: «Tete! Kah ka kadaya seydewe ɗaw ba da Zeruzalem, hayna kah ka daw ka kadaya da Rom, andza ha satsa.»
44023012	Ma medew ana me pərek na, Zuif hay ma tsəham 'ar, ma ŋgəlam mawa, ma mbəɗam: waya la da sam yam, la da zəmam tek na, sey la kəɗama Pol ba vagay aha ɗagay.
44023013	Ndaw ma mbəɗam ana hay na, a key a fəna kokurow faɗ.
44023014	Taya ma dawam, ma ndzafəmata baba ɗuhwa na me key kuley ana hay, ta ndaw ma səka na hay, ma ləvəmatar: «La na, la ma həla vaw ahiya, la ma mbəɗam, maga la da zəmam tek, la da sam yam na, sey la kəɗama Pol ba vagay aha, ɗagay.
44023015	Kuray tey na, dzəmam mey ta ndaw ma Sanedreŋ tabiyaha, tsəhafama ka bay ɗuhwa na ma sidzew hay ka vəladukurawa na, ka ləvawa na, kuray ka da nəkafama ka guma ŋga haya hayaha ka tsakay; arka la tey na, la ma həla vaw ahiya, ma da kəɗa, maga andza a da husawa na.»
44023016	Amana, bəzey ma malam ma Pol diŋgwas aha, ka tsənada guma ma gendeɗ ata na hana ma ŋgafama na ba; ŋga ma daway a hwaɗ ma 'ay ma bay sidzew ana hay, ma ndzafa Pol, ma ɓadara.
44023017	Pol ma zəla bay ma sidzew temere na, ma ləvar: «Kəsada bəzey gawla neney ka slam ma bay ma sidzew ana ɗuhwa na, guma ŋga daha, ma da tsar.»
44023018	Bay me sidzew temere na hana na ma ŋgəla ma kəsada ka slam ma bay ma sudzew ana ɗuhwa na. Ŋga ma ləvar: «Pol ana da daŋgay ana ma zəlaya, ma tsəhafaya waya i ka kəsadərawa bəzey gawla neney ka tsakay ɗek, guma ŋga ma da tsaka daha.»
44023019	Bay ma sidzew ana ɗuhwa na, ma zəgafa har, ma ŋgəla gədzah, ma tsəhafa tok: «Ɗagay ka da ɓaya na, mey ma mey?»
44023020	Bəzey gawla na me mbəɗey kava: « Zuif hay ka tsama tsoy, a da tsəhafəmaka Pol, medew na kah ka dadatara a Sanedreŋ, ka ləva na waya: la da tsəhafama guma ŋga na hayahaya.
44023021	Hayna ka da wuɗey zlay zləna, ndaw a key a fənada kwakurow faɗ a da pafama vaw ka tsəveɗ, hərway taya ka həladama vaw ba me mbəɗey, waya la da sam aha tek kakay, la da zəmam aha tek kakay, sey la kəɗama Pol ba vagay aha ɗagay; taya na ma həla vaw aya tsoy, a hutam na, kah ka vəlatar slam har.»
44023022	Bay ma sidzew ana ma ləvar a bəzey gawla na: «Ɗaɗa, ka da ɓada a ndaw, kah ka ɓadaya bəzay ma guma ta neney ba zlay.»
44023023	Ŋga me zəley bay ma sidzew me wey sidzew temere na hay tsew, ma ləvatar: «Həladama vaw ma da daway a Sezarey ma ndzemdey tsəfaɗ ma hakwaɗ, həlam sidzew hay temere tsew, na ma 'ar pəles hay kwakurow tsəla, na ta tek ma har ana hay temere tsew.
44023024	Wumawa vaw ta pəles a Pol, ma kuray ka husadama a har ma Guverner Felis mandzara tek ka ɓəlar.»
44023025	Ŋga ma windatar ɗeriwel a har, ma windaha da huɗa na, andza neney:
44023026	«Klodiyus Liziyas ka tsadəraɓa guma aha a ŋgalaka ɗaw Felis, Guverner.
44023027	Ndaw a neney i ma sləradəkaɓa na na, ɓa zuif hay ka zəgama tsoy, a da kəɗama vagay aha, i ma tələkey a huɗa andza sidzew a ɗaw hay, ma da buwurawa ba da har ata, hərway i tsənada na, waya ŋga na ndaw romeŋ.
44023028	Andza i me dzeley ma sərada, ɗagay a kamar na ka mey na, i ma dada ka slam ma Sanedreŋ ata na.
44023029	I ma nəka na, guma na a təram vaw na na, a nəkey dey na ka mewey ta na dada, zləna guma da huɗa ɗa ma zəɗadara 'ar a ndaw, ma par megesele na dakay.
44023030	Andza i ma tsənada ka pafama vaw ba ka tsəveɗ ma da kəɗa ba vagay aha na, i ma sləradəkaɓa, arka i ma ləvatar a ndaw ma wudafama na hay ka dadəməraɓa me wudey ta na ka ŋga na na ka slam ɗek.»
44023031	Ma kam andza ma bay ma ləvatar ana, sidzew hay ma dadama Pol ma dəvaɗ kasl Antipatris.
44023032	Ma medew ana na, ma mbəkadəmərawa a har ma ndaw ma'ar pəles hay, ka dam dzaya na, taya ma məmawa tek ata a kaŋ ata.
44023033	Andza me husey ta ba a Sezarey tsa na, ndaw ma 'ar pəles a hana na hay, ma vəladəmara ɗeriwel ana a Guverner, arka ma ɓadəmara Pol satsa.
44023034	Guverner ma dzaŋga ɗeriwel ana, arka ma tsəhafa ka Pol a sawa da Proviŋs waray. Ŋga ma sərada ba, ŋga da Silisi na,
44023035	ŋga ma ləvar: «I da pafaka sləmay na, ndaw ma wudafəmaka na hay ka səmawa ba ɗagay.» Arka me ləvey ka dam, ka padama a 'ay ma bay Erod.
44024001	Meney zlam a dəba na na, baba ɗuhwa na me key kuley ana Ananiyas, ma hərɗam ta ndaw ma səka na hay, kaw ndaw ana daha a zəlamar Tertulos, ŋga na, ndaw me dzəney ndaw da sariya ha, ma da wudafəmərawa ka Pol ka slam dey ma Guverner.
44024002	Andza ma zələmərawa Pol ba na, Terlulos ma zlar ma təkəra me wudey ŋga andza neney: «Kuse ŋgeɗek, ta mewey ɗek me vəley kavəday ma səkway ana na, la ma ndza hiya da wuiya, da zozoy kərem ana.
44024003	Ka pas ka pas, ka waray ka waray, la madəmaka sise haya haya ha, ka tek a neney hay ŋgalaka ɗaw Feliks.
44024004	Ka da key, i ka vadaka zlay na, guma ɗaw ana i ma da tsa na na, def kəɗey tsa. Amana, ta kokwoɗ eɗek na la ma səradama na na, hayna pafandar sləmay tey.
44024005	La ma nəkama tok na, ndaw a neney na andza magədama ɗuhwa ha, a mbəɗadatara 'ar ma Zuif hay tabiyaha ka bəla, ŋga na bay ma kuley ma Nazoreŋ hay.
44024006	Ŋga ma dzafa vaw ma zləɓada 'Ay me key Kuley tok na, la ma zəgama tok.[
44024008	] Kah ana ta ’ar a ɗek ana tsəhafa na, ka da sərada tek ana la ma tsafama na hay tabiya na a da kam dərka na.»
44024009	Arka Zuif hay ma hərafama waw ma ləvam kassla andza ha.
44024010	Andza ma Guverner ma kar ta har ka tsey guma na, Pol me mbəɗey kava: «I sərada ha ka ka ha sariya ma ndaw ma dala la hayna ta dzerey, a key mevey haɗadzidzay: ekəɗey tok na i da dzəŋgərey ka vaw ɗaw na, ta me pey 'ar aha.
44024011	Kah ana nəka ɗagay, zla ma tsəla ɗaw a Zeruzalem ma da ney dəba na, a key a fəna meney kurow kava tsew kakay.
44024012	Ka key na kwa da 'Ay me key Kuley,kwa da 'ay me ɗuley mey hay dakay kwa da wuraw na, ndaw ka nəkadaya la təram aha vaw ta ndaw, dakay i həladatara ha bəzay a ndaw ma kusa na hay na dakay.
44024013	Ndaw a neney hay na a slafama ma ɓadama tek ata ma ŋgəlafəmaya ekəɗey ana hay, kakay seŋgey.
44024014	Nəkafa tek a ɗaw na, i ma sərada na: i key na meslərey Bay ma Bəla ma baba tete la hay, ta tsəveɗ ma Yezu na, taya ma ləvam la ka tsam vaw ba na, i pey'ar ka tek ma winda hiya na, da mewey, ta na ma ndaw sek hay.
44024015	I ta me pey dey a neney ka Bay ma Bəla, kal kal andza ma ta na: ka ma da mbəlawa ma ndaw dzerey ana hay, ta ndaw dzerey kakay ana hay.
44024016	Yah ana ekəɗey tiyatsa na, i kəɗey vaw i kendzey mezek aɗaw ka da ŋgəlaya bəzay zlay, ka slam dey ma Bay ma Bəla, ka slam dey ma ndaw hay na kavədiya.
44024017	A dəba ma ma vawa ɗaw mevey haɗadzidzay na, i ma sadatərawa tek ma sadaka a səkway ɗaw, ta tek ma kuley aha.
44024018	Arka ma ndzafəmaya da 'Ay me key Kuley i ndəvada ha me bəzləmey vaw ɗaw, kwa ndaw ma kusa hiya ka tsakay ɗaw dakay, kwa ndaw a bebəley aha tek dakay.
44024019	Amana, Zuif ma Azi hay daha nekəɗey, akwa hana na, ma da sawa ka mey dey ɗek na, ma da wudafaya na taya, kendzey andza ka ndzafafəmaya bəzay ma guma ba ma da tsafaya.
44024020	Dakay na, andza ma dadəmaya ka 'ərdey ma Sanedreŋ na, a ndzafafəmiyawa na, meŋgəsey waray?
44024021	Tsukuɗu ka guma neney, i ma wudadatara ta me lətsey da walaŋ ata na ɗaw: a zəgəmiyawa ɗey, ka slam ma sariya a walaŋ a kwar na, hərway i me tsey, ka ma da mbəlawa ma ndaw ma mətsa na hay.
44024022	Felis na a sərada guma ma tsəveɗ ma Yezu ana na haya hayaha na, ma gurada pas ma sariya na, ka mey ma ləvatar: «I da kada kwar sariya kwar a neney na, bay ma sidzew ɗuhwa na Liziyas ka hərɗawa ba ka sləna ɗagay.»
44024023	Ŋga ma ləvar a bay ma sidzew temere na, ka pada Pol a daŋgay, ka mbəkatar tsəveɗ a ndaw aŋga hay, ka dawam ka nəkamar dey.
44024024	Meney nekəɗey a dəba na na, Felis taya ta ŋgwas aŋga Drusil dey zuif hay. Ŋga ma zələrawa Pol, ma ŋga ka pafa sləmay ka me pey 'ar ka Kriste Yezu.
44024025	Ama andza me tufəkwey ta na a sləley aha 'ar, a dzerey, me wey 'ar a vaw, ta sariya ma da sawa na na, Felis me wesey ka vaw, ma ləvar: «Ekəɗey ana na, daway tek eɗek ta fəɗa ha, azambay i da zələkawa, pas mekelehe.»
44024026	Ka ŋga me dzeley na waya aza Pol a vəlaya sumkwo, a zələrawa zarra ma da zlam 'ar, na hərwuiya.
44024027	Mevey tsew a dəba na na, ma padama Porsiyus Festus a veɗ ma Felis. Andza a wuɗey ka mbafata ka Zuif hay na, ŋga ma mbəkada Pol a daŋgay.
44025001	Arka meney makar andza me husey ba a Proviŋs na, Festus me tsəley da Sezarey a Zeruzalem.
44025002	Baba ɗuhwa na me key kuley ana hay, ta ndaw ma fada ma Zuif hay, ma dawam ka tsakay ŋga ma da wudafama ka Pol ta ma hərafa waw aha tsəɓak.
44025003	Taya ma tsəham ta amboh aha, ka gəradərawa Pol, ka mbəɗadəmərawa a Zeruzalem. Tek ata me wuɗey da huɗa na ma da pafama vaw ka tsəveɗ, ma da kəɗa ba vagay aha.
44025004	Ama Festus ma ləvatar: «Slam ma daŋgay ma Pol na da Sezarey, akwa satsa na, ŋga na ta ’ar aŋga a da mey da meney nekəɗey.»
44025005	Ŋga me ləvey sa: «Haɗaw ndaw a kwar ma pa ahiya daha na, ka səmawa ka bəzay ɗaw, me hərɗey a Sezarey, haɗaw tek haya kakay aha da tek ma ndaw a neney daha na, ka səmawa ka da wudafama»
44025006	Festus me ndzey da 'ay ta na, a fəna dəvaɗ tsakar ta kurow kakay. Andza ma hərɗey ba a Sezarey na, ma medew ana tsana, ŋga me ndzey ka slam me key sariya, arka me ləvey ka zəgəmərawa Pol.
44025007	Andza ma sawa ba na, Zuif ma hərɗəmawa da Zeruzalem ana hay ma ɗawalama, ma tsafama malwaɗay hay haɗadzidzay, gədaŋ ahiya ka Pol; amana, a slafama ma ɓada guma na, ta na na dzerey aha, kakay.
44025008	Pol na a mbəɗar sler a guma ma me dzəŋgərey ka vaw ŋga na kakay, ŋga me ləvey: «Yah na, i ka ŋgəsar kwa a mewey ma Zuif hay kakay, kwa a 'Ay me key Kuley kakay, kwa a bay ɗuhwa na ma dala, kakay.
44025009	Ma aza ka mbafata ka Zuif hay na, Festus ma ləvar a Pol andza neney: «Ka wuɗey me tsəley a Zeruzalem, ma ka da kadəməkawa sariya na, ma dey ɗaw ana ɗaw?»
44025010	Ama Pol me mbəɗey kava: «Yah ekəɗey na ka slam ma sariya ma bay ɗuhwa na ma dala sana, hayna ka kadəmaya sariya ɗaw ana da ɗəma, Zuif hay na, i ka ŋgəsatar tikay, kah ana ta ’ar a ɗek ana ka sərada ha dey ta kava seŋgey.
44025011	Haɗaw azlakwa dərka i ka ŋgəsey ba, i ka key tek ba ɗa, ka kəɗəmaya vagay aha na,i wasada ha ta memətsey kakay. Ama haɗaw azlakwa malwaɗay ma ndaw a neney ma tsafəmaya na hay a tərey na tek tedehe na, ndaw ma slafa ma vəladəmaya a har ata, ka kadəmaya andza ma ta me wuɗey na dakay, ŋgama i ka husey ka mey 'ərdey ma Amperer.
44025012	Festus ma ŋgəlam mawa ta ndaw ma fada ŋga hay na, me mbəɗey kava: «Ka zəley Amperer ka vaw sana, ka daway ka ’ərdey ma Amperer ana.»
44025013	Meney nekəɗey a dəba na na, bay ɗuhwa na Agripa ta ŋgwas aŋga Berenis ma husam a Sezarey, arka ma dawam ma da tsamar guma a Festus.
44025014	Andza ŋga me ndzey nekəɗey da huɗa na, Festus ma ɓadara guma ma Pol ma zəga ha na, a bay ɗuhwa na, ma ləvar: «Ndaw daha ka sləna, Felis ma mbəkada a daŋgay.
44025015	Da har ma ndzawa ɗaw da Zeruzalem na, baba ɗuhwa na me key kuley ana hay, ta ndaw ma səka na ma Zuif hay, ma səmawa ma da wudafama ka tsakay ɗaw, a wuɗam na, ma dzuwama.
44025016	I ma mbəɗatar kava na: da ’ay Romeŋ hay na mewey ta ma vəladatara ndaw ma zəga ha, mandzara ma zladata ’ar ta ndaw ma wudafama na hay, ma ka dzəŋgərey ka vaw ŋga ka guma ma tsafama na kakay.
44025017	Taya ma səmawa ma da zlam ’ar ka sləna, mandzara me rey ləma na, ma medew ana tsana, i me ndzey ka slam ma sariya, arka i me ləvey ka zəgəmərawa ndaw ana.
44025018	Andza ma kusa hiya tsoy ka tsakay ŋga na, ndaw ma wudafama na hay, ka ndzafafama bəzay ma guma ger aha, andza na i me dzeley ana, kakay.
44025019	Tek ana ma sadatərawa ka vaw andza ŋga na na, i sərada me tərey vaw waray kakay, ama ma tərey vaw ana a sawa na, da bəzay ma guma ma kuley ta na, ɗoh na, ka ndaw ana daha a zəlamar Yezu, ka mətsey ba, amana Pol waya ŋga daha ta dey.
44025020	I ma nəkafa, i sərada me mbəɗey ka bəzay ma guma ta neney kakay na, i ma ləvar ka tsəley a Zeruzalem, ka da kərawa sariya ma guma ŋga neney, da huɗa.
44025021	Ama Pol na, me tsəhey waya ka dadəmara sariya ma guma ŋga neney na, ka 'ərdey ma ŋgalaka. Arka i me ləvey, ka padama aha a daŋgay, ha ka pas ma da dadama ka 'ərdey ma Amperer ana.»
44025022	Agripa ma ləvar arka a Festus tok: «A saya, i ka tsənada guma ma ndaw ana tey.» Ma mbəɗamar kava: « Aza medew, medewe na, ka da tsənada.»
44025023	Ma medew ana na, Agripa ta Berenis ma husam a 'ay ma sariya ma bay bay, ndaw hay haɗadzidzay ma kəsadəmata: bay ma sidzew hay, ta ndaw ma fada hay. Andza Festus me vəley slam har na, ma sadəmərawa Pol.
44025024	Arka Festus me tsey guma, me ləvey: «Bay ɗuhwa na Agripa ta kuray a neney kasləna na hay tabiyaha, ka nəkadama ndaw a neney kakay ɗaw? Zuif hay tabiyaha, ma səmawa ma da ndzafəmaya hərway ŋga da Zeruzalem, ha kasl ka sləna, ta me wudey aha waya, ma ka mbəkadama ta sifa ŋga ha zlay.
44025025	Ama yah tey na, ŋga ɗaw na, i ka ndzefey tek ma zəɗadara sifa ŋga na dakay, ama ŋga me ləvey waya i ka husey ka 'ərdey ma Ŋgalaka sana, i da dzala na i da sləradara.
44025026	Amana, i ka ndzefey bəzay ma guma na dərka na ma windar, ka tek aŋga na ma kawa na kakay na,i badərawa ɗey ka tsakay kwar, ɗoh na ka tsakay ɗek, bay Agripa, ma aza i ka ndzefey bəzay ma guma, ma windar a dəba me me tsəhey ’ar a lakwa neney ana.
44025027	Akwa na andza a kafaya me slərey ndaw ma daŋgay andza ha tsa, mandzara bəzay ma guma ŋga na, ka sərey na, haya kakay, seŋgey.»
44026001	Agripa ma ləvar a Pol: «Ka vələmaka tsəveɗ ba me mbəɗey mey ka vaw ɗek.» Pol ma tsekefey har, ma təkəra guma ma mbəɗada mey ka vaw ŋga:
44026002	«Ka guma ma Zuif hay tabiyaha ma ŋgəlafəmaya na na, teseɗey a daya 'ar bəza kakay, me tsey ka vaw ɗaw ka slam dey ɗek, bay Agripa.
44026003	Hərway kah na,me key ma tek ma Zuif hay, ta waway ta na ma kam ka 'ar vaw ta na hay, ekəɗey na, i kaka amboh, pafaya sləmay haya haya tey.
44026004	Da har ma ndzawa ɗaw zla, ta bəza ha na, i ndzawa da walaŋ ma ndaw ma dala ɗaw ana hay da Zeruzalem, Zuif hay tabiyaha. a səradama.
44026005	A səradama zla ekəɗey kakay, a slafama ma ka seydewe ŋga na, kendzey haɗaw a wuɗam na, ma ndzawa ɗaw da kuley la na na, i da diya na me ndey kakay ana, na ma Fariziyeŋ hay.
44026006	Ekəɗey teseɗey i ka dala ma sariya na, ka me pey dey la, na Bay ma Bəla ma tsatərawa a baba tete la hay ana.
44026007	Arka gedzek ana, kurow kava tsew ana hay a kama kuley ma Bay ma Bəla ana, rəpas ta dəvaɗ adzay, mandzara ka mətsatar har na, hərway a pam dey ka da nəkadama tek ana, ma da key ana. Ka vəday ma me pey dey a neney na, bay, Zuif hay ma zəgəmiyawa ka dala ma sariya, ma ŋgəlafəmaya na, hərwuiya.
44026008	Ɗagay ka təɓama da walaŋ a kwar, Bay ma Bəla a da mbəladatərawa ndaw ma mətsa na hay kakay na, ka mey?
44026009	Yah na, i ka dzala ba me kəɗey vaw ta gədaŋ a ɗaw adzay, i ka tsənada mezəley ma Yezu ndaw Nazoreŋ ana zlay.
44026010	Yah na, i kawa da Zeruzalem na, andza neney: yah ana, ta 'ar a ɗaw ana, i ma həlata ndaw Kokwaɗ ana hay haɗadzidzay, i ma kuyadata a daŋgay, ta gədaŋ ma baba ɗuhwa na me key kuley ana hay, ma vələmiyawa na. Andza a kəɗəmata ha vagay ahiya na, a daya 'ar.
44026011	I halata 'ay me ɗuley mey hay tabiyaha na, i səkada ma sadata banay, i təkatar ɗay ka mbəkadama me pey 'ar ata, arka ta seweɗ a ɗaw ana dzay na, i səpata ha, kasl a wuraw da 'ar bəla na hay.
44026012	andza ha tok na, pas asləta na, i ma daway a Damas, baba ɗuhwa na me key kuley ana hay, ma vələmaya slam har, ta ɗeriwel aha da har, na ma zəgada ndaw ana hay.
44026013	Andza i ka tsəveɗ tok ŋgey, bay, ma wuzla rəpas na, i ma nəkada waw ma tek ana daha, a hərɗawa da 'ərlam, a wezley dey a fəna pas, ma sawa masahətaya ta me wezley dey ŋga na, ta ndaw a ɗaw ma kəsadəmaya na hay dzay.
44026014	La ma kuyam tabiyaha ka dala, arka i ma tsənada vəɗe ma ɗay, ma tsiyawa guma ta mey Ebrew: «Sol, Sol, ka kadaya tsetseh na, ka mey? Ka ŋgwetsey təke zlay zləna, ka kar na a vaw ɗek ana.»
44026015	I me mbəɗey kava: «Ɗagay kah ana way, Bay’ərlam a ɗaw?.» Bay’ərlam ma mbəɗawa kava: «Yah na Yezu, ka key tatakway na, ta yah,
44026016	Amana, lətsey ka 'ar sek eɗek, nəkafa i ɓaka vaw eɗey na, hərway i ka gaɗəmaka ba ma da tərey gawla ɗaw aha, ndaw seydewe ma tek ana ma nəkaka a dey na kah ma nəkadaya ekəɗey ana, ta tek ma da nəkəmaka a dey ana i ma da ɓaka vaw da huɗa na sa.
44026017	Zla ekəɗey na, i da ləhadəkawa ba da har ma səkway, ta ndaw ma dala Zuif ahiya kakay ana hay, na i ma da sləradaka ’ar ’ay ta na.
44026018	Ma kah ka wuradatara dey, ma mbəɗadatərawa dey ba da ləvaŋ, a waw me nəkey dey, da Slala ma Sataŋ ’ar 'ay Bay ma Bəla, ma aza ka da ndzafam me sey yam, ka meŋgəsey hay, ka da ndzafam slam har ma da zəmey tek ana andza ndaw ma təraya kokwaɗ ahiya ana hay ta me pey 'ar ata, ka yah ana.»
44026019	Zla da na ŋga na na tsana, bay Agripa, i slafa i ka kafa gədaŋ, ka tek ana ŋga na ma nəkiyawa a dey da 'ərlam ana kakay.
44026020	Dzadzak sa tok na, tsəfəmey aha na, a ndaw ma Damas hay ba ɗagay, da Zeruzalem ta dala ma Zudey tabiyaha, arka a ndaw ma dala na Zuif ahiya kakay ana hay, i ma tələkada mey na, ma taya ka mbəɗadama mendzey ta, ka mbəɗam dey ’ar 'ay Bay ma Bəla, ka ndzam na, kassla andza ma mbəɗadama mendzey ta neney ana.
44026021	Zuif hay a zəgəmaya na hərwuiya, ta pas ana i da 'Ay me key Kuley, a wuɗam ma zəɗadəmaya 'ar ba.
44026022	Ta gədaŋ ma Bay ma Bəla ma wafaya vaw, ha kasl ekəɗey ana, re i key aha seydewe na, ka slam dey ma ndaw bəza na hay, ta ndaw ma səka na hay. Ndaw sek hay ta Moyiz ka tsəmawa ba ka vaw, ka tek ana ma da husawa na, i ka tsey a fəna na dakay.
44026023	Kriste na ka key tsetseh ba, arka na ŋga na ndaw tsəfəmey ana, ma mbəlawa da walaŋ ma ndaw ma mətsa na hay, a dafa na ka taləkada mey ta waw me nəkey dey a səkway ta ndaw ma dala na Zuif ahiya kakay ana hay.»
44026024	Andza Pol, ŋga kava ka guma ma me dzəŋgərey ka vaw ŋga na na, Festus ma tsərawa guma ta magala ha: «'Ar a mbəɗaka Pol! Tek eɗek ana kah ma sərada kambəlaɓa na na, a təradaka 'ar me mbəɗey aha.»
44026025	Ama Pol me mbəɗey kava: «'Ar a mbəɗaya kakay, ŋgalaka ɗaw Festus, i tsey eɗey na, guma ma dərka na, na ta tsəveɗ ana.
44026026	Bay a neney na i ma tsadara guma na, ndar ndar ana na, a sərafata ka tek ana hay tabiyaha, i sərada ha dey ta kava tek asləta ma zarafərawa da huɗa na dakay, hərway tek a neney hay a kəmawa na, da slam ma kəzla ha, kakay.
44026027	Ka pey 'ar ka ndaw sek hay ɗaw, bay Agripa? I sərada ha dey ta kava ka pey aha 'ar'.»
44026028	Arka Agripa ma ləvar a Pol tok: «A zarawa nekəɗey na ka da ləvey na, kah ka təradaya tsoy kretieŋ aha!»
44026029	Pol me mbəɗey kava: ka key na nekəɗey, dakay haɗadzidzay na, ka dar ’ar ba a Bay ma Bəla na, kah ana dada tsa, kakay; amana satsa ndaw a neney hay tabiyaha, ma pafəmaya sləmay teseɗey ana hayna, kuray ka təram ɗerre andza yah, amana, mandzara megesele a neney madzuwadəmaya na hay!»
44026030	Bay me lətsey ba ta Guverner, arka Berenis ta ndaw ma ndza hiya dzaya na hay.
44026031	Andza a dam aha tek ata, na taya ma tsam guma ka 'ar vaw ta na paɗ tsəveɗ ma ləvam: «Ndaw a neney na, ka key tek ɗa ka kəɗama vagay aha, dakay na ka pamar tsalalaw, kakay.»
44026032	Arka Agripa ma ləvar a Festus: «Kendzey ndaw a neney ka zəley Amperer ka vaw zlay na, akwa na a kəladama ba.»
44027001	Andza ka dzalama tsoy a da tələkadəmandar a kombiwal ma daw a Itali na, ma vəladəmara Pol, ta sa ma daŋgay ana sa na hay daha nekəɗey, a har ma bay ma sidzew hay temere na, mezəley ŋga na na, Zuliyus, ma tsakay ma sidzew ana hay, ma zələmatar Ogusta na.
44027002	Arka la ma tsəlam a kombiwal ana daha ma Adramitiyum, a daw aha 'ar ta tsakay ma ɗakal ma Azi, arka na la ma dawam ta bəlay ana, la andza Aristark, ndaw macedoniyeŋ ana daha da Tesalonik.
44027003	Ma medew ana andza la ma lətsam da Sidoŋ na, Zuliyus na a ɗar ndaw a Pol, ma vəlar tsəveɗ ka da nəkatərawa dzam aŋga hay, ka yəmawa, da ma da ŋgəlama ta na.
44027004	Da huɗa na, la ma mam a kombiwal ka 'ar ma bəlay sa, la ma tawam ta Sipre, hərway memeɗ a madandar da dəba.
44027005	Arka tok na, la ma tazlaradama bəlay ana, me husey ka ɗakal ma Silisi ta Paməfili ana, la da hərɗəmawa na da Mir, da dala ma Lisi.
44027006	Da huɗa na, bay ma sidzew, temere na me ndzefey kombiwal ma Aleksaŋdri, a daway aha 'ar a Itali, ŋga ma tsəladandar a huɗa.
44027007	Da meney nekəɗey na, kombiwal ala na, a daway haya hayaha sakay, la da husam kal kal ta wuraw ma Knid na, da mey la dakay. Andza memeɗ a madandar ta dəba na, la ma tawam ta dəba ma Kret, 'ar a ɗakal ana daha a zəlamar Salmoney.
44027008	La da husam na ta ger aha, la ma husam ka slam ana daha a zəlamar «Slam me lətsey kombiwal mambay ana», bəse ta wuraw ma Lazaya.
44027009	La ka ram ləma ba haɗa, a da key na ma daway ka 'ar ma bəlay na a key vaw sakay zləna, magurlam ma sumaya ka ndəvey tsoy, Pol a wuɗey me tsey guma ŋga me dzeley ana,
44027010	ma ləvatar«Dzam a ɗaw hay, i dzeley na haɗaw i ka nakwa ka 'ar ma bəlay ekəɗey ana na, tek hay a da ŋgəsam, a da zəɗam haɗadzidzay, ta tek ma kombiwal me həley ana, ta vaw ma kombiwal ana dada kakay, amana, ta lakwa na dzay.»
44027011	Bay ma sidzew temere na a pey 'ar na, ka guma ma bay ma kombiwal, ta ndaw ma wa kombiwal ana, ta guma ma Pol na.
44027012	Andza wuraw ma slam me lətsey kombiwal ana, a mbafata me ndzey da huɗa ta piya kakay na, har a var a ndaw tabiyaha na, a wuɗam me mey a kombiwal, ma daway ka mey. Waya aza i nəkafakwa kendzey i slafakwa me husey a Feniks slam me lətsey kombiwal ma Kret, 'ar a bəzay ta mey ŋgwa ŋga, ta tsakay lam ta mey ŋgwa, ma da huta piya ka daw ba ɗagay na, da huɗa.
44027013	Andza memeɗ ana daha nekəɗey ma lətsawa da bəzay na, ka taya na waya a slafama ma daway. Andza ma zəgəmərawa melez ma zəgada kombiwal ana ba na, a wuɗam me husey a tsakay ma Kret.
44027014	Ama mendzey nekəɗey tsa na, vavəray ma lətsawa da dala na daha da 'ərev ma bəlay, a zəlamar Eorakuloŋ ma zlawarata.
44027015	Memeɗ ana a dahəɗada kombiwal ana ba, a slafəmərawa ma madərawa ta dəba sakay, tsoy ma mbəkadama, ma dahəɗandar andza ha tsa.
44027016	A tawadandar ta dəba ma dala na daha da 'ərev ma bəlay a zəlamar Kawda, merɓey slabats na,dzadzak na la ka slafama ba ma zəgada bəzey kwambiwal ana hay.
44027017	Andza ma zəgəmərawa bəzey kombiwal ba da yam na, ma tuɗama kombiwal ta ɗewer hay avəday a wasam ma da dufey tsakay ma Sirt na, wuyeŋ aha na na, ma mbəkadəmata melez ma raya ka babaŋ ana hay a yam, arka memeɗ ma dahəɗandar a slam aŋga ma mey ana.
44027018	Ma medew ana andza re memeɗ ana a zlawarandar aha mba na, ma kuyadəmata tek na da kombiwal ana hay a bəlay.
44027019	Arka pas mamakar ana na, ndaw me key mber da kombiwal ana hay, ma kuyadəmata tek na ma kadama mber da kombiwal ana hay ba, ta har ata na.
44027020	Ka key meney haɗadzidzay na, kwa pas, kwa wurzla ka ɓey vaw kakay, vavəray na me key na, kwa ɗaɗa andza ha dakay, tsoy la dzalam na, ndaw a da ləhey aha dasakay.
44027021	Ka key ba meney haɗadzidzay na, ndaw ka zəmey tek sakay, Pol me lətsey da walaŋ ata, ma ləvatar: «Ka nəkadama tok akəɗaw dzam a ɗaw hay, hana akwatay ha təɓama guma ɗaw na, ndaw ka lətsawa da Kret zlay na, akwatay na tek a neney hay tabiyaha, ka ŋgəsam kakay, a zəɗam kakay.
44027022	Ama ekəɗey tok na, i wunakwar na, səmadama mevel, ndaw asləta da walaŋ a kwar a da zəɗey aha dakay, sey ma da zəɗey na kombiwal asləta.
44027023	Ta dəvaɗ a neney na, madurlam ma Bay ma Bəla na i ma kar meslərey ana ka ɓaya vaw ba.
44027024	Arka ma ləvaya: ‹Ka da wesey zlay Pol, hayna kah ka husey ka 'ərdey ma Amperer, hərway ɗek na Bay ma Bəla a da ləhadata ndaw ana kuray ma da tasam dzaya na hay tabiyaha!
44027025	Sadama mevel tok dzam a ɗaw hay, yah na, i pey 'ar ka Bay ma Bəla, a da key na andza ma ŋga ma ləviyawa na.
44027026	Memeɗ ada dahəɗandakwar ka dala na da 'ərev ma bəlay ana.
44027027	Da meney ma kurow kava faɗ ana na, memeɗ ana ma da həɗandar a Bəlay ma Adriyatik, ma wuzla dəvaɗ na, ndaw me key mber da kwambiwal ana hay ma səradama dala bəse daha.
44027028	Andza taya ma wama yam ana na, miter kwakurow faɗ kava tsakar, andza taya ma dawam nekəɗey adiya na, ma kəladama tek ana sa, ma ndzafam miter kwakurow makar kava tsəla,
44027029	Taya ma wasam tsefe kombiwal ana a da dumtsey ba ka ŋgwa na, ma kuyadəmata melez hay faɗ, ma ra hiya ka ɗewer ana hay a yam, ta dəba ma kombiwal, arka taya ma hwahunam dey ka tseɗey bəse.
44027030	Ama ndaw me key mber da kombiwal ana hay, ma kadama vaw ka ləva na waya, la da dzuwəmawa melez hay ka mey ma kombiwal na, ma zəgam bəzey kombiwal daha, a wuɗam ma da ləham vaw ta.
44027031	Arka Pol ma ləvar a bay ma suidzew temere na, ta sidzew ana sa na hay: «Haɗaw ndaw a neney hay ka ndzam da kombiwal ana kakay na, kuray na, ka da ləham aha kakay.»
44027032	Arka sidzew hay na, ma slama ɗewer ma rada kombiwal ana bəza na ba, arka ma mbəkadama ka daw.
44027033	Andza a hutam aha dey me tseɗey na, Pol ma wunata tabiya ta ha ka zəmam tek, ma ləvatar: «Teseɗey ekəɗey na, ka key meney kurow kava faɗ ka hutam aha, kuray ka zəmam tek kakay, ha ekəɗey na kuray ka zəmam tek kakay təŋga,
44027034	ekəɗeyna, i wunakwar na, zəmam tek, hərway ka da ləhadama mesəfrey kwar, i madakwar dey mekelehe sa, i ləvakwar na, kwa mbez 'ar ma ndaw asləta ma da zəɗey da walaŋ a kwar na dakay.»
44027035	Ka guma ŋga neney hay na, ŋga me zəgey peŋ, ma madara sise a Bay ma Bəla ma dey ta tabiyaha, ma tsada, ma zlar me zəmey.
44027036	Tobiyaha ma ndzafam gədaŋ, ma zəmam tek tiyatsa.
44027037	Tabiya la ha na, la kam ndaw temere tsew ta kwakurow tsəla kava mukwa, da kombiwal ana.
44027038	Andza ma rəha hiya tsoy na, ma zlamar ma kuyadama daw ana da kwambiwal aba a yam, ma ka ləhey zlay.
44027039	Andza ma dey me tseɗey ba na, ndaw ma kam mber da kombiwal ana hay a səradama dala na kakay, amana ma nəkadama lakwatow ana daha ka mey ma bəlay, bəse ta ɗakal, kendzey hana a key vaw na, a wuɗam ka ləhadama kombiwal ana kava.
44027040	Taya na ma sləmata melez na, ma raya ta ɗewer ka kombiwal ana hay ba, ma mbəkadəmata a bəlay, ma pasəkəmata tek ma dehəɗey kombiwal ana hay ba, ma luwam petəle ma memeɗ ka dahəɗa 'ar a ɗakal.
44027041	Ama ma husam ka ɗaŋgwala ma wuyeŋ daha da bəzay yam, mey ma kombiwal me duləmey a huɗa, ama bəzay ŋga na na, yam ma bəlay a gwagutsada ha, ma gədaŋ.
44027042	Sidzew hay ma dzalam na, a wuɗam ma kəɗəmata ndaw ma daŋgay hay ba vagay ahiya, hərway a wasam ka da ləham, ta ma dendevey zlay.
44027043	Ama bay ma sidzew temere na a wuɗey ma ləhada Pol na, ma təkata ba ma kam, andza ma ta ma dzalam ana. Ma ləvatar a ndaw ma səradama yam ana hay, ka hərɗam a yam, ka tasam ka ɗakal ka mey.
44027044	Sa ma ndaw hay na a da tasam ta fafam hay, dakay na ta tek ma kombiwal ma pəslam ana hay. Kəɗey na, a da ndzafam vaw tabiyaha ka ɗakal na, andza ha, kwa tek ka key a ndaw kakay.
44028001	Andza la ma ləhəmawa ba na, la ma tsənadama azlakwa dala na da 'ərev ma bəlay ana na, a zəlamar Malt.
44028002	Ndaw ma wuraw ana hay ma ŋgələmandar har tsewtsew, ma laɓam waw haɗadzidzay, ma guradəmandar kava, hərway yam a pey aha, memeɗ a key aha.
44028003	Pol me həley tsatsaya ɓaw a mbuwa, ma kuyada a waw, waw ma kərawa guvok a kutsesl da huɗa na, ma tapafərawa ka har aŋga.
44028004	Andza ma nəkadama gwavaŋ ana hana ma tapa ha ka har aŋga na, ndaw ma wuraw ana hay, ma ləvam ka 'ar vaw ta na: «Ndaw a neney na, ndaw me kəɗey ndaw vagay aha, ŋga ka ləhawa ba da mey ma bəlay, amana, dzerey ma 'ərlam waya ka zəɗey ba təŋga.»
44028005	Pol na, ma watsakada gwavaŋ ana hana a waw, mandzara tek ka tsafa.
44028006	Taya na ma hutam waya aza a həsley dakay na a təɗey ɓəre ka slam ana ma mətsa ha. Ama andza taya ma hutam me ndzey haɗadzidzay na, taya ma nəkadama kwa təke ka kar dakay na. Taya ma mbəɗadama 'ar ma ləvam: «Neney na 'ərlam ma təke.»
44028007	Ka slam ana na, 'ay ma bay ma dala na da 'ərev ma bəlay ana, a zəlamar Publiyus. Ŋga ma ŋgəlandar haya hayaha, ma vəlandar slam ma ney, ha dəvaɗ makar.
44028008	Baba ŋga nana, 'ar a wuzləɗar, zay a luwar. Pol ma daway ka tsakay ŋga, ta me ɗuley mey, ta ma bazləhafa har na, ma ndalada.
44028009	A dəba na na, ndaw dzedzey ana hay tabiyaha da dala na hana da 'ərev ma bəlay ana, ma səmawa ka tsakay ŋga, taya ma ndalam tiyatsa.
44028010	Taya ma kam tek ma hasəkadandar bəzay ana hay kambəlaɓa, arka andza la dawam tek ala a kombiwal na, ma vələmandar tek ma sandar ana hay.
44028011	La da mam ka 'ar ma yam, kiya makar a dəba na, ta kombiwal ana daha, me hutey kalaŋ da wuraw ana hana da 'ərev ma bəlay ana, a sawa na da Aleksaŋdri, tek ana hay ma tapa hiya kava, tek ana hay na, zeheɗ ma Diyoskur.
44028012	La ma hərɗam da Sirakus, la ma ndzam da huɗa, a key meney makar.
44028013	Da huɗa na la ma lətsam, ma dawam bəse bəse ta mey ma ɗakal, la ma husam a Regiyo. Ma medew ana, memeɗ ma lətsawa da bəzay, ma da həɗandar, da meney tsew tsa na, la ma husam a Puzol.
44028014	Da huɗa na, la ma ndzafam malam hay, ma wunəmandar ma la ka ndzam da 'ay ta luma kərem, nəkafa la da dawam a Rom na, andza neney tok.
44028015	Zla da wuraw ana ŋga na na, malam hay ma tsənadama ma husawa la, ma səmawa ma da zley 'ar da Luma ma Apiyus ta Barikey hay makar. Andza Pol ma nəkadata na, ŋga ma madara sise a Bay ma Bəla, a mar 'ərev a Pol.
44028016	Da har ala me husey a Rom na, ma vəlamar tsəveɗ a Pol, ka zəgey 'ay kərem ma ŋga makəraŋga, ka zəgawa sidzew asləta ka dzaɗa.
44028017	Meney makar a dəba na na, ŋga ma wunata ndaw ma fada ma Zuif hay ka da ndzafama a 'ay ŋga na. Andza ma tsəhəmawa 'ar ba na, ŋga ma ləvatar: «Malam a ɗaw hay, i ka key tek ma malay aha a səkway lakwa kakay, dakay na ka me tsekesley ma tek lakwa ma ndzafukwawa ka baba tete lakwa hay ana kakay, ma kadəmaya daŋgay zla da Zeruzalem, ma vəladəmaiyawa a har ma Romeŋ hay,
44028018	andza ma kama sariya na na, taya na a wuɗam ma mbəkadəmaya, hərway ka ndzafafəmaya meŋgəsey, ma ka kəɗəmaya ba vagay aha dakay.
44028019	Ama dugwan ma Zuif hay ma kam hərway ɗaw ana, ma təkiyawa ɗay, me zəley Amperer ka vaw, kəɗey na, mandzara i ka dzeley ma katar tək haya kakay aha a ndaw ma dala ɗaw hay.
44028020	I zələkurawa na, ka bəzay ma guma neney ma da tsada ka 'ar vaw lakwa na. Da me tsey ma guma hayna na, a dzuwəmaya ta megesele a neney na, mavəday ma me pey dey ɗaw, andza ma səkway ma Israyel ana.»
44028021	Taya ma mbəɗafəmara kava: «Ana la na, ɗaɗa ka kəmandərawa ɗeriwel da Zudey hərway ɗek tikay, malam ma səmawa da huɗa na hay na, ndaw asləta ka tsandar ka tek haya kakay aha, me tsey mevel aha, ka kah na dakay.
44028022	Ama la tsəhafəmaka ekəɗey na, təkəradandar tek eɗek me dzeley ana, ta huɗa mey ɗek ana, hərway da guma ma me tsey vaw ɗek a neney na, kwa ka waray ka waray na, a sadərawa guma.
44028023	Andza taya ma pama pas ana ba dzaya na, a da səmawa, a da ndzafama da mbaw na, taya haɗadzidzay. Da guma ŋga na ma tsatar na, Pol a key seydewe ma Slala ma Bay'ərlam, zla ma pərek, kasl a hakwaɗ na, a kəɗey vaw na, ma ka tsənadama guma ŋga, ma tsatar ka Yezu ana, zla ka Mewey ma Moyiz, ta na ma ndaw sek hay.
44028024	Sa ma ndaw hay na, ka təɓama guma ŋga na me tsey ana ba, ama sa na hay na, a wuɗam ma pam 'ar kava kakay.
44028025	Ha me wenəkey 'ar ata na, ka dzəmadama ɗay ta kakay təŋga. Arka Pol ma tsatar bəzay ma guma neney asləta adiya: «Azlakwa bəzay ma guma ma Mesəfrey Kokwoɗ ana, Ezayi ma tsadatara a baba tete kwar ana hay na, dzerey aha dərka na!
44028026	«Daw da ndzafa səkway a neney ana, ləvar: Ka da dzəkam sləmay mambay mambay aha, amana ka da tsənadama ha kakay. Ka zazuram dey haya hayaha, amana ka da nəkadama ha kakay.
44028027	hərway mevel ma səkway a neney na, ka tərey ba təɗo təɗo, maragwam hay da sləmay, taya wuɗaradama dey ba, ma ka nəkadama ta dey ta zlay, ka tsənadama ta sləmay ta zlay, ka da səradama da mevel ata zlay, ka da mbəɗam dey ka Bay ma Bəla zlay, akwa dakay na, i da ndaladata.»
44028028	Pol me ləvey: «Səradama tok: a sləradəmərawa me buwey ma Bay ma Bəla a neney na, a ndaw Zuif ahiya kakay ana hay, taya na, a da pamar sləmay.»[
44028029	]
44028030	Pol mevey tsew dzay, ta sumkwo aŋga na, a ŋgəlata ndaw ma dam ka tsakay ŋga na hay tabiyaha.
44028031	A tələkada mey ta Slala ma Bay'ərlam, a tatəkadata ndaw hay, ta guma me tsey ka Bay’ərlam Yezu Kriste ndar ndar, mandzara tek ka ɓəlar.
45001001	Yah Pol, bəzey ma slərey ma Yezu Kriste, ma zəla ha ka da tərey maslaŋ aha, ma wala ha, ma paha gəle ma da tələkada mey ta Mey Wayna ma Bay ma Bəla.
45001002	Mey Wayna a neney na, Bay'ərlam ka tsadatərawa ba zla ka vaw, a ndaw sek aŋga hay da Mewindey Kokwoɗ ana hay na,
45001003	-
45001004	Mey ana, a tsey na ka Bəzey ŋga: haɗaw andza da slaw vaw na, a bawa da bəzay ma David. Haɗaw andza da Mesəfrey Kokwoɗ ana na, ma paha ta ma slafa ŋga, Bəzey ma Bay ma Bəla aha, ta ma mbəlawa ŋga da walaŋ ma ndaw ma mətsa na hay. Na ŋga na na, Yezu Kriste, Bay’ərlam lakwa.
45001005	Ta har aŋga na, la ma ndzafam hahaya ma da tərey maslaŋ aha, ma da kəsadata a me tsəney sləmay ta me pey ’ar, a maram ma mezəley ŋga, səkway Zuif ahiya kakay ana hay tabiyaha.
45001006	Kuray tiyatsa na, kuray da walaŋ ata, Yezu Kriste ka zələkurawa ba.
45001007	I windəkuraɓa a kuray, ndaw Bay ma Bəla ma wuɗata na hay tabiyaha da Rom ana, a ndaw Kokwaɗ ana hay ta me zəley ma Bay ma Bəla, hayna Bay ma Bəla Baba lakwa, ta Bay’ərlam Yezu Kriste ka vəlakwar hahaya ŋga, ta zozoy ŋga!
45001008	Tsufəmey aha na, i madara sise a Bay ma Bəla ɗaw, ta har ma Yezu Kriste, hərway kwar tabiyaha: ka bəla tabiyaha na, a tələkadama ha mey, waya kuray na ka pam aha 'ar.
45001009	Hərway Bay ma Bəla na, ndaw seydewe ɗaw ana, ŋga na i ma kar kuley ta mezek a ɗaw adzay ana, da ma tələkada mey ta Mey Wayna ma Bəzey ŋga na. I mətsar aha har ma sləfakwar kakay,
45001010	zarra da ma ɗuley mey ɗaw na, i tsəhey, i wuɗey, andza ma ŋga ma wuɗey na, i ka ndzafaɓa ma daɓa a 'ay kwar.
45001011	A saya nduk nduk akwa i ka nəkadakwar, ma aza i ka ɓadakwar tek ma haya ha ma Mesəfrey nekəɗey aza ka da səmadakwar.
45001012	Dakay dzadzak na, i ka wanəkadukurawa wuiya kamasləta ha da 'ay kwar, ta ma pey 'ar alakwa na asləta na, kuray ta yah adzay.
45001013	A saya na, kuray ka səradama malam a ɗaw hay, i dzeley 'ar zarra ma daɓa a 'ay kwar, ma i ka ndzafawa tek ma merɓey ɗaw, andza na i ma ndzafawa da sa ma səkway Zuif ahiya kakay ana hay, amana tek ana ka təkaya ba.
45001014	Mber a ɗaw na, ma daway ka tsakay ma ndaw hay tabiyaha: a 'ay ndaw ma fira na hay, kalkal andza a 'ay ndaw ma fira hiya kakay ana hay, a 'ay ndaw ma dzaŋga na hay, kal kal andza a 'ay ndaw ma dzaŋga ahiya kakay ana hay.
45001015	A saya akwa na ma təlkadakwar mey ta Mey Wayna, a kuray ndaw ma Rom hay tiyatsa na, hərwuiya.
45001016	Hərway yah na, hwaray a kaya ta Mey Wayna tikay: ŋga na, ma slafa ma Bay ma Bəla ma buwey kwa way way ma pey 'ar ana tsəfəmey aha na Zuif hay ba ɗagay, a dəba na na Grek hay.
45001017	Da Mey Wayna na, a ɓada na neney: Bay ma Bəla na, a tərada ndaw dzerey aha ka slam dey ŋga, ta ma pey 'ar ka ŋga. ’Ar me pey ana ŋga na na, ɗa tsa. Andza na ma windaha na da ɗeriwel Kokwoɗ ana: ‹Ndaw ana dzerey aha ta ma pey 'ar ana na, a da səfərey.›
45001018	Akwa na zla da mekekəle ma həzlay ma 'ərlam na, Bay ma Bəla ma ɓada me tsey mevel ŋga ka meŋgəsey ta tek dzerey ahiya kakay ana hay ma ndaw hay ma zəgadama dərka na beke ma dzerey dakay ana.
45001019	Hərway, tek na ma slafama ma səradəmarawa ka Bay ma Bəla ana na, ndaw hay a səradama tabiyaha, hərway Bay ma Bəla ka ɓadatara ba.
45001020	Akwa zla da mezley ma bəla na, ndaraw aŋga ma nəkey kakay ana hay na, gədaŋ aŋga ma slafa tabiyaha na me ndəvey kakay ana, ta vaw ŋga ’ərlam aha na, a nəkam na da mber aŋga hay me sərey tek; arka taya tok na, amboh ata na dakay.
45001021	Kwa andza a səradama Bay ma Bəla tekeɗe na, kwa ka hasəkadəmara bəzay kakay, kwa ka madəmara sise andza na akwa ka madəmara a Bay ma Bəla na kakay. Dzadzak tok na, ta meterŋgleŋ taya ka zləgam ba da ma dzeley 'ar ata tedehe na hay, da mevel ata mandzara me dzeley ’ar ana na, a da təram na tek ma ləvaŋ ahiya..
45001022	Key a kadama vaw andza a səradama ’ar tok na, azlakwa a da təram na 'ar ma mbəɗey ahiya.
45001023	Taya ma mbəɗadama ma wezley dey ma Bay ma Bəla me mətsey tikay ana, ta mey ’ar dey ma tek na ma kaya ta har ana: andza ndaw me mətsey ana, ɗiyeŋ hay, gənaw ta sek faɗ ana hay, ta tek ma vey ta hwaɗ ana hay.
45001024	Kavəday ma mey na, Bay ma Bəla ma mbəkafata har a tek na ma katar dey da mevel ata na hay, a tek ma zləɓey ndaw ana hay, ma taya ka da ɗəmatar ndaw a bay ’ar ma vaw ta na hay sazlay.
45001025	Taya ma mbəɗadama dərka na ma Bay ma bəla ba ta maləwaɗay, ma namar dəba ta ma kamar kuley a tek na ma ka ahiya na, a veɗ ma Ndaw ma katərawa na, ma pəsa mey aha ma kwoza ha na. Amen!
45001026	Kavəday ma mey na Bay ma Bəla ma mbəkafata har a tek ma sey, ma mey ndaw ta dəba na hay, ŋgwas ata na hay ma dzəmam vaw ka 'ar vaw ta na ŋgwas hay, andza na ma mewey ma bəla ma wuɗey kakay ana.
45001027	Mawal hay ma kam andza ha satsa, ma mbəkadama me dzəmey vaw ta ŋgwas ata hay, andza na ma bəla ma ləvey ana, ma kam dey ka vaw ka 'ar vaw ta na hay, ma nam mawal ta mawal, arka na ma ndzafam masa da vaw ta na, kassla ma ma zəɗey ta na.
45001028	Andza taya ma wuɗam ma səradama Bay ma Bəla kakay na, Bay ma Bəla ma mbəkadata paɗ ka ma dzeley 'ar ata so lamba ha na. Kəɗey na, a kam tek na a da fa taya ka kama zlay ana hay.
45001029	Taya ma rəha vaw ahiya ta tek na dzerey a kakay ana hay tabiyaha: a kam tek haya kakay ana hay, a kam dey ka tek ma ndaw hay, taya seweɗ ahiya, ma rəha hiya ta səleŋ, a kəɗam ndaw vagay aha, a təram vaw, a zləgadəmata sa ma ndaw hay, a kam tek hay so ha, a tsam maləwaɗay ka ndaw hay,
45001030	a ŋgəlam bəzay a vaw ka ’ar vaw ta na hay. Taya dəgwan ma Bay ma Bəla ahiya, a zaram mey so, a rəsam vaw, a ɓam ta vaw, a səpam wewer teŋgey teŋgey na me key tek hay kakay ana hay. A tsənəmatar sləmay andza baba, ta maya ta hay kakay.
45001031	A səradama tek kakay, a mbəɗam sler a guma ta, mevel ata təɗo təɗo, ndaw a katar da vaw kakay.
45001032	Kwa andza tekeɗe a səradama sariya ma Bay ma Bəla na ma ləvey ndaw me key tek andza ana ŋga na na hay na, me kəɗey ta na na vagay ahiya na na, a kama na ta key dada tsa kakay, amana, a həladəmatara bəzay a ndaw ma kam andza ha na hay satsa.
45002001	Kah ana tok, a da safəmaka ha yam kakay, kwa kah ka key way way na, kah ndaw me key sariya ka ndaw ana na. Hərway ka key sariya ka ndaw na, ka key na ka dzuwey bay 'ar ma vaw ɗek ana, hərway kah ana ka key aha andza ha tiyatsa, kah ndaw me key sariya na na.
45002002	Hərway la səradakwa, sariya ma Bay ma Bəla na, a ka na da dərka, ka ndaw ma kam tek andza na ŋga na hay na.
45002003	Aŋga dzala ɗagay, kah ndaw ma key sariya ka ndaw ma kam tek andza na ŋga na na hay na, kah ana ka key andza ma ta satsa na, ka kah na, ka da ləhey da har ma sariya ma Bay ma Bəla ɗaw?
45002004	Tsukuɗu ka key na ka rəsa zleley ma kokwoɗ aŋga, ma me zəgey mevel aŋga, ma ma wurey har aŋga a ndaw, mandzara kah ka sərafa, kokwoɗ aŋga na na, a dahəɗaka a ma mbəɗada mendzey ɗek kakay ɗaw?
45002005	Ta 'ar eɗek ana təɗo təɗo na, ta mevel eɗek a neney ma mbəɗey tikay ana, ka key na ka tsəhey zleley ma me tsey mevel, ka pas ma me tsey mevel, pas ma Bay ma Bəla ma da ɓadərawa sariya ŋga dzerey aha na.
45002006	Na ma da vəladatara tek ka ndaw ka ndaw, andza ma mber aŋga ma kawa na.
45002007	mendzey me ndəvey kakay ana na, a ndaw ta matanduroŋ ata ma key ka tek hayna hay, na ma səpam maram, me hesəkey bəzay ta mendzey me mətsey tikay ana.
45002008	Ama mevel ma tsar ta ma kəla ’ar aha ka ndaw ma bəra na hay,ma tsənamar sləmay a dərka na kakay ana hay, ma kam tek ma dzerey kakay ana.
45002009	Banay, ta ma tuway, ka mendzey ma ndaw ma key tek haya kakay ana hay, ka mey na Zuif hay, arka Grek hay tok.
45002010	Me wezley dey, ɗuhwaha ta zozoy,kwa a way way me key tek hayna hay, ka mey na ma Zuif hay, arka na a Grek hay.
45002011	Hərway Bay ma Bəla na a weley ndaw tikay.
45002012	Mendzey ma ndaw ma ŋgəsam mandzara ka səradama mewey ana na, a da zəɗam na, mandzara mewey tiyatsa. Ama mendzey ma ndaw ma ŋgəsam da mewey na, a da kadəmatara sariya ta na na, ta mewey ana tey.
45002013	Ma da tərey ndaw dzerey ahiya ka slam dey ma Bay ma Bəla na, ndaw ma dzəkafama sləmay ka mewey ana hay kakay.Ndaw ma da tərey dzerey ahiya na ndaw ma kadama mber ana hay.
45002014	Kendzey ndaw Zuif ahiya kakay ana hay mewey ta dakay ana a kam tek na mewey me ləvey ana na, ma ndzaya na mewey ahiya ka ’ar vaw ta na, taya aŋga na mewey ta dakay ana.
45002015	A ɓadama na mber ma Mewey ma wuɗey ana na, ma winda ha da mevel ata na, mezek ata na a ka sedewe na andza ha tsa, kəɗey na sariya ta na da mevel ata na na, a tewey a madatara malay, dakay na a dzaŋgərafata.
45002016	Na ma da bawa ta pas ana, andza ma Mey Wayna ɗaw, Bay ma Bəla a da kadatara sariya ma tek ma ndaw ma kəzlaya da mevel ana hay, ta har ma Yezu Kriste.
45002017	Ama haɗaw kah ma zələmaka ndaw Zuif ana, kah ma pa ’ar aha ka mewey, kah ma pada me ŋgelekey ɗek ka Bay ma Bəla ɗek.
45002018	Kah a neney ma sərada tek aŋga ma wuɗey ana, kah na ma saɗəka ha ta mewey, ma sərada me weley na hayna.
45002019	Kah na ka sərada vaw ɗek, ɗa ma kəlatar ka mey a ndaw wulaf ana hay, kah waw ma nəkey dey ma ndaw da ləvaŋ ana hay.
45002020	Kah na, ndaw ma seɗəkey ndaw ma səradama tek kakay ana hay! Ayaw, kah na miter ma ndaw tedehe na hay, kavəday da mewey na, ka slafərawa ma badərawa ma sərey tek ta dərka.
45002021	Ayaw tok! Kah na ndaw ma tetəkey ndaw sana, kah ana na ka tatəkada bay ’ar ma vaw ɗek ana tikay ɗaw? Ka ləvatar a ndaw hay ka hulam zlay tok na, kah ana na, ka huley!
45002022	Ka tatəkadata ndaw hay ka kam madama zlay, kah ana na ka key madama! A saka kah ka nəkadata ’ərlam so na hay kakay, amana ka hulawa da 'ay ma kuley ta na hay!
45002023	Ka pada meŋgelekey ɗek na a mewey, arka ka par hwaray a dey a Bay ma Bəla ta tek eɗek ma key mewey ma wuɗey kakay ana sa!
45002024	Akwa na andza na ma winda ha da ɗeriwel Kokwoɗ ana: «Mezəley ma Bay ma Bəla ma tsaɗa ha hərway kwar, da walaŋ ma ndaw Zuif ahiya kakay ana hay.»
45002025	Waway kava dakay, ma sley kuɗey na haya ha haɗaw ka kada ha mber ta mewey ana na, ama haɗaw ka key tek ma mewey me wuɗey kakay ana na, ta me sley kuɗey ɗek ana dzay na, kah na andza ndaw ma sla kuɗey aha kakay ana.
45002026	Haɗaw ndaw ma sla kuɗey kakay aha, a kata ha tek ma mewey ana, ma sla kuɗey ŋga na kakay ana na, a da mbəslama na andza ma sla kuɗey aha, kiɗaw?
45002027	Ŋga na hana ma sla kuɗey aha da slaw vaw tikay ana, a ndaslada ha mewey na, a da kadaka sariya ɗek, kah a neney ma sərada mewey ma winda na, ma sla kuɗey aha na, ma key tek andza ma mewey kakay ana na.
45002028	Akwa na, ma tərada ndaw Zuif aha na, tek ana ma nəkey ana kakay, kwa vavay mbəlek ana ka vaw ma ma sley kuɗey ana kakay.
45002029	Ama ma tərada ndaw Zuif aha na, tek ana ma kəzla ha na, ma sley kuɗey na mala ma mevel, na ma bawa da Mesəfrey ana zləna, na ma winda ha ta windey ana kakay. Nəkafa na ŋga na tok na, ndaw a ndzefey ma səmbərey ŋga na, da Bay ma Bəla zləna, da ndaw hay tikay.
45003001	Andza Zuif hay a da fənam ndaw hay na, da na waray tok? Andza ma nefey ma me sley kuɗey ana na waray tok?
45003002	Ka key teŋgey teŋgey na, mabaŋ ana na, ɗuhwa ha dzay! Tsufəmey aha na, guma ma Bay ma Bəla a ɓatar vaw, ma vəla ha na, a taya.
45003003	Akwa ɗagay na mey! Haɗaw sa na hay a tsənam sləmay kakay na, ma tsəney sləmay ta na kakay ana na, a slafa ma davasada me mbəɗey sler kakay ma Bay ma Bəla ɗaw?
45003004	Dey ta kava a'ay! Hayna ndaw hay ka səradama ba ɗagay, Bay ma Bəla na dzerey aha, mendzey ma ndaw hay tabiyaha na, malwaɗay ahiya, andza na ma windaha da ɗeriwel kokwaɗ ana na: Hayna kah ka sərey dzerey aha da guma ɗek me tsey, ma aza kah ka da zəga 'ar ma sleɗ ta pas ma kam sariya ɗek.
45003005	Ama haɗaw azlakwa dzerey lakwa kakay ana a ɓada, Bay ma Bəla na dzerey aha na, me ley ŋga na na teŋgey? Bay ma Bəla na dzerey aha kakay tsukuɗu? Haɗaw andza a hətandakwar da mevel aŋga ma tsar na na. I tsey na andza ma me dzeley 'ar ma slaw vaw.
45003006	Dey ta kava a'ay, hərway azlakwa Bay ma Bəla a da ka sariya ma bəla na teŋgey?
45003007	Ama haɗaw azlakwa da malwaɗay ɗaw, dərka ma Bay ma Bəla a wezley dey a fənada da maram aŋga na, azlakwa ɗagay a dzuwəmaya andza i ma ŋgəsa ha na ka mey sa mey?
45003008	Ana azlakwa ka kakwama tek haya kakay ana hay, ma aza tek hayna hay ka bəmawa da huɗa kakay na, ka mey tok? Andza sa ma ndaw ma tsafəmandakwar malwaɗay, andza me ləvey na lakwa na: ndaw aŋga na hay na, təɗe ka ndzuwəmata!
45003009	Ɗagay wal na mey? Lakwa Zuif hay na, ka fənəkwata sa ma ndaw hay ɗaw? andza ha kakay! Hərway ma mey na, la ka ɓadama tsoy, ndaw hay tabiyaha a da kam na, Zuif ahiya. Grek hay na, ma watar 'ar na meŋgəsey.
45003010	Kalkal andza na ma winda ha da ɗeriwel kokwaɗ ana na: «Ndaw ka bəla dzerey aha na dakay, kwa asləta.
45003011	Ndaw ma səra 'ar aha na dakay, kwa ndaw asləta ma səpey Bay ma Bəla na, dakay.
45003012	Tobiyaha taya ka zləgam ba, ka masləta ta ha na, taya ka zəɗam ba, kwa ndaw ma key tek haya ha na dakay, kwa asləta na.
45003013	Vəɗe ma ɗay ta ka tərey tsoy andza ɗay tsəvay mawura ha. 'erneh ata na, sey ma zləgada ndaw, mawar ma kutsesl ka tebeləmey ta.
45003014	Huɗa mey ta ma rəha ha ta me kəley 'ar ka ndaw, ta me tsey mey ma seweɗ.
45003015	Ma lətsaya na ka 'ar sek ma da kəɗey ndaw vagay aha.
45003016	Ka tsəveɗ ata ma dawam ta huɗa na na, ma nəkey na, ideŋ ta viya.
45003017	Tsəveɗ ma zozoy na a səradama tikay.
45003018	Kwa zluwer ma Bay ma Bəla ka slam dey ta na, daha tikay.»
45003019	Kavəday ma mey na, i səradakwa ha mendzey ma Mewey ma ləvey ana, a tsatar na a ndaw ma ndza hiya da Mewey ana hay, ma huɗa mey tabiyaha ka wuɗey, ma bəla tabiyaha, ka sərada ma ŋgəsa ha ka slam dey ma Bay ma Bəla.
45003020	Nəkafama, kavəday ma mey na, ndaw ma da tərey dzerey aha ka slam dey ŋga, hərway ma tek aŋga hayna ma key, andza ma Mewey na, dakay. Akwa na, Mewey ma ŋga na, a vəley ma sərada na meŋgəsey.
45003021	Ama ekəɗey na, mandzara mewey na, Bay ma Bəla ka ɓadandakwar ba me tərey ndaw dzerey aha. Mewey ta ndaw sek hay a kam seydewe aŋga na.
45003022	Tek a neney na, dzerey ma Bay ma Bəla ta ma pey 'ar ka Yezu Kriste, ma ndaw ma pey 'ar ana hay tabiyaha, hərway gəle gəle ŋga na dakay:
45003023	tobiya ta ha ka ŋgəsam ba, a da nəkadama ha ma wezley dey ma Bay ma Bəla dakay.
45003024	Ama ma təradəmata dzerey ahiya ma hayaha, ta hahaya ŋga, kavəday ma mebuwey ana me ndesley da Yezu Kriste na.
45003025	Bay ma Bəla ma pada andza tek ma ger aha ma pərada meŋgəsey ta mambaz aŋga, ta gwedey ma me pey ’ar na, a ɓada dzerey na mey, kavəday ma mey na, ŋga ma mbəkadatərawa mandzara ka hətatərawa meŋgəsey ana zlezle na hay.
45003026	Da har ma me zəgey mevel aŋga na, a ɓada tok na, dzerey ŋga da har ekəɗey ana, mala ka səradama dzerey aha, ma da tərada ndaw me pey ’ar ka Yezu dzerey aha.
45003027	Neney na, ma ŋgelekey da huɗa daha ɗaw? Daha tikay! Hərway ma mey? Hərway ma tek ata ma kam tsukuɗu? Ɗaɗa andza tikay! amana, hərway ma ma pey 'ar.
45003028	La ma dzalama na akwa na, ndaw a tərey dzerey aha na ta ’ar me pey, mandzara mber me Mewey .
45003029	Tsukuɗu, azlakwa Bay ma Bəla na, Bay ma Bəla ma Zuif hay dada ɗaw? Ŋga na Bay ma Bəla ma ndaw Zuif ahiya kakay ana hay tikay ɗaw? Ayaw, ŋga na, Bay ma Bəla ma ndaw Zuif ahiya kakay ana hay tiyatsa!
45003030	Hərway Bay ma Bəla na, ŋga asləta, ma təradata ndaw ma sla kuɗey dzerey ahiya ta 'ar me pey, ta ndaw ma sla kuɗey kakay ana hay, ta 'ar me pey atsa.
45003031	Ta ma pey 'ar na, i həlafakwa gədaŋ ma Mewey ba tabiyaha ɗaw? Dzadzak na, ka kakwa na, i vəlakwar gədaŋ a mewey adiya.
45004001	Ka da ləvakwa ka Abraham baba tete lakwa na teŋgey? Da slaw vaw na, a da ndzefey na mey?
45004002	Haɗaw Abraham ma təra ha ba dzerey aha ta tek aŋga ma key na, a slafa ma ŋgelekey, amana, ka slam dey ma Bay ma Bəla kakay.
45004003	Akwa andza Mewindey Kokwoɗ ana a ləvey na teŋgey? «Abraham ma pey 'ar ka Bay ma Bəla, arka na, ma mbəsladəmara andza dzerey aha.»
45004004	Akwa na ndaw ma key mber na, tek ma merəɓey ŋga ma mbəsla ha na andza tek ma hahaya kakay, ama na andza tek ma dey har aŋga ha.
45004005	Dzadzak na, a ndaw ma key mber kakay na, ama a pey 'ar ka ndaw ma tərada ndaw ma ŋgəsaha, dzerey aha na, ma pey 'ar aŋga ma mbəsla ha ba andza dzerey aha.
45004006	David a ka magurlam ma wuiya ma ndaw Bay ma Bəla ma pada dzerey aha, mandzara ka nəkey dey ka tek aŋga ma key ana hay na, andza ha:
45004007	‹Ndaw andza meŋgəsey ta hay ma sa yam ahiya ba, ma davasa hiya ba na na, taya da wuiya.
45004008	Ndaw andza Bay’ərlam ma mbəsla meŋgəsey ŋga tikay ana na, ŋga da wuiya.›
45004009	Bəzay ma guma ma wuiya neney na, a nəkey dey na, ka ndaw ma sla kuɗey ana hay dada tsukuɗu, ta ndaw ma sla kuɗey aya kakay ana hay dzay ɗaw? Akwa i ləvakwama na andza neney: «Ma pey 'ar ma Abraham na, ma mbəsladəmara andza dzerey aha.»
45004010	Tek ana a key na, da har waray? Amba ka sla kuɗey tsukuɗu, ɓa ma sla kuɗey aha tsoy ɗaw? A'ay, zla ma sla kuɗey aha tsaray kakay, amana, amba ka sley kuɗey.
45004011	Abraham a da ndzafa ma sley kuɗey na, andza kəla ma zeheɗ ma dzerey ŋga ma vəlamar da ma pey 'ar aŋga, zla ŋga ma sla kuɗey aha tsaray kakay ana. kəɗey na, ka tərey ba andza baba ma ndaw ma pam 'ar, ma sla kuɗey aya kakay ana hay satsa, ma ka da mbəsləmata a dey ma ndaw dzerey ana hay.
45004012	Baba ma ndaw ma sla kuɗey ana hay, ma ndaw andza da səkway ma ndaw ma sla kuɗey ana hay dada tsa kakay, amana, ta slam sek ma ma pey 'ar ma baba lakwa Abraham, zla ma sla kuɗey aha tsaray kakay ana.
45004013	Akwa na a ləvamar a Abraham na, a da vəladəmara dala tabiyaha, a ŋga ta bəzey ma hwaɗ a ŋga hay a da zəma na, hərway ma Mewey kakay, amana, hərway ma dzerey ŋga ta ma pey 'ar aŋga.
45004014	Haɗaw ndaw ma da zəmam ana hay a da ndzafama tek ana kavəday ma mewey na, na ŋga na na, ma pey 'ar a nefey sakay, guma na ma tsəmawa na na, ma davasa ha ba.
45004015	Hərway Mewey na, a badərawa me tsey mevel, ka slam ana Mewey dakay na, ma ŋgəsada tek dakay tey.
45004016	Satsa na, ma da zəmey 'ay na, sey ta ma pey 'ar, mala ka da key ta hahaya ma aza guma na ma tsəmərawa na na, ka da ndzey a nefey na ma bəzey ma hwaɗ ma Abraham hay tabiyaha, zləna ma ndaw ma səpam Mewey ana hay dada tsa kakay, ama satsa na, ma ndaw ma pam 'ar andza ma Abraham Baba lakwa tabiyaha na.
45004017	Akwa ma winda ha da ɗeriwel kokwaɗ ana na, andza neney: «I ka təradaka ba baba ma səkway hay haɗadzidzay.» Ŋga na, Baba lakwa, ka slam dey ma ndaw, andza ma pey 'ar ka ŋga na, Bay ma Bəla na, a mbəladatərawa ndaw ma mətsa na hay, ma zəlata tek na dakay ana hay na, ka kam daha.
45004018	Ŋga na ma pey dey ka tek na akwa ma pey dey ŋga na kava dasakay ana, ŋga ma pey 'ar na, kəɗey na, ŋga ma tərey baba ma səkway hay haɗadzidzay, andza na ma guma na ma tsadəmərawa na: «bəzey ma hwaɗ eɗek hay a da kam na andza neney.»
45004019	Ka mətsar har a ma pey 'ar aŋga kakay, kwa ŋga ka nəka mevey ŋga mazlambar aha temere tekeɗe na, ta Sara a yey kakay, tsetsuwe ta hiya andza matsəlay taya ma mətsa hiya na na, ka nəkar a dey kakay.
45004020	Ka guma ma Bay'ərlam ma tsərawa na, ŋga ka kəɗey waway kava kakay, amana, ma pey 'ar aŋga ma vəlar gədaŋ, arka ŋga ma səmbəra Bay ma Bəla.
45004021	A sərada ha dey ta kava, tek ma Bay ma Bəla ma tsərawa kava na na, a slafa ma ndaslada satsa.
45004022	Nəkafama: «a da mbəsladəmara andza dzerey aha na, kavədiya.»
45004023	Ama ma winda ha na, ma ŋga asləta tsa kakay: «A da mbəsladəmara na,
45004024	Ama na ŋga lakwa tiyatsa, lakwa neney ma pakwama ’ar ka Ndaw ma mbəladərawa Yezu Bay’ərlam a lakwa, da walaŋ ma ndaw ma mətsa na hay ana a da mbəsladəmandakwar tey.
45004025	a haɗəkadama na hərway ma meŋgəsey lakwa hay, mambəlawa ma da təradandakwar ndaw dzerey ahiya.
45005001	Kəɗey tok na, ma təraya ba ndaw dzerey ahiya da 'ar me pey na, lakwa da zozoy ta Bay ma Bəla ta har ma Bay’ərlam a lakwa Yezu Kriste.
45005002	Ta har aŋga na, i ndzafakwa tsəveɗ ta 'ar ma pey, ka hahaya na ŋga na, na lakwa ma ndzahiya da huɗa na. I padakwa ma ndzeŋgesley lakwa da ma pey dey ka ma wezley dey ma Bay ma Bəla na.
45005003	A fəna satsa na, i padakwa me dzeŋgesley lakwa a viya, kwa andza i səradakwa viya na a sadərawa matanduroŋ,
45005004	matanduroŋ tey a sadərawa me tsəney sləmay da suwat me həley, suwat ma həley a sadərawa ma pey dey.
45005005	Arka ma pey dey tey na, a zləgey ndaw kakay, hərway ma ma wuɗa vaw ma Bay ma Bəla na, ka guvawa ba a mevel a lakwa hay ta Mesəfrey Kokwoɗ ana, na ma vəladəmandukurawa na.
45005006	Ayaw, da har ana gədaŋ a lakwa tsaray dakay na, Kriste ka har ma mbəsla ha na na, ma mətsey hərway ma ndaw ma ŋgəsa na hay.
45005007	Ndaw ma təɓey me mətsey hərway ma ndaw dzerey aha na, ta ger aha. Ka ndaw me key tek hayna na neŋgərey a təɓama me mətsey hərway ŋga.
45005008	Ama andza neney tok na, Bay ma Bəla a ɓada ma wuɗa vaw ŋga ka lakwa: Kriste me mətsey hərway lakwa, da har ana lakwa da meŋgəsey mba.
45005009	Ana ekəɗey lakwa ma tərahiya ba dzerey ahiya ta mambaz aŋga na, dzadzak tok na, a da buwandukurawa da me tsey mevel da har aŋga sakay tok ɗaw?
45005010	Haɗaw azlakwa kete lakwa ndaw dugwan ma Bay ma Bəla ahiya na, ka dzəmadandakwar ba ka vaw ta me mətsey ma Bəzey ŋga sa na, dzadzak ekəɗey lakwa ma dzəmaya tsoy ka vaw tok na, a da buwandakwar ta Mendzey ŋga sakay tok ɗaw?
45005011	A fəna sa na, i padakwa ma dzeŋgesley lakwa ka Bay ma Bəla, ta har ma Bay’ərlam a lakwa Yezu Kriste, na ekəɗey i ma ndzafakwa ma dzəmadandakwar ka vaw ta har aŋga na.
45005012	Nəkafakwa hərway ma mey na, ta ndaw asləta na, meŋgəsey ma sawa ka bəla, meŋgəsey tey na, ma sadərawa memətsey. Kəɗey tok na, memətsey ma zəvatar a ndaw hay tabiyaha, hərway tabiyaha ndaw hay na ka ŋgəsam ba...
45005013	Zla mewey tsaray dakay na, meŋgəsey daha ka bəla təŋga, amana, a dzuwadama ndaw tsaray akay, hərway mewey tsaray dakay.
45005014	Ama tok na, zla ka Adam kasl ka Moyiz na, memətsey na ŋga daha gədaŋ aha təŋga, kwa ka ndaw na ka ŋgəsam andza ma Adam ana kakay tekeɗe na. Adam na, mey 'ərdey ma ndaw ma da sawa na.
45005015	Ama tek ma hayaha ma hahaya na, a dzəmam ta malay ma Adam kakay. Haɗaw azlakwa hərway ma malay ma ndaw asləta na, ndaw hay tabiyaha ma mətsam na, afəna sa tok na hahaya ma Bay ma Bəla, hahaya ma vəlaha a ndaw asləta Yezu Kriste na, hahaya na ma butəkwawa ka 'ar ma ndaw hay haɗadzidzay.
45005016	Tek ma haya ha na gəle ta meŋgəsey ma ndaw asləta. Akwa na me zley ka meŋgəsey ma ndaw asləta na, sariya a ndekey na a me dzuwey. Dzadzak tok na, ka me zley ma malay hay haɗadzidzay na, tek ma haya ha ma hahaya a ndekey na a me tərey dzerey aha.
45005017	Azlakwa hərway ma ndaw asləta, ta malay ma ndaw asləta na, memətsey ka key bay ba na, a fəna sa tok na, ta har ma Yezu Kriste asləta na na, a da kam bay da mendzey ta ndaw ma ndzafam hahaya ba haɗadzidzay ana hay, ta tek ma hayaha ma dzerey ana hay sakay tok ɗaw?
45005018	Da mey asləta na, andza ta meŋgəsey ma ndaw asləta na, ndaw hay tabiyaha ma dzuwa hiya, kəɗey tey na da mber ma dzerey ma ndaw asləta tey na, ndaw hay tabiyaha ka təram ba dzerey ahiya, ma da ndzafada mendzey.
45005019	Kalkal andza ha satsa na, ta ma tsəney sləmay kakay ma ndaw asləta na, ndaw hay haɗadzidzay a da təram na ma ŋgəsa hiya; ta ma tsəney sləmay ma ndaw asləta tey na, ndaw hay haɗadzidzay ka təram ba dzerey ahiya tey.
45005020	Mewey a sawa na, ma da səkada malay adiya, ama ka slam ana meŋgəsey me səkey ba na, hahaya tey na, ka fənada ba sa tey.
45005021	Andza ma meŋgəsey ana ma key bay ma memətsey ana na, kəɗey na, ta dzerey na, hahaya ma key bay ma mendzey ma ndəvey kakay ana, ta har ma Yezu Kriste, Bay’ərlam a lakwa.
45006001	Ma ləvey ŋga na na teŋgey? Hayna lakwa ka ndzakwama re da meŋgəsey, ma aza hahaya ka da səkawa adiya ɗaw?
45006002	Dey ta kaka a'ay! Lakwa ka mətsakwa tsoy da meŋgəsey sana, i ndzakwama re da meŋgəsey sa na teŋgey seŋgey?
45006003	Tsukuɗu ka səradama sakay ɗaw? Lakwa neney tabiya ha ma dzuhəɓakwa vaw ta mezəley ma Yezu Kriste ana, a tsuhəɓadəmandakwar na, a memətsey ŋga sakay ɗaw?
45006004	Da ma dzuhəɓey lakwa da memətsey ŋga na na, a zlələmandakwar ta ŋga, ma aza andza ma Kriste ma mbəlawa da walaŋ ma ndaw ma mətsa na hay da maram ma Baba na, lakwa tiyatsa na, lakwa ka da ndzafakwa mendzey wayna.
45006005	Hərway haɗaw lakwa ka dzəmakwa ba asləta da ŋga da memətsey ŋga na, da ma da mbəlawa ŋga na, lakwa tiyatsa na, i da mbələkwawa andza ma ŋga na tey.
45006006	Tsənadakwa tek a neney haya hayaha: vaw lakwa gurma na na, ma dara ha tsoy ka 'ar ma tuwaw ta ŋga, ma vaw aŋga na, ma ŋgəsa na na, ka zəɗey ba, kəɗey tok na, ma aza lakwa ka da tərakwama beke ma meŋgəsey sazlay.
45006007	Hərway ndaw ana me mətsey ana na, ka ləhadəmərawa ba da meŋgəsey.
45006008	Ama haɗaw azlakwa lakwa ka mətsakwa ba ta Kriste na, la pakwa 'ar, la da ndzakwama ta ŋga tiyatsa.
45006009	Akwa la səradakwa ha seŋgey: ma mbəlawa ŋga ba da walaŋ ma ndaw ma mətsa na hay na, Kriste na tsoy, a mətsey sakay; gədaŋ ma mətsey tsoy a slafa ma wa sakay.
45006010	Hərway me mətsey ŋga na, a mətsar na a meŋgəsey, dey asləta ma turdey; da me ndzey ta dey na, a ndzey na ma Bay ma Bəla.
45006011	Kuray tiyatsa na, sərafama na, kuray ka mətsamar ba a meŋgəsey, kuray ma ndzaya ta dey tey na, ma Bay ma Bəla, ta har ma Yezu Kriste.
45006012	Hayna meŋgəsey ka slafa ma wa tapay ma vaw kwar a neney ma mətsey na sazlay, ma kuray ka da tsənamar sləmay a tek aŋga ma wuɗey ana hay sazlay.
45006013	Ka da vəladəmara mezəvey ma vaw kwar hay ma kadara mber a meŋgəsey, andza tek ma har ma dzerey kakay ana sazlay, ama haya təram na, andza ndaw ta dey ana hay, ma məmawa da walaŋ ma ndaw ma mətsa na hay, ta mezəvey ma vaw kwar hay, andza tek ma har, ma dzerey aha, vəladəmara vaw kwar kərem a meslərey ma Bay ma Bəla.
45006014	Hərway meŋgəsey a da slafa ha ma wakwar 'ar sakay, kavəday kuray ma ndzaya na, da Mewey sakay, amana, da hahaya.
45006015	Teŋgey tok? I da ŋgəsakwama ka dəba zləna, lakwa da har ma Mewey sakay, ama da har ma hahaya seŋgey ɗaw? Dey ta kava a- ’ay!.
45006016	Ka səradama kendzey ka kar beke a ndaw na, ka tsənar sləmay; kuray na beke ma ndaw kuray ma tsənamar sləmay ana: dakay na, ma meŋgəsey ma kəsada ndaw a memətsey ana, dakay satsa na, ma ma tsəney sləmay ma kəsada ndaw a dzerey ana.
45006017	Madəkwara sise a Bay ma Bəla: kete na, kuray beke ma meŋgəsey ahiya, amana kuray ma tsənamar sləmay ta mevel a kwar adzay a metetəkey ana ka masləta ha na, na kuray ma vəlaya kava na.
45006018	Andza ma ləhakwar ba da beke ma meŋgəsey na, ka da təram na, beke ma dzerey ahiya.
45006019	I tsey guma neney na, ma slaw vaw ɗaw aha, i tsadakwar na diday ma bəle kwar ana, kalkal andza kuray ma padəmata mezəvey ma vaw kwar hay, andza beke me key meslərey ma tek me zləɓey ndaw ana ta me key tek so lamba na hay, ma dada ndaw ba me bərey ka Bay ma Bəla ana. Ekəɗey na, padəmata mezəvey ma vaw kwar hay beke hiya ma key meslərey ma dzerey, ma da kəsadakwar me tərey kokwoɗ ahiya.
45006020	Da har andza kuray beke ma meŋgəsey ahiya mba na, kuray ma wam 'ar a kwar ka slam dey ma dzerey.
45006021	Ka da ndzafadama bəzey ma mey tok? Ekəɗey teseɗey na, a kakwar hwaray, hərway me ndekey ŋga na na, ta memətsey.
45006022	Ama ekəɗey kuray ka ləhəmawa tsoy da meŋgəsey, ma təraya tsoy beke ma Bay ma Bəla ahiya na, ka da yam kava, ma da kəsada ndaw a kokwoɗ, ma da ndakada ŋga na tey na, a mendzey ma ndəvey kakay ana.
45006023	Hərway masa ma meŋgəsey na, memətsey, ama tek ma Bay ma Bəla me vəley ma haya ha na, mendzey ma ndəvey kakay ana, da Yezu Kriste, Bay’ərlam a lakwa.
45007001	Tsukuɗu ka səradama sakay ɗaw malam a ɗaw hay? I tsadatara guma ɗey na a ndaw ma səradama Mewey haya haya na hay. Mewey a wa ndaw na, da me ndzey ŋga ka bəla ɗey dada tsa kakay ɗaw?
45007002	Mewey ma me zəgey vaw a zəgada ŋgwas da'ay zel aŋga na, sey andza zel aŋga ka mətsey tsaray kakay. Andza kendzey zel aŋga ka mətsey tsoy na, Mewey me zəgey vaw ana a zəgada tata sakay.
45007003	Haɗaw taɗay zel aŋga ŋga daha mba na, a daway a 'ay ndaw mekelehe na, na ŋga na na, a key madama. Ama kendzey andza zel aŋga ka mətsey tsoy na, Mewey a slafa ma zəgada sakay. Ka ndzey andza ka daway ba a 'ay ndaw mekelehe na, na ŋga na na, madama dasakay.
45007004	Kuray tiyatsa na, andza ha malam a ɗaw hay: ka kəɗəmakwar ba vagay ahiya ta vaw ma Kriste, hərway me Mewey ; ma kuray ka da ndzamar a ndaw mekelehe, Ndaw ana ma mbəlawa da walaŋ ma ndaw ma mətsa na hay, ma lakwa ka da yakwama kava ma Bay ma Bəla.
45007005	Akwa da ma ndzawa ma slaw vaw lakwa na, i kakwa tek ma meŋgəsey hay andza ma slaw vaw lakwa ma wuɗey, ta Mewey na, la kadakwa mber ta mezəvey ma vaw lakwa hay ma lakwa ka yakwama kava ma memətsey.
45007006	Ama ekəɗey ana na, lakwa ma mətsakwa ta tek na ma zəgadandakwar beke ha na na, lakwa ma ləhəkwawa ba da har ma Mewey . I da kakwa meslərey na da Mewey wayna, ma Mesəfrey zləna, andza ma Mewey ana zlekete ma winda ha na sakay.
45007007	Ma da ləvey na teŋgey? Mewey na meŋgəsey tok ɗaw? Dey ta kava, a’ay! Ama i da səradərawa meŋgəsey na ta Mewey . Andza ha tok na, akwa i da sərada ha me ney dey kakay, ka ndzey andza Mewey ka ləvey: «Ka da ney dey zlay na.»
45007008	Meŋgəsey na, ma zəga bəzay ma guma neney ma da kada mber da vaw ɗaw, ma yadərawa ma ney dey matsapar gəle gəle,ta wewer me mey me Mewey . Hərway mandzara Mewey na, meŋgəsey na, tek ma mətsa ha.
45007009	Zlezle Mewey tsaray dakay na, yah daha ta dey, ama andza mey ma mewey ma sawa ba na, meŋgəsey na, me key daha ta dey!
45007010	Yah tey na, i me mətsey: mey ma mewey akwa a dafa ka dada ndaw a mendzey ana na, a da kafaya na ŋga ɗaw na ma dada a memətsey.
45007011	Hərway meŋgəsey me ndzefey slam har na ma pətənaya ta wewer ma mey ma mewey na, ta har aŋga na, a da vəlaya na memətsey.
45007012	kəɗey tok na, Mewey na kokwoɗ aha, mey ma mewey satsa na, kokwoɗ aha, dzerey aha, hayaha.
45007013	Arka azlakwa na, tek hayna na, a da tərafaya ka yah na, tek ma mətsey ndaw aha ɗaw? Dey ta kava a'ay! amana, mber ma meŋgəsey: ma kada mber ta tek hayna na, a da vəlaya na memətsey, ma aza ka da ɓawa vaw andza meŋgəsey aha, arka a da ɓawa vaw na da həma ŋga tabiya ha ma meŋgəsey ta wewer ma mey ma mewey.
45007014	La səradama ha dey ta kava, Mewey na mesəfrey aha, ama yah na, slaw vaw aha ma haɗəka ha ba, andza beke ha a meŋgəsey.
45007015	Dərka na akwa na, i sərada ha tek a ɗaw ana ma key ana kakay: tek a ɗaw ma wuɗey ana na, i ka sakay, ama tek ana i ma wuɗey kakay ana na, i ka tok.
45007016	Arka azlakwa tek a ɗaw ma wuɗey kakay ana na, i ka na, na ŋga na na, la ma dzəma mey ahiya ta Mewey, arka i sərada ŋga na haya ha.
45007017	Ma key andza ha na, yah kakay, amana, meŋgəsey na ma ndzaha da vaw ɗaw ana.
45007018	Hərway i sərada ha da vaw ɗaw na -i ləvey na da slaw vaw ɗaw ana- tək hayaha da huɗa dakay. Ma wuɗey ma key tek hayna na, i wuɗey, amana, ma ka ŋga na na, i slafa kakay,
45007019	hərway tek hayna i ma wuɗey ana na, i ka kakay; tek haya kakay ana, i ma wuɗey kakay ana na, i ka.
45007020	Azlakwa haɗaw tek ana i ma wuɗey kakay ana na, i ka na, na ŋga na na, i key na ma 'ar a ɗaw kakay, ama na meŋgəsey ma ndza ha da vaw ɗaw ana ma ka tek ana.
45007021	I me wuɗey ma key tek hayna na, i nəkafa ka mewey tok na: andza tek haya kakay aha ma ŋgwaha ha ka slam har a ɗaw.
45007022	Hərway Mewey ma Bay ma Bəla na a mbafaya, da mevel a ɗaw ana na.
45007023	Ama da mezəvey ma vaw ɗaw hay na, i ndzefey mewey mekelehe, a kəɗam aha vaw ta mewey ma tek a ɗaw me sərey ana; a təradaya na, beke ma Mewey ma meŋgəsey da mezəvey ma vaw ɗaw hay.
45007024	Yah a neney ndaw viya na, ma da ləhadiyawa da vaw a neney ma vəla ha ma memətsey ana na way?
45007025	Təɗe ma madara sise a Bay ma Bəla ta har ma Yezu Kriste, Bay’ərlam a lakwa! Nəkafama tok na i ma dawara ha, da me sərey tek na, ka mewey ma Bay ma Bəla, ta slaw vaw ana tey na, a mewey ma meŋgəsey.
45008001	Ekəɗey na, kwa ndaw ma da dzuwata ndaw ma vəlaya ma Yezu Kriste na hay na dasakay.
45008002	Hərway mewey ma Mesəfrey ma vəley mendzey da Yezu Kriste na na, ka ləhadiyawa ba da mewey ma meŋgəsey ta memətsey.
45008003	Na ŋga na na ma kafa vaw ka Mewey kakay ana, hərway slaw vaw ka tərada ba a slafa kakay ana na, Bay ma Bəla na, ka ka ba: Kavəday ma meŋgəsey na, ta ma sləradərawa Bəzey ŋga na, a mendzey ma slaw vaw lakwa ma ŋgəsa na na, ŋga ka dzuwa meŋgəsey ba da slaw vaw,
45008004	ma aza dzerey ma Mewey ma wuɗey ana ka ndesley da vaw lakwa. Lakwa ndaw ma ndzaya ma slaw vaw dada sakay ana hay, amana da Mesəfrey ana.
45008005	Akwa na, ndaw ma wuɗam me ndzey andza slaw vaw ma wuɗey ana hay na, a səpam na tek ma slaw vaw ma wuɗey ana. Ama ndaw me ndzey andza ma Mesəfrey ma wuɗey ana na, a səpey na tek ma Mesəfrey.
45008006	Slaw vaw a dada ndaw na, 'ar a memətsey, ama Mesəfrey a dada ndaw na, 'ar a mendzey ta zozoy.
45008007	Hərway mber ma slaw vaw na, a mbafa ka Bay ma Bəla kakay, a tsənar sləmay a mewey ma Bay ma Bəla kakay, kwa a slafa kakay.
45008008	Da ma wuɗey me ndzey ma slaw vaw ma wuɗey ana na, ndaw a slafa me key tek ma dar 'ar a Bay ma Bəla ana kakay.
45008009	Akwa na, kuray na, ka wuɗam ma ndzam ma slaw vaw ma wuɗey ana kakay, amana, ma Mesəfrey. Hərway Mesəfrey ma Bay ma Bəla ma ndza ha da vaw kwar. Haɗaw Mesəfrey ma Kriste da vaw ma ndaw ana dakay na, na ŋga na na, ŋga ndaw aŋga kakay.
45008010	Haɗaw Kriste ŋga da vaw kwar na, kwa andza vaw kwar ma vəla ha ba dərka na a memətsey hərway ma meŋgəsey tekeɗe na, amana Mesəfrey na mendzey da vaw kwar mavəday ma dzerey.
45008011	Arka haɗaw Mesəfrey ma Ndaw ma mbəladərawa Yezu da walaŋ ma ndaw ma mətsa na hay, ma ndzaha da vaw kwar na, Ndaw ma mbəladərawa Yezu Kriste da walaŋ ma ndaw ma mətsa na hay, a da vəlatar mendzey tiyatsa a vaw kwar neney ma mətsey ana hay, ta Mesəfrey ŋga na ma ndzaha da vaw kwar ana.
45008012	Andza neney tok na malam a ɗaw hay, gwedere ka vaw lakwa daha, amana, ma slaw vaw me wuɗey me ndzey ana kakay.
45008013	Hərway haɗaw ka ndzam na, andza ma slaw vaw me wuɗey ana na, ka da mətsam. Ama haɗaw ta har ma Mesəfrey na, ka da mətsadama na mandzey kwar ma slaw vaw ana ba na, ka da səfram.
45008014	Akwa na, taya neney hayna, taya bəzey ma Bay ma Bəla ahiya, hərway ma kəsadata na, Mesəfrey ma Bay ma Bəla.
45008015	Ka ndzafam na, mesəfrey na ma təradakwar beke hiya, ma da madakwar a zluwer ana kakay, amana Mesəfrey na ma da təradakwar bəzey ma Bay'ərlam ahiya na, da na lakwa ma slafakwa ma wudey: «ABA », Baba na.
45008016	Mesəfrey ana ta 'ar aŋga na tekeɗe na, a ka seydewe ma Mesəfrey lakwa, a ləvey: lakwa na bəzey ma Bay ma Bəla ahiya.
45008017	Lakwa na, bəzey ŋga hay, kəɗey tok na ndaw ma zəmey 'ay ahiya; i da zəmakwa 'ay ma Bay ma Bəla, i da zəmakwama 'ay ana andza Kriste. Andza lakwa ma waɗəkadakwa tsetseh aŋga ka masləta ha na na, i da ndzafakwa maram aŋga na tiyatsa.
45008018	Akwa i ma dzala ekəɗey na, banay lakwa neney me sey ekəɗey ana, a da malam aha ta me wezley dey ma Bay’ərlam, na ma da bawa da vaw lakwa na kakay.
45008019	Hərway tek na ma ka ahiya na a hutam aha, a katar hatsatsa, pas andza Bay ma Bəla ma da ɓadata bəzey ŋga hay.
45008020	Hərway tek ma Bay'ərlam ma katərawa na hay na, ma vəlaya ba da har ma tek ma nefey kakay ana, a vəladama vaw na, ma 'ar ata na kakay, amana, ta har ma Ndaw ana ma haɗəkadərawa na, amana, a pam aha dey.
45008021	Hərway ŋga taya tiyatsa na, a da buwəmərawa ba da beke ma tek ma zaha na, ma da ndzefey mendzey fandar fandar, ta me wezley dey ma bəzey ma Bay ma Bəla hay.
45008022	Akwa na la səradakwa ha seŋgey: ekəɗey na, tek ma ka na hay a dzerɗey aha, a ndelemey aha, andza ma ŋgwas da zləbeŋ.
45008023	Ma ndelemey na, ŋga asləta kakay, ta lakwa neney ma ndzafakwama mesəfrey tafəɗa ha na hay dzay, i zazaŋakwama ka vaw da huɗa da huɗa, ma hutada me tərey bəzey ŋga ahiya, ka da buwama vaw lakwa hay.
45008024	Hərway ka buwəmandakwar ba, amana ta ma pey dey. Akwa na, ka nəkada ha tek ta dey ɗek na, ma hutey ŋga na ta hutey sakay seŋgey. Tek na ma nəkadama na na, ma hutey ŋga na ta hutey sa ɗaw?
45008025	Ama haɗaw i pakwama dey a tek na i ma nəkadakwa kakay ana na, i hutakwa na ta bəzay mendzey.
45008026	andza ha satsa na, Mesəfrey Kokwoɗ ana tiyatsa na, a sawa ma da dzənandakwar da bəle lakwa na, hərway i səradakwa ma ɗuley mey andza na a dafa na kakay. Amana, Mesəfrey Kokwoɗ ana a ɗular mey a Bay'ərlam da mey lakwa, ta ma gweguzey aha, hərway ndaw a sərada ma weley ŋga na kakay.
45008027	Arka Bay ma Bəla na, a nəkey dey a mevel ma ndaw hay na, a sərada tek ma Mesəfrey Kokwoɗ ana ma dzeley ana. Hərway Mesəfrey Kokwoɗ ana a ɗuley mey na, hərway ma ndaw kokwaɗ ana hay.
45008028	La səradakwa a kata tek hay tabiyaha na, hərway ma ndaw ma wuɗam Bay ma Bəla ana hay, ta ndaw ŋga ma zəlata andza ma ŋga ma dzeley ma da key ana.
45008029	Ndaw na Bay'ərlam ma gaɗəmata zla ka vaw ana hay, ŋga ka dzalərawa ba zla ka vaw, ma da təradata andza Bəzey ŋga, ma aza Bəzey ŋga ka tərey marakway ma malam hay haɗadzidzay.
45008030	Ndaw ana ŋga ma dzalafata 'ar ba zla ka vaw andza ha na hay na, ŋga ka zəlata ba tiyatsa, ndaw ŋga ma zəlata na hay na, ka təradata ba dzerey ahiya satsa. A ndaw ŋga ma təradata dzerey ahiya na na, ŋga ka vəlatar maram aŋga ba satsa.
45008031	Ma da ləvey a fəna na mey sa mey? Haɗaw Bay ma Bəla na ŋga lakwa na, ma da key ndaw dugwan a lakwa na way?
45008032	Kwa Bəzey ŋga tekeɗe na, ka mbəɗafa mey kakay sana, dzadzak na, ma vəlada Bəzey ŋga hərway lakwa tabiyaha, kəɗey tok na, ta Bəzey ŋga na, a da vəlandakwar tek hay tabiyaha kakay tok ɗaw?
45008033	Ma da slafa ma ŋgəlafata ka ndaw ma Bay ma Bəla ma gaɗəma na hay na way? Bay ma Bəla ka təradata ba dzerey ahiya!
45008034	Ma da slafa me dzuwey ndaw na way? Yezu Kriste ma mətsey, a fəna sa na, ma mbəlawa, ŋga ma ndza ha ta har zəmay ma Bay ma Bəla, dzadzak na a mbəɗafandakwar aha mey.
45008035	Ma da waɗəkadandakwar ka vaw ta ma wuɗa vaw ma Kriste na na way? Viya, zluwer, tatakway, may, mbarga, lebere tsukuɗu maslalaɓ ɗaw?
45008036	Andza na ma winda ha da ɗeriwel kokwaɗ ana na: «Hərway ɗek na, a kəɗəmandar ka pas ka pas vagay ahiya, a təradəmandar na andza gənaw ma sləmata na hay.»
45008037	amana da tek a neney hay tabiya ha na, ma zəgawa 'ar ma sleɗ na lakwa, ta har ma Ndaw ma wuɗandukurawa na.
45008038	Ayaw, i sərada ha dey ta kava, kwa memətsey, kwa mendzey, kwa madurlam hay, kwa bay hay, kwa mendzey ekəɗey ana, kwa mendzey na ka mey ana, kwa ma slafa ma tek hay,
45008039	kwa gədaŋ ma 'ərlam hay, kwa gədaŋ ma babaŋ tsəvay, kwa tek na ma ka hiya na hay ma slafa ma waɗəkadandakwar ba ka vaw, ta ma wuɗa vaw ma Bay ma Bəla ma nəkey da Yezu Kriste, Bay’ərlam a lakwa na dakay.
45009001	Ta Kriste na, i tsey mey ma dərka, i tsey malwaɗay kakay, ta Mesəfrey Kokwɗ ana na, mambaz ma vaw ɗaw ana a ka seydewe na.
45009002	Tek ana a tsaya mevel kambəlaɓa, viya ɗaw ana a ndəvey kakay.
45009003	Ayaw, a saya na, i ka zəɗey ba, a saya na, yah ana ta 'ar aɗaw ana, i ka wanəkam ba ka vaw ta Kriste, hərway ma malam a ɗaw hay, na me Səmbərey la asləta na, andza ma slaw vaw ana.
45009004	Taya na bəzey ma Israyel hay: Bay'ərlam ka təradata ba bəzey ŋga ahiya, ma ɓadatara maram aŋga, ma vəlatar me dzəmey vaw ŋga hay, ma vəlatar mewey ŋga, kuley ŋga, ta ma tsatərawa ka tek ma da vəlatar ka mey ana,
45009005	ta baba tete hay; arka Kriste andza da slaw vaw na, ŋga bəzey ma hwaɗ ata, ŋga aŋga na ma fənata tek hay tabiyaha na, Bay ma Bəla na ma pəsa mey aha ma kwazaha na, Amen.
45009006	Kəɗey tok na guma ma Bay ma Bəla ka zəɗey kakay. Akwa ndaw ma israyel hay tabiyaha na, bəzey ma Israyel aya tsa kakay.
45009007	Bəzey ma Abraham hay tabiyaha na, bəzey ma hwaɗ aŋga ahiya kakay. A'ay: «A da zəlam bəzey ma hwaɗ eɗek hayna na, bəzey ma Izak hay.»
45009008	Ka ləva na: a zəlam bəzey ma Bay ma Bəla hay na, bəzey na ma slaw vaw ana hay kakay. Andza a da mbəslam bəzey ma hwaɗ a hiya na, sey na ma tsəmawa kava na me fuləkwey a dey me mbəsley na.
45009009	Hərway guma neney na, guma ma Bay'ərlam ma tsərawa ka vaw ana: «kassla ka har ana andza neney na, i da mawa na, Sara ka ndzefey bəzey tsoy.»
45009010	A da key na, na ŋga na dada kakay; Rebeka daha satsa, a da ndzefey bəzey na, ta Baba lakwa Izak asləta.
45009011	-
45009012	Ma ka key səlekw andza na ma Bay ma Bəla ma dzeley ana. Tek aŋga na ma dzeley ana na, ka bawa ba andza ma ŋga ma wuɗey ma gəɗəmey ana; a wa na ka tek ma ndaw hay ma kam kakay, amana paɗ ka ŋga ma zəla ndaw ana; zla amba wawa na hay ma ya hiya tsaray kakay na, a da key na, azlakwa ɓa ka tsadəmərawa tsoy ka vaw: «Na ɗuhwa na a da nar dəba a na bəza na.»
45009013	Andza na mawindey ma ləvey ana: «I da hiyey na Zakob, Ezaw na ka daya 'ar tikay.
45009014	Ka ləva na teŋgey tok? Bay ma Bəla na ndaw dzerey aha kakay tsukuɗu? Dey ta kava A'ay!
45009015	Ma ləvar akwa a Moyiz: «I da kar hahaya na, a ndaw i ma wuɗey i ka kar ana, ma da kaya da vaw na, ndaw i ma wuɗey ana.»
45009016	Kəɗey na ka wuɗey ma ndaw dakay na ka gədaŋ aŋga kakay, amana, paɗ ka ndaw aŋga ma kar da vaw a Bay ma Bəla.
45009017	Da Mewindey Kokwoɗ ana hay, Bay'ərlam a ləvar a Faraoŋ na andza neney: «I ma padaka bay aha na, ma slafa ɗaw ka sərey da kah, ma da tələkada mey ta mezəley ɗaw ka bəla tabiyaha.»
45009018	Kəɗey tok na,ma kar da vaw na ndaw ŋga me wuɗey ana, ka wuɗey ba na, a təradara 'ar ma ndaw təɗo təɗo.
45009019	Ka da ləvey ekəɗey azlakwa a wuɗey na mey sa mey tok? Ma da ləvar ta ɗəma kakay ka tek aŋga ma wuɗey ana way?
45009020	Kah ndaw, kah ana na way, ma da kəɗam waway ta Bay ma Bəla ana na? Tek mandəra ha na, a slafa ma ləvar a ndaw ma ndərawa na, ka da ndəriyawa andza ha na ka mey tata ɗaw?
45009021	Ndaw ma ndərey na, a slafa ma kadata hahay ŋga andza ma ŋga ma wuɗey kakay ɗaw? Ta hahay ana asləta na, a slafa ma ndərada tek mambay aha, ta hahay ana hana satsa na, a ndərada tek na so lamba na hay kakay ɗaw?
45009022	Haɗaw Bay Bəla a wuɗey ma ɓada mevel aŋga ma tsar, ta ma slafa na na, ŋga ma zəgey mevel haya hayaha, ma ɓəsata tek ma ndaw ma kamar ma tsey mevel ana hay, akwa taya na tsoy a da zəɗam.
45009023	Tek a neney tabiyaha na, ma ɓada zleley ma ma wezley dey ŋga, ka ndaw na ma kamar da vaw ana hay, ŋga maləmatərawa zla ka vaw, ma da ndzafam maram aŋga na hay.
45009024	Lakwa neney ma zəlandukurawa da walaŋ ma Zuif ana hay dada tsa kakay, amana, da walaŋ ma ndaw Zuif ahiya kakay ana hay tiyatsa.
45009025	Dərka na, andza ma ŋga ma tsey da ɗeriwel ma Ozey: «Na kete səkway ɗaw aha kakay ana na, i da zəla na səkway ɗaw, na kete i wuɗa kakay ana na, i da zəla na, i wuɗa haɗa.
45009026	Ka slam aŋga na andza ma ləvəmatar ana: Kuray na səkway ɗaw kakay ana na, a da zələmata na, bəzey ma Bay ma Bəla ta dey ana.»
45009027	Ezayi ta tsakay ŋga sa tey na ma tsafa ka Israyel: «Kwa aza bəzey ma səkway ma Israyel hay ka wasam andza wuyeŋ da bəlay tekeɗe na, a da buwam na nekəɗey da walaŋ ata.
45009028	Hərway Bay’ərlam a da ndaslada guma ŋga kassla tsam tsam ka dala.»
45009029	Andza na ma Ezayi ma tsawa na sa na: «Hana Bay’ərlam ma vərom, ka mbəkadukurawa bəzey ma hwaɗ hay zlay na, i da tərakwama na andza Sodom, kal kal andza Gomor.»
45009030	Me ləvey ŋga na na teŋgey?Akwa na andza neney: ma ndaw Zuif ahiya kakay ana hay na ma səpam dzerey kakay ana hay na, ka ndzafam ba - I tsey na ka dzerey na ma sawa da 'ar ma pey ana-
45009031	Dzadzak Israyel ana ma səpey Mewey ana tok na, akwa a slafa ma ndzafa dzerey, amana a da dawam na ta tsakay me mewey.
45009032	Kavəday ma mey? Kavəday ma mey na, dzerey ana na, a hutama na da ’ar me pey kakay, amana a dzalama a da ndzafama na da mber ata ma kam ana hay. Taya ma tsadama metsembeɗ ta ŋgwa ma tsey metsembeɗ ana.
45009033	Andza na ma winda ha da ɗeriwel kokwaɗ ana na: «Nəkafama i da pey ŋgwa ma tsey metsembeɗ da Siyoŋ. Ŋgwa ma təɗey ndaw aha, ama haɗaw ndaw ana a pey 'ar ka ŋga na, a da pamar aha hwaray a dey kakay.»
45010001	Malam a ɗaw hay, tek a ɗaw ma wuɗey da mevel a ɗaw, ta ma ɗular mey ɗaw a Bay ma Bəla na, ma taya ka husam a ma buwey.
45010002	Hərway yah na ndaw seydewe na, taya ma həla vaw ahiya hərway ma Bay ma Bəla, ama ma həla vaw ta na na, a ɓey waw ka ma sərada tek akay.
45010003	A wuɗam ma sərada dzerey na ma sawa da Bay ma Bəla ana kakay, ma səpam ma ta na na, ka tsənamar sləmay a dzerey ma Bay ma Bəla sakay.
45010004	Hərway me dukwey ma Mewey na, Kriste, ma aza ka vəladəmatara dzerey a ndaw ma pam 'ar ana hay tabiyaha.
45010005	Moyiz ana ta 'ar aŋga na na, a windey na dzerey na ma sawa da Mewey ana: ndaw ma ndaslada andza ha na, a da səfrey ta ŋga.
45010006	Ama dzerey na ma sawa da ma pey 'ar ana na, a ləvey na andza neney: «Ka da ləvey da mevel eɗek ma da tsəley a 'ərlam na way zlay, na ŋga na na, ka key na, ka hərɗadərawa Kriste.
45010007	Kwa ma da hərɗey a babaŋ tsəvay na way zlay, na ŋga na a da key na, kalkal andza ka tsəladərawa Kriste, da walaŋ ma ndaw ma mətsa na hay.
45010008	A da ləvam na, teŋgey tok? Guma na ŋga bəse ka tsakay ɗek, ŋga da huɗa mey ɗek, ŋga da mevel eɗek. Guma na ŋga na na, guma ma me pey'ar ana la ma tələkadama mey ana.
45010009	Haɗaw da huɗa mey ɗek ka ɓada ha, Yezu na Bay’ərlam aha, haɗaw ka pey 'ar da mevel eɗek, ka təɓa ka mevel eɗek, Bay ma Bəla ka mbəladərawa ba da walaŋ ma ndaw ma mətsa na hay na, a da buwəmaka.
45010010	Akwa na, haɗaw ka pey 'ar da mevel eɗek na, a da dadaka a dzerey, ma ɓada da huɗa mey tey na, a kəsada ndaw a ma buwey.
45010011	Hərway Mewindey Kokwoɗ ana hay a ləvam na: «Kwa way way me pey 'ar ka ŋga na, a da pamar aha hwaray a dey kakay.»
45010012	Kəɗey na, me weley ma ndza Zuif hay ta Grek hay na, ka vaw dakay: tobiya ta hiya Bay’ərlam ata na na ŋga asləta, zleley aha ka ndaw ma zəlama na hay tabiyaha.
45010013	Akwa na, kwa way way ma zəla mezəley ma Bay’ərlam na, a da buwama.
45010014	Ana azlakwa tok na, a da zəlama mandzara ka pam 'ar ka ŋga na na teŋgey? A da pam 'ar ka ŋga, mandzara ka tsənadama na teŋgey? A da tsənadama na teŋgey, haɗaw andza ndaw ka tələkada mey kakay na?
45010015	A da tələkadama mey na, teŋgey, mandzara ka sləram ndaw hay na? Satsa na, ma winda ha andza neney: «Sek ma ndaw ma ɓey mey hayna wayna hay na, mambay ahiya!»
45010016	amana, ndaw hay tabiyaha ka tsənamar sləmay a Mey Wayna kakay. Ezayi a ləvey andza neney: «Akwa na, Bay’ərlam, ma pandar 'ar a guma la na ma tələkadama mey ana na way?»
45010017	Kəɗey na, ma pey 'ar a sawa na, ta ma tələkey mey ta Guma ma Bay'ərlam, ma tələkey mey na, ma ɓey guma ma Kriste.
45010018	I tsəhey tok na: «Akwatay na taya ka tsənadama kakay ɗaw? Ama ayaw, ka dala tabiyaha na, vəɗe ma ɗay ta ka tsəney ba, ha kasl ka halay ma bəla na, guma ta ka tsəney ba.
45010019	I tsəhey tok na: «Israyel na, akwatay ka tsənada kakay ɗaw? Akwa Moyiz a ləvey na: i da təradakwar səleŋ ahiya ka ndaw ma dala na ɗa dala ha kakay ana, i da husladakwar ka ndaw ma dala ma səradama tek kakay ana hay»
45010020	Ezayi me tsey ha fəna sa: «Ma da ndzafaya na, ndaw ma səpaya kakay ana hay. I ma ɓatar waw na, a ndaw ma tsəhafəmaya tek kakay ana hay.»
45010021	Ama hərway ma Israyel na, ŋga me ləvey andza neney: «Ka pas ka pas na, i ɓar aha har a səkway a neney ma tsəney sləmay kakay ana, ma bəra na.»
45011001	I tsəhey tok na, Bay ma Bəla na, akwatay ka kəlada səkway ŋga ba ɗaw? Dey ta kava a’ay! Hərway ta ’ar aɗaw ana na, i Isralit aha, bəzey ma hwaɗ ma Abraham, ma gedzek ma Beŋzameŋ.
45011002	Bay ma Bəla na ka kəlada səkway ŋga kakay, na ŋga ma səradərawa zla ka vaw ana. Tsukuɗu, ka səradama sakay ɗaw? na ma Mewindey Kokwoɗ ana me ləvey da bəzay ma guma na Elyi ma tuwar a Bay ma Bəla hərway ma Israyel ana kakay ɗaw?
45011003	«Bay’ərlam a ɗaw, ka kəɗəmata ndaw sek eɗek hay ba, ma mbəzladəmata ŋgwa ma kuley ɗek hay ba, a da zarawa na yah asləta, a wuɗam ma zəɗadəmaya 'ar ba!»
45011004	Ama Bay ma Bəla a da mbəɗar kava na teŋgey? «I ma wey vaw ta ndaw hay gabal tsəla, na taya ka gardam gurmets ata ka mey dey ma Bal kakay ana hay.»
45011005	Ekəɗey ana satsa na, kalkal andza ha satsa, sana ma zarawa daha, andza ma ŋga me gəɗəmey ta mevel aŋga da hahaya ŋga na.
45011006	Ama haɗaw ta hahaya ŋga na, ka ləva na, ma mber ma ndaw hay ma kam ana kakay, dakay na, hahaya na na a nefey andza hahaya sakay.
45011007	Ka ləva na teŋgey? Tek ma Israyel me səpey na, ŋga ka ndzafa tsaray kakay, ama ndaw ma gaɗəma na hay na, ka ndzafama tsoy. Ama sa ma ndaw hay na, ka təradəmatara 'ar ba təɗo təɗo.
45011008	Andza na ma winda ha da ɗeriwel kokwaɗ ana na: «Bay ma Bəla ma vəlatar Mesəfrey ma me nerey, dey na ka nəkadama zlay ana, sləmay na ka tsənadama zlay ana, ha ekəɗey ana.»
45011009	David ma ləvey tiyatsa: «Tek ma zəmey ta na, ka tərafata na gendeɗ aha, gadaŋ aha, tek ma tsey metsembeɗ aha, me hətey na kassla na.
45011010	Dey ta na hay ka təram ləvaŋ ahiya, ka da nəkadama dey zlay, guɗəkwadata na, ka da lətsam dəba zlay.»
45011011	I tsəhey ekəɗey na: metsembeɗ ata na, ma ndzatar ana ma ndza ha ma mambaŋ ɗaw? Dey ta kava a’ay! Ama kuse ma meŋgəsey ta na na, ndaw Zuif ahiya kakay ana hay, a da ndzafam me buwey na hərwuiya, ma həladatara bəzay a səleŋ ma bəzey ma Israyel hay.
45011012	haɗaw azlakwa meŋgəsey ta na na, a da tərey zleley ma bəla ha na, ma mey ta, ta dəba na na, a da tərey na zleley ma ndaw Zuif ahiya kakay ana hay na, a da təratar na, me dzəmey ta na kərem a me buwey ana kiɗaw?.
45011013	I ləvakwar ekəɗey tok na, a kuray ndaw Zuif ahiya kakay ana hay: yah ekəɗey ka slam a ɗaw a neney ana na, yah maslaŋ ma ndaw Zuif ahiya kakay ana hay, i ɓada maram ma mber aɗaw ana,
45011014	da me pey dey ɗaw, ma həladatara bəzay me key səleŋ a ndaw ma səkway ɗaw hay, ma ka da buwam sa na hay nekəɗey da walaŋ ata.
45011015	Haɗaw azlakwa ma padəmata gəle na, a da tərey na tek me dzəmey vaw ma bəla ha na, ma da fuləkwata na a da tərey na mey? dakay na, me tesey da memətsey a mesəfrey ɗaw?
45011016	Haɗaw tek ma zlagwom me nəhey tsəfəmey ana ma vəlaha ba ma Bay’ərlam na, sana tabiyaha ma vəlaha ma Bay’ərlam tiyatsa. Haɗaw slasləlay ana ma vəla hiya ba ma Bay’ərlam na, hawal ana hay ma vəla hiya ma Bay’ərlam tiyatsa.
45011017	Ama haɗaw ka tsəmata sa ma hawal ana sa na hay ba na, ama kah tetəɗez ma kusaf tok na, ma tapadəməkawa ka hawal ma tetəɗez ana sa na ma zawa na, ma ha da ndzafam ta sa ma hawal ma zawa na hay zleley ma slasləlay ana hay.
45011018	Ka da ŋgelekey a fənata sa ma hawal hay zlay. Ŋgelekey ba kwa! Ama, ma zəgadaka na, slasləlay zləna; kah ma zəgada slasləlay kakay.
45011019	Waway kava dakay, ka da ləvey na, sa ma hawal hay na, ma rətsa hiya ba, ma da tapadəmaya yah kava na.
45011020	Ayaw ma ŋga təɗe ma rətsa hiya ba hərway ma me tsəney sləmay ta kakay ana, ama kah na ma tapa ha na mavəday ma ’ar a ɗek me pey, ka da ŋgelekey zlay, dzadzak na, wesey.
45011021	Haɗaw Bay ma Bəla ka mbəkadata hawal na ma pətsəmawa ka vaw ana kakay tok na, a da mbəkadaka ha kakay tiyatsa.
45011022	Hayna sərada kokwoɗ ma Bay ma Bəla ta ma hətey ndaw aŋga: me hətey ndaw aŋga ka ndaw ma təɗam ba na hay, kokwoɗ aŋga ka kah, ama haya tok na, sərada me ndzey da ma tsənar sləmay a kokwoɗ aŋga, dakay na, kah ana tiyatsa na re a da rətsəmaka.
45011023	Taya tey na haɗaw ka ndzam ba da ma tsəney sləmay na, a da tapadəmata tiyatsa. Hərway Bay ma Bəla na, a slafa ma tapadata dey mekelehe.
45011024	Kendzey kah ana hana hawal ma rətsəməkawa ka tetəɗez ma kusaf ana na, ma da tapadəmaka ka tetəɗez hayna. Zuif hay taya tey na, taya na, zle ka vaw hawal ma tetəɗez hayna hay, ma madata ka tapam ka vəɗe ma tek ata ma rətsəmatərawa ba kava na na, ger aha tikay.
45011025	Malam a ɗaw hay, a saya akwa na, kuray ka ndzam mandzara ka səradama tek a neney ma kəzla ha na zlay, me wesey ma kuray ka da təradama vaw kwar andza ndaw ma sərada tek ahiya zlay. Mevel təɗo təɗo ma sa ma ndaw ma Israyel ana hay a da ndəvey na, ha kasl ka me fuləkwey ma səkway na Zuif ahiya kakay ana hay tabiya ha.
45011026	Kəɗey tok na, a da buwama Israyel tabiyaha andza na ma winda ha da ɗeriwel kokwaɗ ana na: «Ndaw me buwey a da sawa da Siyoŋ, a da walata tek ma ŋgəsa na hay ba da səkway ma Zakob.
45011027	Kəɗey tok na, me dzəmey vaw ɗaw ta taya a da key na, andza neney, andza aza i ka zəgafata meŋgəsey ta na hay ba na.»
45011028	Haɗaw ta na Mey Wayna na, ka təram ba ndaw dugwan ahiya, ma da yəmey da bəziya na kuray, haɗaw andza masuɓey ta suɓey na, ka waɗəmata ba, kavəday ma baba tete hay.
45011029	Hərway tek ma haya ha ma Bay ma Bəla ta me zəley ndaw aŋga na, a mafa dey ma təɓa sakay.
45011030	Zlezle akwa na, kuray ka dzəkəmərawa sləmay a Bay ma Bəla kakay. Ama ekəɗey da ma tsənəmərawa sləmay ta kakay ana na, kuray na, ha kamar ba da vaw.
45011031	Taya tiyatsa na, ekəɗey da neney na, ka tsənam sləmay sakay, andza na ma ŋga kuray ma kamar da vaw ana,ekəɗey na, taya a da kamar da vaw tiyatsa.
45011032	Hərway Bay ma Bəla na, ka dərzlata ndaw hay ba tabiyaha a me tsəney sləmay kakay, ma aza ka da kamar da vaw.
45011033	Wewe! Raɗaɗa ma zleley ma Bay ma Bəla! Ma səra 'ar aŋga, ta ma səradata tek aŋga! Kay! Sariya ŋga na na, ndaw a sərada kakay. Tsəveɗ aŋga na hay na, ndaw a ndzafa kakay!
45011034	Akwa ma slafa ma səradərawa ma dzeley 'ar ma Bay’ərlam na way? Dakay na, ndaw ma ndzawa, ma tsərawa guma a 'ar aha na way?
45011035	Dakay satsa na, ma vələrawa tek tsəfəmey aha, ma aza ŋga ka da madara na way?
45011036	Hərway tek hay tabiyaha a səmawa na da ŋga, ta har aŋga, ma ŋga. Maram ma vəla ha ma ŋga, ma koza ha! Amen.
45012001	Malam aɗaw hay, i həladakwar bəzay da mezəley ma Bay ma Bəla ndaw ma kar da vaw ana, ma kuray ka vəladama vaw kwar andza tek ma ger aha ta dey ana, kokwaɗ ana, ma dar 'ar a Bay ma Bəla. A da tərey na, kuley ma mezek a kwar aha.
45012002	Ka da vəladəmara vaw kwar a bəla neney hay zlay, ama hayna, mesərey tek a kwar a neney wayna na, ka təradakwar na, ma kuray ka səradama ma weley tek na ma Bay ma Bəla me wuɗey ana hay: tek na hayna, tek na ma dar 'ar ana, tek na kərem haya ha na.
45012003	Ta mezəley ma hahaya ma vəladəmiyawa na na, i ləvakwar ka ndaw ka ndaw da walaŋ a kwar ana: ka da dzalam tek da 'ar a kwar, na ma fəna kwar 'ar ana zlay. Ma dzeley 'ar a kwar ka da fənakwar 'ar ma ŋgalakada zlay. Kwa way way na, ka key andza ma me pey 'ar aŋga, Bay ma Bəla ma vəladərawa na.
45012004	Akwa andza mezəvey ma vaw hay gəle gəle na na, ka vaw ana asləta. Mezəvey ma vaw ahay gəle gəle na na, mber ata na na, asləta kakay.
45012005	Kəɗey na, lakwa haɗadzidzay, ta Kriste na, i da tərakwama na, vaw ma ndaw asləta, lakwa na, mazəva hiya ka ndaw ka ndaw, kwa way way na ta na ma ŋga.
45012006	Tek ma haya ha lakwa na, gəle gəle andza ma ka hahaya ma vələmandukurawa na, tek ma haya ha ma ndaw sek ɗaw? ka kadama mber na ka dzəmam ta ’ar me pey ana.
45012007	Haɗaw ndaw a ndzefey na, ndaraw ma meslərey na, ka kada mber. Ndaw naŋgar tey ndaraw ma tatəkadata ndaw hay na, ŋga ka tatəkadata.
45012008	A ndaw mekelehe a vəlar ndaraw ma həlatara bəzay a ndaw hay na, ŋga ka həladatara. Ma ma wuɗey ma vəley tek a ndaw na, ka vəlada na, mandzara dey da bəziya. Ndaw andza ma kəley ka mey na, ka ka na, ta mevel aŋga adzay. Kendzey ndaw a dzəney ndaw viya na hay na, ka ka na, da wuiya.
45012009	Ma ma wuɗa vaw na, ka key na, haya hayaha. Hwadama ta tek haya kakay ana, ka ka kwar tsatsaŋ, tapam na, ka tek hayna.
45012010	Hayna ma wuɗa vaw ka dzəmadakwar ka vaw ka 'ar vaw kwar ana ta malam ahiya da kokwoɗ; a fəna sa na, ɗam ndaw a vaw ka 'ar vaw kwar ana hay.
45012011	Pərkadama vaw, ka da kam mayaɗ zlay, ta mesəfrey ma ma ɗula mey na kamar meslərey ma Bay’ərlam.
45012012	Ndzam wuiya wuiya da me pey dey, kendzey kuray da viya na, zəgam mevel, ɗulam mey zarra.
45012013	Dzənəmata ndaw kokwaɗ ana hay da tek ata ma hətsatar ana, ŋgələmata mbəlak hay har tsew tsew.
45012014	Pəsafəmata mey ka ndaw ma ŋgəladəmakwar dey kakay ana hay, pəsam na mey, ka da kəlam ’ar zlay.
45012015	Kam wuiya andza ndaw na taya da wuiya na hay, tuwam andza ndaw na ma tuwam ana hay.
45012016	Dzəmam ɗay ka 'ar vaw kwar ana hay; ka da gəladama vaw kwar zlay, amana, tek na andza ma tərada ndaw tedehe na, ka mbafakwar, ka təradama vaw andza ndaw ma səra ’ar ana hay zlay.
45012017	Ndaw ka kakwar tek haya kakay aha ba na, ka da madəmara kasele zlay. Mevel a kwar ka dzeley na, me key tek hayna hay, ka slam dey ma ndaw hay tabiyaha.
45012018	Kendzey ha na na a key vaw, paɗ ka kuray ana na, ndzam da zoyzoy ta ndaw hay tabiyaha.
45012019	Dzam a ɗaw hay, ka da madəmara gandaf ma ndaw ka 'ar vaw kwar ana zlay, mbəkadama me tsey mevel, Bay ma Bəla ka key mber ŋga. Hərway ma winda ha da ɗeriwel Kokwoɗ ana na, Bay’ərlam a ləvey na: ‹Ma da madara gandaf, ma da wurəkadara na yah ana.›
45012020	Ama haɗaw ndaw dugwan eɗek, may a tsafa na, vəlar tek ma zəmey, kendzey yam a harta na, vəlar yam ka sey, hərway ma me key ɗek andza ha na na, ka kar na, ka tsəhar ver ma laɓa na, ka bəlam 'ar aŋga.
45012021	Ka da mbəkadara vaw a tek haya kakay ana ka da waka zlay, amana, fənar 'ar a tek haya kakay ana ta tek hayna.
45013001	Kwa way way na, ka tsənatar sləmay a ndaw ma ŋgumna ma wey bəla na hay, a key a tsənar sləmay na a Bay ma Bəla. Bay na ma pa na hay na, ma pata na ŋga na.
45013002	Kəɗey tok na, ndaw me key ta meterŋgəleŋ ka mewey ma bay hay na, a key na, a bərey ka slam har ma Bay ma Bəla me wuɗey ana, arka ndaw ma bəra na hay na a kam na a zələmawa sariya me me dzuwey ka'ar ata na.
45013003	Akwa na ndaw me key sariya hay na ndaw ma wasadata na hay kakay, haɗaw ka key tek hayna, ama haɗaw kendzey ka key tek haya kakay ana na, ka da wasadata ta ndaw ma ŋgumna hay kakay na teŋgey? Key tek hayna, aza ka da ndzefey na me Səmbərey.
45013004	Hərway a key na mber ma Bay ma Bəla, ma da dahəɗaka ma da key tek hayna. Ama haɗaw ka key tek haya kakay ana na, wesey, hərway ma ndzaha ta maslalaɓ aha ka vaw na, ma hayaha kakay. Da ma hətey ndaw aŋga na, a key na mber ma Bay ma Bəla, ma ɓada mevel aŋga ma tsar, ka ndaw ma kam tek haya kakay ana hay.
45013005	Ma tsənatar sləmay a bay ma bəla na hay na hərwuiya, ma wesey na ta ma hətey ma mevel ma tsar ana dada kakay, ama satsa na, ma kah ka sərada ma wa vaw ɗek.
45013006	Ka vəlam dzaŋgal satsa na, hərwuiya, ndaw ma təɓa na hay na, ma sləradatərawa na Bay ma Bəla, ma ka kama mber ana.
45013007	Tek ma ndaw ana na, madəmara tek aŋga a ndaw ana: ka key na dzaŋgal, sumkwo ma tsekəley ma luma, zluwer, ma ɗey ndaw a vaw, a ndaw ana na madəmara tek aŋga.
45013008	Godere ma ndaw ka da key ka kuray daha zlay, sey ka key na, godere ma mawuɗa vaw ka 'ar vaw kwar ana hay. Hərway ndaw ma wuɗey ndaw ka tsakay ŋga na na, ka ndaslada mewey ba kassla.
45013009	Akwa na mey ma mewey hay na: Ka da key madama zlay, ka da huley zlay, ka da kəɗey ndaw vagay aha zlay, ka da key dey ka tek ma ndaw zlay, ta sa na hay tabiyaha na, a kusey na a bəzay ma guma neney: «Wuɗa ndaw ka tsakay ɗek ana, andza vaw ɗek ana.»
45013010	Mawuɗa vaw na a mar malay a ndaw ka tsakay ɗek ana tikay, ma wuɗa vaw tok na ma ndesley mewey kassla na.
45013011	zləna, ka səradama lakwa da har waray seŋgey: nəkafama har a kwar ma bawa da me nerey ka husawa ba; teseɗey, ekəɗey na, me buwey ka husawa tsoy bəse ka tsakay lakwa, a fəna da har a lakwa ma pukwawa 'ar ana.
45013012	Lam ka tsey mey ba, dey a tsaɗawa ha, kuyadakwa mber ma ləvaŋ ba, dzuwakwama vaw ta tek ma vərom ma waw ma nəkey dey.
45013013	Ndzakwama da mendzey hayna, andza ta wuzla rəpas: mandzara me zəmey tek kambəlaɓa, me sey zom kambəlaɓa, mandzara me ney so, ta me tsəley so, mandzara me tərey vaw ta me ney dey.
45013014	Ama kəlam ka vaw na Bay’ərlam Yezu Kriste, ka da mbəkadəmara vaw a tek ma slaw vaw ma sar, ma kadara andza ma ŋga ma kar dey ana zlay.
45014001	Hayna ŋgəlama ndaw na bəleha da me pey 'ar ana na, mandzara ka tsafa ka tek aŋga ma dzeley ana.
45014002	Me pey 'ar ma ndaw naŋgar na, a vəlar tsəveɗ me zəmey tek hay tabiyaha. Ama ma ndaw naŋgar da bəle ŋga na, a zəmey na lar ɓaslah dada.
45014003	Hayna, ndaw ma zəmey tek hay tabiyaha na na, ka da rəsa ndaw ma zəmey tek hay tabiyaha kakay ana zlay. Ndaw ma zəmey tek hay tabiyaha kakay ana tey na, ka da kafa sariya ka ndaw ma zəmey tek hay tabiyaha na zlay, hərway Bay ma Bəla ka ŋgəla ba.
45014004	Kah ana na way, ma da kadara sariya ma gawla ma 'ay ɗek kakay ana na? Kendzey ma ndza ha təɗe, dakay a təɗey na, na ŋga na a nəkey dey na ka bay ma 'ay ŋga na təŋga. A da ndzey aha ba haya ha zləna, Bay’ərlam ana a slafa ma zəgada seŋgey.
45014005	Ka ndaw naŋgar na, meney hay na gəle gəle, ndaw mekelehe tabiya ha a wam kal kal. Haya ndaw ka key na andza ma mevel aŋga ma ləvar haya ha na.
45014006	Ndaw ma waladata meney hay na, a ka na hərway ma Bay’ərlam; ndaw ma zəmey tek hay tabiyaha na na, a ka na hərway ma Bay’ərlam. Hərway ma mey a madara sise na a Bay ma Bəla. Ndaw ma zəmey tek hay tabiyaha kakay ana na, a ka na hərway ma Bay’ərlam, a madara sise a Bay ma Bəla tey.
45014007	Akwa na kwa ndaw da walaŋ a lakwa, ma ndza ha hərway ma bay ’ar ma vaw ŋga na na, dakay; kwa ndaw ma mətsey ma bay ’ar ma vaw ŋga na na, dakay atsa.
45014008	Kendzey i səfərakwama, i səfərakwama na hərway ma Bay’ərlam, kendzey i mətsakwama, i mətsakwama na hərway ma Bay’ərlam.Ke key na i səfərakwama dakay i mətsakwama na, lakwa ma vəlaya ma Bay’ərlam
45014009	Hərway Kriste a mətsey, a mbəlawa na, ma da tərey Bay’ərlam ma ndaw ma mətsa na hay ta ndaw ma səfəram ana hay.
45014010	Ama kah tey na, ɗagay ka kafa sariya ka malam eɗek na, ka mey? Ekəɗey kah na ka rəsa malam eɗek na ka mey? Akwa na tobiya lakwa ha na, ka da lətsakwama ka slam dey ma sariya ma Bay ma Bəla.
45014011	Hərway ma winda ha da ɗeriwel Kokwoɗ ana na, andza neney: «Bay’ərlam a ləvey na: dərka na i daha na, kwa way way a da gərdey ka mey dey ɗaw, ta mey hay gəle gəle tabiya ha a da səmbərama Bay ma Bəla.»
45014012	Kəɗey na, kwa way way na, a da mbəɗey mey na, ta mey ŋga na ka slam dey ma Bay ma Bəla.
45014013	Mbəkadakwa ma key sariya ka 'ar vaw lakwa na hay. Dzadzak na, wam daw ka vaw ka tek ma key ma tsey metsembeɗ ta malam eɗek, ka təɗey zlay.
45014014	I sərada ha ndzel ndzelzle dey ta kava, ta Bay’ərlam Yezu na, tek na ma zləɓa ha da ndaw na dakay. Ama tek ana a da key ma zləɓa ha na, ka ndaw ana ma nəkafa andza ma zləɓa hana.
45014015	Kendzey ka zəmey tek ma zəmey na ma dar 'ar a malam eɗek kakay ana na, na ŋga na na, ka daw na ta tsəveɗ ma ma wuɗa vaw sakay. Wey daw ka vaw, kah ma da zəɗada ndaw na, Kriste me mətsey hərway ŋga na na.
45014016	Tek a kwar ma wuɗam ana na, ndaw hay ka da nəkafama andza haya ha kakay aha zlay.
45014017	Hərway Slala ma Bay'ərlam na, mber ma ndza tek me zəmey ta zom ma sey kakay; ŋga na, ma dzerey, zozoy, ta wuiya da Mesəfrey Kokwoɗ ana.
45014018	Haɗaw ka kadara ha mber ana a Kriste andza neney tok na, i da dakwar 'ar a Bay ma Bəla arka ndaw hay a da ləvam kassla.
45014019	Səpakwa, tek na ma sadərawa zozoy ana, na ma gəladandakwar ka 'ar vaw lakwa na hay.
45014020	Hərway ma tek ma zəmey na, ka da davasadara mber ma Bay ma Bəla zlay. Ayaw, tek hay tabiyaha na, haya hiya, ama haɗaw ka zəma tek ana andza ha, ma da təɗada ndaw mekelehe ta dəba na, hayaha kakay.
45014021	Tek haya ha na, ka da pəɗey slaw zlay, ka da sey zom zlay, kwa tek mekelehe ma da təɗada malam eɗek ta dəba zlay.
45014022	Tek ma ma pey 'ar eɗek da mevel eɗek ana na, pada na, a kah ana, ka slam dey ma Bay ma Bəla. Ndaw na ma dzuwa bay’ar ma vaw ŋga kakay da me key tek aŋga a sasəka ba ɗagay ana na, ŋga da wuiya.
45014023	Ama ndaw a neney ma zəmey tek na, a dzəmey aha ka vaw tsam tsam ana na, ma dzuwa ha zləna, mavəday tek aŋga na me key ana na, a sawa na, da me pey 'ar kakay. Azlakwa tok na, tek na me key tabiyaha, ma sawa da me pey 'ar kakay ana na, meŋgəsey.
45015001	Ama lakwa neney gədaŋ ahiya na hay na, akwa təɗe a dafa na, ma zəgafata me tərey ma ndaw bəle na hay ba, zləna, me səpey na tek na andza ma dandakwar 'ar ana hay tsa kakay.
45015002	Hayna, kwa way way da walaŋ a lakwa ka səpey na tek ma dar 'ar a ndaw ka tsakay ŋga na, da tek hayna ma gəlada.
45015003	Akwa Kriste na tekeɗe na, ka səpey tek na ma dar 'ar ana hay kakay, amana, andza na ma winda ha da ɗeriwel kokwaɗ ana na: metseɗey ma ndaw ma tsaɗəmaka na hay a da kuiyəmawa ka yah.
45015004	Azlakwa tek a hay ma windəmatərawa zlezle na hay tabiyaha na, ma tatəkadəmakwar, ma aza ta matandəroŋ, ta me bədey ma Mewindey Kokwoɗ ana hay ma sadərawa na na, lakwa ka slafakwa ma pey dey.
45015005	Hayna Bay ma Bəla ma mataŋtoŋduroŋ, ma bəɗey ndaw ana, ka vəlakwar me dzəmey mey haya haya ha ka 'ar vaw kwar ana, andza ma Yezu Kriste ma wuɗey ana.
45015006	Ma aza ta mevel asləta, ta ma dzəma mey kwar na asləta na na, ha səmbərama Bay ma Bəla, Baba ma Bay’ərlam a lakwa Yezu Kriste.
45015007	Ŋgəlam vaw ka 'ar vaw kwar ana tok na, andza ma Kriste ma ŋgəlakwar ma hasəkadara bəzay a Bay ma Bəla.
45015008	I ɓada dərka na, Kriste a tərey gawla ma 'ay ma ndaw ma sla kuɗey ana hay na, ma ɓada Bay ma Bəla na a mbəɗar sler a guma ŋga tikay, ma ndaslada andza na ma tsatərawa a Baba tete hay ana.
45015009	Ma ndaw Zuif ahiya kakay ana hay, ka sambərama Bay ma Bəla, hərway ŋga na, ndaw a kar da vaw, andza na ma winda ha da ɗeriwel kokwaɗ ana: « Kavəday ma mey na, i da səmbəraka da walaŋ ma ndaw ma dala na Zuif ahiya kakay ana hay, i da kəley walay ma hasəkadara bəzay a mezəley ɗek.»
45015010	Ma tsa ha daha andza neney satsa: «Ndaw ma dala na hay, kam wuiya ta səkway ŋga.»
45015011	Satsa na: «Ndaw ma dala hay tabiyaha, səmbərama Bay’ərlam, hayna mendzey ma səkway hay tabiyaha ka kamar salalay.»
45015012	Ezayi a ləvey satsa: «Bəzey ma hwaɗ ma Zesey a da bawa 'ar, a da lətsey ma da wata ndaw ma dala hay. A ŋga na, ndaw ma dala hay a da pamar dey.»
45015013	Hayna Bay ma Bəla ma me pey dey ana ka vəlakwar wuiya ta zozoy, ma da pey 'ar ta gədaŋ ma Mesəfrey Kokwoɗ ana, ma kuray ka rəham ta ma pey dey.
45015014	Ka tek ma nəkafakwar dey ana na, malam a ɗaw hay, i sərada mambay mambay aha kuray ma həla vaw aya, ka səradama tek haya haya kadəba, ka slafama me hətey vaw ka 'ar vaw kwar ana hay.
45015015	amana, ma aza kuray ka sərafəmata ka tek a kwar gurma na hay na, da ma windəkuraɓa ɗaw na, ma winda ha ka slam naŋgar na, ta ma ɗamara 'ar aha kava, hərway ma hahaya ma Bay ma Bəla ma vəliyawa na.
45015016	Ma i ka da tərey ndaw ma key kuley ma Yezu Kriste ka slam ma ndaw Zuif ahiya kakay ana hay, i ma pa ha na gəle, ma ɓey Mey Wayna ma Bay ma Bəla, ma ndaw Zuif ahiya kakay ana hay, ka təram tek me vəley ma tərada kokwoɗ aha ta har ma Mesəfrey Kokwoɗ ana na, ka dar ’ar a Bay ma Bəla.
45015017	I slafa me ŋgelekey da mezəley ma Yezu Kriste tok na, kavəday ma mber ma Bay ma Bəla.
45015018	Hərway i da sləfey aha tek mekelehe kakay, sey na ma Kriste me key ta har a ɗaw ana, na ma da kəsadata ndaw Zuif ahiya kakay ana hay, ma ka tsənamar sləmay,
45015019	ta ma slafa ma zeheɗ hay, ta ɗeɗew hay, ta ma slafa ma Mesəfrey. Kəɗey na, zla da Zeruzalem, i ma tələkada mey vayak vayak kasl a dala ma Iliri, i ma tələkada mey ta Mey Wayna ma Kriste haya hayaha.
45015020	Ma tsəlaya tsaporpor ana, i tələkey mey ta Mey Wayna na, da slam na ɗaɗa ka sləfama mezəley ma Yezu Kriste da huɗa tsaray kakay ana, ma i ka da zley ka bəzay ma 'ay ma ndaw mekelehe ma kəla ha ba tsoy ana zlay.
45015021	Kəɗey na, i da ka na, kalkal andza na ma winda ha na: «Ndaw na ɗaɗa ka tsəmatar ka ŋga tikay ana hay na, a da nəkadama. Ndaw na ɗaɗa ka tsənadama a tsam aha kava tikay ana hay na, a da tsənadama.»
45015022	Neney na, tek ana ma kiyaɓa dey haɗadzidzay, ma təkaya ma daɓa a 'ay kwar ana.
45015023	Ama ekəɗey na, slam a ɗaw ma da daway ma da kawa mber da dala ɗey na, dasakay, a fəna sa na, ka key ba mevey haɗadzidzay, a siyaɓa ha nduk nduk, ma daɓa a 'ay kwar.
45015024	Aza andza i ka da daway ba a Espagŋ na... I dzeley akwa na, ka tsəveɗ a ɗaw ma daway ana na, i ka nəkakwar, ha dzənəmaya ma i ka husey a slam ana, mba i ka husey na, i ka tufəkwakwama nekəɗey, ma kuray ka məmaya mevel, ta ma zley 'ar a lakwa a vaw.
45015025	Ama ekəɗey ana na, i daway a Zeruzalem hərway ma meslərey ma ndaw Kokwaɗ ana hay.
45015026	Hərway ma ndaw ma Masedowan hay ta ndaw ma Akayi, ka dzalam ba ma ɓada ma zəga har ata ka vaw, kavəday ma ndaw Kokwaɗ ana hay da Zeruzalem, na taya da mbarga na.
45015027	Ayaw taya ka dzalam ba, a dafa akwa na, ka kəmatar andza ha təŋga, hərway ma ndaw Zuif ahiya kakay ana hay, ka ndzafam zleley ma Mesəfrey da har ata na, a dafa na taya tey na, ka dzənəmata ta zleley ta tey.
45015028	Andza aza i ka ndaslada meslərey a neney tsoy, i ka vəladatərawa tek a neney ma tsəkələmatar ana tsoy ma dey ma ndaw hay tabiyaha na, i da daway a Espaŋ ta ma tazlaraɓa ta 'ay kwar.
45015029	I sərada ha, ka ma da daɓa ɗaw a 'ay kwar na, i daɓa na, ma rəha vaw aha ta ma pəsey mey ma Kriste.
45015030	amana, i həladakwar bəzay malam a ɗaw hay, ta Bay’ərlam a lakwa Yezu Kriste, ta ma wuɗa vaw ma Mesəfrey, ma i ka kəɗakwa vaw andza yah, ta ma ɗuley mey kwar a Bay ma Bəla hərway ɗaw ana,
45015031	ma aza i ka ləhey da har ma ndaw me pey 'ar akay ana hay, da Zudey, arka tek a neney ma da dzənada ndaw kokwaɗ ana hay, i ma dada a Zeruzalem ana, ka təɓama mambay aha.
45015032	Kəɗey tok na, aza i da husaɓa a 'ay kwar da wuiya, ta me wuɗey ma Bay ma Bəla na, i ka sasəkawa vaw nekəɗey andza kuray.
45015033	Hayna Bay ma Bəla ma zozoy ka ndzey ta kuray tabiyaha. Amen!
45016001	I ləvəkuraɓa na, wafama vaw ka malam a lakwa diŋgwas ana Foɓey, ma key meslərey da Egliz ma Senkres ana.
45016002	Ŋgəlama da mezəley ma Bay’ərlam, ma kəla ma ndaw andza ɗa kokwaɗ ahiya na. Dzənama da tek waray waray, andza na ma ŋga ma wuɗey ka kuray ana, hərway ŋga ka dzəŋgərey ba ka ndaw hay haɗadzidzay, ta yah ana adzay.
45016003	Tsadəmatara guma andza Priska ta Akilas, ndaw na la ma kam mber ma Yezu Kriste dzaya na hay.
45016004	Da ma ləhadiyawa mesəfrey ɗaw na, zarawa nekəɗey a zəɗadama 'ar ata. Ma madatara sise andza neney na yah asləta kakay, ta mendzey ma Egliz ma dala Zuif ahiya kakay ana hay dzay tiyatsa.
45016005	Tsadəmara guma a Egliz na ma kusey da 'ay ta na satsa, tsadəmara guma a dzam a ɗaw Epenet, haləfaw tsəfəmey ana ma Kriste da dala ma Azi.
45016006	Tsadəmara guma a Mariya na ma yey vaw kambəlaɓa hərway kwar ana.
45016007	Tsadəmatara guma a Andronikus ta Zuniyas, gwalay ɗaw hay, mandala ɗaw na ma hələmandar a daŋgay dzaya na, taya na, Maslaŋ gədaŋ ahiya, taya ndaw ma Kriste ahiya telelew ka yah.
45016008	Tsadəmara guma a Ampliyatus dzam a ɗaw da mezəley Bay’ərlam.
45016009	Tsadəmara guma a Urbeŋ na lakwa ma kakwama mber ma Kriste dzaya na, ta dzam a ɗaw Stakis.
45016010	Tsadəmara guma a Apeles, ma həla suwet aha ta Kriste ana. Tsadəmatara guma a ndaw ma 'ay ma Aristobul hay.
45016011	Tsadəmara guma a gwalay ɗaw Erodiyoŋ. Tsadəmatara guma a ndaw ma 'ay Narsis ma ndza hiya da mezəley Bay’ərlam ana.
45016012	Tsadəmatara guma andza Trifeŋ ta Trifoz na ma yam vaw da mezəley ma Bay’ərlam ana. Tsadəmara guma a dzam a ɗaw Persis, na ka yey vaw ba kambəlaɓa da mezəley ma Bay’ərlam ana.
45016013	Tsadəmara guma a Rufus na ma gaɗəma ha da mezəley ma Bay’ərlam ana, ta may ŋga, na may ɗaw aha na tiyatsa.
45016014	Tsadəmatara guma andza Asinkrit, Flegoŋ. Ermes, Patrobas, Ermas ta malam na taya dzaya na hay.
45016015	Tsadəmatara guma andza Filolog ta Zuli, Nerey ta malam aŋga diŋgwas ana, a Olimpas ta ndaw kokwaɗ na taya dzaya ana hay.
45016016	Tsadama guma ka 'ar vaw kwar ana hay, sarmam vaw da kokwoɗ, Egliz ma Kriste hay tabiyaha ka tsadəmukuraɓa guma.
45016017	Malam a ɗaw hay, i həladakwar bəzay, wam daw ka vaw ka ndaw ma sadərawa me tsey vaw ana hay, ma zləgadata ndaw hay ana, a kam na tek me zləgey ndaw ka tek ma tatəkadəmakwar ana hay, hwam ba dəreŋ ta taya.
45016018	Hərway ndaw ana ŋga na hay na, a kamar mber a Kriste, Bay’ərlam a lakwa kakay. Ama a səpam na hwaɗ ata, ta guma ta na mambay ana hay, ta guma ta na zaɗaɗa me pey wuiya na na, a zləgaɗəmata mevel bəle na hay ba.
45016019	Ma tsəney sləmay kwar na, akwa na, ndaw hay tabiyaha a səradama. Kəɗey tok na, i key wuiya hərway kwar, amana, i wuɗey na təram ndaw ma səra 'ar aya, ma key tek hayna hay. Ndzam mandzara meŋgəsey ka vaw, ka da kam tek haya kakay ana hay zlay.
45016020	Bay ma Bəla ma zozoy a da ndarsla ha mazlambar aha Sataŋ da huɗa sek a kwar. Hayna hahaya ma Bay’ərlam a lakwa Yezu ka ndzey ta kuray!
45016021	Timotey ndaw na la ma kam mber tsetsuwe na ka tsadukuraɓa guma, andza Lusiyus, Zazoŋ ka zəgawa Sozipatros gwalay ɗaw hay.
45016022	Yah Tertiyus ma windəraɓa ɗeriwel a neney. I ka tsadukuraɓa guma da mezəley ma Bay’ərlam.
45016023	Gayius, ndaw andza i mandza ha da 'ay ŋga na, Egliz tabiyaha da 'ay ŋga na, ka tsadukuraɓa guma. Erast, pataka ma wurow a neney ka tsadukuraɓa guma, andza malam a lakwa Kwartus.[
45016024	]
45016025	A Ndaw ma slafa ma təradakwar gədaŋ ahiya na, andza ma Mey Wayna, i ma taləkada mey ta ma ɓada Yezu Kriste ana, andza ma tek ana ma ɓawa vaw, tek na ma kəzla ha na, ma wa vaw aha da ma sasəɗok, zla da har ma ndəvey akay ana.
45016026	Ama ekəɗey na, ka bawa tsoy, ma ɓaha ba a səkway Zuif ahiya kakay ana hay, ta ma windey ma ndaw sek hay, andza na ma Bay ma Bəla ŋga daha tsoy aha na, ma ləvey ana, ma ka kəsadata a me tsəney sləmay, a me pey 'ar.
45016027	A Bay ma Bəla asləta na, ma səra ’ar, maram, ta har ma Yezu Kriste, ka mevey temere ka mevey temere. Amen!
46001001	Yah Pol, ma zəla ha me tərey maslaŋ ma Kriste Yezu, andza ma Bay ma Bəla me wuɗey ana, ta Sosten malam.
46001002	I windar a Egliz ma Bay ma Bəla da Koreŋt ana, a ndaw na ma təra hiya ba Kokwaɗ ahiya da Kriste Yezu ana. Ma zəlaya ka təram kokwaɗ ahiya ta ndaw na ma zəlama mezəley ma Bay’ərlam a lakwa Yezu Kriste ka waray ka waray ana hay tabiyaha, ŋga Bay’ərlam ta, ŋga Bay’ərlam a lakwa.
46001003	Hayna Baba lakwa Bay ma Bəla ta Bay’ərlam Yezu Kriste ka vəlakwar hahaya, ta zozoy.
46001004	I madara sise a Bay ma Bəla zarra ma vəday kwar, hərway ma hahaya ma Bay ma Bəla ma vələkurawa da Kriste Yezu ana.
46001005	Hərway ta ŋga na, kuray ka rəham ba ta zleley hay tabiyaha, na ma guma hay tabiyaha, na ma me sərey tek tabiyaha.
46001006	Kəɗey na, seydewe ma kamar a Kriste ana, a ɓawa gədaŋ aha na da kuray,
46001007	a da key na tek ma vəlam ma hayaha ma hahaya ma hətsar a ndaw na dasakay, a kuray ma hutam ma da ɓawa vaw ma Bay’ərlam a lakwa Yezu Kriste ana hay na.
46001008	Ma da səmadakwar na ŋga na tiyatsa, ha səlekw, mala ta pas ma Bay’ərlam a lakwa Yezu Kriste na, ka da ŋgələmakwar bəzay zlay.
46001009	Ŋga na a mbəɗey sler a guma ŋga tikay, Bay ma Bəla ana ma zələkurawa ma da dzəmey mey ta Bəzey ŋga Yezu Kriste, Bay’ərlam a lakwa na na.
46001010	Amana, i tsəhafakwar malam a ɗaw hay, ta mezəley ma Bay’ərlam a lakwa Yezu Kriste: ndzam tabiyaha ayaw ayaw, me wenəkey vaw ka da key da walaŋ a kwar daha zlay. Dzəmam mey asləta, ta mesəfrey ana asləta, da 'ar me dzeley ana asləta.
46001011	Akwa na, malam a ɗaw hay, ndaw ma Klowey hay ma ɓadəmaya waya dzendze hay daha da walaŋ a kwar.
46001012	I wandzaladakwar; kwa way way da walaŋ a kwar a ləvey andza neney: - Yah na ndaw ma Pol - Yah na ndaw ma Apolos - Yah na ndaw ma Sefas - Yah na ndaw ma Kriste.
46001013	Kriste na na, ma wanəka vaw aha ɗaw? A daram ka 'ar ma tuwaw ma gazləla ha, hərway kwar na, Pol ɗaw? A dzuhəɓadəmakwar a yam na, ta mezəley ma Pol ɗaw?
46001014	Sise ma Bay ma Bəla, yah na, i ka dzuhəɓey ndaw asləta da walaŋ a kwar tikay, sey andza Krispus tsew ta Gayius.
46001015	Kəɗey zləna mey na, kwa ndaw ma da slafa ma da ləvey, a dzuhəɓadəmakwar ta mezəley ɗaw na dakay.
46001016	Ayaw satsa, i ka dzuhəɓadatərawa ndaw ma 'ay Stefanas hay ba sa, sa ma ndaw tabiyaha na, i ka dzuhəɓawa ndaw da huɗa asləta mekelehe, i ma sərada na dasakay.
46001017	Hərway Kriste a sləradiyawa na, ma da dzuhəɓey ndaw hay kakay, amana, ma da tələkada mey ta Mey Wayna, mandzara i səpey ma səra ’ar ma me tsey guma, ma tuwaw ma gazləlaha na ma Kriste, ka da tərey tek tedehe zlay.
46001018	Akwa guma ana ma tsam ka ma mətsey ma Kriste ka ’ar ma tuwaw ma gazləlaha na na, a kafata ka ndaw ma zəɗaya dəreŋ ta Bay ma Bəla a na hay na, andza guma ma 'ar me mbəɗey, ama ka ndaw Bay ma Bəla ma buwata na hay na, ka lakwa na, gədaŋ ma ma Bay ma Bəla.
46001019	Hərway ma winda ha da ɗeriwel kokwaɗ ana na: «i da davasada me sərey 'ar ma ndaw ma səra 'ar ana hay ba, i da pəslada me sərey tek ma ndaw ma səradama tek ana hay ba.»
46001020	Ndaw ana ma səra 'ar ana, ŋga da may tok? Ndaw ana me sesəkey mewey ana na, ŋga da may? Ndaw me dzeley 'ar ma bəla neney ana na, ŋga da may? Bay ma Bəla na, ka tərada ma səra ’ar ma bəla neney ana na, andza tek ma ’ar me mbəɗey aha kakay ɗaw?
46001021	Akwa na, ndaw ma səra ’ar ana hay na, ka səradama Bay ma Bəla da ma səra’ar ma Bay ma Bəla ana kakay, ka vəday ma mey na, Bay ma Bəla ka dzala ba ma da buwata ndaw me pey 'ar ana hay, ta me tələkey mey ma tuwaw ma gazləla na, na ndaw hay ma nəkafama andza guma, ma ’ar me mbəɗey ana.
46001022	Zuif hay a tsəham na, zeheɗ hay, arka Grek hay tey na, a səpam na ma səra ’ar.
46001023	Ama la na, la tələkam mey na ta Ndaw ma vaha 'ar ana, ma daradama ka 'ar ma tuwaw ma gazləlaha na. Ka Zuif hay a kafata na andza tek me tsey metsembeɗ, ka ndaw Zuif ahiya kakay ana hay tey na, guma ma 'ar me mbəɗey,
46001024	ama andza ma ndaw ma zəla na hay, ka key na Zuif hay dakay Grek hay na, ŋga na Kriste, ma slafa ma Bay ma Bəla, ma səra ’ar ma Bay ma Bəla.
46001025	Hərway tek na ndaw hay ma nəkafama andza 'ar me mbəɗey aha ma Bay ma Bəla ana na, a fəna ma səra ’ar ma ndaw hay, tek na ndaw hay ma nəkafama andza bəle ma Bay ma Bəla aha na na, a fəna gədaŋ ma ndaw hay.
46001026	Malam a ɗaw hay, nəkafama kuray a neney na, way hay, kuray a neney ma ndzafam me zəley ma Bay ma Bəla ana hay; da walaŋ a kwar ana, ka slam dey ma ndaw hay na, ndaw ma sərada tek ahiya kambəlaɓa na dakay, ndaw gədaŋ ahiya kambəlaɓa na dakay, ndaw ma vəɗ ’ay zleley ahiya kambəlaɓa na dakay.
46001027	Ama tek na ndaw hay ma nəkadama andza tek ma 'ar me mbəɗey ka bəla neney na, Bay ma Bəla ma gaɗəma, ma da patar hwaray, a sa ma ndaw ma ləvam ndaw ma səra 'ar ana hay. Tek na bəza ha ka bəla na na, Bay ma Bəla ma gaɗəma ma da patar hwaray a ndaw gədaŋ ana hay.
46001028	Tek na ka bəla tedehe, ma rəsama na, na me sləfey ŋga dakay ana na, Bay ma bəla ma gaɗəma, ma da davasadata tek na daha na hay, ka kam daha zlay.
46001029	Ma kwa tek asləta na ma ka ha na na, ka da slafa me ŋgelekey ka slam dey ma Bay ma Bəla zlay.
46001030	Ka da kam da Kriste Yezu na ta har aŋga, ŋga na ka tərafandakwar ba andza ma səra 'ar na ma sawa da Bay ma Bəla ana, dzerey, tek me tərey kokwoɗ ana, ta ma ləhey vaw.
46001031	Andza na ma Mewindey Kokwoɗ ana me ləvey ana: «Haɗaw ndaw a wuɗey me ŋgelekey na, ka ŋgelekey na da mezəley ma Bay’ərlam.»
46002001	Yah ana na, andza ma daɓa ɗaw a 'ay kwar na malam a ɗaw hay, i da taləkadakwar mey ta tek ma Bay ma Bəla ma kəzla na na, ta guma ɗuhwa hiya kakay, dakay na, i ka kada vaw andza ndaw ma səra ’ar aha kakay seŋgey.
46002002	Hərway da walaŋ a kwar na, i ka dzalawa ma səradərawa tek mekelehe na, dakay, sey Yezu Kriste, Yezu Kriste aŋga na ma daradama ka 'ar ma tuwaw ma gazləla ha na,
46002003	hərway mavəday, da har i da walaŋ a kwar na, i kada vaw ɗaw na bəle ha, zluwer aha, i wesey ka vaw kwasl kwasl.
46002004	Guma ɗaw ana, ta tek a ɗaw ana i ma tatəkadakwar ana hay na, ka nəkey andza me zlepey ma ma səra ’ar kakay, amana, ŋga na a ɓawa gədaŋ ma ma slafa ma Mesəfrey.
46002005	ma 'ar a kwar me pey ka da pey na, ka me sərey ’ar ma ndaw hay zlay, amana, ka ma slafa ma Bay ma Bəla.
46002006	Akwa na, la tatəkadəmatara a kretieŋ ma səka na hay na, ma səra ’ar, ma səra ’ar a neney na, ma ndaw ma bəla neney hay kakay, kwa ma bay ma bəla neney me devesey ana kakay.
46002007	La tatəkam na, tek ma səra ’ar ma Bay ma Bəla, me nəkey kakay ana, ma ndzaha ma kəzla ha, na Bay ma Bəla ma padandərawa zla ka bəla ma ka ha tsaray kakay ana, ma da hasəkadandar bəzay.
46002008	Kwa ndaw asləta da walaŋ ma bay ma bəla neney hay ka səradama kakay, zləna akwatay ka səradama ba na, akwatay ka daradama Bay’ərlam ma mewezley dey ka 'ar ma tuwaw ma gazləlaha na kakay.
46002009	Ama andza na ma winda ha da ɗeriwel kokwaɗ ana na, tek a neney dey ka nəkada kakay ana, na sləmay ka tsənada kakay ana, na ka sərawa a mevel ma ndaw kakay ana, tek hay tabiyaha, Bay ma Bəla ma ləmatərawa a ndaw ma wuɗama na hay.
46002010	Akwa na, Bay ma Bəla a da ɓadandar ta Mesəfrey na a la, hərway Mesəfrey na, a sasəkata tek hay tabiyaha, kwa tek na ma kəzla ha ma Bay ma Bəla na siom ana na.
46002011	Ma slafa ma sərada tek ma vaw ma ndaw na way? Sey ma sərada na, Mesəfrey ana da ndaw ana, ana ma Bay ma Bəla na andza ha atsa, ndaw ma sərada na dakay, sey Mesəfrey ma Bay ma Bəla na.
46002012	Na ŋga lakwa na, i ndzafakwa na mesəfrey ma bəla neney tikay, amana, Mesəfrey na ma sawa da Bay ma Bəla na, ma lakwa ka səradakwa tek ma haya ha, ma hahaya ma Bay ma Bəla.
46002013	La tsama na, metetəkey ma ma səra ’ar ma slaw vaw kakay, amana, da na ma Mesəfrey me tetəkey ana, a ɓada na Mesəfrey aha na, ta guma ma Mesəfrey.
46002014	Ndaw ma mbəka ha ma slaw vaw ŋga, makəraŋga na, a slafa ma təɓa tek na ma sawa da Mesəfrey ma Bay ma Bəla ana kakay, na ŋga na ma ŋga na, ma mbəɗa 'ar tedehe, a slafa ma tsənada kakay, hərway ma walada ŋga na na ta Mesəfrey.
46002015	Ndaw ta Mesəfrey aha na, dzadzak a ka sariya ma tek hay tabiyaha, amana, ndaw ma da kafa sariya ka ŋga na, dakay.
46002016	Hərway ma səradərawa me dzeley 'ar ma Bay’ərlam, ma da tatəkada na way? Amana, ŋga lakwa na, dzadzak lakwa ka ndzafakwa me dzeley 'ar ma Kriste ba.
46003001	Na ŋga ɗaw na malam a ɗaw hay, i ka slafəraɓa ma tsukuraɓa guma andza ma ndaw ta Mesəfrey ahiya da vaw ana kakay, ama tsa na, andza a ndaw ta slaw vaw ana hay, andza bəzey bəza ahiya ta Kriste.
46003002	I vəlakwar me sey na 'uwa zləna, tek me zəmey na gədaŋ ana tsaray kakay, dakay na, akwatay ka slafama ma ɓəsama tsaray kakay, ama kwa ekəɗey tekeɗe na, ka slafama ha ma ɓəsa kakay təŋga.
46003003	Hərway kuray ma ndza hiya na da slaw vaw mba, ma vəday ma mey na, ma ney dey ta dzendze hay da walaŋ a kwar daha mba. Kuray ana hay na, andza ndaw ma slaw vaw ahiya, mendzey kwar ana na, andza ma slaw vaw kakay ɗaw?
46003004	Andza ndaw naŋgar da huɗa a ləvey: «Yah na ndaw ma Pol»; ndaw mekelehe sa: «yah na ndaw ma Apolos», kəɗey na, ka kam na andza ma slaw vaw kakay ɗaw?»
46003005	Apolos na ɗagay na way? Pol ana na, way? Gawla ma 'ay hay, na andza ta har ata na, ma ŋgələmukurawa ka me pey 'ar. Kwa way way da walaŋ ata na, a kawa na, andza na ma Bay’ərlam ma vəladərawa tek ma haya ha na.
46003006	Ma rəva na yah, ma mbəɗar yam na Apolos, ama ma gəladərawa na Bay ma Bəla.
46003007	Kəɗey zlənemey na, ndaw ma rəvey na tedehe, ndaw ma mbəɗar yam na tedehe satsa, ɗuhwa ha na, Bay ma Bəla asləta, ndaw ma gəladərawa na.
46003008	Ndaw ma rəva, ta ndaw ma mbəɗar yam na, taya da vəley hapa na asləta, kwa way way a ndzefey masa na, kassla ka mber aŋga ma kawa na.
46003009	Hərway la kama mber ma Bay ma Bəla ana kamasləta ha, kuray tey na, ley na Bay ma Bəla ma həvey na, 'ay ma Bay ma Bəla me zley ana.
46003010	Andza na ma hahaya ma Bay ma Bəla ma vəladiyawa na na, andza ma ndaw ma sərada me zley 'ay bəza kakay ana na, yah ma kəla bəzay ma 'ay ana, ndaw mekelehe ma sawa ma zla ka ’arra. Ama kwa way way na, ka wey vaw ka ndaraw ma me zley ŋga na.
46003011	Ka bəzay ma 'ay ana na, kwa ndaw a slafa me pey mekelehe na dakay, sey na ɓa ma pa ha ba na: Yezu Kriste.
46003012	Ka key na ka ndəram na, ka na ɓa ma paha ba na na, ta gura, ta sumkwo ta ŋgwa mambay ana hay, ta tuwaw, ta maɗaɗam, dakay ta guzer na,
46003013	mber aŋgway aŋgway na, a da nəkey seŋgey, pas ma sariya a da ɓada seŋgey. Hərway a da ɓey vaw na, ta waw, ma da ɓadərawa mber ma ndaw ana, ma ka ha teŋgey na, waw.
46003014	Ndaw andza 'ay ŋga na me ndərey ka dzəŋgərey ba na, a da ndzefey tek ma merɓey ŋga.
46003015	Ndaw andza 'ay ŋga na ka təɓey ba na, a da ndzefey aha kakay, Bay 'ar ma vaw ŋga na na, a da buwama, amana, andza ma ndaw ma buwa vaw ŋga da 'erneh ma waw.
46003016	Ka səradama kuray na, 'ay me key kuley ma Bay ma Bəla, Mesəfrey ma Bay ma Bəla ma ndzaha da vaw kwar tikay ɗaw?
46003017	Haɗaw ndaw ana a mbəzlada 'ay me key kuley ma Bay ma Bəla ba na, Bay ma Bəla a da zəɗada ŋga na tey. Hərway 'ay me key kuley ma Bay ma Bəla na, kokwoɗ aha, 'ay me key kuley ana na, kuray ana.
46003018	Kwa ndaw ka da pafa wuiya ka vaw ŋga zlay: haɗaw ndaw da walaŋ a kwar, waya yah na, i sərada 'ar andza ma bəla neney na, ka tərada vaw ŋga 'ar me mbəɗey aha, aza a da tərey ma səra ’ar aha;
46003019	hərway ma səra’ar ma bəla neney ka slam dey ma Bay ma Bəla na, andza 'ar me mbəɗey. Akwa na, ma winda ha da ɗeriwel kokwaɗ ana na, andza neney: «A həlata ndaw ma sərada 'ar ana hay a gendeɗ ma wewer ata na.»
46003020	Arka satsa na: «Bay’ərlam na, a sərada me dzeley 'ar ma ndaw ma səradama 'ar ana hay, a sərada, me dzeley 'ar ata na na, tedehe.»
46003021	Kəɗey na, ɗaɗa ndaw ka da kərhey me ŋgelekey ŋga ka ndaw hay zlay, hərway tek hay tabiyaha ma vəla ha ma kwar:
46003022	Pol, Apolos, Sefas, mendzey, dakay na memətsey, ekəɗey ana dakay na ka mey ana na, ma vəlaha ma kwar tabiyaha.
46003023	Amana, kuray ma vəla hiya na ma Kriste, arka Kriste tey na, ma vəla ha ma Bay ma Bəla.
46004001	Hayna ka nəkafəmandar na, andza gawla ma 'ay ma Kriste hay, na andza guma ma dzerey ma Bay ma Bəla ma kəzla na hay, ma vəlaya da har ata na.
46004002	Azlakwa tok na, tek na ma tsəhafama ka ndaw me nəkey dey ka tek ana na, ma ɓada vaw na a tsəney sləmay.
46004003	Na ŋga ɗaw na, kuray ka kadəmaya sariya ɗaw, dakay na, ndaw me key sariya ma bəla neney hay na, a kiyaɓa ha da 'ar tikay. Yah ana na, i kafa sariya ka bay ’ar ma vaw ɗaw ana kakay tiyatsa.
46004004	Mambaz ma vaw ɗaw ana a ŋgəlaya bəzay kakay, amana, ma ɓada i dzerey aha na, ŋga kakay; ndaw ma kadaya sariya ɗaw na, Bay’ərlam ana.
46004005	Akwa na ma har ana ka slawa tsaray kakay na, ka da kam sariya zlay, amba Bay ərlam ka sawa na. A da ɓafata waw ka tek ma kəzla ha da ləvaŋ ana hay, a da ɓada tek na ma kəzla ahiya da mevel ana hay. Arka na kwa way way a da ndzefey mesəmbərey ŋga, kassla ka tek aŋga me key, da har ma Bay ma Bəla.
46004006	Hərway kwar malam a ɗaw hay, i ma ɓada tek a neney ana ta ndaraw gəle, ma Apolos ta yah adzay, ma ha tsafama dey ka tek ala ma kam, ka səradama na, ha da həslam 'ar ta me ŋgelekey ka tsakay ma ndaw naŋgar a fəna ndaw naŋgar zlay.
46004007	Akwa na, ma təradaka ɗuhwa ha a fəna sa ma ndaw hay na way? Tek eɗek ana tabiyaha da har eɗek ana, andza kah me ndzefey kakay ana na, mey? Azlakwa kah ka ndzefey ba sana, ka ŋgelekey andza kah ka ndzefey kakay na, ka mey?
46004008	Kuray ekəɗey na, ma rəha hiya tsoy! Kuray ekəɗey na tsoy zleley ahiya! Mandzar la na, kuray ka təram ba bay ahiya! Kay! Azlakwa kuray bay ahiya dərka sana, lakwa ka kwakwama bay ahiya dzaya tiyatsa kwa!
46004009	Hərway i dzeley na, la maslaŋ hay na, Bay ma Bəla ka padandar ba ka slam madakwaydok ana, andza ma ndaw ma dzuwaya a memətsey ana hay: la ka təram ba tek ma wasa ma bəla me nəkey dey kava, ma madurlam hay ta sa ma ndaw hay.
46004010	La na, 'ar a mbəɗandar, hərway ma Kriste, ama kuray na, ka səradama 'ar da Kriste; la na bəle ahiya, amana, kuray na, gədaŋ ahiya, kuray na, a hasəkadəmakwar bəzay, ama la na, ma kəra hiya.
46004011	Ka har a neney satsa na, may a tsafandar, la hartam ta yam, la tetez ahiya, a kadəmandar tatakway, la ma kalalaŋ ahiya.
46004012	Arka na, la yam vaw me key mber ta har ala na hay. A tsaɗəmandar, la na, la pəsam mey, a kadəmandar tatakway, lana i ɓəsama tsa.
46004013	A ŋgələmandar bəzay, la na la bədəmata. La, ha ekəɗey na, andza kwaskwalay ma bəla, zay ma bəla gədem.
46004014	I windadukuraɓa na, ma ka da pakwar hwaray a dey kakay, ama i kakwar ka ’ar ɗaf andza a bəzey ɗaw ma wuɗata na hay.
46004015	Akwa na, kwa kuray ka ndzafam ndaw ma kəsadakwar ka Kriste na hay gabal kurow tekeɗe na, baba kwar hay na haɗadzidzay kakay. Ta Mey Wayna na, ma yəkurawa na yah da Yezu Kriste.
46004016	Tek a ɗaw ma tsəhafakwar ekəɗey na, kam na kal kal andza na ŋga ɗaw me key ana.
46004017	I sləradukuraɓa Timotey, wawa ɗaw na i ma wuɗa haɗa da mezəley ma Bay’ərlam ana, ma tsənaya sləmay da mezəley ma Bay’ərlam ana na, mavədiya, ma aza ka madakwar me tetəkey ɗaw na ma kəsadaya da mendzey ɗaw ana ta Kriste, andza na i ma tatəkadara a ndaw hay ka waray ka waray da Egliz hay tabiyaha na.
46004018	Arka azlakwa sa ma ndaw sana hay na, nəkarafama andza i da maɓa a 'ay kwar sakay na, ma həsladama 'ar ata, ta me ŋgelekey.
46004019	Amana, i da maɓa da bəse ɗey a 'ay kwar ana, kendzey andza Bay'ərlam ka wuɗey ba na, i da tsənadərawa na guma ma ndaw ana ŋga na hay, ma ŋgalakam ana tikay, amana, ta tek ata ma kam ana.
46004020	Hərway Slala ma Bay'ərlam na tek na me tsey ta mey dada kakay, amana, ta tek me key ana.
46004021	Ka wuɗam na, na waray? I ka daɓa ka tsakay kwar ana, ta lagwada ha da har tsutsuɗu, ta ma wuɗa vaw, ta Mesəfrey ləfeɗeɗe na ɗaw?
46005001	A tsəney ka waray ka waray na, a ləvam, waya ndaw ka zləɓey ba da'ay kwar, me zləɓey na na, a gegərey ndaw, kwa tekeɗe ndaw Zuif ahiya kakay ana hay na, a kam aha andza ha kakay: a ləvam waya ndaw da walaŋ a kwar ka dzəmam ba ta ŋgwas ma baba ŋga.
46005002	Andza ha tekeɗe na, re ka ŋgalakam sa! A dafa hana dzadzak na, kuray ka tuwam andza da 'ay vagay, ma kuray ka ɓəlama ndaw ana, ŋga na me key tek ana, ŋga na ba, da walaŋ a kwar.
46005003	Na ŋga ɗaw na, vaw ɗaw na ŋga ka tsakay kwar dakay, ama mesəfrey ɗaw na, ŋga ka tsakay kwar, i ka ka sariya na tsoy andza i daha, ndaw me key tek ana andza na ŋga na na,
46005004	ta mezəley ma Bay’ərlam Yezu, ta gədaŋ aŋga na, da har ma me kusey 'ar a kwar na, mesəfrey ɗaw ŋga daha da walaŋ a kwar,
46005005	ndaw andza na ŋga na na, ka vəladəmara a Sataŋ, ma ka zəɗada me dzeley ’ar aŋga ma slaw vaw ŋga na ba, ma aza mezek aŋga na na, a da buwama ta pas ma Bay’ərlam ma da mawa na.
46005006	Me ŋgelekey kwar ana na, a mbay kakay! Ka səradama tikay ɗaw, is ketekwəɗey na, a mbəslada hapa ma haləɓa ha tabiyaha kakay ɗaw?
46005007	Bazləma is gurma na ba ka vaw kwar, ma kuray ka təram hapa na ma haləɓa ha wayna, ma vəday kuray na, mandzara is ahiya. Hərway ma mey na, Kriste Pak a lakwa na, ka kadama kuley ba.
46005008	Kakwama magurlam tok, amana, ta is gurma na kakay, ta is ma seweɗ, ta na me key tek so lamba na hay kakay, amana, ta peŋ na mandzara is ana, da tsəzlakka ta dərka.
46005009	Da ɗeriwel a ɗaw ma windəkuraɓa na na, i ləvəkuraɓa na, kuray ka da dzəmam ta ndaw na ma tsəlam so na hay zlay.
46005010	I tsaɓa na, ka ndaw gədem, ka bəla neney ma tsəlam so na hay na hay kakay, dakay na ka mahal hay tabiyaha kakay, ka ndaw həzay ana hay tabiyaha kakay, dakay na, ndaw ma nam dəba a ’ərlam ma ndəra ta har ana hay kakay. Haɗaw andza ha na, sey ka bam ba da bəla neney!
46005011	A ’ay! I windəkuraɓa na, ma kuray ka da dzəmam ta ndaw aŋga na, kwa andza a zəlama ŋga na malam da Yezu ana, amana haɗaw a tsəley so ha, dakay na mahal aha, a ney dəba a ’ərlam ma ndəra ta har ana hay, a tseɗey sa ma ndaw hay ana. I tsaɓa na ka ndaw ana me sey zom kambəlaɓa, dakay na a wuɗey sumkwo kambəlaɓa na, kwa ka da zəmam tek dzaya andza ndaw ana andza na ŋga na na zlay.
46005012	Akwa ndaw ma 'ar bəla hay na, ma da kadatara sariya ta na na, yah ɗaw? Akwa a kam sariya na, ma ndaw ma veɗ 'ay hay kakay ɗaw?
46005013	Ndaw ma 'ar bəla hay na, ma da kadatara sariya na na, Bay ma Bəla. Andza ma winda ha da ɗeriwel kokwaɗ ana: kəladama ndaw seweɗ ba da walaŋ a kwar.
46006001	Kendzey təke ka həladakwar ba ka vaw ka 'ar vaw kwar ana na, ɗagay ma da kadakwar sariya na na, ndaw Zuif ahiya kakay ana hay na ka mey? Akwa hana na, ndaw Kokwaɗ ana hay ka kadəmakwar sariya na.
46006002	Ka səradama ma da ka sariya ma bəla na, ndaw kokwaɗ ana hay tikay ɗaw? Haɗaw azlakwa ma da ka sariya ma bəla na kuray sana, ka da slafama ma kata sariya neney bəza na hay sakay tok ɗaw?
46006003	Ka səradama ka da kadukwatara sariya ma madurlam hay tikay ɗaw? Sakwa sariya ma tek ma mendzey a neney hay tok ɗaw?
46006004	Kendzey sariya kwar ka vaw daha andza neney na, ka pam, ma da kadakwar sariya na na, ndaw na Egliz ma nəkafata ɗa ndaw a hiya kakay ana tok?
46006005	I tsa na, ka kakwar hwaray: kəɗey zlənemey na, ndaw ma səra 'ar aha asləta da walaŋ a kwar, ma slafa me key sariya da walaŋ ma malam aŋga hay na, dakay ɗaw?
46006006	Kəɗey tok na, malam ta malam ta sariya ahiya ka vaw, ka 'ərdey ma ndaw ma pam 'ar kakay ana hay tok!
46006007	Akwa dzadzak na, me key sariya ka vaw ka 'ar vaw kwar ana na, tek haya kakay aha ba ɗagay. Ɗagay ka hiyam ndaw ka ŋgəsakwar tizlay na, ka mey? Ka hiyam ma mbəkada vaw ndaw ka huley tek a kwar zlay na, ka mey?
46006008	Ama me key tek ma dzerey kakay na, kuray ana, me buwey tek ma ndaw hay; na kuray, ndaw ana ŋga na hay na, malam a kwar hay!
46006009	Ka səradama, ndaw me key dzerey kakay ana hay na, a da ndzafam aha Slala ma Bay'ərlam kakay tikay ɗaw? Ka da zləgam zlay! Kwa ndaw ma tsəlam so na hay, ndaw ma nam dəba a ’ərlam ma ndəra ta har ana hay, kwa ndaw me key madama na hay, kwa ŋgwas ma nam ta tsəla ta na hay, kwa mawal ma nam ta tsəla ta na hay,
46006010	kwa ndaw mahal ana hay, kwa ndaw həzay ana hay, kwa ndaw ma sam zom kambəlaɓa na hay, kwa ndaw ma tsaɗam ndaw ana hay na, kwa katsala hay na, ndaw ana ŋga na na hay na, a da ndzafam aha slam da Slala ma Bay'ərlam kakay!
46006011	Nəkafama, kete na, kuray andza ha, dakay na, ndaw hay nekəɗey da walaŋ a kwar. Amana, ka pərmakwar tsoy, amana, ka təradəmakwar ba ndaw kokwoɗ ahiya, amana, ka təradəmakwar ba dzerey ahiya, ta mezəley ma Bay’ərlam Yezu Kriste, ta har ma Mesəfrey ma Bay ma Bəla.
46006012	«Slam har aɗaw daha me key tek hay tabiyaha.» Ama tek ana hay na, a da dadəmaya kakay. «Slam har a ɗaw daha me key tek hay tabiya ha.» Amana, i da mbəkada ha vaw ɗaw, i ka da tərey beke ma tek ana hay zlay.
46006013	Tek me zəmey ma vəla ha na ma hwaɗ, hwaɗ ma vəla ha na ma tek me zəmey, amana, Bay ma Bəla a da davasadata tsetsuwe ta hiya. Ama, vaw ma vəla ha na, ma tsəlada so ha kakay, ma vəla ha na, ma Bay’ərlam, Bay’ərlam tey ma vəla ha na ma vaw.
46006014	Arka Bay ma Bəla ma mbəladərawa Bay’ərlam Yezu ana na, a da mbəladandukurawa tiyatsa ta ma slafa aŋga.
46006015	Ka səradama vaw kwar hay na, mezəvey ma Kriste tikay ɗaw? I slafa ma zəgata mezəvey ma Kriste hay, ma da tərada mezəvey ma vaw ma bordel hay ɗaw? Dey ta kava a-ay.
46006016	Ka səradama ndaw ma nam ta bordel na, a təram vaw ma ndaw asləta ta ŋga kakay ɗaw? Hərway ma ləva ha andza neney: «Tsetsuwe ta hiya na, a da tərey na vaw ma ndaw asləta.»
46006017	Ama ndaw ma dzəmam vaw ta Bay’ərlam na, ŋga ta ŋga na, mesəfrey ana asləta.
46006018	Hwadama ta me tsəley so. Sa ma meŋgəsey tabiyaha na ndaw me key ana, a ləmar a slaw vaw kakay, ama ndaw me tsəley so na, a ŋgəsar na a bay ’ar ma vaw ŋga.
46006019	Tsukuɗu ka səradama vaw kwar na 'ay mekey kuley ma Mesəfrey Kokwoɗ ana, na da vaw kwar ana, kakay ɗaw? Na ma səkurawa da Bay ma Bəla ana, arka na, kuray ana na, ka wama vaw kwar ana kakay?
46006020	Ndaw ɓa ka ka tsekeley ana ba, ka mbəɗəkurawa ba. Ta vaw kwar ana tok na, madəmara sise a Bay ma Bəla.
46007001	Makwa ka guma kwar aŋga na ma windəmiyawa na. Hayna, mawal ka ləmar a ŋgwas zlay.
46007002	Ama tek ka da ŋgəsey zlay na, hayna kwa mawal waray waray na, ka zəgey ŋgwas aŋga. Kwa ŋgwas waray waray na ka zəgey zel aŋga.
46007003	A dafa na mawal ka ka mber aŋga andza ma zel ana ka ŋgwas aŋga, arka ŋgwas sa tey na, a dafa ka kadara mber ma ŋgwas aha a zel aŋga.
46007004	Ma wa vaw ma ŋgwas na, vaw ŋga na kakay, amana, zel aŋga. Ma wa vaw ma zel na, ŋga na kakay, amana, ma, ŋgwas aŋga.
46007005	Ka da mbəɗam mey a vaw zlay, dakay na sey mey kwar ma dzəmaha asləta, da mendzey nekəɗey, ma kuray ka vəladəmara vaw kwar a me ɗuley mey; arka na, mam tek a kwar kamasləta ha, me wesey na, da bəle kwar ma wamar 'ar a vaw kwar kakay ana na, Sataŋ ka da ndzefey slam har ma da həlafakwar suwet da huɗa zlay.
46007006	Guma neney i ma tsakwar ana na, mewey kakay, amana, i key na, i vəlakwar tsəveɗ.
46007007	Akwa a saya na ndaw hay tabiyaha ka kam na andza yah, amana kwa way way a ndzafawa tek ma hahaya na, da har ma Bay ma Bəla na, gəle gəle seŋgey. A ndaw eɗey a vəlar neney, a ndaw naŋgar gəle.
46007008	I ləvatar a ndaw maləgar ana hay ta madakway hay na, hayna ka ndzam andza ha, andza yah.
46007009	Ama, haɗaw a slafama ma da ɓəsa kakay na: ŋgama ka zəgam vaw ta ma da ndelemey na.
46007010	Ndaw ma zəga vaw ana hay na, i vəlatar slam har, me ləvey na yah kakay, amana Bay’ərlam ana, hayna ŋgwas ka da wanəkam ka vaw ta zel aŋga zlay.
46007011	Kendzey andza ka wanəkam ba ka vaw na, ka da zəgey zel mekelehe zlay, dakay na taya ka mam ka vaw ta zel aŋga. Arka satsa na, zel ka da ɓəla ŋgwas aŋga zlay.
46007012	A ndaw sa na hay na, i ləvatar, yah ana, zləna Bay’ərlam kakay: haɗaw ndaw me pey 'ar aha, ŋgwas aŋga na na, a pey 'ar tikay, amana, a wuɗey ma ndzam tek ata tsetsuwe na, ka da ɓəla zlay.
46007013	Arka haɗaw ŋgwas me pey 'ar aha tey, zel aŋga a pey 'ar kakay na, amana, a wuɗam me ndzey tek ata tsetsuwe na, ŋga ka da ɓəla zlay.
46007014	Hərway zel a hana me pey 'ar kakay ana a da tərey kokwaɗ aha hərway ma ŋgwas aŋga, ŋgwas a hana me pey 'ar kakay ana tey a da tərey kokwaɗ aha hərway ma zel aŋga. Haɗaw dakay na, wawa kwar hay a da təram na, ma zləɓa hiya, azlakwa zlay taya Kokwaɗ ahiya.
46007015	Haɗaw ndaw me pey 'ar kakay ana a wuɗey ma wanəkam ba ka vaw na, ka ka təŋga! Da na ŋga na tok na, mawal a hana dakay ŋgwas a hana me pey 'ar ana na, ma dzəma hiya da me zəgey vaw ta na kakay: Bay ma Bəla a zələkurawa na, ma da ndzey da zozoy.
46007016	Akwa na, kah ŋgwas ka səradaha ka da buwa zel eɗek ɗaw? Kah tey zel, ka sərada ka da buwa ŋgwas eɗek ɗaw?
46007017	Akwa na, kwa way way na, ka ndzey andza ma ŋga Bay’ərlam ma vəladara na, da har andza Bay ma Bəla ma zəla na. Guma neney na, na i me tsey da Egliz hay tabiyaha na.
46007018	Da har ma zəlama ndaw ana na, ma sla kuɗey aha, ka da kəzlada me sley kuɗey ŋga na zlay. Ndaw naŋgar tey na, a zəlama na ma sla kuɗey aha kakay tey na, ka da sla kuɗey ŋga zlay.
46007019	Me sley kuɗey na, tek tedehe, me sley kuɗey kakay na tek tedehe satsa, gədaŋ aha na, ma tsənar sləmay a mey ma mewey ma Bay ma Bəla.
46007020	A dafa na, kwa way way ka ndzey andza ma ŋga da har andza ma zələmərawa na.
46007021	Da har a zələmaka na kah beke ha, ka da kaka da 'ar zlay, akwa dzadzak na, kwa andza ka da slafa ma mbəɗa vaw ɗek ba na, yəmey da bəzay ma beke ɗek ana.
46007022	Hərway beke na ma zəla ha da mezəley ma Bay’ərlam ana na, kalkal andza Bay’ərlam ka mbəɗərawa tsoy da beke. andza ha satsa na, ndaw na ma zəlama, ŋga beke ha kakay ana na, ŋga na beke ma Kriste.
46007023	Ndaw ka warka tsekeley ma mambəɗawa vaw kwar ana tsoy: ka da təram beke ma ndaw hay sazlay.
46007024	Malam a ɗaw hay, kwa way way na, ka ndzey ka slam dey ma Bay ma Bəla na, andza ma ŋga da har ma zələmərawa na.
46007025	Ka guma ma dem hay, ta gawla ka zəgam vaw tsaray kakay ana hay na, Bay’ərlam ka vəliyawa slam har kakay; i tsa na, andza guma me tsey a 'ar aha, guma na ma sawa da ndaw kokwoɗ ma Bay’ərlam ana, na ɗa ma pamar 'ar ana.
46007026	I ma dzala na, me ndzey andza na ŋga na na, haya ha, hərway ma viya ma har a neney. Ayaw, təɗe me ndzey andza ha na.
46007027	Kendzey ŋgwas daha na, ka da səpey ma wanəkam vaw zlay. Kendzey azlakwa ŋgwas eɗek dakay na, ka da səpey me zəgey ŋgwas zlay.
46007028	Ama tekeɗe kwa andza kah ka zəgey ŋgwas ba na, ka ŋgəsey kakay. Kwa andza dem slaw aha ka zəgey zel ba na, a ŋgəsey kakay. Ama ndaw ma zəga vaw ana hay na, a da ɓəsam suwat hay daha haɗadzidzay, arka yah na, a saya na, ma təkafakwar ba.
46007029	Nəkafama guma ɗaw ma tsakwar ana malam a ɗaw hay: mendzey a zarawa haɗadzidzay sakay, zla ekəɗey na, ndaw andza ŋgwas ata daha na hay na, ka kadama vaw na,kal kal andza ŋgwas ata dakay.
46007030	Ndaw ma tuway ana hay, ka kadama vaw na, andza a tuwam aha kakay, ndaw me key wuiya na hay ka kadama vaw na, andza a kam aha wuiya kakay, ndaw ma heɗəkey tek hay, ka kadama vaw na, andza tek ata dakay.
46007031	Ndaw ma yəmam da bəzay ma bəla neney hay na, ka kadama vaw na andza a yəmam aha dərka na kakay, hərway tek na ma nəkam ka bəla neney na, a da davasam.
46007032	A saya na, kwa tek ka da sakwar vaw zlay. Ndaw ma ndza ha mandzara ŋgwas na, a dzeley 'ar na, ka tek ma Bay’ərlam. A səpey na, ka da mbafa ka Bay’ərlam na teŋgey.
46007033	Ama ndaw ana ŋgwas aŋga daha na, a dzeley 'ar na me key tek ma bəla: a səpey ŋga ka mbafa ka ŋgwas aŋga na teŋgey,
46007034	arka ŋga ma wanəka vaw aha. Kal kal andza ha satsa na, ŋgwas mandzar zel, dakay dem dahalay ahiya na, a dzalam 'ar na ka tek ma Bay’ərlam, ma ka təram kokwoɗ ahiya da vaw ta, da mesəfrey. Ama ŋgwas ta zel aha na, a dzeley 'ar na ka tek ma bəla: a səpey ŋga ka mbafa ka zel aŋga na teŋgey.
46007035	I tsakwar eɗey na, aza ka da nafakwar na, a kuray ana tek a kwar, zləna, kəla ma, ma ŋgafakwar gendeɗ ma tek kakay, amana, ma kuray ka kam na, tek na ma dadakwar ka mey ŋgama na, ma da dzəmadakwar ta Bay’ərlam, mandzara ma wanəka vaw.
46007036	Kendzey ndaw a war 'ar a vaw ŋga tata kakay, a slafa ma gərada madəlay ŋga kakay na, arka andza tek ahay a da kam ba andza ha təŋga na, ka ka andza ma 'ar aŋga me dzeley ana, na ŋga na na, meŋgəsey dakay, ka zəgam vaw.
46007037	Ama haɗaw ndaw ana, ka dzala ba da mevel aŋga, mandzara ndaw ka təkar ɗay, ma slafa ma war 'ar a vaw ŋga, ka dzala ba da mevel aŋga, a da ɗar ndaw a mədəlay ŋga na, ndaw ana ŋga na na a da key haya ha.
46007038	Kəɗey na, ndaw ma zəga madəlay ŋga na, a key haya ha, ndaw ka zəga kakay ana na, a key haya ha a fəna satsa.
46007039	Ŋgwas ma dzuwa ha ka zel aŋga na kasl a memətsey, ama haɗaw zel aŋga ka mətsey ba na, a zəgey ndaw ka mevel aŋga me wuɗey, amana, sey a zəgey na, Kretieŋ aha.
46007040	Ama ka yah tey na, andza a da ndzey wuiya ha na, ka ndzey andza ha, i ma dzala tiyatsa na, yah ta Mesəfrey ma Bay ma Bəla aha.
46008001	Ka slaw ma sladəmatara a ’ərlam ma ndəra hiya ta har ana hay na, andza na kuray ma tsəmawa na na, tobiya lakwa ha ka səradakwa; kwa way way na a sərada, me sərey tek na, a zlemberey ndaw, ama ma wuɗa vaw na a gəley ndaw.
46008002	Haɗaw ndaw a dzala da 'ar aŋga, waya i sərada tek na, a sərada andza na a dafa ŋga ka sərada na kakay.
46008003	Ama, haɗaw ndaw ana a wuɗa Bay ma Bəla na, Bay ma Bəla na a sərada ŋga na tey.
46008004	Kəɗey tok na, ndaw a slafa me pəɗey slaw ma gənaw ma sladəmatara a 'ərlam ma ndəra hiya ta har ana hay ɗaw? Ka səradakwa ha ’ərlam so na hay na a nafam kakay. 'ərlam mekele ahiya dakay, sey Bay ma Bəla ana asləta.
46008005	Kwa andza a ləvam 'ərlam hay daha da 'ərlam dakay ka dala na, - tek a hay ma zələmata 'ərlam ana hay na haɗa, bay hay haɗa-.
46008006	Na ŋga lakwa na, Bay ma Bəla na ŋga asləta, Baba: na tek hay ma bəmawa da ŋga na, na lakwa ma makwa a 'ay ŋga na, arka Bay’ərlam na ŋga asləta, Yezu Kriste, na tek hay tabiyaha a səfəram na ta ŋga na, na lakwa ma ndza hiya hərway ŋga na.
46008007	Amana, ndaw hay tabiyaha na, a səradama tek kal kal kakay, sa na hay andza ma bəmawa bəse da kuley ma ndəra hiya ta har ana hay, masəɗəkaya, a pəɗama slaw ana na, a kafata na, andza slaw ma kuley ma vələmatar a ’ərlam so na hay dərka na, arka me dzeley 'ar ata bəle ha na na, ka zləɓey tsoy.
46008008	Ma da guradakwar ka vaw ta Bay ma Bəla na tek me zəmey kakay, kendzey andza lakwa ka zəmakwa kakay na, a da madandakwar aha ta dəba kakay, kendzey lakwa ka zəmakwa ba na, a da tsəladandakwar aha ka mey kakay.
46008009	Amana, wam daw ka vaw da me wey 'ar a kwar a neney, ka da tərey tek ma təɗada ndaw bəle na hay zlay.
46008010	Hərway haɗaw a nəkadəmaka kah a neney, ma sərada tek ana, ka zəmey aha tek da 'ay me kuley ma ’ərlam ma ndəra ahiya ta har ana hay, tek a ɗek a neney ma dadaka ka mey ka mey ana na, a da dahəɗa ndaw a hana me pey 'ar aŋga me hətsey ana, me pəɗey slaw ma kuley ana hay kakay ɗaw?
46008011	Arka kavəday tek a ɗek a hana ma sərada na na, ndaw bəle na ka zəɗey tsoy, malam aŋga na, Kriste me mətsey hərway ŋga na.
46008012	Ta maŋgəsatar andza neney a malam a kwar hay na, ta ma ŋgəsadatara 'ar ata me dzeley bəle ha na na, kəɗey na ka ŋgəsamar na a Kriste.
46008013	Nəkafama, azlakwa hərway ma tek me zəmey a da təɗada malam a ɗaw ba na, ŋgama i ka mbəkada ba, i ka pəɗey slaw sazlay tabiyaha ta na i ma da təɗada malam a ɗaw na.
46009001	I wa 'ar a ɗaw kakay ɗaw? I maslaŋ aha kakay ɗaw? I ka nəkada Yezu, Bay’ərlam a lakwa kakay ɗaw? Da mezəley ma Bay’ərlam na, kuray na tek ma merɓey ɗaw hay kakay ɗaw?
46009002	Kendzey ka ndaw sa na hay i kafata na i maslaŋ kakay na, ama ka kuray dada na, i maslaŋ aha. Hərway da mezəley ma Bay’ərlam na, kuray na, zeheɗ ma mber a ɗaw hay kakay ɗaw?
46009003	Mey me dzəŋgərey ka vaw ɗaw, ka ndaw ma ŋgəlafəmaya na hay na neney:
46009004	Tsəveɗ ala daha ma slafa me zəmey tek, me sey yam na, dakay ɗaw?
46009005	La slafama me zəgey ŋgwas kretieŋ aha ka bəzay andza sa ma maslaŋ ana hay, malam ma Bay’ərlam Yezu ana hay ta Sefas tikay ɗaw?
46009006	Yah asləta ta Barnabas dada la slafama me ndzey mandzara ka kam mber na, sey la makəra la ɗaw?
46009007	Ɗaɗa ndaw ka key mber ma sodzey ba, ta tek ma dey har aŋga na na, daha ɗaw? Ɗaɗa ndaw ka key ley ma viŋe ba, mamdzara ka zəmey bəzey ŋga na ɗaw? Dakay na ndaw a tsukurey welde na mandzara ka sey 'uwa ma welde na ɗaw?
46009008	Neney na, guma ma slaw vaw tedehe, tsukuɗu Mewey a ləvey na andza ha atsa kakay ɗaw?
46009009	Akwa na, ma winda ha da Mewey ma Moiz na, andza neney: «Kendzey sla a ndərsley aha daw na, ka da radara mey zlay.» Sla hay na a kamar da 'ar a Bay ma Bəla ɗaw?
46009010	tsukuɗu a tsəmərawa andza ha na, na ŋga la makəra la ɗaw? Ayaw, a windəmərawa na hərway la, ndaw ma həvey na, a dafa na ka pey dey, ndaw me kəzley a dafa na hayna ka pey dey ma da ndzefey ma ŋga ba da huɗa.
46009011	Haɗaw la ka sləkəməkurawa zleley ma Mesəfrey ba na, la ka ndzafadəmərawa zleley ma har akwar na, a kafakwar na haɗa ɗaw?
46009012	Haɗaw ndaw sa na hay na, a yəmam da slam har ana ŋga na na, azlakwa la dzadzak tikay na ka mey? Ama tok na, la ka wuɗam me yəmey da slam har ana ŋga na tikay. La dzadzak na, la ɓəsəmata tek hay tabiyaha, ma la ka da kam tek kwa asləta ma tsada metsembeɗ ta Mey Wayna ma Kriste zlay.
46009013	Ka səradama ndaw me key kuley hay na, ma vəlatar tek me zəmey na, 'Ay me key Kuley . Ndaw ma kam mber ka ŋgwa ma kuley ana hay na, a ndzafam da tek ana ma kadama kuley ana kakay ɗaw
46009014	andza ha satsa na, Bay’ərlam ma vəlatar slam har a ndaw ma taləkadama mey ta Mey Wayna na hay na, ka ndzam na ta Mey Wayna na tey.
46009015	Ama yah na, i ka wuɗey me yəmey da bəzay ma slam har a neney tikay, i windaɓa ɗey na, kəla ma me tsəhey tek kakay. Ŋgama i ka mətsey! Guma ma meŋgelekey ɗaw a neney na, ndaw aslafa ma təɓadaya ba tata dakay.
46009016	Hərway me tələkey mey ta Mey Wayna na, ka yah na, guma ma meŋgelekey da huɗa dakay, hərway a i taləkada mey na ma mbarga ma zay. Haɗaw i tələkada mey ta Mey Wayna sakay na, i ka tuway vaw ɗaw!
46009017	Hana na i key na ma 'ar a ɗaw ana na, na ŋga na na, slam har a ɗaw ma ndzafada tek ma merɓey daha; ama i ka ma mbarga ma zay na, mber ana ma vəla ha na na ŋga ɗaw.
46009018	Andza masa ɗaw ana na, mey tok? Masa ɗaw ana na, ma vəladatara Mey Wayna a ndaw hay ma haya ha, mandzara i ka yəmey da bəziya da slam har ana Mey Wayna ma vəlaya na.
46009019	Ayaw, ndaw ma waya na, dakay, ka slam dey ma ndaw hay tabiyaha na, ama i ma tərada vaw ɗaw na, beke ma ndaw hay tabiyaha, ma i ka ndzefey ndaw hay haɗadzidzay.
46009020	I ma ndzawa ta Zuif hay na, kal kal andza i Zuif aha; ma i ka ndzafawa Zuif hay; ta ndaw mewey ma wata na hay na, i ma kada vaw andza ma ta tey, -ama azlakwa zlay yah na ta ’ar a ɗaw ana na, andza ha kakay-, ma aza i ka da ndzafawa ndaw Mewey ma wata na hay.
46009021	Ta ndaw Mewey ta dakay ana hay na, yah kal kal andza mewey ɗaw dakay tey, -azlakwa zlay yah na ndaw mandzara mewey ma Bay ma Bəla ha kakay, zləna Kriste na, mewey ɗaw aha- ma aza i ka ndzafawa ndaw Mewey ta dakay ana hay.
46009022	I ka wanəkadama bəle ma ndaw bəle na hay ba, ma aza i ka ndzafawa ndaw bəle na hay. I ma kada vaw ɗaw teŋgey teŋgey na, ma ndaw tabiyaha, ma dakay dakay na, dey ta kava i da ləhawa ha ndaw hay ba nekəɗey.
46009023	Tek a neney hay tabiyaha i kata na, kavəday ma Mey Wayna, ma aza i ka ndzefey da huɗa tey.
46009024	Ka səradama kakay ɗaw? Ndaw ma hway hay ka dala ma wasa na, a hwam na tabiya ta ahiya, ama ma da tsey mey na ndaw asləta kakay ɗaw? Hwam tok, ma kəla ha da tsam mey.
46009025	Ndaw ma hwam tabiya ha na, a həladama vaw na haya hayaha, ma gərafata sa ma tek hay ba. Taya ma kam andza ha na, ma aza taya ka da ndzafadama gursam me ŋgəsey ana, na ŋga la na, gursam me ŋgəsey tikay ana.
46009026	Yah na, i hway na andza neney: i hway na dah 'ar kakay; i kəɗey vaw na andza neney: i kəɗey na a batam kakay.
46009027	I kada beke ta vaw ɗaw, i war ’ar a vaw ɗaw, me wesey na, i ka tələkadatara mey tsoy a sa ma ndaw hay tok na, ka da parzləmiyawa yah ana zlay.
46010001	Malam a ɗaw hay, i wuɗey ma mbəkadakwar mandzara kuray ka səradama zlay kakay, baba lakwa hay na tobiya pazlay ka sahətata ba, tabiyaha a tasəmawa ta bəlay.
46010002	Tobiya ta ha ka dzuhəɓam ba da Moyiz, da pazlay, da bəlay.
46010003	Tobiya ta ha a zəməmawa na, tek me zəmey ma mesəfrey ana asləta.
46010004	Tobiya ta ha a səmawa na yam ma Mesəfrey ana asləta, hərway a sam yam da hwatakwam ma Mesəfrey, a səpata ha: Hwatakwam ana ŋga na na, Kriste.
46010005	Azlakwa sa tok na, har a var da walaŋ ata na na, ka damar 'ar a Bay ma Bəla kakay, hərway vagay ta na hay ma kuya hiya tololo da palah.
46010006	Tek ana ŋga na hay a kəmawa na, ka da tərəmandakwar tek ma tsafa dey aha,, ma lakwa ka da kakwama dey ka tek haya kakay ana, andza ma ta, ma kəmawa dey kava na zlay.
46010007	Ka da nəmatar dəba a ’ərlam ma ndəra hiya ta har ana hay zlay, andza ma sa ma ndaw ma kam andza ha da walaŋ ata na hay zlay. Hərway ma winda ha da ɗeriwel Kokwoɗ ana na, andza neney: «Səkway me ndzey da me zəmey tek, me sey tek, arka na, ma lətsam, ma kam wasa.»
46010008	Ka da vəladukwara vaw lakwa a me tsəley so, andza ma ndaw hay daha ma kam da walaŋ ata na zlay: pas asləta na, ndaw ma bezley gabal kokurow tsew kava makar.
46010009	Ka da həlakwar suwet a Bay’ərlam zlay satsa, andza sa ma ndaw hay daha da walaŋ ata, ma kam andza ha na, govaŋ hay ma bazləmata.
46010010	A dəba na tok na, ka da gwaŋguɗam mey andza ma ndaw hay daha da walaŋ ata ma kam ana zlay; madurlam na me hətey ndaw hay ana ma bazlata.
46010011	Tek a neney hay tabiyaha a safatərawa na, ma aza ka tərey tek ma tsey dey kava ha, ma windəmərawa na, ma aza ka saɗəkadandakwar, lakwa neney bəse ta me ndəvey ma bəla na.
46010012	Kəɗey tok na, ndaw andza ma dzala da vaw ŋga, ma lətsa ha ta lətsey na, ka wey daw ka vaw, ka da təɗey zlay.
46010013	Tek a neney me həley suwet ka ndaw ana hay na, ma kuyadəmakwar swoy ka tsakiya na, ma kaya na diday ma ndaw. Bay ma Bəla na, a mbəɗar sler a guma ŋga tikay. A da vəlar aha tsəveɗ a tek ana me həley suwet ka ndaw ana ka fənakwar gədaŋ akay. Da tek ana me həley suwet ka ndaw ana na, a da vəlakwar wewer ma bawa ba da huɗa, a da vəlakwar gədaŋ ma ɓəsa.
46010014	Malam a ɗaw i ma wuɗata na hay, hwam ba dəreŋ ta ’ərlam ma ndəra hiya ta har ana hay.
46010015	I tsakwar guma na, andza a ndaw ma səradama me dzeley 'ar ana hay, kuray ana sasəkama guma ɗaw ana, i ma tsakwar ana kwa.
46010016	Sərafama, vəley kuley ma me pəsey mey, na lakwa ma pəsakwa mey kava na na, a ɓada ma dzəma vaw ta Kriste, da mambaz aŋga kakay ɗaw? Peŋ ana lakwa ma tsadakwa na na, a dzəmadandakwar mey ka vaw ta Kriste kakay ɗaw?
46010017	Azlakwa na, peŋ ana ŋga asləta sana, na ŋga na na, lakwa tabiyaha na, vaw ma ndaw asləta, hərway lakwa tabiyaha ka dzəmakwa na, ka peŋ ana asləta.
46010018	Nəkafəmata ka Bəzey ma Israyel hay: ndaw na me zəmey slaw ma gənaw ma kadama kuley ana hay na, ma dzəma hiya ka vaw ta ŋgwa ma kuley ana kakay ɗaw?
46010019	I ka ləvey na teŋgey? Slaw ana ma sladəmatara a ’ərlam ma ndəra hiya ta har ana hay na, dakay na, a 'ərlam ma ndəra hiya ta har ana na, a nafam təŋga ɗaw?
46010020	A-ay, ama andza kuley ta na hay na, a kadəmatara na a fakalaw hay, zləna a Bay ma Bəla kakay, i wuɗey na kuray ka dzəmam ka vaw andza fakalaw hay zlay.
46010021	Ka slafama me sey tek da vəley ma kuley ma Bay’ərlam, ta na ma fakalaw hay kamasləta ha kakay. Ka slafama me zəmey tek ma kuley ma Bay’ərlam, ta na ma fakalaw kamasləta ha kakay.
46010022	Tsukuɗu ka wuɗakwa na, ma fənadara mevel a Bay’ərlam ɗaw? Tsukuɗu i fənakwa ta gədaŋ ɗaw?
46010023	Slam har me key tek hay tabiya ha daha, ama na tabiyaha haya ahiya tsa kakay. Slam har me key tek hay tabiya daha, amana, tabiyaha a gəley ndaw ka mey kakay.
46010024	Kwa ndaw ka da səpey me yəmey a vaw ŋga na dada zlay, amana, ka nafatar a sa ma ndaw hay.
46010025	Mendzey ma tek tabiya ha ma haɗəkadama da luma na hay na, zəmam tsa, mandzara kuray ka tsəham, ma ka da sakwar vaw zlay.
46010026	Hərway dala ta tek ana hay da huɗa na tabiya ha na, ma vəlaya na ma Bay’ərlam.
46010027	Kendzey andza ndaw me pey ’ar kakay aha ka wunakwar ba na, kendzey ha wuɗam ba ma daway na, tek aŋga ma vəlakwar tabiyaha na, zəmam, mandzara kuray ka tsəham, ma ka sakwar vaw zlay.
46010028	Ama haɗaw ndaw a ləvakwar: «Neney na slaw ma kuley na» na, na ŋga na na, ka da pəɗam zlay, hərway ma ndaw a hana ma ɓadakwar ana ka da dzəma zlay.
46010029	I tsey ka sləna na, kavəday a da sakwar vaw ba kakay, amana, ma ndaw mekelehe. Ɗagay i wa ’ar a ɗaw sakay mavəday a da sar vaw ba a ndaw na ka mey?
46010030	Haɗaw i zəmey tek ta ma mada sise kava na, a da kəmaya say ka tek ma ma sise ha kava na, ka mey?
46010031	Kəɗey tok na, ka key na ka zəmam na tek, ka sam na tek, dakay ka da kam na mey mey na, kama tabiyaha na, ma səmbərada Bay ma Bəla.
46010032	Ka da təram tek ma təɗey ndaw aha zlay: kwa ma Zuif hay zlay, kwa ma Grek hay zlay, kwa ka Egliz ma Bay ma Bəla zlay.
46010033	Yah ana, ta ’ar a ɗaw ana i kəɗey vaw andza neney na, ma i ka datar 'ar a ndaw hay tabiyaha, da tek hay tabiyaha, i səpey na, tek a ɗaw me wuɗey ana kakay, amana, tek na ma dzənata ndaw hay haɗadzidzay, ma ka da buwata na.
46011001	Tsam dey ka yah, andza na ŋga ɗaw me tsey dey ka Kriste ana tey.
46011002	I madakwar sise hərway da kuray ma sərafəmaya kwar, ka pas ka pas da mendzey kwar ana, yo, ka səpama ha me tsekesley ma tek a ɗaw, andza na i ma ɓadukurawa na hay.
46011003	I wuɗey akwa na, ha səradama guma ana ɗey: Bay ma ndaw hay tabiyaha na Kriste, bay ma ŋgwas na mawal, Bay ma Kriste na Bay ma Bəla.
46011004	Mendzey ma mawal me ɗuley mey, dakay me tsey guma andza ndaw sek aha ta dzekwe ha da 'ar na, na ŋga na a key na, a rəsey vaw ka Bay ŋga.
46011005	Ama haɗaw ndaw ŋgwas aha a ɗuley mey, dakay a tsey guma andza ndaw sek aha mandzara adiko na, a key na a rəsey bay ŋga, hərway ma mey na, kal kal andza ma həza 'ar aha.
46011006	Haɗaw ŋgwas ana a wuɗey adikwa kakay na, ŋgama ka slafa mbez 'ar ba! Haɗaw mbez 'ar ma sla ha ba, dakay 'ar ma həza ha ba, a kar hwaray na, ŋgama ka rey adiko.
46011007	Ndaw mawal aha na, ŋga na ka da sahəta 'ar zlay, ŋga na mey 'ərdey ma me wezley dey ma Bay ma Bəla; ama ŋgwas na, me wezley dey ma mawal.
46011008	Hərway mawal a bawa na, da ŋgwas kakay, ama ma bawa da mawal na ŋgwas.
46011009	A kəmərawa mawal na hərway ma ŋgwas kakay, ama a kəmərawa ŋgwas na hərway ma mawal.
46011010	Nəkafa ŋgwas a rey adiko a 'ar na, hərwuiya tok, kəɗey na, a ɓada zeheɗ ana ma wa vaw ŋga ana, kavəday ma madurlam hay.
46011011	Azlakwa tok na, ka slam dey ma Bay’ərlam, ŋgwas a kwarzlam ka vaw ta mawal kakay, mawal tey a kwarzlam ka vaw ta ŋgwas kakay.
46011012	Hərway andza ma ŋgwas ma bawa da mawal ana tey na, a yəmərawa mawal na da ŋgwas, arka na, tabiyaha na, a səmawa na, da Bay ma Bəla.
46011013	Kuray ana dzalama ɗagay na, ŋgwas a ɗular mey a Bay ma Bəla mandzara ma sahəta 'ar aha na, haya ha ɗaw?
46011014	Bəla tekeɗe a tatəkadakwar na: mawal a mbəkada mbez 'ar madzadzuva ha na, hwaray kakay ɗaw?
46011015	Ama tok na, ma ŋgwas na, me hesəkey bəzay. Hərway a vəladəmərawa mbez 'ar na, ka tərar adiko ha.
46011016	Kendzey ndaw ana a wuɗey me tsey gəle na, la na, ma saɗəkaya andza ha tikay, Egliz ma Bay ma Bəla na, re andza ha kakay satsa.
46011017	Andza neney ma ndəva ha tsoy na, i da slafa ha ma hasəkadakwar aha bəzay kakay: akwa me tsəhey 'ar a kwar ana hay ka gəladakwar ka mey na, dzadzak na a dahəɗakwar ka tek haya kakay ana hay.
46011018	Tsufəmey aha dzadzak na, andza kuray ka tsəham 'ar ba ka masləta ha na, a ləvəmaya na, waya me tsey vaw da walaŋ a kwar daha, arka i ka dzala guma na na, ta ka slam naŋgar na dərka na.
46011019	Hayna me tsey vaw ana ka key da walaŋ a kwar daha dərka tok na, aza ka da səradəmata ndaw me pey 'ar ana hay da huɗa.
46011020	Ama andza kuray ka tsəham 'ar ba kamasləta ha na, ka zəmam na ɗaf ma Bay’ərlam sakay.
46011021	Hərway da har me zəmey tek na kwa way way na, a lehey na ka tek me zəmey ma 'ay aŋga na, kəɗey tok na, a da key na, ndaw naŋgar may a tsafa, ndaw naŋgar ma wa ha.
46011022	Ɗagay na, 'ay kwar hay me zəmey tek, me sey tek da huɗa na dakay ɗaw? Tsukuɗu ka kam na, ka rəsam na Egliz ma Bay ma Bəla tsukuɗu, ka wuɗam ma pəmatar hwaray a dey, a ndaw na tek ata dakay ana hay ɗaw? I ka ləvakwar na teŋgey? I ka səmbərakwar ɗaw? A 'ay, ka guma neney na, kwa i səmbərakwar kakay.
46011023	Akwa yah na, nəkafama,na ŋga ɗaw i ma ndzafawa da har ma Bay’ərlam, arka i ma ɓadakwar a kuray ana: Bay’ərlam Yezu ta dəvaɗ aŋga ma haɗəkadama na na, me zəgey peŋ,
46011024	arka a dəba ma ma mada sise ba kava na, ma tsada, arka me ləvey: «Neney na, vaw ɗaw, ma vəla ha ma kwar, kama andza ha na, ma kuray ka sərafəmaya.»
46011025	Ta vəley ma zom na, ma kada andza ha satsa, a dəba ma tek me zəmey na, ŋga me ləvey: «Vəley ma zom a neney na, Me dzəmey Vaw Wayna, da mambaz a ɗaw; ka ma da sey zom a kwar da vəley a neney na, kama andza ha, ma kuray ka sərafəmaya.»
46011026	Hərway aza ka me zəmey peŋ a kwar, ka me sey zom a kwar da vəley a neney na, ka təlkadama mey ta memətsey ma Bay’ərlam Yezu, kasl ka ma da sawa ŋga.
46011027	Hərway ma mey tok na, ndaw me zəmey peŋ, me sey zom da vəley ma Bay’ərlam, ŋga ɗa ndaw aha kakay na, a key na, a ŋgəsar a vaw ma Bay’ərlam, ta mambaz aŋga.
46011028	Hayna kwa way way ka sasəka mendzey ŋga, ka mey ma da zəmey peŋ a neney ta ma da sey zom me vəley a neney na.
46011029	Hərway ndaw me zəmey, me sey mambaz ma Bay’ərlam Yezu mandzara ka waladata ka vaw ta sa ma tek me zəmey hay na,a zəmey, a sey na, me dzuwey bay ’ar ma vaw ŋga na.
46011030	Nəkafama ndaw dzedzey ahiya ta ndaw ma təra hiya haɗadzidzay, sa na hay ma mətsa hiya da walaŋ a kwar na, hərwuiya.
46011031	Haɗaw i sasəkakwa ha mendzey lakwa na ka 'ar vaw lakwa na na, a da kafəmandakwar aha sariya kakay.
46011032	Ama Bay’ərlam a kafandakwar sariya na, ma hətandakwar, ma ka da dzuwəmandakwar andza bəla kamasləta ha zlay.
46011033	Kəɗey tok na malam a ɗaw hay, kendzey ka tsəham 'ar ma da zəmey tek na, hutam vaw ka ndaw ka ndaw.
46011034	Haɗaw ndaw ana may a tsafa na, ka zəmawa tek ba da mbaw ɗagay, ma ha da tsəham 'ar ma da dzuwada vaw kwar ana hay zlay. Sa na na, i da ləmada na, sey yah ana i daɓa ba ɗagay.
46012001	Ma tek ma Mesəfrey Kokwaɗ ana me vəley ma haya ha na na, malam a ɗaw hay, a saya na, kuray ka ndzam mandzara ka səradama kakay zlay.
46012002	Kuray ana ka səradama, da har ana ka səradama Bay'ərlam tsaray kakay na, ka dawam na dah 'ar ma da natar dəba a kuley ma ndəraya ta har ana hay, ma tsam guma kakay ana hay.
46012003	Hərway ma mey i ɓadakwar na: ndaw ta gədaŋ ma Mesəfrey ma Bay ma Bəla aha da vaw ŋga na, a slafa me ləvey: «Yezu na, ma kəla 'ar aha», kakay. Ndaw ma slafa me ləvey mandzara gədaŋ Mesəfrey Kokwoɗ ana: «Yezu na Bay’ərlam na», dakay.
46012004	Tek na ma vəla ma haya ha, ma hahaya na, gəle gəle, ama na Mesəfrey ana asləta.
46012005	Pandzay me Meslərey hay na gəle gəle, amana, Bay’ərlam ana asləta.
46012006	Tek hay me key na gəle, gəle, ama ma kərawa na, Bay ma Bəla ana asləta, da tek hay tabiyaha, da ndaw hay tabiyaha.
46012007	Kwa way way a ndzefey tek na ma vəla ha ma haya ha na na, ma da ɓada gədaŋ ma Mesəfrey Kokwaɗ ana, ka da nafatar a ndaw hay tabiyaha.
46012008	Mesəfrey a vəlar ma tsada mey, ma ma səra 'ar a ndaw; a ndaw naŋgar na, a vəlar mey ma tsada mey ma ma sərada tek, a bawa na da Mesəfrey ana asləta.
46012009	A ndaw mekelehe satsa na, Mesəfrey ana a vəley me pey 'ar, a ndaw mekelehe satsa na, Mesəfrey ana hana na, na asləta na satsa na, a vəlar tek ma haya ha ma ndalada ndaw.
46012010	A ndaw mekelehe a vəlar gədaŋ ma kada ɗeɗew hay, a ndaw mekelehe ma tsada guma andza ma ndaw sek, a ndaw mekelehe mawaladata mesəfrey hay ba ka vaw, a ndaw mekelehe satsa na a vəlar ndaraw me tsey guma hay ta mey gəle gəle, a ndaw mekelehe tey na, ma mbəɗadata guma na hay.
46012011	Ama tabiyaha ma kadata mber na Mesəfrey ana hana asləta na, a wanəkadatara tek ana ma haya ha na na ka ndaraw ka ndaw, gəle gəle, andza ma ŋga me wuɗey ana.
46012012	Akwa na, maladakwa ta tek: tapay ma vaw na ŋga asləta, amana, mezəvey ma vaw ana hay kava haɗadzidzay. Amana, mezəvey ma vaw hay tabiya ha na, kwa taya haɗadzidzay tekeɗe na, a da dzəmey na vaw ma ndaw asləta. Ma Kriste na, andza ha atsa.
46012013	Hərway a dzuhəɓadəmandakwar na a Mesəfrey ana asləta, ma da tərey vaw ma ndaw asləta: Zuif hay, Grek hay, beke hay ta ndaw ma wama 'ar ata na hay, i səkwawa tabiyaha na, Mesəfrey ana asləta.
46012014	Akwa vaw ma ləma ha na, ta mezəvey asləta kakay, amana, haɗadzidzay.
46012015	Kendzey haɗaw sek ka ləvey: «Yah na har kakay sana, i ma mbəslaha da dey ma vaw tikay» kəɗey na, a slafa ma warzlawa vaw ŋga ba da dey ma vaw tata ɗaw?
46012016	Kendzey haɗaw sləmay ka ləvey: «Yah na dey kakay sana, i ma mbəslaha da dey ma vaw tikay.» Kəɗey na, a slafa ma zəga vaw ŋga ba, da dey ma vaw tata ɗaw?
46012017	Kendzey haɗaw vaw ana tabiyaha ka key na dey na, ma da tsəney tek na ta mey? Kendzey haɗaw ka key na sləmay aha na, ma da zey tek na ta mey?
46012018	Ama ka vaw ana na, Bay ma Bəla ma patərawa mezəvey ana hay ka mezəvey ka mezəvey na, andza ma ŋga me wuɗey.
46012019	Hana na ka ləma tabiyaha mezəvey aha asləta na, vaw ana a da bawa na da may?
46012020	Mezəvey hay na, haɗadzidzay, ama vaw ana na, ŋga asləta.
46012021	Dey a slafa ma ləvar a har: «I da kadaka mey kakay»; dakay na 'ar a slafa ma ləvatar a sek hay: «i da kadakwar mey kakay.»
46012022	A fəna sa na, mezəvey ma vaw kwa na bəle na hay na, a nafam,
46012023	na ma lakwa ma ɗukwatar ndaw kambəlaɓa kakay ana hay na, i ɗukwatar ndaw kambəlaɓa na a taya tok. na ma key hwaray ana hay na, i wafukwata vaw a fəna.
46012024	na ma nəkam ana hay ha a tsəham me wey vaw andza dzay tikay.Ama Bay ma Bəla a kərawa vaw na, ma hasəkadara bəzay ana ma ɗəmatar ndaw kakay ana hay.
46012025	Ma me tsey vaw ka da key da vaw daha zlay, amana, mezəvey hay tabiyaha na, medzeley 'ar ata na ka key na kamasləta ha, ka zəgam har ka vaw.
46012026	Kendzey mezəvey asləta, tek a tsafa na, sa ma mezəvey a sa na hay a wanəkadama me tsey ŋga na tabiyaha; haɗaw mezəvey asləta ma hasəka bəzay aha na, sa ma mezəvey a hay tabiyaha, a wanəkadama wuiya ŋga na.
46012027	Arka kuray tok na, vaw ma Kriste, kuray na mezəvey ŋga na hay, kwa way way na, ta na ma ŋga.
46012028	Ndaw na Bay ma Bəla ma padata da Egliz ana hay na, tsəfəmey aha na maslaŋ hay, ma tsetsew ana na, ndaw sek hay, ma makar ana na, ndaw ma paya ma me tetəkey ndaw hay. Arka a dəba na tok na, na ma ndzefey tek ma haya ha ma kada ɗeɗew, me deley ndaw hay, ma ma dzənata ndaw hay, ma ma kəlatar ka mey a ndaw hay ta na ma tek ma haya ha ma tsada guma hay, ta mey gəle gəle na.
46012029	Tobiya ta ha na, maslaŋ ahiya ɗaw? Tobiya ta ha na ndaw sek ahiya ɗaw? Tobiya ta ha a tatəkam ndaw hay ɗaw? Tobiya ta ha a kam ɗeɗew ɗaw?
46012030	Tobiya ta ha ka ndzafam tek ma haya ha me ndeley ndaw ba ɗaw? Tobiya ta ha a tsam guma ta mey gəle gəle ɗaw? Tobiya ta ha a slafama me mbəɗey guma ɗaw?
46012031	Səpam tek ma haya ha na hayna ma fənata sa na hay. Afəna satsa na, i da ɓakwar tsəveɗ ana hayna ma fənata na.
46013001	Kendzey i ka tsey guma ta mey gəle gəle, guma ma ndaw hay ta na ma madurlam hay, haɗaw ma wuɗa vaw a hətsaya na, na ŋga na na, yah na kal kal andza ɓərey ma ɗey ana, andza gaŋgaŋ ma ɗey bəza kakay ana.
46013002	Kendzey i ka ndzefey tek ma haya ha ma kada ndaw sek, i ka sərada tek ma kəzla na hay, ta na ma me sərey tek hay tabiyaha. Kwa tek ka zafiyawa da 'ar me pey daha zlay, kwa 'ar me pey ana ka key na a guradata mamba hay ba, ama haɗaw ma wuɗa vaw a hətsaya na, yah na təke tedehe.
46013003	Kendzey i ka wanəkadatara zleley ɗaw ba tabiya ha a ndaw may hay, kwa i ka vəladara vaw ɗaw ba a ’erneh ma waw, ama haɗaw ma wuɗa vaw a hətsaya na, tek a ɗaw ma da ndzefey da huɗa dakay.
46013004	Ma wuɗa vaw na, a ɓəsey mevel, ma wuɗa vaw na a dzəney ndaw, a ney dey kakay, a ŋgelekey kakay, a həsley 'ar ta ndaw kakay.
46013005	Ma wuɗa vaw na, a key tek mambay kakay ana tikay, a səpey riba kakay, mevel a tsar kakay, a key dugwan ta ndaw kakay.
46013006	Tek dzerey aha kakay ana na a vəlar wuiya tikay, ama a ndzafa wuiya ŋga na, da dərka na.
46013007	A sey yam ka tek hay tabiya ha, a pey 'ar a tek tabiya ha, a pey dey ka tek tabiya ha, a ɓəsata tek hay tabiyaha.
46013008	Ma wuɗa vaw na a da zəɗey aha tikay. Guma ma ndaw sek hay? A da ndəvam. Mey gəle gəle? A da ndəvam. Me sərey tek? A da key dasakay.
46013009	Hərway tek a lakwa me sərey na, kokway ŋga na daha, guma lakwa me tsey andza ma ndaw sek ana na, kokway ŋga na daha.
46013010	Ama pas ma tek ana hayna ka da sawa ba na, tek ana kokway ŋga na daha na hay na, a da ndəvey.
46013011	Da har andza i bəza ha na, i tsey guma andza ma bəza hay, me sərey tek a ɗaw na, andza ma bəza hay, i dzeley 'ar na ma bəzahay. Ma gəlawa ɗaw ba ɗuhwa ha na, i ma mbəkada tek na ma bəza hay ba.
46013012	Ekəɗey i nəkadakwa da malam na, andza a nəkey haya haya kakay, ama aza a da key tok na ndar ndar. Ekəɗey tek a ɗaw me sərey na, kokway ŋga na daha, arka na, aza i da sərada na, kal kal andza ma Bay'ərlam ma səradaya na.
46013013	Ekəɗey tok na ma da ndzey səlekw na, tek a neney makar ana hay na: me pey 'ar, me pey dey ta ma wuɗa vaw, ama ma fənata ba na, ma wuɗa vaw.
46014001	Haya səpam na ma wuɗa vaw, mbəkadəmara vaw a ndaraw ma Mesəfrey, ɗuhw na, na ma tsada guma andza ndaw sek ana.
46014002	Hərway ndaw me tsey guma ta mey gəle gəle na, a tsatar guma na, a ndaw hay kakay, amana a Bay ma Bəla. Ndaw ma tsənada guma ŋga na na, dakay. Mezek aŋga a tsey ka tek ma kəzla na hay.
46014003	Ama ndaw me tsey guma andza ma ndaw sek na, a tsatar na a ndaw hay: a gəladata, a tsatar guma a 'ar, a səmadata.
46014004	Ndaw me tsey guma ta mey gəle gəle na na, a gəley na vaw ŋga na, ama ndaw me tsey guma andza ma ndaw sek na, a gəladata na ndaw ma tsəha 'ar ahiya na.
46014005	A saya akwa na, kuray tabiyaha ka tsam mey gəle gəle, amana, a saya ɗohw na, kuray ka tsam guma andza ma ndaw sek hay. Ndaw me tsey guma andza ma ndaw sek na, a fəna ndaw me tsey guma ta mey gəle gəle na, dakay na sey a slafa ma wandzalada guma ŋga na me tsey ana a ndaw ma tsəha ’ar ana hay ka gəladata.
46014006	Malam a ɗaw hay, kəɗey na, dzalama ɗagay, kendzey i daɓa ma da nəkukurawa tok na, i tsey guma ta mey gəle gəle na: i da nafakwar na mey? Haɗaw guma ɗaw ana a ɓakwar kwa tek me nəkey aha da huɗa dakay, kwa tek me sərey aha da huɗa dakay, kwa guma ma ndaw sek aha da huɗa dakay,kwa a tatəkakwar aha təke da huɗa dakay na?
46014007	Na ŋga na na, kal kal andza tek me key wargay hay, andza fogwam, andza gandzaval: kendzey ndaw afa so ha na, a da səradama a fadama ta fagwam ana, dakay ta gandzaval ana na, walay waray na ta mey?
46014008	Haɗaw me ɗey ma tolom ana ka weley kakay na, ma da həley vaw a vərom na way?
46014009	Kuray ana na, andza ha atsa, haɗaw 'erneh a kwar a walada ha guma kakay na, ndaw a da tsənada guma kwar ana me tsey na teŋgey? Ka da tsamar guma na, a memeɗ tedehe.
46014010	I sərada, səpa bəzay ma guma ka bəla na, a key na nday na kakay, ama, na waray, na waray na, me weley ŋga na daha.
46014011	Haɗaw i sərada ha bəzay ma guma ma ndaw ana ma tsaya kakay na, a da nəkafaya na mbəlak aha, ya tey i da nəkafa na andza mbəlak aha.
46014012	Kuray ana na, kal kal andza ha satsa, səpam na, Mesəfrey ka key mber da vaw kwar a fəna satsa, haɗaw a key vaw na, hərway ma mey na, a kakwar aha dey, amana, ka key na, na ma gəlada Egliz ana.
46014013	Ka vəday ma mey na, ndaw me tsey guma ta mey gəle na, ka ɗuley mey na, ma ŋga ka ndzefey tek ma haya ha na ma mbəɗada ŋga na.
46014014	Kendzey i ɗuley mey ta mey gəle na, mezek a ɗaw na, a ɗuley aha mey, ama 'ar me dzeley ɗaw na, a key aha mber kakay.
46014015	Me key na teŋgey tok? I da ɗuley mey ta gədaŋ ma Mesfrey, ama hayna, i ka ɗuley mey na, ta 'ar a ɗaw me dzeley adzay tiyatsa. I ka key walay ta gədaŋ ma mesəfrey, amana, i ka key ta 'ar a ɗaw me dzeley aha adzay tiyatsa.
46014016	Hərway haɗaw azlakwa me key mber na Mesəfrey ana asləta dada na, andza kendzey ka pəsey mey ka tek na, ndaw ma sawa ma da pey sləmay dada na na, a da mbəɗafa « Amen», a sise ɗek ana na teŋgey, kavəday ma mey na a sərada ha tek a ɗek ana me ləvey ana kakay seŋgey.
46014017	Dey ta kava ma madara sise ɗek ana na, a sərey, amana, ka gəlada ndaw ana hana kakay.
46014018	Sise ma Bay ma Bəla, i tsey guma ta mey gəle gəle, a fəna kuray tabiyaha.
46014019	Ama andza da me tsəhey 'ar ana, i wuɗey ŋgama i ka tsey bəzay ma guma hay zlam, me tsəney ana hay, ma saɗəkadata sa ma ndaw hay tiyatsa, ta neney i tsey gabal kurow ta mey gəle na na.
46014020	Malam a ɗaw hay, ma ’ar me dzeley na, ka da təradama vaw kwar bəza hiya zlay, ayaw, ma tek haya kakay ana na, təradama vaw kwar bəza hiya, ama ma ’ar me dzeley na, təram ndaw ma səka ahiya.
46014021	Ma winda ha da Mewey na: «I da tsar guma a səkway a neney na, ta huɗa mey ma ndaw ma tsam guma ta mey gəle na, ta huɗa mey ma mbəlak hay, kwa andza ha tekeɗe na, a da pəmaya ha sləmay kakay». Bay’ərlam a ləvey na andza neney.
46014022	Akwa na, me tsey guma ta mey gəle gəle na, ka ndaw ma pam 'ar ana hay na, zeheɗ kakay, sey ma ndaw ma pam 'ar kakay ana hay. Guma ma ndaw sek na, ma ndaw ma pam 'ar kakay ana hay kakay, amana, ma ndaw ma pam 'ar ana hay.
46014023	Padakwa andza Egliz ma kusa 'ar aha tabiyaha, tobiya kwar aha ka tsam guma ta mey gəle gəle na, ndaw ma pam sləmay tedehe na hay ta ndaw ma pam 'ar kakay ana hay ma fuləkumaɓa na hay na, a da dzalam na, waya 'ar a mbəɗakwar kakay ɗaw.
46014024	Haɗaw dzadzak tabiyaha a tsam guma andza ma ndaw sek na, ndaw me pey 'ar kakay ana ta ndaw ma dəmaɓa me pey sləmay tedehe na hay, ma fuləkumaɓa na hay a da nəkafa ka vaw ŋga na, ndaw hay tobiya ta ha a hətama, tabiya ta ha a kafama sariya.
46014025	Tek aŋga na ma kəzla ha da mevel ana na, ka bawa ba, a da ney dəba 'ar dey dots ka dala, a da nar dəba a Bay ma Bəla, a da tələkada mey na, Bay ma Bəla ŋga daha da walaŋ a kwar dərka na.
46014026	Me key na teŋgey tok malam a ɗaw hay? Kendzey andza kuray ka tsəham 'ar ba na, kwa way way da walaŋ a kwar a slafa me kəley walay, ma sadərawa guma me tetəkey, ma ɓada tek ma kəzla na, me tsey guma ta mey gəle gəle, dakay na, me mbəɗey guma. Haya tabiyaha ka key na, ma gəladata ndaw hay tabiyaha.
46014027	Me tsey guma ta mey gəle na? Ndaw hay tsew ka tsam, dakay na ndaw hay makar, ka da fəna zlay, ka key na, ka membere ka membere, arka ndaw mekelehe ka mbəɗa guma na.
46014028	Haɗaw ndaw ma mbəɗada dakay na, malam a hana ka ndzey təŋga tete, da walaŋ ma me kusey ana, ka tsar guma a vaw ŋga na, dakay na, a Bay ma Bəla.
46014029	Haɗaw me tsey guma andza ma ndaw sek na, ndaw hay tsew, makar ka tsam, sa ma ndaw hay na ka dzadzəmama.
46014030	Haɗaw ndaw asləta da walaŋ ana, Bay'ərlam ka tsərawa guma ba na, ndaw andza a tsey aha guma na, ka ndzey tete.
46014031	Ka slafama me tsey guma andza ma ndaw sek hay tabiyaha; amana, hayna ka key na asləta asləta, ma ndaw hay tabiyaha ka saɗekam, ka həladatara bəzay.
46014032	Ndaw sek na, a war 'ar a mesəfrey ma ndaw sek me key mber da vaw ŋga na.
46014033	Hərway Bay ma Bəla na, Bay ma Bəla me key tek zoɗ zoɗ aha na kakay ana, ama ŋga na Bay ma Bəla ma zozoy. Andza na ma kam tabiya ha da Egliz ma ndaw Kokwaɗ ana hay
46014034	da me tsəhey 'ar hay na, ŋgwas hay na ka ndzam tete. Slam har ata me tsey guma dakay; ka tsənam sləmay na, andza na ma mewey me ləvey ana tiyatsa.
46014035	Haɗaw a wuɗam me tsəhey tek da bəzay ma guma hay na, ka tsəhafəmata ka zel ata hay da mbaw. Ŋgwas a tsey guma da me tsəhey 'ar hay na a dada kakay.
46014036	Guma ma Bay ma Bəla ana a zlar na, da 'ay kwar ɗaw? Ma ndzafa na, kuray asləta ɗaw?
46014037	Haɗaw ndaw a dzala na, ŋga ndaw sek aha, dakay ta Mesəfrey ma Bay'ərlam da vaw ŋga na, ŋga ka sərada na, mey ma mewey ma Bay’ərlam da guma ɗaw eɗey ma windadukuraɓa na.
46014038	Haɗaw ndaw ana ka təɓa mewey ana kakay na, na ŋga na na, Bay ma Bəla a sərada ha kakay.
46014039	Kəɗey tok ŋgey malam a ɗaw hay, səpam ndaraw ma Mesəfrey ma ndaw sek, ka da təkəmata ndaw me tsey guma ta mey gəle gəle na hay zlay.
46014040	Ama tek hay tabiyaha ka kam na, ta tsəveɗ, ka membere ka membere.
46015001	Malam a ɗaw hay, i madakwar Mey Wayna, na i ma ɓadukurawa na sa, na kuray ma təɓama, na kuray ma ndzaya ma tapaya kava na.
46015002	Ta ŋga na, a da buwəmakwar, ka ndzey kuray ka padama ba a 'ar andza na ŋga ɗaw ma ɓadukurawa na na. Haɗaw andza ha kakay na, na ŋga na 'ar a kwar me pey na, na tedehe.
46015003	I ɓəkurawa tsəfmey aha na, tek na yah ana ma ndzafawa ta 'ar a ɗaw ana: Kriste a mətsey na, hərway ma meŋgəsey lakwa hay, andza ma Mewindey Kokwoɗ ana hay.
46015004	Ma padama a tsəvay, ŋga ma mbəlawa da meney ma makar, ana andza ma Mewindey Kokwoɗ ana hay.
46015005	Ŋga ma ɓar vaw a Sefas, arka a na kurow kava tsew ana hay.
46015006	Arka ma ɓatar vaw a malam hay a fəna temere zlam dey pal kamasləta ha, har avatar a sa na hay na, taya ta dey mba, sa na hay nekəɗey na ka mətsam ba.
46015007	A dəba na na, ma ɓar vaw a Zak, arka na, a maslaŋ hay tabiyaha.
46015008	Tsoy andza ma dakwaydok ana na, ma ɓaya vaw tiyatsa, a yah a neney ma pa ha te pey ana.
46015009	Hərway yah na, bəzaha da walaŋ ma maslaŋ hay tobiya, yah a neney akwa, i ɗa ndaw aha ka zələmaya maslaŋ a ha kakay zləna, hərway i ka kada tatakway ba ta Egliz ma Bay ma Bəla.
46015010	Ama i da key andza neney na, i da ndzefey na, sise ma hahaya ma Bay ma Bəla, hahaya ŋga ma kaya na na, ka tərey tek tedehe kakay. Dzadzak na, i ka key mber ba a fəna taya na tabiyaha. Me key na yah ana kakay, amana, hahaya ma Bay ma Bəla ŋga ta yah ana.
46015011	Kəɗey na, a da key na yah, dakay taya na, tek ala na la ma tələkadama mey ana na, ŋga kəɗey, nəkafama neney na, tek a kwar ana ma pawa 'ar kava na.
46015012	Haɗaw a tələkadama mey Kriste ka mbəlawa ba da walaŋ ma ndaw ma mətsa na hay na, haya ha tok. Ana re ndaw hay da walaŋ a kwar, waya ma mbəlawa ma ndaw ma mətsa na hay dakay ana, teŋgey?
46015013	Haɗaw azlakwa ma mbəlawa ma ndaw ma mətsa na hay dakay na, na ŋga na na, Kriste na tiyatsa na, ka mbəlawa kakay.
46015014	Ana haɗaw azlakwa Kriste ka mbəlawa kakay na, na ŋga na na, me tələkey mey lana na tedehe, me pey 'ar a kwar a da key na tedehe satsa.
46015015	Kəɗey a da key na andza la na ndaw seydewe ma Bay ma Bəla malwaɗay ahiya na. Hərway kalkal andza la ka tsam malwaɗay ka Bay ma Bəla la ma ləvam,ka mbəladərawa Kriste ba, azlakwa zlay ka mbəladərawa kakay, haɗaw dərka na ndaw ma mətsa na hay a da mbələmawa kakay na.
46015016	Haɗaw azlakwa ndaw ma mətsa na hay a da mbələmawa kakay na, Kriste tiyatsa na, ka mbəlawa kakay atsa.
46015017	Arka haɗaw azlakwa Kriste ka mbəlawa kakay na, me pey 'ar a kwar na, a nefey kakay, kuray ma ndza hiya re da meŋgəsey kwar mba.
46015018	Haɗaw andza ha na zla da na ŋga na na, ndaw ma mətsam da mezəley ma Kriste na hay na, ma zəɗaya ba.
46015019	Haɗaw i pakwama dey ka Kriste na, ka mendzey ma bəla neney dada na, na ŋga na na, da walaŋ ma ndaw hay tabiya ha ka bəla na, ma zəɗaya, ɗohw na lakwa.
46015020	Amana, a-ay, Kriste na, ka mbəlawa ba da walaŋ ma ndaw ma mətsa na hay, ndaw tsəfəmey ana da walaŋ ma ndaw ma mətsa na hay.
46015021	Ana azlakwa, haɗaw azlakwa memətsey a sawa na ta har ma ndaw ana asləta na, ma mbəlawa da walaŋ ma ndaw ma mətsa na hay, a sawa na ta har ma ndaw asləta tiyatsa.
46015022	Andza ma ndaw hay ma mətsam tabiyaha da mezəley ma Adam ana na, da mezəley ma Kriste na, ndaw hay tabiyaha a da ndzafam mendzey tey.
46015023	Amana, ka membere ka membere: tsəfəmey aha na, Kriste ana, andza tek ma zlagwam me nəhey tsəfəmey ana, ma sawa a dəba na na, ndaw ma vəlaya ma Kriste na hay, da har ma da sawa ŋga.
46015024	Arka a dəba na ma da sawa na, me ndəvey, andza a da madara Slala ŋga a Bay ma Bəla Baba, a dəba andza ka davasadata bay hay ba tabiyaha, mewey hay ba tabiyaha, ma slafa hay ba tabiyaha.
46015025	Hərway haya ka key bay na, ha kasl ka padata ndaw dugwan aŋga hay ba tabiyaha, a huɗa sek aŋga ha ba ɗagay.
46015026	Ndaw dugwan ana madakwaydok ma da davasada na na memətsey,
46015027	hərway ŋga ka padata tek hay tsoy a huɗa sek aŋga. Ama andza ka da ləvey ba: «Tek hay tabiyaha ma waya tsoy» na, na ŋga na na, sey ma zarawa na, ndaw ma vələrawa gədaŋ ma wadata tek ana hay tabiyaha na.
46015028	Andza ka da wata tek hay ba tabiyaha na, arka Bəzey ana ta ’ar aŋga na, a da vəladara vaw a ndaw ma vəladərawa tek hay tabiyaha, ma aza ka da key na, Bay ma Bəla na, ŋga ka 'ar ma tek hay tabiyaha, ta ndaw hay tabiyaha.
46015029	Haɗaw azlakwa akwatay andza ha kakay na, ndaw ma dzuhəɓam hərway ma ndaw ma mətsa na hay, a səpam na mey tok? Haɗaw azlakwa ndaw ma mətsa ha a da mbəlawa ha sakay na, a dzuhəɓam vaw hərway ta na, ka mey?
46015030	Azlakwa la na ta 'ar a la na zarra, la ŋgwahadama vaw a tek ma zəɗey ndaw na, hərway ma mey?
46015031	Ka pas ka pas i ma ŋgwaha vaw aha a memətsey, ayaw, i ɓadakwar dərka na, malam a ɗaw hay, kuray na, tek ma me ŋgelekey ɗaw da mezəley ma Yezu Kriste Bay’ərlam a lakwa.
46015032	Azlakwa a da nafaya na mey? Ha i ma kəɗawa vaw ta gənaw hay da Efez na, haɗaw i nəkey dey na andza ma slaw vaw dada na? Haɗaw azlakwa ndaw ma mətsa na hay a da mbələmawa kakay na, zəmakwa tek, sakwa tek hərway medew na, i da mətsakwa seŋgey.
46015033	Ka da zləgam zlay, mandala haya kakay ana hay, a zləgadəmata ndaw ma səra 'ar ana hay.
46015034	Bəmawa ba da mewey ma tur dey, ka da ŋgəsam sazlay! Hərway sa na hay a kam na, a səradama Bay ma Bəla kakay. I tsa ɗey na ka kakwar hwaray.
46015035	Amana, a da ləvam: ndaw ma mətsa na hay a da mbələmawa na teŋgey? A da mbələmawa na, ta vaw waray?
46015036	Dəla! Kah ana, tek eɗek ma sləka na na, a da pətsawa na, sey a zey ba ɗagay kakay seŋgey.
46015037	Arka tek eɗek ma sləka na na, ma pətsa ha ka vaw ta ɓaslah aha kakay seŋgey, amana, daw salay aha, dakay na tek mekelehe bəzey ŋga na tedehe seŋgey.
46015038	Arka Bay ma Bəla a vəlar tapay ma vaw, andza ma ŋga me wuɗey ana, ka sləlay ka sləlay, gəle gəle ta na sa na hay.
46015039	Ɗaɗa slaw vaw hay ka bəla ma nəkam asləta na, dakay, me weley ta na ka vaw na daha: ma ndaw ta na ma gənaw a dzəmam kakay, ma ɗiyeŋ hay ta na ma kəlef hay a dzəmam kakay.
46015040	Vaw ma tek ma 'ərlam hay daha, vaw ma tek ma dala hay daha, a wazlam dey asləta kakay.
46015041	Me wezley dey ma pas gəle, ma kiya gəle, ma wurzla hay gəle; me wezley dey ma wurzla naŋgar satsa na, gəle ta naŋgar.
46015042	Ma dambəlawa ma ndaw ma mətsa na hay na, andza ha atsa, ma sləka ha na, ma za ha, a da mbələmawa na, a zey sakay.
46015043	A sləkama na, a rəsama, a da mbəlawa na, a wezley dey. Ma sləka ha da bəle na, a da mbəlawa na, ma rəhaha ta gədaŋ.
46015044	Ma sləka ha vaw ma gənaw aha na, a da mbəlawa na, vaw ma mesəfrey aha. Haɗaw vaw gənaw aha daha na, vaw mesəfrey aha daha tiyatsa.
46015045	Ma winda da ɗeriwel kokwaɗ ana na, andza neney: «Adam ndaw tsəfəmey ana na, vaw ŋga na andza ma gənaw, a səfrey, Adam ma dakwaydok ana na, mesəfrey aha, a vəley mendzey.
46015046	Ama tek tsəfəmey ana, tek na gənaw aha na, ŋga na, tek ma mesəfrey aha tikay, a sawa na, a dəba na.
46015047	Ndaw tsəfəmey ana ma badəmərawa da hahay ana na, ndaw ma dala ha. Ndaw ma tsetsew ana na, a sawa da 'ərlam.
46015048	Andza na ndaw ma dala ma ka ha na na, ndaw ma dala hay ma kaya andza ha tey. Andza na ndaw ma 'ərlam ma ka ha na na, ndaw ma 'ərlam hay ma kaya andza ha tey.
46015049	Andza na i ma nəkakwama andza ndaw ma dala na na, i da nəkakwama andza ndaw ma 'ərlam hay tiyatsa.
46015050	Nəkafama tek a ɗaw i ma ləvakwar ana, malam a ɗaw hay: slaw vaw ta mambaz na, a da slafama ha me zəmey Slala ma Bay'ərlam kakay, kwa tek na ma za ha na, a ndzey a veɗ ma tek ma zey kakay ana kakay.
46015051	I da ɓadakwar tek daha ma kəzla ha: ka da mətsakwa ha tabiyaha kakay, amana, a da təradəmandakwar tabiyaha gəle,
46015052	da mey asləta, kwa mendzey dakay, ka Me tsəney ma tolom ma dakwaydok ana. Hərway tolom a da tsəney, ndaw ma mətsa na hay a da mbələmawa mandzara ka zam, lakwa tey na, a da təradəmandakwar gəle.
46015053	A dafa akwa na, vaw a neney me zey na, ka kəley na me zey kakay ana ka vaw. Vaw a neney me mətsey ana, ka kəley ka vaw na me mətsey kakay ana ka vaw.
46015054	Andza vaw a neney me zey ana, ka da kəley na me zey kakay ana ba ka vaw; vaw a neney me mətsey ana ka da kəley na me mətsey kakay ana ba ka vaw na, arka na, guma ma Mewindey a neney Kokwoɗ ana hay a da ndaslam: «Memətsey na, ka ndama ba səɗak, ka zəgafama 'ar ma sleɗ ba.
46015055	Memətsey, ma zəga 'ar ma sleɗ ana na, ŋga da may tok? Memətsey, sumbor eɗek ana na, ŋga da may tok?.»
46015056	Sumbor ma memətsey na, meŋgəsey, masa ma meŋgəsey tey na, Mewey .
46015057	Madəkwara sise a Bay ma Bəla ma vəlandakwar gədaŋ ma zəgada 'ar ma sleɗ, ta har ma Bay’ərlam a lakwa Yezu Kriste.
46015058	Kəɗey tok na malam a ɗaw i ma wuɗata ana hay, ka da mam ta dəba zlay, ka da təɗam zlay, guram ka mey ka mey da meslərey ma Bay’ərlam, səradama me yey vaw kwar da mezəley Bay’ərlam na, tedehe kakay.
46016001	Ka guma me tsekeley tek hərway ma ndaw Kokwaɗ ana hay na, kuray ana tiyatsa na, səpama mewey ana, andza na i ma vəladatara a Egliz ma Galasi ana hay.
46016002	Meney tsəfəmey ana, ka luma ka luma na, kwa way way ka pey aha a tsakay da 'ay ŋga na, tek aŋga andza ŋga me ndzefey ana, ma ka da hutəmaɓa ma daɓa ɗaw, azambay ma da tsekeley tek zlay.
46016003	I ka da husaɓa ba na, i da sləradata ta ɗeriwel ahiya da har, ndaw hay andza kuray ma waləmata, ma da dada tek a kwar ana ma tsakalam ana, a Zeruzalem.
46016004	Kendzey haɗaw hayna, yah ana i ka daway kava na, na ŋga na na, la da dawam dzaya.
46016005	I da daɓa a 'ay kwar na, ta Maseduwan, akwa i da tazlaradəraɓa.
46016006	Ka səkey ba na, i da ndzey ha ba da 'ay kwar ana, naŋgar hay na, i ndəvadərawa har ma memeɗ kusey tabiyaha, ma kuray ka vələmaya tek ma da dzənaya ka tsəveɗ a ɗaw ma da daway.
46016007	Ma da daɓa ɗaw a neney na, i wuɗey na, ma tsakwar guma na, ma daw ma daw tsa kakay i ma dzala na, i ka ney ta kuray nekəɗey təŋga, kendzey andza Bay’ərlam ka wuɗey ba na.
46016008	Ama i da ndzey da Efez kasl ka Paŋtekot,
46016009	hərway mambaw ɗuhwa ha da huɗa ka wurey ba ka mber a ɗaw hay, arka sa tok na, ndaw dugwan hay da huɗa na haɗadzidzay.
46016010	Kendzey andza Timotey ka daɓa ba na, nəkafama dey, ŋga ka da ndzey da walaŋ a kwar ta zluwer aha zlay, hərway a key na, meslərey ma Bay’ərlam ana, andza yah.
46016011	Kwa ndaw ka da rəsa zlay, vələmərawa tek, ma ŋga ka mawa ka tsakay ɗaw da zoy, hərway i hutama ha andza malam hay.
46016012	Ka guma ma malam a lakwa Apolos na, i ka həladəraɓa bəzay ba, ka daɓa a 'ay kwar ta malam hay daha, amana, kwa a wuɗey ma daɓa ekəɗey ana tsaray kakay, sey aza ŋga ka ndzafaɓa bəzay ba ɗagay.
46016013	Ndzam tsekerkerre, ndzam gədaŋ ahiya da me pey 'ar, ndzam mawal ahiya, kam gədaŋ.
46016014	Kam tek tabiyaha da ma wuɗa vaw.
46016015	Malam a ɗaw hay, guma asləta me tsey a 'ar daha sa: ka səradama Stefanas ta veɗ 'ay ma 'ay ŋga, haləfaw tsəfəmey ana ma dala ma Akayi seŋgey, taya ka vəladama vaw ta ba, ma katar meslərey a ndaw Kokwaɗ ana hay.
46016016	Ndaw ma nafam andza na ŋga na hay na, tsənəmatar sləmay, kwa way way ma wanəkadama mber ata, ma yey vaw ta na na.
46016017	Ma mbafaya na, ma sawa ma Stefanas, ma Fortonatus, ma Akaykus, taya ka dzənəmaya ba da veɗ a kwar, andza kuray dakay na.
46016018	Hərway ka məmaya 'ərev ba a yah ta kuray adzay. Səradama ma ɗəmatar ndaw, a ndaw ma nafam andza na ŋga na hay.
46016019	Egliz ma Azi hay ka tsadəmukuraɓa guma. Akilas ta Priska ka tsadəmukuraɓa guma da mezəley ma Bay’ərlam, ta Egliz na me tsəhey 'ar da 'ay ta na dzay.
46016020	Malam hay tabiyaha ka tsadəmukuraɓa guma, tsadama guma ka 'ar vaw kwar ana hay, ka ndaw ka ndaw da me sərmey vaw da kokwoɗ.
46016021	Arka i Pol i ka tsadukuraɓa guma ta har a ɗaw ana.
46016022	Haɗaw ndaw ana a wuɗa Bay’ərlam kakay na, ka mar ka 'ar a ŋga na. Marana ta.
46016023	Hayna hahaya ma Bay’ərlam Yezu ka ndzey ta kuray.
46016024	I wuɗakwar tabiyaha da Yezu Kriste.
47001001	Yah Pol, i maslaŋ ma Kriste Yezu, da me wuɗey ma Bay ma Bəla. Ta malam ala Timotey, i windar a Egliz ma Bay ma Bəla na da Koreŋt ana, ta ndaw kokwaɗ ana hay, na da dala ma Akayi tabiyaha.
47001002	Hayna ndzafam hahaya ta zozoy ma Bay ma Bəla, Baba ma Bay’ərlam a lakwa Yezu Kriste.
47001003	Hayna ma sambəra Bay ma bəla, Baba ma Bay’ərlam a lakwa Yezu Kriste, Baba na ndaw a kar da vaw ana, Bay ma Bəla ma mey 'ərev da tek hay tabiyaha na.
47001004	A mandakwar ’ərev da viya a lakwa hay tabiyaha, ma lakwa ka slafakwa ma matar ’ərev a ndaw na taya da viya na hay tabiyaha, andza me mey ’ərev ana lakwa ma ndzafəkwawa da har ma Bay ma Bəla na.
47001005	Akwa na, andza na ŋga lakwa ma wanəkadakwa tsetseh ma Kriste, dey haɗadzidzay ana na, kal kal andza ha satsa na, i da ndzafakwama me pey dey da har ma Kriste andza ha tiyatsa.
47001006	La ka kam na viya? Na ŋga na na, ma me mey ’ərev akwa ta me buwey kwar. Kendzey ka məmandar 'ərev ba? Na ŋga na na, kuray ka ndzafadama me mey 'ərev ba, ma kuray ka səmadama da tsetseh ana, kuray ma ɓəsam andza na ŋga la na tiyatsa.
47001007	Me pey dey la ka kuray na, gədaŋ aha dzay hərway la səradama ha, da ma wanəkadama viya kwar ta la na, ka wanəkadama me mey 'ərev ala ta kuray tiyatsa.
47001008	Hərway ŋgey malam a ɗaw hay, la wuɗam la ka gəradəmakwar mandzara ha səradama zlay kakay: tsetseh ala na, la ma kəmawa da dala ma Azi ana na, ka tandar vaw ba da mey la dakay, ka fənandar gədaŋ ba, ha la ka dzalam aza la ka da səfram sakay.
47001009	Ayaw, la ka nəkadəmərawa memətsey tsoy ta dey la, la ka dzalam, la da səfram sakay. Kəɗey andza 'ar ala ma pa ha na, ka la na sakay, amana, ka Bay ma Bəla, na ma mbəladatərawa ndaw ma mətsa na hay ana.
47001010	Ma buwandərawa da har ma memətsey andza na ŋga na na, ŋga, a da buwandərawa sa; la ma pa dey aya na ka ŋga, re a da buwandərawa satsa.
47001011	Kuray tiyatsa na, kuray dzəma ahiya da ɗəma ta me ɗula mey kwar hərway la, kəɗey tok na, hahaya neney la ma ndzafam, hərway ma ndaw hay haɗadzidzay ma ɗulam mey hərway la na na, a da tərey na sise ma ndaw hay haɗadzidzay ma kam hərway la na.
47001012	Hərway tek ala na ma dandar 'ar ana na, seydewe ma mezek ma vaw la ’ar piokw ana: tek ala ma kəmawa ka bəla na, ɗoh na ta kuray, ta ləfeɗeɗe ta tsəzlakka ma Bay ma Bəla, zləna ta ma səra’ar ma slaw vaw kakay, amana, ta hahaya ma Bay ma Bəla.
47001013	La ka windukuraɓa tek mekelehe dakay, akwa na sey na kuray ma dzaŋgama, ma tsənadama na. Ama andza a kafaya na ka da tsənadəmandar aha ba mambay mambay aha,
47001014	hərway sa ma tek ana la ma tsəmakwar ana hay na, kuray ka tsənadəmandar ba nekəɗey, ka da həslam 'ar hərway la, la da həslam 'ar hərway kwar tey, ta pas ma Bay’ərlam Yezu.
47001015	Arka da ma sərafa ɗaw ana na, i wuɗey ma da daɓa ba ta 'ay kwar ɗagay, ma i ka ndzafawa hahaya dey ma tsetsew ana.
47001016	Arka da 'ay kwar na, i da lətsey ma daway a Maseduwan, arka aza da Maseduwan na, i da mawa a 'ay kwar, ma hakam tek hay tabiyaha, hərway ma tsəveɗ a ɗaw ma da daw a Zudey.
47001017	Tsukuɗu ma dzala ’ar a ɗaw andza ha na na, i ka dzeley 'ar ka vaw kakay ɗaw? Dakay na, tek a ɗaw ana me dzeley ma da key ana hay na, tek me dzeley ma slaw vaw ɗaw? Ka ləva na da yah ana na, ayaw, ta a-ay ma dzahaɓa ahiya ka vaw ɗaw?
47001018	Ma sərada na Bay ma Bəla: guma la ka kuray na, andza ayaw ta a-ay kakay ana.
47001019	Hərway Bəzey ma Bay ma Bəla Kriste Yezu, na la ma tələkadama mey da 'ay kwar ana, yah, Silveŋ ta Timotey ana na, ayaw ta a-ay aha kakay. Amana sey ayaw dada!
47001020	Tek na Bay ma Bəla ma tsawa a da vəley ana hay tabiyaha na, a ndzafam ayaw ata na, da ŋga. Arka tiyatsa i da ləvakwama Amen! Ma da hasəkadara bəzay a Bay ma Bəla na hərwuiya.
47001021	Ma səmadandakwar ka vaw ta Kriste na ŋga, ma kafandakwar mal ma bay na, Bay ma Bəla na.
47001022	Ŋga ma kafandakwar zeheɗ da mezəley ŋga, ma batəkwandakwar Mesəfrey Kokwaɗ ana a mevel a lakwa hay, andza me rey sek ma tek ma da vəladandakwar ka mey ana.
47001023	na ŋga ɗaw na, i zəgey seydewe aha na Bay ma Bəla: ka kəɗaya ba vagay aha, haɗaw i ŋgəley na, i me dzeley ma i ka da maɓa a Koreŋt sakay ana na, hərway i ka da marəgaɗakwar zlay.
47001024	La kam na, la təkəmakwar ɗay ka me pey 'ar akwar kakay, la kam na, la dzənəmakwar ka wuiya kwar, hərway ka me pey 'ar na, kuray ma ndza hiya təɗe.
47002001	Na ŋga ɗaw i me dzeley na neney: i da maɓa ha a 'ay kwar ta mevel aha sakay.
47002002	Haɗaw azlakwa i kakwar tek me tsey mevel aha ba na, ma da vəlaya wuiya na way tok? Ana sey ndaw ana, ma i kar tek me tsey mevel aha na far!
47002003	I windaɓa na hərway ma guma neney, tsefe aza ma husaɓa ɗaw na, i ka da ndzefey ndaw, mevel a tsar aha da walaŋ ma ndaw ma da vələmaya wuiya na hay zlay. I sərada me key kwar mambay mambay aha, wuiya ɗaw na, wuiya kwar tabiyaha tiyatsa.
47002004	Satsana, i windukuraɓa ɗey na, da viya ɗuhwa ha, da mevel a tsaya ha, ta yam dey aha ka dey, ma kuray ka kam mevel kakay, amana, kuray ka səradama ma wuɗakwar a ɗaw ana kambəlaɓa da mevel a ɗaw ana.
47002005	Kendzey ndaw ka key tek me tsey mevel aha ba na, a kadaya na a yah kakay. A kadakwar na a kuray tabiya ha, ama na ka da hərafama waw ka guma na zlay.
47002006	Ma ndaw andza na ŋga na na, kominite ka kar say tsa.
47002007	ŋgama dzadzak na, safama yam, mamar 'ərev, ma da mevel aŋga ma tsar kambəlaɓa na na, har ka da mətsar zlay.
47002008	Kəɗey na i tsəhafakwar satsa na: ɓadama ma wuɗa vaw kwar hərway ŋga.
47002009	Hərway andza i ma windukuraɓa na, i wuɗey ma halafakwar suwet, ma i ka sərada me tsəney sləmay kwar ana na tabiya ha ɗaw.
47002010	Ndaw ana andza kuray ka safama yam ba na na, i safa tey! Arka kendzey i ka safa yam ba na, kendzey kassla ma i ka safa yam ana təŋga na, ma ka ha na ma kwar, ka slam dey ma Kriste,
47002011	ma Sataŋ ka da pafakwar wuiya zlay. Hərway ka səradakwa ha, tek aŋga na hay me dzeley ana seŋgey.
47002012	Andza me husey ɗaw a Trowas, ma da tələkey mey ta Mey Wayna ma Kriste na, hərway Bay’ərlam ma wuradaya mambaw da huɗa haya haya na,
47002013	kwa re i ka ndzafa 'ar a ɗaw haya haya kakay, hərway i ka ndzafa malam a ɗaw Tit kakay. I ma mbəkadata, i ma daway tek a ɗaw a Masedowan.
47002014	Təɗe ma madara sise a Bay ma Bəla, ta Kriste na ma dadandakwar da mendzey tabiya ha da me zəgey ’ar me sleɗ aŋga, ta lakwa na, a wetsey wurdey ma me sərey tek aŋga ka waray ka waray tabiya ha.
47002015	Akwa na, la na, ka Bay ma Bəla na, la na, wurdey ma Kriste ma vəladara a Bay’ərlam ana. Wurdey ana na ma ndaw na ma buwa na hay, satsa na, ma ndaw ma zəɗadam ana hay.
47002016	Ka ndaw ma zəɗam ana hay na, me zey ma memətsey ma me vəley memətsey ana. Ka ndaw sa na hay tey na, me zey ma mendzey me vəley mendzey ana. Ama ma slafa me key mber ana, andza na ŋga na na way?
47002017	Akwa na, la na sapa ma ndaw ana ŋga na hay, ma kam tsakana ta mey ma Bay ma Bəla ana hay tikay; na ŋga la na, da dzerey, ma sləradandar kava na Bay ma Bəla, ka slam dey ma Bay ma Bəla ana, la tsama guma neney na, da me dzəmey vaw ta Kriste.
47003001	Ekəɗey na, la ka ɓəmakwar vaw dey mekelehe sa ɗaw? Tsukuɗu i ka kam andza na ma ndaw ana hay ma kəmakwar ɗeriwel ma me ɓey vaw ana sa ɗaw, dakay na da har a kwar sa tey ɗaw?
47003002	Ɗeriwel ala na, kuray ana, ɗeriwel ana ma winda ha na, da mevel ala hay, ndaw hay a səradama, ka dzaŋgama tsoy.
47003003	Dey ta kava kuray na ɗeriwel ana Kriste me windey ana hay, ma ɓada na la, ma winda ha na ta bik kakay, ama na, ta Mesəfrey ma Bay ma Bəla na ta dey ana. Ma winda ha na ka beleler ma ŋgwa kakay, ama na, ma slaw vaw, da mevel a kwar hay.
47003004	Neney na tek ala ma sərafa na, la ma ndzafəmawa kuse ma Kriste ka slam dey ma Bay ma Bəla.
47003005	Ma gədaŋ ma vaw la na na, la slafama me key tek a neney kakay, gədaŋ ala a sawa na, da Bay ma Bəla.
47003006	Ma təradandar ɗa ndaw me key meslərey ma me dzəmey vaw wayna na ŋga. Hərway mewey ma mewindey na a dada ndaw a memətsey, ama Mesəfrey Kokwaɗ ana na, a vəley mendzey.
47003007	Haɗaw azlakwa meslərey na ma dada ndaw a memətsey ana ma winda ha ka ŋgwa, a wezley dey, ha bəzey ma Israyel hay a slafama me zezərey mey 'ərdey ma Moyiz kakay hərway ma mewezley dey ŋga na, a devesey vaw ana na,
47003008	sakwa meslərey ma Mesəfrey na, a da ndzefey na a fəna sakay tok ɗaw?
47003009	Haɗaw azlakwa meslərey me dzuwey ndaw ana ka wezley dey ba tok na, meslərey na ma dzerey na, a da ndzefey afəna sakay tok ɗaw?
47003010	A-ay, kwa andza tek na zle zle na, tek me wezley dey ka ləmar ba na na, a da nəkey aha sakay, ka slam dey ma mewezley a neney tek ma malada dakay ana na.
47003011	Hərway haɗaw azlakwa tek me devesey ana na, mewezley dey ŋga ka sərey ba na, na me ndzey tsoy aha na na, a da sərey na hadzəgay!
47003012	Kuse ma me pey dey ana andza na ŋga na na na, la ma ndza hiya na, 'ar piokw.
47003013	La na, andza Moyiz tikay, ŋga na, ma sahəta dey aha ba ta lafaya, hərway bəzey ma Israyel hay ka da nəkadama me ndəvey ma mewezley dey ŋga na, me devesey ba na zlay.
47003014	Amana, me sərey tek ata ka tərey ba ləvoŋ aha, kasl ekəɗey, kendzey a dzaŋgama da ɗeriwel Gurma na na, lafaya na, ŋga na na, ŋga daha mba, ma wura ha kakay, hərway a da devesey na ta Kriste.
47003015	Ayaw kasl ekəɗey, kendzey a dzaŋgama ha ɗeriwel ma Moyiz na, lafaya na ŋga ka mevel ata.
47003016	Lafaya na hana a da kəley na, sey ta me mbəɗey mendzey ka Bay’ərlam.
47003017	Hərway Bay’ərlam na Mesəfrey aha, arka ka slam ana Mesəfrey ma Bay’ərlam ŋga daha na, ma wa ’ar daha.
47003018	Lakwa neney tabiyaha, mey dey lakwa ma sahətaya sakay ana hay na, i nəkakwama andza me wezley dey ma Bay’ərlam. Mey dey lakwa hay ka mbəɗam ba pəla mekelehe, andza mey dey ŋga, ta me wezley dey ɗuhwa ha, ka pas ka pas aha, ta har ma Bay’ərlam, ŋga na Mesəfrey aha na.
47004001	Haɗaw azlakwa ta kokwoɗ aŋga satsa na, meslərey a neney la ma zəgadama na na, a mətsandar har kakay.
47004002	La ka mbəɗəmatar mey ba a tek ma kəzla na, ma kam hwaray ana hay, da mendzey la na, la təkənam ndaw tikay, la zləgadama guma ma Bay ma Bəla tikay, dzadzak na, da ma ɓada dərka na na, la səpam na, ma ndaw hay tabiyaha ka pəmandar ’ar ka slam dey ma Bay ma Bəla.
47004003	Haɗaw azlakwa Mey Wayna na la ma taləkadama mey ana ma ndza ha ma sahəta ha na, ma sahəta ha na, ka ndaw ma zəɗadama mendzey ta dəreŋ ta Bay’ərlam ana hay,
47004004	ma ndaw me pey 'ar kakay na hay, na 'ərlam ma bəla neney ma waləfadatara me sərey tek ata ba, ma aza ka da nəkadama me wuɗey dey ma Mey Wayna ma maram ma Kriste na zlay, ŋga na, mey 'ərdey ma Bay ma Bəla.
47004005	A ’ay! La tsam na ka ’ar vaw ala na hay kakay, ama la tələkam mey na, ta Yezu Kriste Bay’ərlam, haɗaw la na ta 'ar a la na na, la ma tələkam mey ana na, la gawla ma 'ay kwar hay, hərway ma Yezu.
47004006	Hərway Bay ma Bəla ana me ləvey: «Hayna waw ka wuɗey da wuzlah ma ləvaŋ.» Me wuɗey na, ŋga na ta 'ar aŋga da mevel a lakwa hay, ma da wazlada dey ta tek me sərey ma maram aŋga, me wuɗey ka mey 'ərdey ma Kriste na.
47004007	Ama zleley ana na, i zəgakwa ha, ta tek na ma ndəra hiya ta ndəleɓ ana, ma tek a neney, gədaŋ ma tek ana na, tek ma malada dakay ana, ma Bay ma Bəla zləna, na ŋga la kakay.
47004008	A gaɗətsəmandar ta sləna ta sləna, amana, la ma kəra hiya kakay. A kəmandar tek ger ana hay haɗadzidzay, ama na ka mətsandar har kakay.
47004009	A husləmandar, amana ka zəgəmandar kakay, ka gartəmandar tsoy, amana, ka ndəvadəmandar kakay.
47004010	Zarra la zəgama tsetseh ma Yezu da vaw la, ma aza mendzey ma Yezu ka nəkey da vaw la tiyatsa.
47004011	Ka pas ka pas, akwa lakwa ndaw ta dey ana hay na, lakwa ma ŋgwaha ahiya a mey ma memətsey hərway ma Yezu, ma aza mendzey ma Yezu ana tiyatsa na, ka nəkey da vaw lakwa neney memətsey ma slafa na.
47004012	Kəɗey na, memətsey a key aha mber da vaw la na, ama mendzey na a key mber da kuray.
47004013	Mavəday ma gədaŋ ma mesəfrey ana ŋga na, da me pey 'ar andza na ma winda ha da ɗeriwel kokwaɗ ana na: «I ka pey 'ar ba, i da tsey guma na, hərwuiya.» La pam 'ar tiyatsa, la da tsam guma ɗey na, hərwuiya.
47004014	Hərway la səradama, Ndaw ma mbəladərawa Bay’ərlam Yezu ana na, a da mbəladandərawa la neney, andza Yezu ana tiyatsa, a da padandakwar andza kuray kəreh ka tsakay ŋga na.
47004015	Tek a neney hay tabiyaha da mendzey la na na, ma vəday kwar, ma hahaya ma Bay'ərlam ka gəley, ka səkey ta har ma kominite a wesey aha na, ma da madara sise a maram ma Bay ma Bəla.
47004016	A da mətsandar har eɗey kakay na hərwuiya, kwa andza slaw vaw a lakwa neney, a mey ’ar a me zəɗey ŋga na, ndaw ana da vaw lakwa na na, a tərey waya ha ka pas ka pas.
47004017	Hərway viya lakwa ma kakwa ma mendzey nekəɗey ana na a ləham kakay kendzey ma malada ta me ləhey ma maram ana ma gegətsey ’ar ana, ma ndəvey kakay ma ləmadəmandakwar ana na.
47004018	Tek ala me wuɗey ma da husey kava na na, tek na me nəkey ana tikay, amana, tek na me nəkey kakay ana; tek na me nəkey ana na, a ndzey haɗadzidzay kakay, ama tek na me nəkey kakay ana na, a ndəvey kakay.
47005001	Kendzey i səradakwa bəzay balak a lakwa neney ka dala lakwa da huɗa na na a devesey: ka ləva na vaw lakwa neney ka dala na, Bay ma Bəla a ləmandakwar aha slam da ’ərlam, ’ay ana ma ka ha ta har ma ndaw hay kakay ana, na me ndzey kwaza ha na.
47005002	Ekəɗey ana na i goŋguzakwama, i səpakwama ta gədaŋ a lakwa adzay, me pey zana a ŋga na na mekelehe na ka vaw lakwa, ’ay lakwa na da ’ərlam ana.
47005003	Akwa na, kendzey ’ay ana ŋga na na da ’ərlam ana a sahətandakwar aha na, Bay’ərlam a da ndzafandakwar aha tetez aha kakay.
47005004	Hərway lakwa ndaw na da bəzay balak a neney hayna, i goŋguzakwama ka vaw da mey lakwa dakay; ma ka ha na, la wuɗukwa ma matsukwama zana ka vaw kakay, amana, me kəley zana mekelehe ka 'ar ma naŋgar, a da key tok na, tek na memətsey ma slafa na na, mesəfrey ka sahəta ba.
47005005	Ndaw ana ma ləmandukurawa ka tek ma da key ka mey ana na, Bay ma Bəla. Ma vəlandukurawa mesəfrey kokwaɗ ana, andza tek me rey sek ma tek na lakwa ma da ndzafakwama ka mey da har aŋga na.
47005006	Kəɗey tok na, lakwa na, ma rəha hiya ka pas ka pas ta me pey 'ar, hərway i səradakwa ha, lakwa da slaw vaw lakwa neney mba na, lakwa ma parzlaya ba ka vaw ta 'ay lakwa, dəreŋ ta Bay’ərlam.
47005007	hərway i nakwa ka tsəveɗ na, ta me pey 'ar zləna, ta dey me nəkey kakay.
47005008	Ayaw, lakwa ma rəha hiya ta me pey 'ar, la wuɗakwa na, ma mbəkada 'ay ma slaw vaw a neney, ma daway ma da ndzey ka tsakay ma Bay’ərlam.
47005009	Satsa na, tek ma sandakwar ana na, ka key na, lakwa da slaw vaw lakwa neney, dakay na, lakwa ka mbəkadakwa ba na, tek na hayna na, lakwa ka dakwar 'ar.
47005010	Hərway tobiya lakwa ha a dafa na, i ka da lətsakwama ndar ndar, ka slam dey ma Sariya ma Kriste, ma aza kwa way way na, ka da ndzafa tek ma merɓey ŋga, ma kaɓa da mendzey ŋga ma slaw vaw ana, da tek hayna, dakay na da tek haya kakay ana.
47005011	Da ma sərada me wesey ta Bay ’əlam na, la səpam na, me ŋgəley ndaw hay, arka Bay ma Bəla na a səradandar haya haya ha, andza a kafaya kuray ana satsa na da mevel a kwar na ka səradəmandar haya haya ha.
47005012	La na, la da mam aha ma zlapəmakwar dey mekelehe sakay, ama la wuɗam na, ma kuray ka slafama me ndzey da wuiya hərway la, ma aza kuray ka da ndzafam guma ma mbəɗəmatar kava a ndaw ma ŋgalakam ta tek ma nəkam ana, zləna na da mevel ana tikay.
47005013	Kendzey andza 'ar ala dakay na, hərway ma Bay ma Bəla, haɗaw la səradama 'ar na, na ŋga na na, hərway kwar.
47005014	Ma wuɗa vaw ma Kriste a wandar 'ar, ta me dzeley 'ar a neney: Ndaw asləta me mətsey hərway ma ndaw hay tabiyaha, arka tok na, ndaw hay tabiyaha ka mətsam ba.
47005015	Arka, ŋga me mətsey hərway ma ndaw hay tabiyaha, ma aza ndaw ta dey ana hay ka ndzam ta dey na hərway ta dada sakay, amana, hərway ma Ndaw me mətsey arka ma mbəlawa hərway ta na.
47005016	Zla ekəɗey na, la səradama ndaw andza ma slaw vaw sakay, kendzey la səradəmərawa Kriste andza ma slaw vaw na, ekəɗey na la səradama andza ha sakay.
47005017	satsa na, haɗaw ndaw ana ŋga ta Kriste na, ma ləma ha ba waya ha. Bəla gurma na na, ma mbəka ha tsoy ta dəba, nəkafama tek ma kaha waya ha, ŋga kəɗey.
47005018	Tek hay tabiyaha a səmawa na, da Bay ma Bəla, ŋga ndaw ma dzəmadandakwar ka vaw ta Kriste, arka ma vəlandakwar meslərey ma me dzəmey vaw.
47005019	Hərway ka key teŋgey teŋgey na, akwa Bay ma Bəla na ŋga ta Kriste, ma dzəmada bəla ka vaw, ta bay 'ar ma vaw ŋga na, meŋgəsey ma ndaw hay andza malay aha ka taya dasakay, ma padərawa guma ma me dzəmey vaw a vaw lakwa.
47005020	Ta mezəley ma kriste na, la adziya ahiya, ta har ala na, Bay ma Bəla ana ta 'ar aŋga ma zəlakwar. Ta mezəley ma Kriste na, la kəmakwar amboh, mbəkadama vaw kwar, ma kuray ka da dzəmam ka vaw ta Bay ma Bəla.
47005021	Ndaw andza ma səradərawa meŋgəsey kakay ana na, ka tərada ba ma ŋgəsa ha ma vəday lakwa, ma aza ta har aŋga na, lakwa ka da tərakwama dzerey ahiya ma Bay ma Bəla.
47006001	Ana azlakwa la kam aha mber ta ŋga sana, la həladəmakwar bəzay akwa na, ka da gəradama hahaya kuray ma ndzəmafəmawa da Bay ma Bəla na, ka da ndzey tedehe zlay.
47006002	Hərway Bay ma Bəla a ləvey na, kassla ka har hayna na, i da mbəɗafaka kava, arka ta pas ma me buwey na, i daɓa, ma da dzənaka Nəkafama ekəɗey tok na, har ana hayna ka slawa ba tsoy tok. Nəkafama ekəɗey na, pas ma me buwey ana tok.
47006003	La wuɗam ma par hwaray a dey a ndaw kakay, ma aza da mber ala na, la ma kam ana na, ndaw ka da ŋgəlandar bəzay zlay.
47006004	Dzadzak na la wuɗam ma ɓada da tek hay tabiya ha na la andza gawla ma Bay ma Bəla ahiya, kəɗey na la ɓəsəmata tek hay da me zəgey mevel haɗadzidzay: da viya hay, da me geɗətsey, da me dzəmey ka vaw,
47006005	da me kəɗey, da daŋgay, da slam ma tsəhafəmaya 'ar, da me yey vaw, da me rəzley ta dey, da me key sumaya,
47006006	ta tsəzlakka, ma sərada tek, me pey dey, kokwoɗ, ta Mesəfrey Kokwoɗ ana, ma wuɗa vaw mandzara malwaɗay,
47006007	guma ma dərka, ma slafa ma Bay ma Bəla, ta tek ma har na ma kəɗada vaw, ta na me dzəŋgərey ka vaw ma dzerey ana.
47006008	da maram ta ma rəsa vaw, a ŋgələmandar bəzay, a tsafəmandar haya kakay aha, a tsafəmandar hayna, a təradəmandar andza ndaw maləwaɗay ahiya, azlakwa zlay la tsam na dərka,
47006009	andza a səradəmandar kakay, azlakwa zlay a səradəmandar haya hayaha; andza ndaw a mətsam ahiya, azlakwa zlay la ta dey, a hətəmandar mandzara ka kəɗəmandar vagay ahiya.
47006010	A kəmandar tek ma ndeley ana hay, ama la ka pas ka pas na da wuiya, mbarga hiya, amana, i kadəmata zleley haya hayaha, tek ala dakay, ama tek hay tabiyaha na, na ŋga la!
47006011	La ma tsadəməkuraɓa guma neney hay na, ndar ndar, kuray Koreŋtiyeŋ hay, la na, la ka wuradəmakwar mevel ala hay ba hayahaya.
47006012	Ka la na, kuray ma gaɗətsaya tikay, dzadzak kuray ma gaɗətsaya na, ka 'ar vaw kwar ana.
47006013	Hayna madəmandar ka sele tey: i tsakwar guma na, andza a wawa ɗaw hay, wuradama mevel a kwar haya hayaha, kuray ana tiyatsa!
47006014	Ka da dzəmam a tuwaw ma ɗay ma sla ta ndaw ma pam 'ar kakay ana hay zlay; andza dzerey ta meŋgəsey a dzəmam na da may? Andza ləvaŋ ta waw me nəkey dey a dzəmam na da may?
47006015	Da walaŋ mandza Kriste ta Beliyar, a da dzəmam na ka mey? Ma dzəmadata andza ndaw me pey 'ar ta ndaw me pey 'ar kakay ana na mey?
47006016	Ɗagay ma dzəmadata ’ay ma kuley ma Bay ma Bəla, ta na ma ’ərlam ma ndəra ta har ana hay na mey? Hərway lakwa na, lakwa 'ay me kuley ma Bay ma Bəla na ŋga ta dey ana, andza na ma Bay ma Bəla ma ləvawa na: «Da walaŋ ata na, i da ndzey, i da heley, i da tərey Bay ma Bəla ata ha, taya a da təram səkway ɗaw aha.»
47006017	Bay’ərlam a ləvey na: «Bəmawa ba da walaŋ ma ndaw ana ŋga na hay, ndzam slam a kwar gəle, ɗaɗa ka da ɓəlamar a tek na ma zləɓa na zlay, arka yah tey na, i da ŋgəlakwar.
47006018	I da tərey na, Baba kwar aha, ka da təram na bəzey ɗaw ahiya, ta dem a ɗaw ahiya.» Bay’ərlam ma slafa tabiyaha na a ləvey na andza neney.
47007001	Haɗaw azlakwa i wafakwa ha vaw ka guma na ma tsəmandakwar ana na, dzam a ɗaw hay, lakwa na na, bazləmakwa vaw lakwa hay ba tabiyaha da meŋgəsey ma slaw vaw, ta na ma mesəfrey; ndakadakwa ma tərada vaw kokwoɗ aha, da me wesey ta Bay ma Bəla.
47007002	Aŋga kəmandar slam da mevel a kwar hay tey, la ka ŋgəsamar a ndaw kakay, la ka təradama ndaw mbarga ha dakay, la ka zəmam merɓey ma ndaw dakay.
47007003	I tsa ɗey na, ma da dzuwakwar kakay, hərway ɓa i ka tsa ba: kuray da mevel ala, a memətsey a mendzey.
47007004	'Ar a ɗaw me pey ka kuray na, ɗuhwa ha dzay, wuiya ɗaw me ndzefey da kuray na, ɗuhwa ha dzay, kuray ka məmaya 'ərev ba, da viya la ma kam tabiyaha na, i ma rəha ha ta wuiya.
47007005	Akwa na, andza me husey la a Masedowan na, la ka ndzafam me sesəkey vaw dakay, amana, tsetseh hay gəle gəle dey haɗadzidzay, ta bəla na, me kəɗey vaw; ta 'ay na, zluwer.
47007006	Ama Bay ma Bəla, ndaw me bədey ndaw ləfeɗeɗe na hay na, ma mandar 'ərev ta ma daɓa ma Tit.
47007007	Ma ma husaɓa ŋga tsa kakay, amana, ma mesəmey vaw kwar kuray ma səmadəraɓa na. Ka ɓadandar tek a kwar ma sakwar nduk nduk ana ba, yam dey kwar, ta hatsatsa kwar ma dzaŋgərafaya na, ha ma daya 'ar na afəna sa.
47007008	Ayaw, kwa i ka fənadakwar mevel ba da ɗeriwel a ɗaw ma windukuraɓa na na, i hwehuney kakay...-kwa andza i ka hwehuney ba mavəday ma ɗeriwel ana ŋga na na, i sərafa, ka fənadakwar mevel ba, da mendzey nekəɗey na-,
47007009	ama ekəɗey na i da wuiya, hərway ma mevel a kwar ma tsəkurawa na kakay, amana, hərway mevel a kwar ma ma mbəɗey ana. Hərway mevel ma tsəkurawa na na, andza ma Bay ma Bəla me wuɗey ana; kəɗey kwa la ka kəmakwar tek dakay
47007010	Hərway me tsey mevel andza ma Bay ma Bəla me wuɗey ana na, a vəley me mbəɗey mendzey, a kəsey ndaw a me buwey, kwa a mbəkar slam a ma hwehuney kakay... Ama me tsey mevel andza ma bəla ɗey na, a vəley memətsey.
47007011	Nəkafama dzadzak ka tek me tsey mevel ana me key da 'ay kwar ana, andza ma Bay ma Bəla me wuɗey ana, amana ayaw! Haf haf waray da me key tek hay! Me key kwezekw waray! Me hwehuney waray! Zluwer me key tek ta huɗa kakay ana waray Haway waray ma da nəkadaya na na! Me həley vaw waray! Ma daka ’ar na me hətey ndaw ɗaw! Akwa dzadzak na, da tek a neney hay tabiya ha na, kuray ka ɓadama andza malay kwar da huɗa dakay.
47007012	Ka key degwele ha na, andza i ma windəkuraɓa na na, kwa kavəday ma ndaw me key tek a ndaw ana kakay, kwa kavəday ma ndaw ma kamar tek ana kakay atsa, amana, ma ɓada ka slam dey kwar, ka slam dey ma Bay ma Bəla, hatsatsa kwar me key hərway la.
47007013	Nəkafama tek na, ma bədadandərawa na. Mbəkada me mey ’ərev a yah ana dada na na, ma da dandar ’ar na, wuiya ma Tit na kuray tabiyaha ma məmərawa mevel haɗadzidzay ana.
47007014	Kwa andza i ka ŋgalakadakwar ba ka tsakay ŋga na, hwaray a da kaya ha kava dakay, ama andza la ma tsəmakwar ka pas ka pas na dərka na na, ma ŋgalakadəmakwar ala na ka slam ma Tit ana na, ka tərey ba dzerey aha.
47007015	Kokwoɗ aŋga ma kakwar ana a səkey adiya, kendzey a dzalada me tsəney sləmay kwar tabiyaha, zluwer a kwar ta ma wasamar a kwar da har andza kuray ma ŋgəlama na na.
47007016	I ma rəha ha ta wuiya da me pey 'ar a ɗaw ka kuray, da tek hay tabiyaha.
47008001	A sandar ma ɓadəmakwar na malam a ɗaw hay, hahaya ma Bay ma Bəla ma katar a Egliz ma Masedowan hay.
47008002	Da walaŋ ma viya ta neney hay haɗadzidzay, taya ma sam ana na, wuiya ta na, ɗuhwa ha dzay, ta mbarga ta na toloy toloy ana na, a da rəhey na, ta zleley ma me wurey har.
47008003	Ma vələmawa na, andza na ma ta ma slafama na, i ka seydewe na, ka fəna ma ta ma slafama na ba, ta mevel ata adzay,
47008004	Taya ma tsəfafəmandar waya tsəmma la ka dzəmam a me key meslərey ma hahaya, kavəday ma ndaw Kokwaɗ ana hay.
47008005	Ma vəlam na ka fəna na la ma dzalam ana ba, taya na, ma vəladama vaw ta na, ka mey na, a Bay’ərlam, a dəba na na, a la, da me wuɗey ma Bay ma Bəla.
47008006	Satsa na, la ma təkamar ɗay a Tit, ma ka ndəvadərawa mber ma me wurey har a neney da 'ay kwar ana, andza na ma zlərawa na.
47008007	Ama andza ekəɗey kuray na, zleley ahiya da tek hay tabiyaha: da me pey 'ar, da ndaraw ma guma, da me sərey tek ta hatsatsa kwar da tek hay tabiyaha, da ma wuɗa vaw na kuray ma ndzafəmaɓa da la na. Ekəɗey sa tey na, kam zleley da me wurey har da varay a neney sa tey.
47008008	I tsəraɓa na, andza mewey aha kakay, ama andza i ma sləfadakwar ta hatsatsa ma sa ma ndaw hay na, i key na, i vəlakwar slam har, ma ha ɓadama ma wura har a kwar ana da dərka na.
47008009	Ka səradama ha akwa seŋgey, ma wura har ma Bay’ərlam a lakwa Yezu Kriste, ma kadakwar a kuray ana, ŋga ndaw zleley aha, amana, ma tərada vaw ŋga mbarga ha, ma da kadakwar zleley ahiya ta mbarga ŋga.
47008010	Da tek a neney hay na, i tsukuraɓa andza na ŋga ɗaw i me wuɗey ana. Nəkafama təɗe ma kwar na neney: ma zugwatar har tsəfəmey aha a kretieŋ ma Zeruzalem hay na kuray.Tasana ha ma dzalərawa tek a neney ka mey na kuray ana satsa.
47008011	Ama ekəɗey tok na, ndəvadama ka ndesley tok; kəɗey na, tek a kwar ana hayna kuray ma dzaləmərawa na na, ka dam ka vaw, ka ndesley andza na kuray ma slafama na tiyatsa.
47008012	Kendzey me dzeley 'ar ana na, haya ha dərka na, ta tek a lakwa na ma ndzafəkwawa na na, a ŋgələmandakwar mambay mambay aha, na dakay ana na, a key da 'ar kakay!
47008013	Ka da tələkadama vaw kwar a mbarga mavəday ma me dzəney sa ma ndaw hay tsa zlay, amana, ka key na kal kal.
47008014	Da tek a neney tok na, tek na andza kuray ma ndzafam kambəlaɓa ka 'arra na na, a da dzənata ka slam ma tek ma hətsatar ana, ma aza pas asləta tey na, tek na ma mbəlatar ana na, a da dzənakwar a veɗ ma na ma hətsakwar ana tey: kəɗey na, a da key na kal kal tok
47008015	andza na ma winda ha da ɗeriwel kokwaɗ ana na: «Ndaw ana andza ka kwersey ba kambəlaɓa na na, tek ana ka da mbəlar dakay, ndaw ma kwersey ketekuɗey ana na, ka hətsar dakay.»
47008016	Təɗe ma ma madara sise a Bay ma Bəla ŋga ma pərawa hatsatsa a mevel ma Tit, andza ma kwar ana tiyatsa.
47008017	La ma zələmərawa na, ka sawa ba dərka na, ma fəna sa na, mandzara me sesəkey vaw, ta mevel aŋga dzay na, ma daɓa a 'ay kwar.
47008018	La ma sləradəməraɓa ta ŋga, malam ana ŋga na Egliz hay tabiyaha, ma səmbərama, hərway ma Mey Wayna na.
47008019	A fəna satsa na, Egliz hay tabiyaha ma gaɗəmama da walaŋ ma ndaw hay, ma ka tərey ndaw ma kəsadandar da me heley la, da mber ala ma me wurey har a ndaw hay, mber na la ma kama ma hasəkadara bəzay a Bay’ərlam ana ta ’ar aŋga na, ma la ka kama mber ala ma dzalama ana təɗe təɗe.
47008020	La wam daw ka vaw haya hayaha, ma ka da ŋgələmandar bəzay ka mber ma sumkwo neney haɗadzidzay ana, ma vəla ha da har ala na zlay.
47008021	La wuɗam me key tek hayna na, ka slam dey ma Bay ma Bəla dada tsa kakay, amana, ka slam dey ma ndaw hay tiyatsa.
47008022	Ta ndaw ma gaɗəma hiya na hay na, la ma sləradəməraɓa malam a lakwa, na andza, da tek hay haɗadzidzay na, la ka səradama hatsatsa ŋga na ba, ekəɗey satsa na, a ɓada adiya a fəna sa, hərway ma mey na, a pakwar 'ar haya hayaha.
47008023	Tit na, mandala ɗaw, la kam mber tsetsuwe ka slam a kwar ana, malam ala na hay na, taya na bəzey meslərey ma Egliz ahiya, ma maram ma Kriste.
47008024	Äadəmatara ma wuɗa vaw kwar ka slam dey ma Egliz hay, ta ma mbafəmandar a kwar ka slam dey ta.
47009001	Ka guma ma dzənada ndaw Kokwaɗ ana hay na, la windəmukuraɓa dzay kakay.
47009002	I sərada ha me dzeley 'ar a kwar hayna, kəɗey na, i ŋgalakadakwar ka slam ma ndaw ma Maseduwan hay: i ləvatar na, ndaw ma Akayi hay na, ma wa vaw aya zla tasanaha, kəɗey na, vatsa vatsa kwar ana na, ka vəlatar gədaŋ ba a sa ma Egliz hay haɗadzidzay.
47009003	I sləraɓa malam a neney hay ka tsakay kwar na, ma wuiya ɗaw ana me key hərway kwar ana na, ka da tərey tedehe zlay. Andza na i me tsey ana na, hayna ndzam ma həla vaw ahiya dərka.
47009004	I wesey na, kendzey andza la dəmaɓa andza ndaw ma Maseduwan hay na, la ndzafəmakwar ma həla vaw aya kakay na, me pey 'ar ala na ka kuray haya hayaha na na, ka da tərey hwaray aha zlay, ɗoh na ma kwar.
47009005	I me dzeley tok na, i ma kəlaɓa malam hay ka dəmaɓa ka mey a 'ay kwar, ma kuray ka həladama vaw ta tek a kwar ma da vəley ana hay: andza tek ma me wurey har a kwar ana, ma tsəmawa kava na, ma tsəha 'ar aya tsoy na, ka key na me wurey har ana hayna dərka na, ta dey aha da bəziya zlay.
47009006	Hayna səradama a tsəmawa na: «Ndaw ana ma sləkey ketekuɗey na, a da kəzley ketekuɗey tey. Ndaw ma sləkey haɗadzidzay na, a da kəzley haɗadzidzay tey!»
47009007	Kwa wa yway ka vəley na, andza ma mevel aŋga me dzeley ana, mandzara ka key mevel, ma gədaŋ kakay, hərway Bay ma Bəla a wuɗey na, ndaw ma vəlada tek ta wuiya ha na.
47009008	Bay ma Bəla a slafa ma vəlakwar hahaya hay gəle gəle tabiya ma ka pas ka pas tek ka rafakwar daha, arka ka key ka 'arra daha, ma kada tek hayna hay tabiyaha.
47009009	Andza na ma winda ha da ɗeriwel kokwaɗ ana: «Ŋga ka wanəkada ba, a vəladatara a ndaw mbarga na hay, dzerey ŋga na a ndzey na ma kwaza ha.»
47009010	Ndaw ma vəlar haləfaw a ndaw me sləkey, peŋ me zəmey ana na, a da vəlakwar haləfaw ana tiyatsa, a da səkada adiya, a da gəladərawa tek me dzerey kwar hay.
47009011	Ka da kam zleley ahiya da tek hay tabiyaha, ta ndaraw hay gəle gəle, ma aza da me wurey har a kwar a ndaw hay na, ndaw hay a da madəmara sise a Bay ma Bəla, hərway ma tek a kwar ma vələmatəraɓa ta har ala na.
47009012	Hərway mber ma tek a neney me tsekeley ana na, ka da nafatar a ndaw Kokwaɗ ana hay dada tsa kakay, amana, ma səkada sise ma ndaw hay ma kamar a Bay ma Bəla ana.
47009013	Andza mber a neney ka datar 'ar ba kassla na, a da səmbərama Bay ma Bəla, hərway ma me tsəney sləmay kwar ma ɓadama da Mey Wayna ma Kriste, da ma wama ’ar hərway ma me wurey har a kwar, kuray ma wanəkadama tek a kwar hay, ta taya, ta sa ma ndaw hay tabiyaha na.
47009014	Arka ta me ɗuley mey ta, hərway kwar na, a da madəmukurawa kokwoɗ a kwar, kavəday ma hahaya kwar a neney haɗadzidzay, Bay ma Bəla ma vəlakwar ana.
47009015	Təɗe ma madara sise a Bay ma Bəla ma tek aŋga ma hayaha tek ma malada dakay ana!
47010001	Yah Pol ta 'ar a ɗaw ana, i tsəhafakwar ta kokwoɗ ma Kriste, yah a neney ləfeɗeɗe ha ana, andza i da walaŋ a kwar, ka mey 'ərdey kwar na, ama andza i dəreŋ ta kuray na, i həma ha.
47010002	I kakwar amboh, həma ɗaw ana, i ka tsakay kwar ma slafa ma ɓada kakay ana na, kendzey i ka daɓa ba na, ka ndaw ma ləvam waya tek ala makam na ma slaw vaw ana na, i da ɓadatara ta har ma mawal.
47010003	Kwa andza la ndaw hay tedehe na, me kəɗey vaw la na na, ta gədaŋ ma slaw vaw a neney dada kakay.
47010004	Tek ma har ala ma kəɗada vaw ana hay na, ma ləmatərawa na ndaw kakay, amana, ma slafa ta na a sawa na, da Bay ma Bəla, ma da mbəzlada zleɗ ɗuhwa na hay. La mbəzladəmatara me dzeley 'ar ma ndaw ma ŋgalakam ana hay na,
47010005	ta ma slafa ma tek hay ma lətsadama vaw, ma ŋgalakam ana hay tabiyaha, ma ŋgalakam ka ma sərada tek ma Bay ma Bəla ana hay. Me dzeley 'ar tabiyaha na, la zəgama beke ha ka da tsənar sləmay a Kriste.
47010006	Kendzey me tsəney sləmay kwar ka key ba tobiya hana, la ma həla vaw aya, ma da hətey ndaw me tsəney sləmay kakay ana hay.
47010007	Nəkafəmata ka tek ana hay ndar ndar kwa, kendzey haɗaw ndaw ka nəka vaw ŋga ba, ma vəla ha ma Kriste na, aŋga ka sərafa ba haya haya: haɗaw ŋga ma vəla ha ma Kriste na, la tiyatsa na, la ma vəlaya ma Kriste!
47010008	Kəɗey na, kwa andza i ka ŋgelekey ba kambəlaɓa nekəɗey na, hərway ma slam har ma Bay’ərlam ma vəlandərawa na na, ma da gəladakwar ka mey zləna, ma da madakwar ta dəba kakay, hwaray a da kaya ha kava dakay.
47010009	Da ɗeriwel a ɗaw ma windəkuraɓa na hay na, i səpey na ma tsəlafakwar zluwer kakay,
47010010	hərway a ləvam na, - ɗeriwel aŋga hay na ger ahiya, tsəɓak kambəlaɓa; ama andza ŋga na ka husawa ba na, ŋga bəle ha, guma ŋga na a nefey kakay-.
47010011	Ndaw ana me tsey andza ha na na, ka sərafa ba ɗagay: da guma neney da dəreŋ la ma windəməkuraɓa na na, la da nəkam na andza ha, kendzey la daha da tek ala na hay, ma da kam na.
47010012	Hərway la na, la wuɗam me wuyey vaw, ma wada vaw la, dakay ma malada vaw la ta ndaw ana hay, ma gəladəmatara 'ar a vaw ta na hay tikay; a zəgama vaw ta na, andza tek ma wada tek ta ma malada tek aha, 'ar ata dakay!
47010013	Ŋga la na, meŋgelekey la ka da fəna kokway ana zlay, ama la na, la da zəgam andza tek ma wada tek aha na, slam har na Bay ma Bəla ma vəladandərawa na, andza ma me wuɗey ŋga, la ka husadəməraɓa kasl ka kuray ana.
47010014	Hərway la pərzlama kwakway la tikay, andza la na ka dəmaɓa ’ay kwar kakay. amana, dərka na, ma husaɓa ka mey 'ay kwar ta Mey Wayna ma Kriste na: la.
47010015	Meŋgelekey la na kambəlaɓa kakay, ma pada ka mber ma ndaw tikay, amana 'ar ala me pey na, ka gədaŋ a kwar me key da 'ar me pey ana, ka gəley adiya adiya da kuray, amana mandzara ma parzla kwakway ana.
47010016	A dəba na na, la slafama ma dada Mey Wayna a wuraw na pərazl kuray ana, mandzara meŋgelekey, hərway ma mber ma ndaw mekele hiya ma kam da ley ta na.
47010017	Haɗaw ndaw ana a wuɗey me ŋgelekey na, ka ŋgelekey na da mezəley ma Bay’ərlam.
47010018	A səmbəram na, ndaw na me ləvey: mber a ɗaw na haya ha, na kakay, amana, a səmbəram na, ndaw na Bay’ərlam me ləvey mber aŋga haya ha na.
47011001	Ah! Hana ka ɓəsama 'ar me mbəɗey ɗaw nekəɗey na, ayaw, hayna ɓəsəmaya!
47011002	I key səleŋ da mevel hərway kwar andza ma Bay ma Bəla. I ŋgəladakwar na a zel ana asləta dada. Ma da vəladakwar a Kriste andza dem slaw aha, ma zləɓaha kakay ana.
47011003	Ama i wesey na -andza ma gwavaŋ ma pafa wuiya ka Ev ta wewer aŋga na-, me dzeley 'ar a kwar a da zləgey ba dəreŋ ta ləfeɗeɗe ma kar a Kriste.
47011004	Akwa haɗaw andza ndaw ma daɓa tsəfəmey aha, ma tsakwar ka Yezu gəle ta na la ma tsəməkurawa ana na, dakay na haɗaw ka təɓam Mesəfrey gəle ta na kuray ma ndzafəmawa na, dakay na ka ŋgəlam Mey Wayna gəle ta na kuray ma ŋgəlam tsəfəmey ana, kuray na ka ɓəsama haɗa seŋgey.
47011005	Andza kafaya tek me hətsey ka yah ka maslaŋ ana ŋga na ɗuhwa na hay na, dakay kam!
47011006	Ma ndaraw me tsey guma na, ayiwa, Naŋgərhay a key, ama da me sərey tek na, na ŋga na na, tek gəle. Akwa na, da tek hay tabiyaha, da ndaw hay gəle gəle na, i ka ɓadəmakwar ba.
47011007	Yah ta ’ar a ɗaw ana i ma mada vaw ɗaw bəza ha, ma kuray ka gəlam na, malay ɗaw? Da i ma tələkadakwar mey ta Mey Wayna ma Bay ma Bəla ma haya ha na.
47011008	I pasləɗata sa ma Egliz a sana hay, i təɓawa tek me zəmey ka taya, ma da kadakwar mber.
47011009	Andza ma ndzawa ɗaw da 'ay kwar, tek ma hətsaya na, kwa i ka zəmey merɓey ma ndaw kakay, andza malam hay ma səmawa da Masedowan na, ma da mbəɗafaya ka tek a ɗaw ma saya na hay na taya. Akwa na, i ka wuɗey me ndzey ka 'ar ma ndaw tikay, kwa ka mey ana na, i da wuɗey aha kakay təŋga.
47011010	Ta dərka ma Kriste da yah ana na, i ɓada: ndaw a da slafa ha ma kəzlada meŋgelekey ɗaw a neney da dala ma Akayi hay kakay.
47011011	Ɗagay na hərway ma mey? Ma vəday i wuɗakwar kakay ɗaw? Bay ma Bəla na a sərada!
47011012	Tek ana i me key ana na, i da ka satsa, ma i ka kəlada guma ma ndaw ma wuɗam ma ŋgalakam waya la kal kal ana hay ba.
47011013	Ndaw ana ŋga na hay na, maslaŋ haya kakay ana hay, ndaw maləwaɗay hay, ma təradama vaw ta, andza maslaŋ ma Kriste ahiya.
47011014	Tek me rəzley ndaw da huɗa dakay: Sataŋ ana ta 'ar a ŋga na tekeɗe na, a tərada vaw ŋga andza madurlam ma waw me nəkey dey aha.
47011015	Ma gawla ma Sataŋ ana ŋga na hay me tərey gawla ma dzerey ahiya na ger aha kakay. Ma da ndəvey ta na na kalkal andza ma mber ata na.
47011016	I mada sa, ka da dzalam 'ar a mbəɗaya zlay. Dakay na, təɓama andza 'ar a mbəɗaya, ma i ka slafa ma ŋgelekey nekəɗey tiyatsa.
47011017	Guma ɗaw ana i ma da tsey na, i tsa na,andza ma Bay’ərlam kakay, amana, andza 'ar a mbəɗaya, i sərada ha i key na, i ka ndzefey tek me ŋgelekey.
47011018	Hərway ndaw hay haɗadzidzay a ŋgalakam aha ta me dzeley 'ar ma slaw vaw ta na hay na, yah tiyatsa na, i da ŋgelekey tey.
47011019	Kuray na, ka wuɗam ma ɓəsəmata 'ar me mbəɗey hay, kuray a neney ma dzalam 'ar hayna hay.
47011020	Ka ɓəsama ka təradəmakwar beke hiya, ka pəɗəmakwar, ka kwasləɗəmakwar, ka rəsəmakwar, ka kələmakwar marawa ka tsakay sləmay.
47011021	I tsa ɗey na, a kandar hwaray, andza keley la ka kəmawa bəle ba. Ma ndaw a hay ma slafama me ləvey ana na -i tsa na andza ma 'ar me mbəɗey-, i wuiyada tiyatsa.
47011022	Taya Ebrew ahiya? yah ana tiyatsa! Bəzey ma Israyel ahiya? yah ana tiyatsa! Bəzey ma hwaɗ ma Abraham ahiya? yah ana tiyatsa!
47011023	Ndaw me key mber ma Kriste ahiya? - i da tsey andza ma 'ar me mbəɗey - yah na i fənata! Da me yey vaw hay - i fənata. Da daŋgay hay- i ka daway ba dey haɗadzidzay i fənata. Ka kəɗəmaya ba dey haɗadzaidzay. Ma ləhawa da mey me memətsey - dey a key haɗadzidzay.
47011024	Ka Zuif hay, i ka ndzefey me kəɗey ana har kokurow makar kava tsəfaɗ ana ba, dey zlam.
47011025	Ma kəɗəmaya ta lagwada dey makar, dey asləta ma kwaytsəmaya ta ŋgwa. Dey makar kwambiwal ma ndəpadaya a yam. Dey pal i me vekey hway pas, kem meney ka ’ar ma yam.
47011026	Ma daway tsəveɗ dəreŋ ta sek, zarra, i ləhawa gəreŋ gəreŋ da wayaŋ hay, i ləhawa gəreŋ gəreŋ da har ma katsala hay, i ləhawa gəreŋ gəreŋ da har ma malam a ɗaw Zuif ana hay, i ləhawa gəreŋ gəreŋ da har ma ndaw na Zuif ahiya kakay ana hay, i ləhawa gəreŋ gəreŋ da wuraw, i ləhawa gəreŋ gəreŋ da palah, i ləhawa gəreŋ gəreŋ ka 'ar ma bəlay, i ləhawa gəreŋ gəreŋ da har ma malam haya kakay ana hay!
47011027	Ma yey vaw hay ta tsetseh, me rəzley ta dey zarra, may ta me hertey ta yam, sumaya zarra, memeɗ, tek ma hətsəmaya.
47011028	Mandzara ma mbəslata sa na hay, me dewerey ɗaw ana ka pas ka pas ana, me dzeley ’ar a ɗaw ka Egliz hay tabiyaha na.
47011029	Kendzey ndaw ana bəle ha, a kaya na i bəle ha tey, kendzey ka təɗey ba na, a ndalaya kambəlaɓa.
47011030	Kendzey haɗaw me ŋgelekey na, i da pada meŋgelekey ɗaw na a bəle ɗaw.
47011031	Bay ma Bəla, Baba ma Bay’ərlam Yezu, ma pəsa mey aha ma kwoza ha na, a sərada na i ŋgəley kakay.
47011032	Da Damas na, Guverner ma bay ɗuhwa na Aretas, me pey sidzew hay ka mambaw ma wuraw, ma ka zəgəmaya.
47011033	Amana, ma padəmaya a 'uwaŋ, ma harɗadəmiyawa ta masləkats ka zleɗ, ambay i ma ləhawa da har aŋga.
47012001	Me zlepey ɗaw? A nefey kakay seŋgey! Dzadzak na, i ka mey na, ka tek ma nəkəmiawa a dey ana hay, ta na Bay’ərlam ma ɓadaya na hay.
47012002	I sərada ndaw ana daha ta Kriste, ka key ekəɗey mevey kurow kava faɗ -ŋga da vaw ŋga na ɗaw? i sərada kakay, ŋga da vaw ŋga dakay ɗaw? i sərada tikay; ma sərada na Bay ma Bəla - ndaw ana ŋga na na, ma tsakafama ha kasl a həzlay ma 'ərlam ma makar ana.
47012003	I səradaha ndaw ana ŋga na na, ŋga da vaw ŋga ɗaw? Mandzara vaw ŋga ɗaw? I sərada kakay, ma sərada na Bay ma Bəla.
47012004	Ndaw ana ŋga na na, ma tsakafama a slala hayna, arka ŋga ma tsənadərawa guma na me təkərey vaw kakay ana hay, slam har ma ndaw ma slafa ma mada me tsey kakay ana.
47012005	Hərway ma ndaw ana ŋga na na, i slafa me zlepey - ama hərway ɗaw na, i da slafa ma pada mezlepey ɗaw na, sey a bəle ɗaw dada.
47012006	Ah! Kendzey i ka wuɗey me zlepey na, a da key na, i ma mbəɗa 'ar aha kakay, i da tsey na dərka na dada. Amana, i tsey kakay, hərway ma mey na, me dzeley 'ar ma ndaw hay ka yah na, ka da fəna na ma nəkadama ka yah ana zlay, dakay na, na ma tsənadama na i me tsey ana zlay.
47012007	Andza tek ana ma ɓadiyawa na hay na, a gagətsam 'ar. Ma aza ka təkafaya me zlepey a neney na, ma pəmaya tek ana andza ndak a slaw vaw, andza madurlam ma Setene ma həla vaw aha na, ma kəɗaya, ma da təkafaya mezlepey ba tabiyaha.
47012008	Ka bəzay ma guma na ŋga na na, i ka ɗuley mey ba a Bay’ərlam dey makar, ka harafaya ba.
47012009	Amana, ŋga ma ɓadaya: hahaya ɗaw ana na, ɗaraka, ma slafa ɗaw a ɓey vaw aŋga tabiyaha da bəle ɗek. Dzadzak afəna sa na, i da zlepey na ta bəle ɗaw hay, ma slafa ma Kriste ka ndzey ka yah.
47012010	kavədiya tok na, i key wuiya da bəle, da me tseɗey, da viya, da tatakway ta zluwer mavəday ma Kriste, hərway andza i bəle ha na, na ŋga na tok na i gədaŋ aha.
47012011	Nəkafama ekəɗey na, tsoy 'ar a mbəɗaya! Ana ma təkəmaya ɗay na kuray ana seŋgey. Hana na akwa ma da dzaŋgərafəmaya na kuray. Hərway i ka nəkada tek ma hətsafaya ka maslaŋ aŋga na ɗuhwa na hay, na daha tikay, kwa andza i tek tedehe tekeɗe na.
47012012	Zeheɗ hay ma ɓadama maslaŋ ana na, ka kam ba da walaŋ a kwar ana: me zəgey mevel da tek me suwet hay tabiyaha, zeheɗ ɗeɗew ahiya na, tek me rəzley ndaw ana hay, ta tek ma kaya ta ma slafa na hay.
47012013	Egliz a sana hay a da fənəmakwar na ta mey? Ana sey neney i me wuɗey ma sasəɓakwar tikay ana, ana safəmaya yam ka dzerey kakay ɗaw a neney ana!
47012014	Nəkafama, ekəɗey na i ma həla vaw aha ma da daɓa a 'ay kwar ma dey ma makar ana, arka na re i da sasəɓakwar aha kakay; hərway i səpey na, zleley kwar hay kakay, amana, kuray ana. Ma tsəhatar zleley a baba ta maya na, bəzahay kakay, ama ma da tsəhatar zleley a bəzahay na, taya.
47012015	Na ŋga ɗaw na, yah ana me wuɗey, i slafa me zəɗey tek, kwa vaw ɗaw ana, ta 'ar a ɗaw ana kərem hərway kwar, ma vəday ma wuɗakwar a ɗaw haɗa na na, ka da wuɗəmaya sakay na, hərwuiya ɗaw?
47012016	Kəɗey na, i ka ndzey ka 'ar a kwar tikay! Ama yah na, ndaw me pətəney ndaw, i ka ndzafakwar ba ta wewer a ɗaw.
47012017	Da walaŋ ma ndaw i ma slərəkuraɓa na hay na, zəgam ndaw na kuray ma wuɗam ana, ta har ndaw da walaŋ ata na, i ka sasəɓakwar ba daha ɗaw?
47012018	I ma təkəraɓa ɗay a Tit ka daɓa a 'ay kwar, i ma sləraɓa malam ana, ŋga na na i ma tsakwar kava na, ka dəmaɓa tsetsuwe. Tit ana na, ka sasəɓakwar ba ɗaw? La ka dawam da me dzeley 'ar ana asləta kakay ɗaw? Da slam sek ana asləta kakay ɗaw?
47012019	Zla ekəɗey kakay, ka dzalam na, ka lam la wuɗam me tərey ndaw dzerey ahiya na ka slam dey kwar ɗaw? A-'ay, ka slam dey ma Bay ma Bəla, ta Kriste la tsam guma na. Neney tabiyaha na, dzam a ɗaw, la kama na, ma kuray ka gəlam.
47012020	I wesey akwa na, naŋgarhay i ka da husaɓa ba na, i da ndzafakwar aha andza na i me wuɗey ana sakay, dakay na ka da ndzafəmaya ha, andza ma kwar kuray ma wuɗam ana sakay. I wesey naŋgarhay dzendze, səleŋ, me key mevel, me kəɗey waway, me həley ndaw hay ka vaw, me tsey ka ndaw, me ŋgəley bəzay, me bərey, me key tek so ha daha da 'ay kwar.
47012021	I wesey naŋgarhay, ma da daɓa ɗaw a neney ta 'ay kwar ana na, Bay ma Bəla a ɗaw ka da paya hwaray a dey, ka slam dey kwar, ma i ka da tuway, hərway ma ndaw hay haɗadzidzay ma ŋgəsam mata zlekete na hay, mandzara ka mbəɗadama mendzey da me zləɓey ta, da me ndzey ta təɗe kakay ana, ta me tsəley ta na so kakay.
47013001	Ma da daɓa ɗaw a 'ay kwar ekəɗey ana na, dey ma makar ana: mendzey ma sariya hay tabiyaha a da ləvam dərka na na, ka guma ma ndaw seydewe hay tsew makar.
47013002	Äa i ka tsawa ba, andza ta pas ma ma daɓa ɗaw dey ma tsetsew ana ma da nəkəkurawa na, i mada me tsey teseɗey sa, kwa andza i ka tsakay kwar dakay na, a ndaw ana ma ŋgəsam ana kete na hay, ta sa ma ndaw hay tabiyaha: haɗaw i ka da maɓa ba na, ndaw a da kaya ha da vaw dakay.
47013003	Hərway ka wuɗam me dzedzəmey zeheɗ ma Kriste me tsey guma da yah ana sana. Ŋga bəle ha ka kuray kakay, amana, a ɓada ma slafa ŋga da kuray.
47013004	Dey ta kava, a daradama na da bəle ŋga, amana, ŋga daha ta dey, ta ma slafa ma Bay ma Bəla. Arka la tiyatsa na, la bəle ahiya da ŋga, ama la da ndzam ta dey ta ŋga, ta ma slafa ma Bay ma Bəla da walaŋ a kwar.
47013005	Sasəkam mendzey kwar ana ka 'ar vaw kwar ana, haɗaw kuray ma ndza hiya da 'ar me pey na. Həlam suwet a vaw ka 'ar vaw kwar ana hay, tsukuɗu ka səradama Yezu Kriste na, ŋga da walaŋ a kwar sakay ɗaw? Dakay dakay na, suwet ana ka da makwar ka 'ar a kwar ana zlay.
47013006	Ka səradama ha seŋgey, i ma dzala na, la na, la ka həlama suwet ma vaw la tsoy.
47013007	La ɗulamar mey a Bay ma Bəla na, ma kuray ka da kamar tek haya kakay aha kwa asləta zlay, la kam na, la ɓadama suwet ala kakay, ama la wuɗam na, la ka nəkadama ka kam aha tek hayna, ma suwet ana ka nəkey na, ka mawa na, ka la na.
47013008	Hərway tek ala ma slafa ma kar a dərka na dakay, si la kam na andza ma dərkana na.
47013009	Pas andza la bəle ahiya, ama kuray gədaŋ ahiya na, la da wuiya. Nəkafama, me ɗuley mey la na hərway kwar na, neney: ma kuray ka kam haya ahiya lele.
47013010	Hərway i ma wimdukuraɓa neney i dəreŋ ta kuray mba na, ma aza i ka da husaɓa ba na, i da tsada guma na da mey asləta ta gədaŋ ma Bay’ərlam, ma vəliyawa na ma gəlada tek ana, zləna, na ma mbəzlada na kakay.
47013011	Ekəɗey tok na malam a ɗaw hay, ndzam da wuiya, kam meslərey ma ləmada vaw kwar lele, səmam vaw ka 'ar vaw kwar ana hay, dzəmam ɗay, ndzam da zozoy, arka na, Bay ma Bəla ma ma wuɗa vaw, ma zozoy a da ndzey ta kuray.
47013012	Tsam guma a vaw ka 'ar vaw kwar ana hay, sərmam vaw da kokwoɗ. Ndaw Kokwaɗ ana hay tabiyaha ka tsadəməkuraɓa guma.
47013013	Hahaya ma Bay’ərlam Yezu Kriste ta ma wuɗa vaw ma Bay ma Bəla, ta ma dzəma vaw ma Mesəfrey Kokwoɗ ana, ka ndzam ta kuray tabiyaha.
48001001	-
48001002	Yah Pol, maslaŋ, ta malam na ndaw ma Kriste ana hay na la dzaya andza yah ana, i windar a Egliz na da Galasi ana hay. Ma padaya maslaŋ aha na ndaw hay kakay, kwa ta har ma ndaw kakay, amana ta Yezu Kriste, ta Bay ma Bəla Baba ma mbəladərawa da walaŋ ma ndaw ma mətsa na hay.
48001003	Hayna Bay ma Bəla Baba lakwa ta Bay’ərlam Yezu Kriste, ka vəlakwar hahaya ŋga ta zozoy ŋga.
48001004	Ŋga ma vəlada vaw ŋga hərway ma meŋgəsey lakwa hay, ma aza ka da buwandukurawa da har ma bəla neney haya kakay ana, ma kaha kal kal andza na ma Bay ma Bəla ma wuɗey ana, ŋga na, Baba lakwa.
48001005	Təɗe ma ŋga na, ma hasəkadara bəzay ka mevey temere ka mevey temere. Amen!
48001006	Ma rəzlaya na, haf haf a kwar, ma mbəɗamar dəba kwar a ndaw ma zələkurawa ta hahaya ma Kriste haɗadzidzay ana, ma da tesey a mey hayna mekelehe na.
48001007	A-'ay akwa mekelehe na dakay; daha na, ndaw ma dzoŋgufəmakwar ’ar ana hay, a wuɗam na, ma mbəɗadama Mey Wayna ma Kriste ba.
48001008	Ama na, haɗaw ndaw ana, kwa la na, dakay na kwa madurlam ma 'ərlam tekeɗe na, a ɓakwar Mey Wayna gəle ta na la ma ɓadəmukurawa na na, ka key na ma kəla ’ar aha!
48001009	Äa la ka tsəməkurawa ba, ekəɗey la madama sa: Haɗaw ndaw ana a tsakwar ka Mey Wayna gəle ta na kuray ma təɓama na na, ka key na ma kəla ’ar aha!
48001010	Hərway ekəɗey na, i səpey na, i ka datar 'ar a ndaw hay tsukuɗu, a Bay ma Bəla ɗaw? Hana akwatay i ma ndzaha re me səpey i ka mbafata ka ndaw hay na, akwatay na, i gawla ma Kriste ha sakay.
48001011	Hərway i ɓadakwar na malam a ɗaw hay, Mey Hayna Wayna na i ma taləkadukurawa mey ana na, ma ndaw kakay.
48001012	Akwa na, guma na i ndzafərawa na na, da huɗa mey ma ndaw kakay, kwa ndaw ka tatəkadiyawa kakay, ama na, da Yezu Kriste, da ma ɓiyawa vaw ŋga.
48001013	Hərway kuray ka tsənadama ba a tsam aha ka mendzey ɗaw, da har ana i da kuley ma Zuif hay mba na; i səpa Egliz ma Bay ma Bəla ta yam aha, da gula ma da davasada ba.
48001014	Da kuley ma Zuif hay na, i tsəley na ka mey ka mey, i fənata sa ma mandala ɗaw hay na da səkway ɗaw ana, ta matanduroŋ a ɗaw kambəlaɓa, hərway ma tek me tsekesley ma Baba ɗaw hay.
48001015	Ama andza Ndaw ma zəgaya, ma padaya gəle zla da hwaɗ ma may ɗaw ana na, arka ma zəlaya ta hahaya ŋga, ka dzala ba mambay aha.
48001016	ka ɓada Bəzey ŋga da yah, ma aza i ka da tələkada mey da walaŋ ma ndaw Zuif ahiya kakay ana hay, mandzara i ka səpey ndaw ka tsaya guma a ’ar ma slaw vaw kakay.
48001017	Arka tsa na, mandzara kwa ndaw ka tsaya guma a 'ar, kwa mandzara i ka tsəley a Zeruzalem ka slam ma ndaw ma tərafəmaya maslaŋ ba ka mey ana hay na, i ma daway a Arabi, arka na, i ma mawa a Damas.
48001018	Arka mevey makar a dəba na na, i me tsəley a Zeruzalem ma i ka sərəmawa vaw ta Sefas, arka i ma ndzawa meney kurow kava zlam ka tsakay ŋga,
48001019	mandzara i ka nəkada maslaŋ mekelehe, sey Zak malam ma Bay’ərlam Yezu dada.
48001020	Guma neney i ma windukuraɓa na na, i tsa na, ka slam dey ma Bay ma Bəla, kwa malwaɗay kakay.
48001021	Arka na, i ma daway a dala ma Siri ta Silisi.
48001022	Ama na, mey dey ɗaw ana na ka səradama da Egliz ma Zudey hay kakay.
48001023	A tsənadama na, a tsam aha andza neney dada: «Ndaw ana ŋga na ma kadandakwar tatakway kete na na, ekəɗey na, a tələkada ha mey ta me pey 'ar aŋga na me wuɗey ma davasada ba na.
48001024	Arka taya ma hasəkadəmara bəzay a Bay ma Bəla hərway ɗaw.
48002001	Arka a dəba ma mevey kurow kava faɗ na, i me tsəley dey mekelehe a Zeruzalem sa, la ta Barnabas, i ma ŋgəley Tit ka bəzay ɗaw tiyatsa.
48002002	I tsəley na, kavəday Mesəfrey ka ɓaya guma ba daha, i ma ɓadatara Mey Wayna, na i ma ɓey da walaŋ ma ndaw Zuif ahiya kakay ana hay. I ma ɓadatara satsa,da me tsəhey 'ar gəle, a ndaw na ma ɗəmatar ndaw ana hay, me wesey na, tsefe mber a ɗaw ma kawa na na, ka da tərey tedehe zlay.
48002003	Ama na, kwa ka təkamar ɗay a Tit, ndaw ma kəsadiyaɓa na, ka sla kuɗey ba kakay, kwa andza ndaw Grek tekeɗe na.
48002004	Dakay a da key na hərway ma malam malwaɗay ana hay, ndaw ka wunata kakay, ma wutsəmaɓa a walaŋ ala andza ndaw dugwan hay ma da dzaɗəmandar, ka me wey 'ar ala ma sawa da Yezu Kriste ana, a wuɗam na, ma təradəmandar beke ahiya.
48002005	A ndaw ana ŋga na hay na, la ka tsənəmatar sləmay kakay, kwa da mendzey nekəɗey na, ma aza andza dərka ma Mey Wayna, ka ndzey mambay aha ma kwar.
48002006	Ama ka tek me nəkey dey ka ndaw ɗuhwa na hay na - ma ndzawa ta na na, ka kaya da 'ar tikay, hərway Bay ma Bəla na a weley ndaw tikay - ndaw ana ŋga na hay na, ka tsəhafəmaya tek a fəna mey hayna wayna na dakay.
48002007	Dzadzak taya ma nəkadama na, me ɓey Mey Hayna Wayna a ndaw ma sla kuɗey kakay ana hay na, ma vəla ha a yah, kalkal andza Piyer ma vəla ha a ndaw ma sla kuɗey ana hay ana.
48002008	- Hərway ndaw ana me key mber da vaw ma Piyer me ɓey Mey Hayna wayna a ndaw ma sla kuɗey ana hay na, me key mber da vaw ɗaw me ɓey Mey Hayna Wayna a ndaw Zuif ahiya kakay ana hay na, ŋga ha tsa-
48002009	Ma səradama hahaya ma Bay'ərlam ma vəliyawa na na, Zak, Sefas ta Zaŋ, ndaw ma nəkafəmata andza damklay ana hay na, ma vələmandar har a la ta Barnabas, andza zeheɗ ma ma dzəma mey aha, ma aza la na, la ka dam 'ar a 'ay ndaw Zuif ahiya kakay ana hay, taya tey na, a 'ay ndaw ma sla kuɗey ana hay.
48002010	Ama a dafa na, i ka sərafəkwata ka ndaw mbarga na hay, tek na i ma wafərawa 'ar haya haya ma key ana.
48002011	Ama andza ma Sefas ma daɓa a Antiyos na, i ka kar say ba ma dey ma dey, hərway ma mey na, malay ŋga.
48002012	Akwa na, andza mba ndaw ma Zak hay ka dəmaɓa na, a zəmey tek andza ndaw Zuif ahiya kakay ana hay, ama andza taya ma husəmaɓa ba na, a zlar ma kəzley təŋga, a ndzey tsakazlak, hərway a wesey ta ndaw ma sla kuɗey ana hay.
48002013	Arka Zuif a sa na hay ma kam dey kava, ha kwa Barnabas tekeɗe na, ma pətəney vaw a me key andza ha.
48002014	Ama andza i ma nəkada a dawam aha ta tsəveɗ ma dərka na ma Mey Wayna sakay na, i ma ləvar a Sefas ma dey ma ndaw hay tabiyaha: «Haɗaw kah ndaw Zuif ka ndzey na, andza ma ndaw Zuif ahiya kakay ana hay tok na, mendzey ɗek ana andza ma Zuif hay sakay tok na, ɗagay ka təkəmatar ɗay a ndaw Zuif ahiya kakay ana hay ka ndzam andza ma Zuif hay na teŋgey?»
48002015	Lakwa na, lakwa Zuif hay a yadəmandukurawa da hwaɗ, zləna lakwa ndaw Zuif ahiya kakay ana hay, ma ŋgəsaya na tikay.
48002016	Ama ka səradakwa ha, ma tərada ndaw dzerey aha na, mber ma Mewey kakay, ama na, sey ta me pey 'ar ka Yezu Kriste. Lakwa na tiyatsa na, ka pəkwawa 'ar na ka Yezu Kriste, ma aza lakwa ka da tərakwa dzerey ahiya, da me pey 'ar a lakwa ka Kriste, zləna, da mber ma Mewey kakay, zləna, hərway ta mber ma Mewey na, ndaw ma da tərey dzerey aha na dakay.
48002017	Ama haɗaw ta me səpey me tərey ndaw dzerey aha ta Kriste na, a da ndzafəmandakwar ba maŋgəsaya tiyatsa na, Kriste azlakwa a da tərey na, bəzey maslərey ma meŋgəsey ɗaw? Dey ta kava a'ay.
48002018	Haɗaw azlakwa i key na, a ndərada tek na i ma mbəzlada na na, na ŋga na na, i tərada vaw ɗaw ndaw ma tsəney sləmay kakay aha.
48002019	Hərway yah na, mavəday ma Mewey na, i mətsar a Mewey, ma i ka da ndzey ma Bay ma Bəla. Ta Kriste na, i na ndaw ma dara ha ka 'ar ma tuwaw ma gazləla ha.
48002020	I ta dey, ama na, yah ana sakay, ma ndzaha da yah na Kriste, hərway mendzey ɗaw a neney da slaw vaw ɗaw ana na, i ndza na, da me pey 'ar ka Bəzey ma Bay ma Bəla, ma wuɗaya, ma haɗəkada vaw ŋga hərway ɗaw ana.
48002021	Hərway haɗaw hahaya ma Bay ma Bəla da yah ana na, i tərada tek tedehe kakay, hərway haɗaw a da ndzafama dzerey na ta Mewey na, azlakwa na ŋga na na, Kriste a mətsey na ma tedehe.
48003001	Kuray Galat a neney me dzeley 'ar kakay ana hay! Ma sləɓakwar leŋgesl ba, da 'ar na mey? Kuray ka tsənadama ba ta sləmay kwar, ma ɓadəmakwar me mətsey ma Yezu Kriste ka 'ar ma tuwaw ma gazləla ha na.
48003002	Aŋga wandzaladəmaya tsana, bəzay ma guma neney: ka da ndzafam Mesəfrey na, hərway kuray ma kam andza ma Mewey tsukuɗu, dakay na, kuray ma pam sləmay ka mey ma me pey 'ar ɗaw?
48003003	Kuray azlakwa na dəla hiya, ha andza neney dzay ɗaw? Kuray a neney ndaw ma zlamar ta Mesəfrey ana na, ma da ləhadakwar haya hayaha na, slaw vaw tok ɗaw?
48003004	Kuray ma nəkadəmata tek a neney hay tabiyaha na na, tedehe ɗaw? Akwa tek a neney hay na, a təram tedehe kakay.
48003005	Ma vələkurawa Mesəfrey na ŋga, arka a key ɗeɗew hay da walaŋ a kwar, a key andza ha na, kavəday kuray ma kam andza ma Mewey ɗaw? Dakay na, kuray ma pam sləmay ka mey ma me pey 'ar ɗaw?
48003006	Mewindey a ləvey na: andza ma Abraham me pey 'ar ba ka Bay ma Bəla na, arka Bay ma Bəla ma nəkafa andza ndaw dzerey aha na hərwuiya.
48003007	Tsənadama tok: bəzey ma Abraham hay na, ndaw me pey 'ar ana hay.
48003008	Akwa dzadzak na, Mewindey Kokwoɗ ana hay ka tsəmərawa ba ka vaw: Bay ma Bəla a da təradata ndaw Zuif ahiya kakay ana hay dzerey ahiya na ta 'ar me pey. Ma ɓadara mey a neney Hayna Wayna ba ka vaw a Abraham: «I da pəsafata mey ka ndaw ma dala hay tabiyaha da kah.»
48003009	Kəɗey tok na, ndaw me pey 'ar ana hay na, ma pəsa mey aya ba andza Abraham, ndaw me pey 'ar ana.
48003010	Hərway ndaw ma səpey Mewey hay na, me kəley 'ar a patar aha dey, hərway ma winda da ɗeriwel kokwaɗ ana na andza neney: «Kwa way way ka səpa ma ndaslada tek ana ma winda ha tabiya ha da ɗeriwel ma Mewey ana ka pas ka pas kakay na, ma kəla 'ar aha.»
48003011	Dey ta kava, ta har ma Mewey na, ndaw ana ma da tərey dzerey aha ka slam dey ma Bay ma Bəla na, dakay, hərway ma winda ha na, ndaw dzerey aha da me pey 'ar na, a da səfrey.
48003012	Dzadzak na da Mewey na, mendzey ŋga na gəle ta na ma me pey 'ar. Mewindey a ləvey na, ndaw ma ndaslada tek ma Mewey me tsəhey ana hay tərre na, a da səfərada.
48003013	Kriste na ka haɗəka tsoy ma da buwandukurawa ba da ma kəla 'ar ma Mewey, ma tərada bay ’ar ma vaw ŋga na ma kəla 'ar aha hərway lakwa, ka vəday ma winda ha da ɗeriwel kokwaɗ ana na, andza neney: «Kwa way way ka luwadama ba ka tuwaw na, ma kəla 'ar aha.»
48003014	Neney ka key na, ma pəsa mey ma Abraham ka husawa ba ka ndaw Zuif ahiya kakay ana hay da Yezu Kriste, arka tok na, la ndzafakwa ta me pey 'ar na, Mesəfrey, tek na ma tsəmawa kava na.
48003015	Malam a ɗaw hay, zlakwar me tsey na ka mendzey ma ndaw hay: guma ma ndaw me tsey andza a da mətsey na, haɗaw ma tsa ha ba ta tsəveɗ na, ndaw a davasada kakay, kwa a pam adiya kakay.
48003016	Ana ekəɗey tok na, a tsadəmara guma i da vəlaka tek na, a Abraham ta bəzey ma hwaɗ aŋga. Ma ləva ha andza neney na, a bəzey ma hwaɗ aŋga hay, kəla andza a ndaw hay haɗadzidzay, azlakwa a da key na a ndaw asləta, «a bəzey ma hwaɗ eɗek», ka ləva na Kriste.
48003017	Na ŋga ɗaw i ma dzala na andza neney: tek na andza guma ndaw me tsey ta tsəveɗ, andza a da mətsey aha na na, ma kərawa na Bay ma Bəla ana ba ɗagay. Mewey a da sawa na, mevey temere faɗ ta kokurow makar a dəba na, ka davasada kakay, dakay na, akwatay a da tərada guma na ma tsəmawa na na tedehe.
48003018	Hərway haɗaw azlakwa i da zəmakwa 'ay ana na, ta Mewey na, na ŋga na na, ta guma na ma tsəmərawa na sakay.Azlakwa tok na, Bay ma Bəla a da vəladara hahaya ŋga a Abraham na, hərway ma guma ŋga ma tsərawa na.
48003019	Da na ŋga na tok na, mewey a sawa, a da key da huɗa mey? A sawa adiya na, ma malay ka sərey, ma hutada ma da sawa ma Bəzey ma hwaɗ ana ma tsəmawa kava na: ma da ɓadərawa na madurlam hay, ta har ma adziya.
48003020	Arka azlakwa ndaw ma zawadərawa guma na na, ndaw ma zewey guma ma ndaw asləta dada kakay zləna, Bay ma Bəla na ŋga asləta.
48003021	Mewey a daway da meterŋgəleŋ ka guma ma Bay ma Bəla ma tsawa na ɗaw? Dey ta kava a-'ay, haɗaw azlakwa a vəladəmərawa Mewey na, a slafa ma ndzada ndaw na, kəɗey azlakwa na, ɗerre dzerey a da sawa na da mewey.
48003022	Ama Mewindey Kokwoɗ ana a ləvey na, meŋgəsey ka watar 'ar ba a tek hay tabiyaha, ma aza arka ta me pey 'ar ka Yezu Kriste na, ka ndaw me pey 'ar na, guma ka ndesley andza na ma tsəmərawa na.
48003023	Amba me pey 'ar ka sawa na, lakwa ma zəgaya beke ma Mewey ahiya, ma hutada ma da bawa ma me pey ’ar
48003024	Kəɗey tok na, Mewey kete na, ndaw ma tsukurey lakwa ha, ma hutadərawa Kriste, ma aza me pey 'ar ka da təradandakwar dzerey ahiya.
48003025	Ama andza ma sawa ma me pey 'ar ba na, lakwa da huɗa har ma ndaw ma tsukurandakwar a ŋga na sakay.
48003026	Hərway kuray tabiyaha ta me pey ’ar na, kuray bəzey ma Bay ma Bəla ahiya da Yezu Kriste.
48003027	Ayaw, kuray a neney tabiyaha ma dzuhəɓəmawa ta Kriste na hay na, kuray ka kəlam Kriste ba ka vaw.
48003028	Kəɗey na,kwa Zuif dasakay, kwa Grek dasakay, kwa beke dasakay, kwa ndaw ma wey ’ar aŋga dasakay, mawal ta ŋgwas dasakay, hərway kuray tabiyaha na, kuray asləta da Yezu Kriste.
48003029	Haɗaw azlakwa kuray ma vəlaya ma Kriste na, na ŋga na azlakwa na, kuray bəzey ma hwaɗ ma Abraham hay, andza na ma tsəmawa na na, kuray na ndaw me zəmey 'ay ana hay.
48004001	Me dzeley 'ar a ɗaw tok na, andza neney: ka key na mendzey haɗadzidzay, ndaw ma da zəmey 'ay ana bəza ha mba na, me weley ta na ka vaw ta beke na dakay, kwa andza ma da wata tek a hay tabiyaha na ŋga na.
48004002	Ama ŋga da huɗa har ma ndaw ma gəla na, ta ndaw ma wafara vaw ka zleley ŋga na, ha kasl ka pas ana baba ŋga ma mbəsla na.
48004003	Arka lakwa na na,andza ha atsa, andza lakwa bəzahiya, lakwa da huɗa har ma tek ma bəla neney hay mba na, lakwa beke ahiya.
48004004	Ama andza har ma me ndesley ana ma slawa ba na, Bay ma Bəla ma sləradərawa Bəzey ŋga, a yəmərawa da hwaɗ ma ŋgwas, mewey a war 'ar.
48004005	Ma da mbəɗatərawa ndaw na Mewey ma watar 'ar ana hay, ma ka təradandakwar bəzey ma Bay ma Bəla ahiya.
48004006	Kuray na, bəzey ŋga hay dərka, Bay ma Bəla ka sləradərawa Mesəfrey ma Bəzey ŋga ba a mevel a lakwa hay, a zəla ta me wudey aha: Aba - Baba!
48004007	Kah na tsoy beke ha sakay tok, ama kah na bəzey aha ka dəba, arka andza bəzey aha kadəba na, kah ndaw me zəmey 'ay tiyatsa, na ŋga na na, mber ma Bay ma Bəla.
48004008	Zlekete ka səradama Bay ma Bəla tsaray kakay na, kuray beke ma 'ərlam dərka na kakay ana hay, da ma kawa ta na na, bay'ərlam ahiya kakay.
48004009	Ama ekəɗey ka səradama Bay ma Bəla ka dəba na, dakay a fəna sa na, ka sədukurawa ba, ɗaɗa kada mam ta dəba sa, a tek ma bəle hay, mbarga hiya na, ka da wumakwar sa na, a key vaw sa ɗaw?
48004010	Ka tsakasləmata meney sa na hay, kiya sa na hay, lam sa na hay ta mevey sa na hay andza tek ma kuley ahiya.
48004011	Ma wasadaya na, mber a ɗaw ma kawa hərway kwar ana na, a da zəɗey tedehe!
48004012	Malam a ɗaw hay, kam andza yah, hərway i ka tərada vaw ɗaw ba andza kuray tey sana, i kakwar amboh, ɗaɗa kuray ka ŋgəsəmaya dakay.
48004013	Ka səradama ha haya haya seŋgey, i ma ɓadukurawa Mey Hayna Wayna na, dey tsəfəmey ana na da har mavəday i dzedzey aha seŋgey.
48004014	Arka kwa da vaw ɗaw ana dzedzey aha na tekeɗe na, kuray ka mbəɗəmaya dəba kakay, i ka kakwar mandzaɗak kakay, dzadzak tok na, kuray ma ŋgələmaya andza madurlam ma Bay ma Bəla, andza ma Kriste Yezu.
48004015	Wuiya kwar ana tsəfəmey ana, a da daw na a may tok? Hərway i ka seydewe neney: hana na, ha slafama na, kwa dey kwar tekeɗe na, kuray ka tsursləmərawa ba, ma da vəladaya.
48004016	Ekəɗey tok na, i da tərey na ndaw dugwan a kwar ka dəba, kavəday i ma tsakwar dərka na ɗaw?
48004017	Haf haf ata na ma kəmakwar ana na, ta tsəveɗ kakay, a wuɗam na, ma tsadəmakwar ba ka vaw ta yah, ma aza kuray ka da tsafəmata dey.
48004018	Tek hayaha na, ma nəkada ma wuɗa vaw na ta tsəveɗ ana, ma ka pas ka pas aha na, zləna sey i ka key ka tsakay kwar ana tsa kakay.
48004019	Dem a ɗaw hay, da mendelemey ɗaw ana na, i yadakwar mekelehe, ha aza Kriste ka gəley ba da vaw kwar ɗagay.
48004020	Ah! A saya i da sərafa na, i ka tsakay kwar ekəɗey ana, aza i ka ndzefey veɗ ma ɗay ma tsadakwar na ma daway kassla na, hərway i sərada i ka kadakwar na teŋgey sakay!
48004021	Äadəmaya ɗagay, kuray a neney ma wuɗam ma tsənamar sləmay a Mewey ana; ka tsənadama guma ma Mewey ana, ŋga na me ləvey ana tikay ɗaw?
48004022	Akwa ma winda ha da ɗeriwel kokwaɗ ana na, Abraham me ndzefey wawa hay tsew, asləta na, bəzey ma beke, naŋgar na ma ŋgwas hayna.
48004023	Ama wawa ma ŋgwas beke na na, ma yaha ma kəla ma slaw vaw, ama ma ŋgwas hayna na, andza na ma tsəmawa kava na.
48004024	Guma neney a təkərey guma ma malada ta tek hay, ŋgwas a neney hay na, akwa ma dzəma vaw hay tsew. Naŋgar na, a sawa da mamba ma Sinayi, a da yawa na, ma da key beke; na ŋga na na, Agar,
48004025	- hərway mamba ma Sinayi na, da Arabi -. Arka Agar a maladəmata na ta Zeruzalem na ekəɗey ana, hərway taya beke hiya ta wawa ŋga hay.
48004026	Ama Zeruzalem ma 'ərlam na, beke ha tikay, arka maya lakwa na ŋga;
48004027	hərway ma winda ha da ɗeriwel kokwaɗ ana na andza neney: «Key wuiya, kah a neney dəlay aha, ma yey tikay ana, kəley salalay ta me wudey ma wuiya, kah a neney ma sərada ma ndelemey ma zləbeŋ tikay ana. Hərway bəzey ma ŋgwas a neney, ma wuɗama tikay ana na, haɗadzidzay a fəna ŋgwas ma zel.»
48004028	Arka kuray tok na malam a ɗaw hay, andza ma Izak na, kuray na bəzey ma guma ma tsəmawa na.
48004029	Ama andza ha satsa na, ndaw ma yaha ma slaw vaw ana na, a kada tatakway ta ndaw ma yaha ma Mesəfrey ana, ha kasl ekəɗey na andza ha təŋga.
48004030	Ana təɗe! Mewindey Kokwoɗ ana hay a ləvam na teŋgey? «Hara beke neney ba ta bəzey ŋga, hərway hayna bəzey ma beke ka da zəmam 'ay ka masləta ha, ta bəzey ma ŋgwas hayna zlay.»
48004031	Kəɗey tok na malam a ɗaw hay, lakwa na, bəzey ma beke hay kakay, ama na, bəzahay ma ŋgwas hayna.
48005001	Kriste a buwandukurawa na, ma lakwa ka tərakwama ndaw ma wama ’ar ata na hay dərka na. Səmam vaw, ma ka da madəmakwar zlambəla ma beke a ɗay sazlay.
48005002	Yah Pol na, i ləvakwar: haɗaw kuray ka slama kuɗey ba na, Kriste a da nafakwar aha sakay.
48005003	I hərafa waw a fəna sa: kwa way way me səpey ka sladəmara kuɗey ba na, ŋga na Mewey a təkar ɗay ma kata tek ana hay tabiya ha.
48005004	Na ŋga na na, kuray ka tsam ba ka vaw ta Kriste, haɗaw ka səpam dzerey kwar da Mewey na, ka hahaya ma Bay'ərlam na, kuray ka ndəram tsoy.
48005005	Haɗaw na ŋgalakwa ndaw me pey ’ar hay na, la padama me pey dey la na ka Bay ma Bəla, ma da təradandakwar dzerey ahiya ka slam dey ŋga, na la lakwa ma hutakwa ta ma slafa ma Mefrey Kokwaɗ ana ma ɓada me pey ’ar aŋga da ma wuɗa vaw.
48005006	Hərway ma ndaw ŋga da Kriste na, ndaw ma sla kuɗey aha, dakay ma sla kuɗey aha kakay na, a nefey tikay, ama me nefey na, me pey ’ar me key tek da ma wuɗa vaw.
48005007	Ka hwam aha mambay aha sana, ndaw ana andza da vaw kwar ma tsapa tsəveɗ ba, ma təka dərka ma ka vahakwar ana na mey?
48005008	Tek ana andza na ŋga na ma pafakwar wuiya na a sawa na da ndaw ma zəlakwar ana kakay.
48005009	Is ketekwəɗey na, a mbəslada hapa ma haləɓa ha tabiyaha andza na ma ləvam ana.
48005010	Na ŋga ɗaw na, i ma pa 'ar aha ka kuray da mezəley ma Bay’ərlam: ka da mbəɗam aha dey a slam mekelehe kakay. Ama ndaw ma sadərawa guma a walaŋ a kwar, ma da daləhwasadakwar ana na, kwa ka key na teŋgey teŋgey na, a da ndzafa me hətey ŋga na.
48005011	Na ŋga ɗaw na, malam a ɗaw hay, haɗaw re i tələkey mey ta me sley kuɗey mba na, azlakwa a ŋgəladəmaya dey kakay na, ka mey? Azlakwa kəɗey na, me tsey metsembeɗ ma tuwaw ma gazləla na na, ma davasa ha ba!
48005012	Ndaw a hay ma hundzasləmakwar guma ma masley kuɗey ana na, hayna taya ka slama ba na kəreh tabiyaha!
48005013	Malam a ɗaw hay, a zələmukurawa na, ma kuray ka wama 'ar a kwar, ama da me wey 'ar a kwar ana hana tok na, ka da mbəkadəmara vaw a tek me sey ma slaw vaw zlay, ama na, da ma wuɗa vaw na, dzənam vaw ka 'ar vaw kwar ana hay.
48005014	Hərway Mewey tabiya ha kərem a ndzefey me ndesley tabiyaha na, da guma neney asləta na: «ka da wuɗa ndaw ka tsakay ɗek ana na, kalkal andza vaw ɗek ana.»
48005015	Ama kendzey ka zam vaw ka 'ar vaw kwar ana hay, ka pəɗam vaw ka 'ar vaw kwar ana hay na, wam daw ka vaw, ka da zəɗam vaw ka 'ar vaw kwar ana.
48005016	Pafəmaya sləmay ɗagay: halam na, da mezek ma Mesəfrey, na ŋga na na, ka da kam aha tek ma slaw vaw ma wuɗey ana sakay.
48005017	Hərway slaw vaw ta tek aŋga ma wuɗey na, a da dawam aha ka vaw ta Mesəfrey kakay. Mesəfrey a dam ka vaw ta slaw vaw kakay. Vərom daha da walaŋ ata, kəɗey tok na, ka da kəmata tek a kwar ana ma wuɗam ana hay sakay.
48005018	Ama haɗaw ma kəsadakwar na Mesəfrey na, ma wakwar 'ar na Mewey sakay.
48005019	Mber ma slaw vaw hay na a səradəmata seŋgey: mewey ’ar so ha, me zləɓey, me tsəley so ha.
48005020	’ərlam so na hay, hila, dzendze, me tərey vaw, meney dey, ndzəlakokwa, səleŋ, me tsey vaw dugwan ahiya ka ’ar vaw ta na.
48005021	Tek me sey kambəlaɓa, me sey zom kambəlaɓa, me zəmey tek kambəlaɓa, a kam tek ana sa na hay andza ha sa tsa. Ndaw me key tek andza na ŋga na hay na, i ɓadakwar andza na i ma tsəkurawa na, a da zəmam aha slam da Slala ma Bay'ərlam kakay.
48005022	Ana nəkafama ka mber ma Mesəfrey ma sadərawa na: ma wuɗa vaw, wuiya, zozoy, me zəgey mevel, kokwoɗ, hahaya, me pey 'ar,
48005023	ləfeɗeɗe, me wey 'ar ka vaw; mewey na, a kafata say ka tek a neney hay tikay.
48005024	Ndaw ma vəlaya ma Kriste na hay na, ka daradama slaw vaw ta ba, ka tek ata ma satar, ma dzalam ana hay.
48005025	Haɗaw lakwa ma ndza hiya ta Mesəfrey ana, mbəkadukwara vaw a Mesəfrey ana ka kəsadandakwar.
48005026	Ka da ŋgalakakwa ka 'ar vaw lakwa na hay zlay, ka 'ar vaw lakwa na hay na, me zerey mey ka da key daha zlay, me ney dey ka da key daha zlay.
48006001	Malam a ɗaw hay, kendzey andza ka sərafama ba ka ndaw ka ŋgəsey ba na, ma da lətsadərawa na kuray ndaw ma ndzaya da Mesəfrey ana hay, ta ndaraw ma kokwoɗ; wey vaw zləna, naŋgər hay kah ana a da həlafəmaka suwet tey hegey!
48006002	Dzənam vaw me zəgey tek ma ləhey ana ka 'ar vaw kwar ana, kəɗey na, ka ndasladama mewey ma Kriste.
48006003	Hərway ndaw ana a tərada vaw ŋga, andza ndaw ɗuhwa ha na, azlakwa zlay ŋga na ndaw tedehe na, a key na, a zləgey bay 'ar ma vaw ŋga na.
48006004	Ama na kwa way way na ka sasəka mber aŋga na, kendzey andza ka ndzefey tek ma dar 'ar ana ba da huɗa na, ka malada na, ta vaw ŋga na zləna, ta ndaw mekelehe zlay.
48006005	Hərway kwa way way a da zəgey na tek ma 'ar aŋga na.
48006006	Ndaw ma təɓa Guma ma tatəkadəmara na na, da zleley ŋga tabiyaha na, ka par nekəɗey a ndaw ma tatəkadara na.
48006007	Ka da zləgam zlay: Bay ma Bəla a mbəkada vaw ŋga ma ndaw ka saŋgərafa kakay; hərway tek ma ndaw ma sləkey ana na, ma da ɓətsa na ŋga na təŋga.
48006008	Kendzey ndaw a sləkadara na a slaw vaw na, a da ɓətsey na tek ma slaw vaw ma yawa kava na: me zəɗey. Ndaw ma sləkadara a Mesəfrey tey na, a da ɓətsey na tek ma Mesəfrey ma yawa na: mendzey ma ndəvey kakay ana.
48006009	Kakwama hahaya mandzara ka mətsandakwar har; hərway aza har ana ka da sawa ba na, i da ɓətsakwa, haɗaw andza har ka mətsandakwar kakay na.
48006010	Kəɗey tok na, andza bəzay a rafandakwar daha mba na, kakwama mber ka nafatar a ndaw hay tabiyaha, ɗuhwa ha na ma ndaw ana bəse ka tsakay lakwa da ’ar me pey ana hay.
48006011	Nəkafama ka mewindey a neney ma winda ha dagwalam ana, ma windəraɓa na, yah ana ta har a ɗaw ana!
48006012	Ndaw ma wuɗam, ma sladəmakwar kuɗey ana hay na, ndaw ma wuɗam me dzeley ma ɓada vaw ma slaw vaw ana hay. Tek ata asləta ma wuɗam na, ka da kadəmata tatakway hərway ma tuwaw ma gazləla na ma Kriste zlay.
48006013	Hərway ndaw ma təkəmatar ɗay ka sladəmatara kuɗey ba na hay na, a tsənəmatar sləmay a mewey kakay. Dakay dakay a slədəmakwar kuɗey na, ma kuray ka ndzafam ma hasəkadəmakwar bəzay da slaw vaw.
48006014	Na ŋga ɗaw na, andza ha tikay,ɗaɗa tek a ɗaw ma hasəkadəmaya bəzay a fəna tuwaw ma gazləla na ma Bay’ərlam a lakwa Yezu Kriste na, daha tikay; ta ŋga na, bəla ma dara ha ba ka 'ar ma tuway hərway ɗaw, andza yah ana ma dara ha hərway ma bəla tiyatsa.
48006015	Hərway kuɗey ma sla ha, ma sla kakay na, tek ɗuhwa ha da huɗa na dakay, ama na, na Bay ma Bəla ma kadandukurawa dey mekelehe na.
48006016	Ma ndaw ma səpama mewey ana tərre andza ha na hay na, zozoy ta ma pəsa mey ma Bay ma Bəla ka ndzey ta taya, ta səkway ma Bay Bəla tabiya ha.
48006017	Zla ekəɗey yah na, ndaw ka da ŋgwarfaya 'ar sazlay, hərway yah na, zeheɗ ma Yezu ka vaw ɗaw daha.
48006018	Hayna hahaya ma Bay’ərlam a lakwa Yezu Kriste ka ndzey ta Mesəfrey kwar, malam a ɗaw hay. Amen!
49001001	Yah Pol, maslaŋ ma Yezu Kriste da me wuɗey ma Bay ma Bəla ana, i windatar a ndaw Kokwaɗ ana hay ta ndaw ma tsənam sləmay ana hay ma Yezu Kriste:
49001002	Hayna hahaya ta zozoy ma Bay ma Bəla Baba lakwa, ta Bay’ərlam Yezu Kriste ka ndzey ta kuray.
49001003	Hayna ma səmbəra Bay ma Bəla Baba ma Bay’ərlam a lakwa Yezu Kriste, ka pəsafandakwar mey ba da ma pəsa mey hay tabiyaha ta Mesəfrey na Kriste ma sadərawa da ’ərlam ana.
49001004	Ŋga ka gaɗəmandakwar ba a ŋga, amba ka zlərawa bəla, ma lakwa ka tərakwama kokwoɗ ahiya, mandzara me ŋgəley bəzay ka slam dey ŋga, da ma wuɗa vaw.
49001005	Ŋga ka dzala ba zla ka vaw ma i ka tərakwama bəzey ŋga ahiya zla amba ka kərawa bəla kavəday ma Yezu Kriste, hərway ma ma wuɗa vaw ŋga.
49001006	Ŋga ma rəhadandakwar ta hahaya ŋga haɗadzidzay ana, ŋga ma vəlandukurawa da Bəzey ŋga, ma wuɗa haɗa na.
49001007	Da me dzəmey vaw lakwa ta ŋga na, lakwa ma buwaya ba, ta har aŋga na, malay lakwa hay ma sa yam ahiya ba, hərway me zleley ma hahaya ŋga.
49001008	Bay ma Bəla ka vəladandakwar zleley a neney hay, ma wuradandakwar a me sərey 'ar ta me sərey tek hay tabiyaha.
49001009	Ŋga ka ɓadandakwar tek aŋga ma kəzla ha, me wuɗey ana ba, tek aŋga me dzeley ma da key hayna, zla da bəziya ka 'ar vaw ŋga na,
49001010	ma dada har ana hay a me ndesley ta na, ma da tsəhadara 'ar ta bəla tabiyaha, a bəzay ma Bay ana asləta: Kriste. Tek na da 'ərlam ana hay ta na ka dala na hay.
49001011	Ta ŋga tiyatsa na, la ka ndzafakwa na ŋgalakwa ba; andza ma me dzeley ma ndaw, me key tek andza ma ŋga me wuɗey ana: lakwa ma kaya ba zla ka vaw,
49001012	ma da səmbəra da maram aŋga, ndaw ma pamar dey a Kriste zla ka vaw ana hay.
49001013	Da ŋga satsa na, kuray ka tsənadama mey ma dərka ba, Mey Wayna na ma buwakwar ana. Da ŋga satsa na, kuray ka pam 'ar ba, ma kafakwar zeheɗ ma Mesəfrey na ma tsəmawa kava na: Mesəfrey Kokwoɗ ana,
49001014	ma rada sek ma tek a lakwa ma da zəmey ana, kasl ka ma da buwəmandukwar madakwaydok ana, na i da dzafakwa, ma səmbərada maram aŋga na.
49001015	Nəkafama hərway ma mey na, yah ana tiyatsa na, zla i ka tsənada me pey 'ar a kwar da mezəley ma Bay’ərlam Yezu, ta kuray ma wuɗəmata ndaw Kokwaɗ ana hay tabiya ha na ba.
49001016	Kwa i ka mbəkada ma madara sise a Bay'ərlam hərway kwar kakay, da har andza i sləfakwar aha da me ɗuley mey ɗaw hay na.
49001017	Hayna Bay ma Bəla ma Bay’ərlam a lakwa Yezu Kriste, Baba na maram ma vəla ha ma ŋga na, ka vəlakwar mesəfrey ma ma səra 'ar, ka ɓadakwar kuray ka səradama dərka na.
49001018	Ka wuradakwar mevel a kwar ka dey waw aŋga, ma kuray ka səradama, ma zəlakwar aŋga na a vəlakwar na me pey dey waray, zleley ma maram aŋga na na, na waray? Tek a kwar, ma da zəmam, ma da wanəkadama andza ndaw Kokwaɗ ana hay na, na waray?
49001019	gədaŋ aŋga ɗuhwa ha na ta ma slafa ŋga ma kwasləɗa hərway lakwa ndaw me pey 'ar ana hay na hadzəgay; ta gədaŋ aŋga ma slafa tabiyaha na,
49001020	ŋga ka padata ba ka kam mber da Kriste, da har andza ma ŋga ma mbəladərawa da walaŋ ma ndaw ma mətsa na hay, arka mandzada ta har zəmay ŋga da 'ərlam.
49001021	Ma pa ha tsaŋ ka 'ar ma maram hay, ka 'ar ma bay hay ta ma slafa, Ŋgalaka ta mezəley a sa na hay, akwa ka zələmata na, ka bəla ɗey dada tsa kakay, ama satsa na, ta bəla ma da sawa ka mey ana dzay.
49001022	Ayaw, ŋga ka padatara tek hay tsoy tabiyaha ka slam sek aŋga, ŋga ka vəladara ba ka ndzey lets ma tek hay tabiyaha, ka tərey bay 'ar ma Egliz,
49001023	na vaw ŋga hana, me rəhey ma ndaw ana Bay ma Bəla ma rəhada, ta 'ar aŋga na kərem ana.
49002001	Arka kuray a neney hay ma mətsam ba hərway ma malay kwar ta meŋgəsey kwar hay,
49002002	na kuray ma vəla vaw ahiya da huɗa zlekete na, da har andza ka səpam aha 'ərlam ma bəla neney hay, bay ma ma slafa haya kakay ana hay me key bay ka mabaŋ ma 'ərlam ta dala, ŋga na mesəfrey ma tek haya kakay ana me key mber ekəɗey ana da walaŋ ma ndaw ma tsənadama sləmay kakay ana hay.
49002003	La da walaŋ ata tiyatsa, la neney tabiyaha, ma mbəkadəmara vaw zlekete a tek ma slaw vaw ma sar ana, la kam andza ma ŋga me wuɗey ana, la səpam me dzeley 'ar aŋga, arka la ma kaya na kalkal andza sa ma ndaw hay, ma vəlaya a me tsey mevel.
49002004	Ama Bay ma Bəla na, ndaw a kar da vaw bəza kakay, hərway ma ma wuɗa vaw ŋga na ɗuhwa ha na, ma wuɗandukurawa na,
49002005	da har ana na, lakwa ma mətsaya tsoy hərway ma malay lakwa hay. Ŋga ka vəlandakwar mendzey ba ta Kriste - a buwandakwar na, hərway ma hahaya ŋga-,
49002006	Ta ŋga na, ka mbəladandukurawa ba da walaŋ ma ndaw ma mətsa na hay, a ndzadandakwar da 'ərlam da Yezu Kriste.
49002007	Kəɗey tok na, ta haya aŋga me key hərway lakwa da Yezu Kriste na na, a wuɗey ma ɓada da mevey temere na hay ma da səmawa ka mey ana hay, zleley ma hahaya ŋga, na tek ma malada dakay ana.
49002008	Akwa a da buwəmakwar na, kuse ma hahaya ŋga ta gwedey ma me pey 'ar, kuray ka kam təke mekelehe kava dakay, na ŋga na na, tek ma Bay ma Bəla ma vəlawa ma hayaha na.
49002009	Tek ana a sawa na, da meslərey ma ndaw me key ana kakay, ma aza ndaw ka slafa ma ŋgalakada zlay.
49002010	Hərway ma ləmandukurawa na ŋga, a kandukurawa na ta Yezu Kriste, ma da key mber hayna hay, na Bay ma Bəla ma ləmərawa zla ka vaw ana, ma aza lakwa ka da kakwama andza ha.
49002011	Sərafama ka ma ndzawa kwar ana zlezle na! kuray na zuif na ma yadəmukurawa da hwaɗ ana hay kakay, Zuif hay a kadəmakwar kuray ndaw ma sla kuɗey kakay ana hay na ta ɗəma kakay, mavəday taya na ma sla kuɗey ahiya kavəday ma zeheɗ me me sley kuɗey ka vaw ta na.
49002012	sərafama da varay ana ŋga na na, Ndaw ma vaha 'ar ana ma kwar tsaray dakay, a mbəsləmakwar a dey ma səkway ma Bay ma Bəla kakay, kuray ma warzlaya ba da ma dzəma vaw na ma tsəmawa kava na, mandzara me pey dey, mandzara Bay ma Bəla ka bəla neney.
49002013	Ama ekəɗey da medzəmey vaw ta Yezu Kriste na, kuray a kete dəreŋ ana hay na, kuray ma təraya ba bəse ta mambaz ma Kriste.
49002014	Akwa zozoy lakwa ha na ŋga, ta tek ma wanəkaya ba ka vaw ana na, ka tərada ba tek asləta ha. Ta me mətsey ŋga ka ’ar ma tuwaw na, ka mbəzlada zleɗ ma me ŋgəley dey a vaw kakay ana, ma tsadata Zuif hay ba ka vaw ta ndaw Zuif ahiya kakay ana hay.
49002015	Ŋga ka həlafa gədaŋ ma mewey ma Moiz ba ta mey ma mewey hay, ma səpəmata tərre na hay, a wuɗey na, andza neney, ta ndaw Zuif, ta ndaw Zuif aha kakay ana na me kərhey səkway waya ha da ŋga na, ta ma vəlawa zozoy,
49002016	ma dzəmadata ka vaw ta Bay ma Bəla tsetsuwe ta hiya, da vaw asləta, ta gwedey ma tuwaw ma gazləla na; da huɗa na, ŋga ka zəga səkwom ba ma tsoy aha.
49002017	A sawa «ma tələkadukuraɓa mey ta zozoy a kuray a neney dəreŋ ana hay, ta zozoy a ndaw bəse na hay.»
49002018	Kuse ma ŋga na, ka ndaw ka ndaw, da Mesəfrey ana asləta na, a wuradandakwar tsəveɗ me gurey ka Baba.
49002019	Kəɗey na, kuray mbəlak ahiya sakay, kuray ndaw ma sawa ta sek ana hay sakay, wurow a kwar na asləta andza ndaw kokwaɗ ana hay, kuray na ndaw ma veɗ 'ay ma Bay ma Bəla hay.
49002020	Ka fuləkwadəmakwar tsoy a mezley ’ay ana, na bəzay ana na, maslaŋ hay ta ndaw sek hay, arka Yezu Kriste na ta 'ar aŋga na na, ŋgwa ma mede na.
49002021	Da ŋga na, mendzey ma ay tabiya ha, a tserzley mambay aha, a tsəley a 'ərlam ma da tərey 'ay me kuley kokwaɗ ana na, da mezəley ma Bay’ərlam.
49002022	Da ŋga na, kuray ana tiyatsa na, ka masləta ha na, kuray ka tələkam ba a me zley 'ay ana, ma da tərey 'ay mendzey ma Bay ma Bəla ta har ma Mesəfrey.
49003001	Hərway ma mey na, yah Pol, beke ma Yezu Kriste, ma vəday kwar ndaw Zuif ahiya kakay ana hay…
49003002	Hana akwa dakay dakay na, kuray ka səradama hahaya ma Bay ma Bəla, ma vəladiyawa ma da kada tek, andza ma ŋga ma dzeley hərway kwar ana.
49003003	Ma wuradaya dey ma da ɓadaya tek aŋga ma kəzla na, i ka tsakwar ba kava ketewɗey.
49003004	Da ma dzaŋgəmaya kwar na, ka da tsənadama ka səradəmaya na kasl ka waray da tek ma kəzla na ka Kriste.
49003005	Tek ana hana ma kəzla na na, Bay ma Bəla ka ɓadatərawa a ndaw zlezle na hay, andza neney ma ɓadatara ekəɗey ana ta Mesəfrey a maslaŋ aŋga kokwoɗ ana hay, ta ndaw sek hay ana kakay.
49003006	Ndaw Zuif ahiya kakay ana hay ma dzəmaya ma da zəmey zleley ana asləta, mezəvey ma vaw ana asləta, ma dzəmaya ka guma na ma tsəmawa na atsa, da Yezu Kriste, ta gwedey ma Mey Wayna.
49003007	A da təradəmaya bəzey me slərey ma Mey Wayna, ta tek ma hayaha ma hahaya ma Bay ma Bəla ma vəladiyawa ta ma kwasləɗa ma slafa aŋga na.
49003008	Yah a neney gudar, madakwaydok ana ma ndaw kokwaɗ ana tabiyaha na, i ma ndzefey hahaya ma tələkadatara mey a ndaw Zuif ahiya kakay ana hay, zleley ma guma ma Kriste me nəkey kakay ana,
49003009	arka ma da ɓada ka dey waw, Bay ma Bəla a ka tek aŋga na ma kəzla ha na na teŋgey? Ma wa vaw aha, ma kəzlaha zla ekəɗey kakay da ŋga na, ŋga ndaw ma kərawa bəla zla ekəɗey kakay ana ma wa vaw aha da ŋga na.
49003010	Zla ekəɗey na, ndaw me wey ndaw hay ta bay hay, da 'ərlam, a səradama ma səra ’ar ma Bay ma Bəla haɗadzidzay ana na, kuse ma Egliz.
49003011	Andza ma tek aŋga me dzeley, ma da key a ndəvey kakay ana na, ma ka da Yezu Kriste Bay’ərlam lakwa.
49003012	Ta Kriste tok na, da me pey 'ar a lakwa ka ŋga na, lakwa ma ndzafakwa ’ar a lakwa ma gurey ka tsakay ŋga ta mevel asləta.
49003013	satsa na, i tsəhafakwar: har ka da mətsakwar da viya neney i me sey hərway kwar ana zlay, na ŋga na na, maram kwar.
49003014	Ekəɗey i gərdey ka mey 'ərdey ma Baba na hərwuiya.
49003015	Baba na veɗ 'ay hay tabiyaha a ndzafam mezəley na da ŋga, da 'ərlam ta ka dala.
49003016	Hayna ka wuɗey andza zleley ma maram aŋga, ka vəlatar tek ma har ma ma slafa ŋga, ta Mesəfrey ŋga, ka vəlar gədaŋ a ndaw ana da vaw kwar ana.
49003017	Hayna ka ndzada Kriste da mevel a kwar ta me pey 'ar, ma pa slasləlay aha, ma kar ha ha da ma wuɗa vaw,
49003018	kəɗey tok na, ka da ndzafam gədaŋ ma tsənada, andza ndaw Kokwaɗ ana hay tabiyaha, andza ma zlepetem, ma zozom, a 'ərlam, ma siom a tsəvay...
49003019	Arka ma sərada ma wuɗa vaw ma Kriste na, a fənata tek me sərey hay tabiyaha, ma ka rəham, ma kuray ka ndzafama ɗuhwa ma Bay ma Bəla tabiyaha.
49003020	A Ndaw ma slafa ta gədaŋ aŋga me key mber da vaw lakwa, me key a fəna, a fəna haya haya dzay sa ka na lakwa ma slafakwa ma tsəhakwa na ta na lakwa ma dzalakwa na,
49003021	maram da Egliz hay tabiyaha, ma vəlaya ma ŋga da Yezu Kriste, ka bəzey ma hwaɗ ka bəzey ma hwaɗ, da mevey temere da mevey temere. Amen!
49004001	I həladakwar bəzay tok na, da mezəley ma Bay’ərlam, yah a neney da daŋgay ana: mendzey kwar ana na, ka dam ka vaw ta me zəley ana, kuray ma ndzafəmawa na,
49004002	da ləfeɗeɗe, da kokwoɗ, da me sey mevel, ɓəsam vaw ka 'ar vaw kwar ana hay da ma wuɗa vaw.
49004003	Slafama ma zəgada me dzəmey vaw ma mesəfrey, da ma zəga har ma zozoy.
49004004	Vaw ana ŋga asləta, Mesəfrey ana ŋga asləta, andza ma mber a kwar Bay'ərlam ma zəlakwar kava, ma da pey dey, me hutey tek ana asləta;
49004005	Bay’ərlam ana asləta, ma pey 'ar ana asləta, me dzuhəɓey ana asləta;
49004006	Bay ma Bəla ana asləta, Baba ma ndaw hay tabiyaha, a wata ndaw hay tabiyaha, a key meslərey da ndaw hay tabiyaha, arka ma ndza ha da ndaw hay tabiyaha.
49004007	Ama ka ndaw ka ndaw da walaŋ a lakwa na, ka vəlamar tek ma haya ha ba, kassla andza ma tek ma hayaha ma Kriste me vəley ana.
49004008	Andza ma mewindey ma ləvey ana: «Me tsəley a 'ərlam na, ka zəgawa beke hay ba, ŋga ma vəlatar tek ma hayaha ma Mesəfrey a ndaw hay.
49004009	Ŋga me tsəley təŋga!» Ka ləva na teŋgey? Na ŋga na na, ŋga ka harɗawa ba a gwadaw ka dala a tsəvay tiyatsa.
49004010	Ndaw ana ma harɗawa na na, ndaw ana ŋga na me tsəley dəreŋ a 'ərlam, a fənata sa ma 'ərlam hay tabiyaha tiyatsa, ma aza ka rəhada bəla.
49004011	Tek ma haya ha ŋga ma kawa na na maslaŋ hay, ndaw sek hay, ndaw me tələkey mey ta Mey Hayna Wayna hay, ndaw me kəley ka mey hay ta ma tatəkadata ndaw hay.
49004012	Ma aza ma padata ndaw Kokwaɗ ana hay ka ndasladama meslərey ma ma zlada vaw ma Kriste,
49004013	Arka tabiya ha ka masləta ha na, arka nekəɗey nekəɗey na i ndzafakwa ’ar me pey asləta, ma sərada Bəzey ma Bay ma Bəla na asləta. A dəba na na i da tərakwama kretieŋ ma səka na hay, ma da ndzefey zozom ma Kriste na kassla ha na.
49004014	Kəɗey na, i da kakwama na, andza wawa hay sakay, lakwa ma dawaraya so ha, ta me tetəkey na ma dahəɗata ndaw andza memeɗ ana, ta ma kadəmata wasa ta ndaw hay, ta wewer a ta na ma zləgaɗəmata ndaw hay a tek hay ana.
49004015	Ama da ma taləkada mey ta dərka na, da ma wuɗa vaw na, i da gəlakwama da tek hay tabiyaha ma dada 'ar 'ay ndaw andza bay 'ar a lakwa na: Kriste.
49004016	Ta ŋga na, vaw tabiyaha a daw təɗe təɗe, ma dzəma ha ka masləta ha, kuse ma mezəvey hay tabiyaha, ma kam mber andza ma gədaŋ ma ndaraw ana ma vəladəmatərawa na ka mezəvey ka mezəvey ana, ma ndaslada me gəley ŋga, ma da ndərada bay 'ar ma vaw ŋga na da ma wuɗa vaw.
49004017	Nəkafama tek a ɗaw me ləvey, ma ɓada da mezəley ma Bay’ərlam: ana tok na, ɗaɗa ka da ndzam andza ma ndaw Zuif ahiya kakay ana hay sazlay, me sərada tek ata na, a dadata a tek me nefey kakay.
49004018	Me dzeley 'ar ata ma vəlaha na, ma ləvaŋ, arka na, taya mbəlak ahiya ka mendzey ma Bay ma Bəla, kavəday ma sərada tek ata kakay ana na, a dahəɗata a mevel a ta na təɗo təɗo na.
49004019	Da me dzeley 'ar ata na ka vaw kakay ana na, ka vəladəmara vaw ba a me tsəley so, ha ma vəladəmara vaw a ma zləɓey, mandzara ka wam 'ar ka vaw.
49004020	Ma kwar na, ka səradəmərawa Kriste na andza ha kakay.
49004021	hana dakay dakay ha tsənadama a tsaməkurawa na ka ŋga na, haɗaw a tatəkadəməkurawa na ŋga na, kassla andza ma dərka ana da Yezu ana na.
49004022	a dafa na mbəkadama mendzey kwar gurma na, tsukwama ndaw gurma na ba ka vaw kwar, na me key ger me ŋgəsey kakay ana, hərway ma tek hay ma kamar dey me zləgey ndaw ana.
49004023	A dafa na təram waya ahiya da ma tərada ndaw ma mesəfrey ma ma sərada tek a kwar.
49004024	Arka na, kəlam ndaw wayana ka vaw, na Bay ma Bəla ma ləmərawa na, da dzerey, da kokwoɗ na ma sawa da dərka na.
49004025	Nəkafama kuray ka kuiyadama malwaɗay tsoy ka vaw kwar: «Kwa way way ka tsar dərka a ndaw ka tsakay ŋga na», hərway lakwa na mezəvey ma vaw hay, ka 'ar vaw lakwa na.
49004026	Kendzey mevel a tsakwar na, ka da ŋgəsam zlay: hayna pas ka da kəlafa ka tek a kwar a hana ma tsakwar mevel ana zlay.
49004027	Ka da ŋgwahwadəmara vaw a fakalaw zlay.
49004028	Ndaw ana kete a huley aha na, ka mbəkada me huley, ka zəgey mevel me key mber ta har aŋga na da dzerey, ma aza ka ndzefey tek ma da wanəkada ta ndaw, tek ma hətsar ana.
49004029	Guma haykakay ana ka da bawa da huɗa mey kwar kwa asləta zlay, ama haɗaw a saka me tsey guma na, tsey guma hayna nekəɗey, na ma slafa ma gəlada ndaw ka mey ana, ma vəlatar hahaya a ndaw ma tsənadama na hay.
49004030	Ka da kamar tek me tsey mevel aha a Mesəfrey Kokwoɗ ana zlay, na Bay ma Bəla ma kadakwar andza zeheɗ aha, ma pas ma ma da buwey ndaw hay.
49004031	Me zəgey ndaw da mevel, me key mevel, mevel me tsey, me bebətsey, me tseɗey ndaw, tek a neney hay tabiyaha na, ka da kam da 'ay kwar daha sazlay, ta sa ma seweɗ ana sa na hay dzay.
49004032	Kam haya ha ka 'ar vaw kwar ana hay, ndaw hay ka kəmakwar da vaw, sam yam ka vaw ka 'ar vaw kwar ana, andza na ma Bay ma Bəla ma safakwar yam ta Kriste ana.
49005001	Tsam dey ka Bay ma Bəla, hərway kuray na, bəzey na ŋga ma wuɗata na hay sana.
49005002	Ndzam da ma wuɗa vaw andza ma Kriste ma wuɗandəkurawa na, ma vəladərawa vaw ŋga na ta 'ar aŋga na a Bay ma Bəla hərway lakwa, andza tek ma ger ma kuley aha, andza wurdey me zey hayna ha.
49005003	Me tsəley so, me zləɓey, kwa na waray na waray, kwa dey me key na, ka da key daha da walaŋ akwar zlay. A dam ka vaw ta ndaw kokwaɗ ana hay kakay.
49005004	Guma me tseɗey ndaw zlay, guma ma dəla zlay ta luweɗ aha zlay: tek na ŋga na hay na a kam vaw kakay! Ama dzadzak kendzey ka tsam guma na, kama na ma madara sise.
49005005	Hərway hayna səradama haya hayaha, ndaw me tsəley so, me zləɓey, ndaw həzay aŋga ma tərafa ba kuley aha na na, ma wurzla ahiya ba ka me zəmey Slala ma Kriste, ta na ma Bay ma Bəla.
49005006	Ɗaɗa ndaw ka da zləgadakwar ta guma ma me petəney ndaw ana zlay: Tek ana ŋga na hay na, ma zələrawa me tsey mevel ma Bay ma Bəla, ka ndaw ma bəra na hay.
49005007	Ka da kam andza ma ta zlay.
49005008	Zlekete na kuray ləvaŋ ahiya, ekəɗey na kuray waw me nəkey dey ahiya da me dzəmey vaw ta Bay’ərlam, ndzam na, andza bəzey ma waw me nəkey dey hay.
49005009	Tek ma bawa da waw me nəkey dey na, a zələmata na: kokwoɗ, dzerey ta dərka.
49005010	Hayna sasəkəmata, tek ma dar 'ar a Bay’ərlam ana.
49005011	Ka da dzəmam a mber ma ləvaŋ dəlay ana hay zlay, dzadzak na, ka ɓadəmata a bəla.
49005012	Tek ma ndaw a neney hay ma kam ta mahal ana hay na, hwaray a key me təkərey.
49005013	Ama na haɗaw ma karsa hiya ba na, tek ana hay a da nəkam ka dey waw.
49005014	Hərway tek na ma ɓawa vaw ana na, waw me nəkey dey aha. Mewindey kokwaɗ ana a ləvey andza neney na hərwuiya: pərkey, kah a neney ma nara ha na! Lətsawa ba da walaŋ ma ndaw ma mətsa na hay! Ka kah na, Kriste a da wezley dey.
49005015	Dərka na, hayna wam daw ka vaw ka mendzey kwar ana! Ka da təradama vaw kwar dəla hiya zlay, ama hayna təram na, ndaw me dzeley 'ar ahiya.
49005016	Na ma səradama me yəmey da mendzey a neney, hərway da har a neney na, meney ana hay, haya hiya kakay.
49005017	Ka da təram ndaw ma səradama tek kakay ana hay zlay, amana, səradama haya haya ha tek ma Bay’ərlam me wuɗey ana na, na waray.
49005018	Ka da wam ta zom zlay, a dada ndaw a me zəɗey, ama hayna, rəham ta Mesəfrey.
49005019	Ka masləta kwar aha na, səmam vaw ka 'ar vaw kwar ana ta Pəsom hay, ta walay hay, ta walay na Mesəfrey ma ɓakwar ana hay, kam walay, tsakaslama Bay’ərlam ta mevel a kwar adzay.
49005020	Da mendzey kwar, da tek hay tabiyaha na, madəmara sise a Bay ma Bəla Baba, da mezəley ma Bay’ ərlam a lakwa Yezu Kriste.
49005021	Kuray a neney ma wasam ta Kriste na hay na, tsənam sləmay a vaw ka 'ar vaw kwar ana hay.
49005022	Ŋgwas hay, tsənəmatar sləmay a zel a kwar hay, kal kal andza a Bay’ərlam.
49005023	Hərway zel na Bay ma ŋgwas, kalkal andza ma Kriste, Bay ma Egliz ana, ŋga Ndaw me buwey vaw ŋga na.
49005024	Ama andza ma Egliz ma tsənar sləmay a Kriste na na, hayna ŋgwas hay ka tsənəmatar sləmay a zel ata hay, ta tek hay tabiyaha.
49005025	Zel hay, wuɗəmata ŋgwas a kwar hay, andza ma Kriste ma wuɗa Egliz, ma haɗəkada vaw ŋga hərway ŋga na.
49005026	andza ha tok na, a wuɗey na ma tərada kokwoɗ aha, ŋga ma bazləma ta yam me pərey vaw ana, arka sa na ta Guma.
49005027	A wuɗey ka ɓadara vaw na, a bay 'ar ma vaw ŋga na, mambay aha, mandzara luweɗ, mandzara həzlay ma vaw ka gerɗesey, kwa tek ma ŋgəsa ha kava dakay: a wuɗey na, Egliz aŋga ka key na kokwoɗ aha, me ŋgəley bəzay kava dakay.
49005028	Hayna zel ka wuɗa ŋgwas aŋga na, kal kal andza vaw ŋga na, ndaw me wuɗey ŋgwas aŋga na, a key na a wuɗey bay 'ar ma vaw ŋga na.
49005029	Ɗaɗa ndaw ka rəsa vaw ŋga na na, dakay seŋgey, dzadzak na a vəlamar tek me zəmey, a wafama vaw andza ma Kriste ma kada ta Egliz aŋga.
49005030	Lakwa na, mezəvey ma vaw ŋga hay kakay ɗaw?
49005031	Ma tsa ha na:«Kavəday ma mey na, mawal a da mbəkadata andza baba ŋga ta may ŋga, a da dzəmam ta ŋgwas aŋga, tsetsuwe ta hiya na, a da təram na, slaw vaw ma ndaw asləta.»
49005032	Tek a neney ma kəzla ha na na, ɗuhwa ha: i ɓada tek a neney na, a nəkey dey na ka Kriste ta Egliz.
49005033	Akwa na, kwa way way da walaŋ a kwar, ka wuɗa ŋgwas aŋga andza vaw ŋga na, arka ŋgwas tey na, ka ɗar ndaw a zel aŋga.
49006001	Bəza hay, tsənəmatar sləmay a baba kwar, ta may kwar hay da mezəley ma Bay’ərlam, na ŋga na na, kassla.
49006002	Tsənatar sləmay andza baba ɗek ta may ɗek, neney na mey ma mewey tsəfəmey ana, a dam ka vaw na ta guma neney ma tsəmawa na:
49006003	ma aza ka ndzefey wuiya ta sifa haɗadzidzay ka dala neney.
49006004	Kuray tey andza baba ta maya, ka da kəmatar tek me tsey mevel aha a wawa kwar hay zlay, ama kendzey ma ka gəlam na, səpam ma ləmadəmata, ta me tsey guma a 'ar na, ma sawa da Bay’ərlam ana.
49006005	Beke hay, tsənəmatar sləmay a ndaw ma wumakwar ka dala na hay, ta me wesey aha kwasl kwasl, ta mevel ləfeɗeɗe ha, andza a Kriste.
49006006	Hərway a tsukurəmakwar aha seŋgey kakay, andza ka səpam na ka datar 'ar a ndaw hay kakay, amana, andza beke ma Kriste hay, ma kam tek tsam tsam ma dar 'ar a Bay ma Bəla ana.
49006007	Kam mber ta mevel asləta, andza ka kam na, meslərey ma Bay’ərlam zləna, ma ndaw hay kakay.
49006008	Kuray ana ka səradama seŋgey: tek ma ndaw me key hayna na, kwa way way a da ndzafa ka tsakay ma Bay’ərlam, a da key na beke, dakay ndaw ma wa 'ar aŋga na na.
49006009	Kuray tey ndaw ta beke na hay, kəmatar andza ha tey, mbəkadama ma tsəlafəmata zluwer, ka səradama ha ma ta na na, andza ma kwar ana tsa, Bay na, ŋga da 'ərlam, ka slam dey ŋga na, me weley ndaw dakay.
49006010	Ma da ndəvada na, dzuwam vaw ta gədaŋ da mezəley ma Bay’ərlam, ta gədaŋ aŋga ma slafa tabiyaha na.
49006011	Dzuwam vaw na, ta tek ma har ma Bay ma Bəla, ma kuray ka slafama me dzəŋgərey ka vaw kwar, ka wewer ma Sataŋ .
49006012	I da kakwama vərom na, ta ndaw hay kakay, amana, ta Ndaw me wey ndaw hay, ta Bay hay, ta Ndaw me kərey ndaw hay, ka bəla ma ləvaŋ a neney, ta gədaŋ ma mesəfrey haya kakay ana hay da 'ərlam.
49006013	Zəgam tok na, tek ma har ma Bay ma Bəla, ma aza ta pas haya kakay ana na, ha slafama me dzəŋgərey ta me lətsey, andza tek a neney hay ma kaya tsoy tabiyaha na.
49006014	Lətsam tok: dərka na andza kanda me rey a bəzay, dzerey na andza mbal ma me dzəŋgərey ka vaw ana.
49006015	Andza tahərak aha a sek na, me mbəɗey sek a kwar, ma tələkada mey ta Mey Wayna ma zozoy.
49006016	Mbaray aha na, zəgam me pey 'ar, a slafa ma təkafakwar sumbor ta waw aha kava, ma Ndaw Werwer ana ba.
49006017	A dəba na tok na, təɓam mbəram daw ma me buwey ta sleɗ ma tsakay ma Mesəfrey, ka ləva na Guma ma Bay ma Bəla.
49006018	Ɗulam mey zarra, ta me ɗuley mey waray waray na, ta me dzəney ma Mesəfrey kokwaɗ ana, har ma me tufəkwey kwar hay tabiyaha na, padama na a me ɗuley mey, mandzara ka mətsakwar har, hərway ma ndaw Kokwaɗ ana hay tabiyaha,
49006019	hərway ɗaw tiyatsa: hayna guma na ka key da huɗa mey ɗaw na, ma tələkada mey ta mey ma kəzla na ma Mey Wayna ta matanduroŋ aha.
49006020	na yah adziya ŋga na, ma dzuwa ha ta megesele ana. Ɗulam mey tok na, ma i ka ndzefey matanduroŋ da Mey a neney Wayna ka nefey ma i ka tsey andza na a dafa i ka tsa andza ha na.
49006021	A saya na kuray ka səradama tiyatsa, mendzey ɗaw ana, tek a ɗaw me key ana. Tisik malam na i ma wuɗa haɗa na, bəzey me slərey hayna, ma tsəney sləmay ana da mezəley ma Bay’ərlam, a da ɓadakwar tek ana wayna hay tabiya ha.
49006022	I sləradəkuraɓa na ta har, ma aza ka tsakwar na, la ka waray, arka ka makwar 'ərev.
49006023	Malam a ɗaw hay, hayna ndzafam zozoy, ma wuɗa vaw ta me pey 'ar, ta har ma Bay ma Bəla Baba, ta Bay’ərlam Yezu Kriste.
49006024	Hayna hahaya ka ndzey ta ndaw ma wuɗama Bay’ərlam a lakwa Yezu Kriste, da ma wuɗa vaw me ndəvey kakay ana tabiyaha.
50001001	La, Pol ta Timotey, gawla ma Yezu Kriste hay, la windəmatar a ndaw kokwaɗ ana hay tabiyaha da Yezu Kriste, a bay ’ar ata na ma kəlatar ke mey ana ta diyakre ta hay, na taya tabiyaha da Filipi ana.
50001002	Hayna hahaya ta zozoy ma Bay ma Bəla Baba lakwa, ta Bay’ərlam Yezu Kriste ka ndzey ta kuray.
50001003	Ka pas a ɗaw andza i dzeley aha 'ar ka kuray na, i madara sise a Bay ma Bəla ɗaw.
50001004	Ka pas ka pas da ma ɗuley mey ka kuray tabiyaha na, i ɗuley mey na ta wuiya ha.
50001005	Hərway ma lakwa ma dzəmakwa dzaya ka Mey Wayna, zla ta pas tsəfəmey aha na, kasl ekəɗey.
50001006	Me dzeley 'ar a ɗaw na, andza neney: Ndaw ana ma zələrawa me key mber mambay mambay aha da vaw kwar ana na, a da husada, a da ndaslada ba kasl ka pas ma Yezu Kriste.
50001007	Təɗe kassla i ma ndzaha andza neney hərway kwar tabiyaha na na, hayaha, hərway i wuɗakwar aha da mevel a ɗaw, kuray a neney andza da daŋgay ɗaw, andza da me dzəŋgərey ta ma ɓadama ta Mey Wayna ta gədaŋ, ndzam tobiya kwar ahiya da hahaya ma kəmiyawa na.
50001008	Ayaw, Bay ma Bəla a key seydewe ɗaw ana, i wuɗakwar tabiyaha da kokwoɗ ma Yezu Kriste.
50001009	Arka me ɗuley mey ɗaw na ŋga kəɗey: hayna ma wuɗa vaw kwar ka səkey a fənada adiya sa, ma ka vəlakwar tsəveɗ ma nəkada tek hay haya haya ha ta ma sərada tek.
50001010	Ma kuray ka səradama ma sesəkey tek na ŋgama na hay, kəɗey na, kuray ka da kam tsəzlak ahiya, mandzara me ŋgəley bəzay ta pas ma da sawa ma Kriste.
50001011	Ka da kam na ma rəhaya ta tek ma dzerey na ma sandukurawa da Yezu Kriste ana, ma da hasəkadara bəzay ta ma da sambəra Bay ma Bəla.
50001012	Malam aɗaw hay, a saya na kuray ka səradama, tek ana ma safiyawa na na, dzadzak a da dzəney na ma gəlada Mey Wayna.
50001013	Tobiyaha da 'ay bay, akwa na, kwa ka waray ka waray na, a səradama i da daŋgay na mavəday i kar mber a Kriste.
50001014	Arka har a var a sa malam a hay, ma pa ’ar ahiya ka Bay’ərlam ta me zəgey ɗaw a neney a daŋgay ana na na, ma ndzafam gədaŋ adiya, ma tələkey mey ta Guma ma Bay ma Bəla mandzara me wesey.
50001015	Dərka na, sa na hay a kama na da səleŋ, kəla andza waway aha, ama sa na hay a tələkadama mey ta Kriste na, ta mevel hayna.
50001016	Taya na, a kama da ma wuɗa vaw, a səradama i ka sləna na, hərway ma me dzəŋgərey ka Mey Wayna.
50001017	Taya na hana na hay na, a tələkadama mey ta Kriste na, ta səleŋ aha da mevel, tek ata na me key na, ma zləɓa hiya, a dzalam na, ma aza banay ɗaw da daŋgay ka səkey adiya.
50001018	Amana, mey ma ndaw mey! Ka key teŋgey teŋgey na,kwa a dzalama da hayna dakay da na haya kakay ana na, Kriste na ma tələka mey aha ba, arka na, a daya 'ar bəza kakay, a fəna na tok na, a da daya 'ar a fəna sa.
50001019	Hərway i sərada ha tek a neney a da ndekey na, me buwey yah, kuse ma ma ɗula mey kwar ta Mesəfrey ma Yezu Kriste ma hutafaya na.
50001020	Da me hutey ɗaw ana hatsatsa ta me pey dey ɗaw ana na, hwaray a dakaya ha dakay, ama mevel a ɗaw ma ndza ha na, ndar ndar. Ekəɗey ana, kwa ma ka pas ka pas aha na, Kriste a da ɓey vaw da vaw ɗaw, ka key na, da mendzey ɗaw, dakay da memətsey ɗaw na.
50001021	Hərway yah na, mendzey ta dey na, Kriste, me mətsey na, a kafaya andza riba.
50001022	Ama haɗaw mendzey ka dala neney a da sadərawa mber, ma da yawa kava adiya na, na ŋga na i sərada i ka zəgey na, na waray sakay.
50001023	I ma ndza ha na, gaŋga ka-a: a saya akwa na, ma daway tek aɗaw, ma da ndzey ta Kriste, ma saya ɗoh na ŋga.
50001024	Ama me ndzey ka sləna ka dala na, a nefey a fəna na, hərway kwar.
50001025	Arka satsa na i sərada ha, i da ndzey andza kuray tabiyaha, ma kuray ka gəlam adiya da wuiya ma me pey 'ar a kwar,
50001026	ma aza kuse ma ma da maɓa ɗaw ka tsakay kwar na, maram a kwar ma ndzafam da Kriste na, ka gəley adiya.
50001027	Haya dzadzak na, ndzam andza na ma Mey Wayna ma Kriste, haɗaw i da daɓa ma da nəkurawa na, kwa kendzey i dakay na, i tsənada a tsam aha ka kuray, ma ɓadəmaya kuray mandzaya mambay aha da mesəfrey ana asləta, ka kəɗam aha vaw ka masləta ha, ta mevel asləta, andza ma me pey 'ar ma Mey Wayna.
50001028	Mandzara kuray ka mbəkadəmatara vaw a ndaw dugwan hay, ka wuɗadəmakwar mey zlay, a da tərey ka taya na, zeheɗ ma ma zəɗey ta, ta me buwey kwar, arka tek aŋga na a da sawa na da Bay ma Bəla.
50001029	Hərway ka kakwar hahaya ba kavəday ma Kriste, ama da me pey'ar ka ŋga dada tsa kakay, ama satsa na, da me key tsetseh hərway ŋga,
50001030	ta me kəɗey vaw andza na ŋga ɗaw, kuray ma nəkadəmaya i me key andza ha na na, kuray ana ka səradama ha, re i kəɗey aha vaw sa təŋga.
50002001	Haɗaw azlakwa mezəley ma Kriste daha, ma səma vaw da ma wuɗa vaw daha, ma dzəma mey ma Mesəfrey, ma ləɓa vaw ta ndaw me key da vaw daha na,
50002002	arka na rəhadəmaya wuiya ɗaw, ta mendzey kwar ma dzəma mey ahiya haya hayaha. Ma wuɗa vaw kwar ka key na asləta, mevel a kwar ka key na asləta, səpam na, me dzəmey vaw.
50002003	Ɗaɗa ka da kam tek ta səleŋ aha zlay, ta me ɓey ta vaw aha zlay, amana, ta ləfeɗeɗe ha, nəkafəmata ka sa ma ndaw hay na, andza a fənəmakwar.
50002004	Kwa way way ka da nəkey dey na, ka vaw ŋga na tsa dada zlay, amana, ka sa ma ndaw hay tiyatsa.
50002005	Ndzam ka 'ar vaw kwar ana hay na andza neney, andza na ma kama da ma dzəma vaw da Yezu Kriste ana.
50002006	Ŋga Bay ma Bəla ha, ŋga ka kəɗey vaw ma kada vaw ŋga andza me meley ta Bay ma Bəla kakay.
50002007	Amana, ŋga ma mbəɗar mey a tek aŋga hay tabiya ha, ma tərada vaw ŋga gawla ma ’ay aha, me tərey andza ndaw aha da walaŋ ma ndaw hay.
50002008	Ŋga ka mada vaw ŋga ba a gwadaw, ma tərada vaw ŋga me tsəney sləmay aha kasl a memətsey, ha memətsey ka 'ar ma tuwaw ma gazləla ha.
50002009	Bay ma Bəla ma pada tsaŋ ka ’ar ma tek hay na hərwuiya. Arka ma vəlar Mezəley na, ma fənata sa mezəley hay tabiya ha na,
50002010	ma da hasəkadara bəzay a mezəley ma Yezu na, magurmets hay tabiyaha ka gərtam, da 'ərlam, ka dala, da tsəvay,
50002011	me ndzey ma mey hay tabiyaha ka ɓadama Bay’ərlam na Yezu Kriste, ma da hasəkadara bəzay a Bay ma Bəla Baba.
50002012	Dzəm a ɗaw hay, da ma ndzawa kwar na, ka tsənam sləmay bəza kakay ana na, ka da kam andza i daha dada tsa zlay, ama a fəna sa na, ekəɗey akwa na, kwa i dakay na, ta me wesey aha kwasl kwasl na, kadama mber ma me buwey kwar.
50002013	Hərway me key mber da vaw kwar na Bay ma Bəla, ma aza kuray ka wuɗam, ha kama andza ma tek aŋga me dzeley hayna.
50002014	Kam tek hay tabiyaha na, mandzara kuray ka gwaŋguɗam mey, mandzara me tərey vaw.
50002015	mendzey andza bəzey ma Bay ma Bəla ahiya, mandzara luweɗ da walaŋ ma ndaw ma bəla neney ma ŋgəsaya na, ma bəraya na hay. Ka da nəkəmawa da huɗa na, andza 'ar yam ma waw me nəkey dey ma bəla ha.
50002016	Kuray a neney ta guma ma mendzey da vaw ana hay: na ŋga na na, me wezley dey ɗaw ma pas ma Kriste, kavəday ma hwawa ɗaw ana ka bəla, ta ma yawa vaw ɗaw ana na, ka da key tedehe zlay.
50002017	Kwa mambaz a ɗaw a da mbəɗawa me pesley ka kuley ta meslərey ma me pey 'ar a kwar na, na ŋga na na, a daya 'ar, i kakwama wuiya tsetse ka masləta ha.
50002018	andza ha satsa na, kuray ana tey na, ka dakwar 'ar, kakwama wuiya andza yah ka masləta ha.
50002019	I ma dzala da mezəley ma Bay’ərlam Yezu na, mazlambar aha i da slərəkuraɓa Timotey, ma aza ka maya 'ərev ta tek ana wayna hay na i ma da ndzafawa da ’ay kwar ana tiyatsa.
50002020	Ndaw mekelehe ka tsakay ɗaw a rafaya ma wanəkada me dzeley 'ar ka tek ana ma nəkafakwar dey ana hay na, dakay,
50002021	tabiyaha kwa way way na, a dzeley 'ar na ka tek ata ma satar ana hay zləna, na ma Yezu Kriste kakay.
50002022	Ama ŋga na, kuray ana ka səradama, ka ɓada ba ŋga ɗa ka vaw ŋga: kalkal andza bəzey ka tsakay ma baba ŋga na, ŋga me dzəmey a dey ɗaw, ma da key mesələrey ma Mey Wayna.
50002023	I dzeley akwa ma da sləraɓa na ŋga, kendzey andza guma ma tek a ɗaw a neney ka weley ba na.
50002024	Akwa yah ana na, i sərada ha da mezəley ma Bay’ərlam na, yah ana tiyatsa na, mazlambar aha i da daɓa.
50002025	Ama i ma dzala ŋgama i slərəkuraɓa Epafrodit, malam a ɗaw, mandala ɗaw da ma kəɗada vaw da meslərey, na kuray ma sləradəmərawa ka tsakay ɗaw, ka da kaya meslərey, da har ana tek a hətsaya ha na.
50002026	A sar aha nduk nduk ma nəkadakwar tabiyaha, ŋga ka zlewerey ba, hərway kuray ka sərafama ba vaw a tsafa seŋgey.
50002027	Vaw na, ka tsafa ba dərka, a zarawa ketekuɗey na, a mətsey, amana, ŋga ka kar ba da vaw a Bay ma Bəla, ma kar da vaw na, ŋga dada tsa kakay, amana ta yah adzay tiyatsa, ma viya ɗaw ka da səkey adiya adiya zlay.
50002028	I sləradukwaraɓa tsam tsam, ma aza ha nəkadama, ka dadakwar 'ar sa, arka aza yah tey na, mevel ka da tsaya kambəlaɓa sazlay.
50002029	Haya da mezəley ma Bay’ərlam na, ŋgəlama har tsew tsew ta wuiya ha, ndaw andza na ŋga na na, wuɗama haya haya.
50002030	Hərway me meslərey ma Kriste na, a zarawa ketekuɗey na, a mətsey. A zarawa ketekuɗey na, a zəɗada mendzey ŋga ba ma da ndzey a veɗ a kwar ma kaya meslərey, na kuray ma slafama ma kadəmaya kakay ana.
50003001	Ka sa ma guma hay ŋgey malam a ɗaw hay, kam wuiya da mezəley ma Bay’ərlam. Ma madukuraɓa mewindey guma andza ha na satsa na, a tsaya vaw kakay, ama a kuray na, a makwar 'ərev.
50003002	Wam daw ka vaw ka gədey hay! Wam daw ka vaw ka ndaw ma kam mber haya kakay ana hay! Wam daw ka vaw ka ndaw ma sla kuɗey haya kakay ana hay.
50003003	Hərway ndaw ma sla kuɗey ana hay na, lakwa neney, ma kakwar kuley a Bay ma Bəla ta Mesəfrey ana, ma padakwa me wezley dey lakwa ka Yezu Kriste ana, ma mbəkadakwa vaw lakwa hay a bay'ar ma vaw lakwa na hay kakay ana.
50003004	Akwa dzadzak na, i slafa ma ɗar ndaw a vaw ɗaw ana tiyatsa, kendzey ndaw mekelehe a par 'ar ma ɗar ndaw a vaw ŋga na na, i slafa a fəna satsa, yah na!
50003005	I ma sla kuɗey aha da meney ma tsakar ana, i da səkway ma Israyel, da gedzek ma Beŋzameŋ, i ndaw Ebrew, bəzey ma Ebrew, ka Mewey na, i Fariziyeŋ aha,
50003006	ka ma gawla ley na, i ndaw ma kada tatakway ta Egliz, ka me səpey dzerey da Mewey na, i da tərey na, ndaw ma slafa ma ŋgəlaya bəzay dakay.
50003007	Arka tek a neney hay tabiyaha kete ka yah, andza riba na hay na, a da kafaya ekəɗey na, andza me zəɗey, kavəday ma Kriste.
50003008	Ama ayaw, i nəkafata ka tek ana ŋga na hay na, andza me zəɗey tedehe, ka slam dey me zleley a neney ma fənata tabiyaha na, da ma sərada Yezu Kriste Bay’ərlam a ɗaw aha. Hərway ŋga na, i ka zəɗadata tek a ɗaw hay ba tabiyaha, ha arka, i nəkafata ka tek ana ŋga na hay na, andza kwaskwalay tedehe, ma aza i ka da ndzafada Kriste.
50003009	Ma i ka da key da ŋga na, ta dzerey ana ma sawa da Mewey ana kakay, amana, ta na ma sawa da me pey 'ar ka Kriste ana, dzerey na ma sawa da Bay ma Bəla ana, na ma zəga har aha na, ka me pey 'ar ana.
50003010	Haya a dafa na, ŋga, ta gədaŋ ma ma mbəlawa ŋga, ta me dzəmey a tsetseh aŋga, me tərey andza ŋga, da memətsey ŋga.
50003011	Kendzey a key vaw na, ma da husey a ma mbəlawa da walaŋ ma ndaw ma mətsa na hay.
50003012	Ka ləva na, tek a neney hay tabiyaha na, i ka ndzafata ba kakay, dakay na, i ka tərey tsoy kərem ndaw haya ha me təke kakay; ama i kəɗey vaw na, i ka husafa, i ka zəga masa ma ma hway ana, ka vəday ma mey na, yah ana ta 'ar a ɗaw ana na, Yezu Kriste ka zəgiyawa ba.
50003013	Malam a ɗaw hay, i slafa me ləvey i ka zəga tsoy kakay, me dzeley 'ar a ɗaw asləta na, ma mətada 'ar ba ta tsəveɗ i ma kawa da dəba na, i dzeley ’ar na ka tek ka mey ana
50003014	I hway 'ar ka mey ka tek ana, ma vəday ma masa na ma dzəmaya ka vaw ta me zəley ana, na Bay ma Bəla ma zəladandakwar da 'ərlam, da Yezu Kriste ana.
50003015	Lakwa neney tabiya ha me dzeley ’ar a lakwa haya hiya na hay na, tek a lakwa ma wuɗey ana na ŋga asləta. Haɗaw sa ma ndaw hay a dzalam gəle na, Bay ma Bəla ana aza a da ɓakwar vaw kava.
50003016	Ekəɗey kasl ka slam a neney, lakwa ma husakwama kasl kava ta fəɗa ha na na, nakwa na, 'ar a slam ana asləta.
50003017	Tobiya kwar aha na, tsam dey ka yah malam a ɗaw hay, pam dey na ka ndaw andza ma kam tek, andza na kuray ma ndzafəmaɓa ka la na hay.
50003018	Akwa na, ndaw hay haɗadzidzay ɓa i ka tsakwar ba zarra, i madakwar sa, ekəɗey na, ta ma tuway aha, da mendzey ta na, dugwan ahiya ta tuwaw ma gazləla na ma Kriste.
50003019	Ma da ndəvey ta na na, mezəɗey, 'ərlam ata na na, hwaɗ ata na, me wezley dey ta na ma pa ha na, da hwaray ta na, taya ma ta da mevel ata na, tek ma dala ɗey hay.
50003020	Hərway lakwa na, wurow a lakwa na, ŋga da 'ərlam, da huɗa na, i hutakwama andza me buwey aha na, Bay’ərlam Yezu Kriste.
50003021	a da təradandakwar vaw lakwa neney bəle ha na, ka da tərey andza vaw ŋga me wezley dey ana, ta gədaŋ aŋga ma slafa ma təradata tek hay tabiyaha, ka da tsənamar sləmay tabiya ha a bay ŋga na.
50004001	Kəɗey tok na malam a ɗaw i ma wuɗata haɗa na hay, na i ma wuɗey nduk nduk ma da nəkadata na hay, kuray na wuiya ɗaw, gursam a ɗaw aha, ndzam gədaŋ gədaŋ andza neney da mezəley ma Bay’ərlam malam i ma wuɗata na hay.
50004002	I həladara bəzay a Ivowdi, i həladara bəzay a Seŋtik, ka ndzam da ma dzəma mey haya haya da mezəley ma Bay’ərlam.
50004003	Kah tey mandala ɗaw dərka dərka na, i tsəhafaka na, hayna dzənata hərway la ka kəɗadəmərawa vaw ba andza yah, ka Mey Wayna, da varay ana asləta andza Klemaŋ, ta sa ma ndaw ana la ma kəmawa mber dzaya na hay tabiyaha, na mezəley ta ma windaya da ɗeriwel ma mendzey ana.
50004004	Da mendzey kwar tabiyaha na, kam wuiya da mezəley ma Bay’ərlam, i madakwar sa, hayna kam wuiya.
50004005	Hayna ndaw hay tabiyaha ka səradama kokwoɗ a kwar. Bay’ərlam ŋga bəse.
50004006	Tek ka da dzəmakwar zlay, amana, zarra na, ta me ɗuley mey,ta me tsəhey amboh, ta ma madara sise ha na, ɓadəmara tek a kwar ana me tsəhey ana a Bay ma Bəla.
50004007	Arka na zozoy ma Bay ma Bəla ma fənatara 'ar a tek me sərey hay tabiyaha na na, a da wafata vaw ka mevel a kwar hay ta me dzeley 'ar a kwar hay da Yezu Kriste.
50004008	Ka sa na na, malam a ɗaw hay, tabiya ha andza na dərka na, na me hesəkey bəzay ana, dzerey ana, tsəzlakka na, təɗe ma wuɗa na, ma sambəra na, na ma zəlamar mendzey hayna na, na təɗe ma sambəra na, tek a neney hay tabiyaha na, ka kam da mendzey kwar.
50004009	Tek a kwar ma tatəkam ka yah, ma ndzafam ka yah, ma tsənadama ka yah, ma nəkadama ka yah, tabiyaha tek a neney hay na, kəmata andza ha. Arka aza Bay ma Bəla ma zozoy a da ndzey ta kuray.
50004010	I ka key wuiya ba haɗadzidzay da mezəley ma Bay’ərlam, hərway tek a kwar ma kəmiyawa na ka vərzey ba dey mekelehe sa. Ayaw tek akwar na daha, amana, kuray ka ndzafam ma sləradəmiyawa kakay.
50004011	I tsey eɗey na hərway tek a hətsaya ha kakay, hərway da mendzey ɗaw ka waray ka waray na, i ka tatəkada ba me nəkey dey ka vaw ɗaw.
50004012	I sərada me ndzey da mbarga, i sərada me ndzey da zleley kambəlaɓa na. Da na waray waray, ta ndaraw waray waray na, i ka tatəkada ba, i sərada me rəhey ta may me tsey, mandzey da zleley kambəlaɓa na ta me ndzey da tek a hətsey ana.
50004013	I slafa tabiyaha da ndaw ma təradaya gədaŋ aha na.
50004014	Ama kuray na, ma dzənəmaya da viya ɗaw a neney na, kuray ka kam tek ba hayaha.
50004015	Kuray ana ka səradama seŋgey, kuray Filipiyeŋ hay, da ma zlawa ma Mey Wayna na, andza i ma mbəkadərawa Masedowan ba na, kwa Egliz asləta ka nəkey dey ka tek ma merɓey ɗaw ta tek a ɗaw me zəɗey ana na dakay, sey kuray dada.
50004016	Andza i da Tesalonik na, kuray ma slərəmiyaɓa tek na ma saya na ba.
50004017	I key na, i səpey tek ma hayaha kakay, tek aɗaw ma səpey na, tek a kwar andza ma vəlam ka mey ma Bay ma Bəla na na, ka yakwar bəzey adiya kava.
50004018	Akwa ekəɗey na, tek hay a rafəmaya da har daha, ka zəgawa ba na, perzlem kana ma saya na. Ekəɗey na ɗaraya kadəba, andza i ma təɓa tek a kwar ma slərəmiyawa na ba, da har ma Epafrodit na, wurdey ma zey hayna, kuley hayna ma dar ’ar Bay ma Bəla na.
50004019	Arka na, aza Bay ma Bəla a ɗaw a da vəlakwar tek a kwar ma sakwar ana tabiya ha, andza ma zleley ŋga mambay ana da Yezu Kriste.
50004020	Hayna ma hasəkadara bəzay a Bay ma Bəla Baba lakwa da mevey temere da mevey temere. Amen
50004021	Tsadəmatara guma a ndaw Kokwaɗ ana hay ka ndaw ka ndaw da Yezu Kriste. Malam na taya ka tsakay ɗaw ana hay ka tsədəmukuraɓa guma.
50004022	Ndaw Kokwaɗ ana hay tabiyaha, ka tsadəmukuraɓa guma, ɗoh na, ndaw ma 'ay Sezar hay.
50004023	Hayna hahaya ma Bay’ərlam Yezu Kriste ka ndzey ta mesəfrey kwar.
51001001	Yah Pol, maslaŋ ma Yezu Kriste da me wuɗey ma Bay ma Bəla. Ta malam ala Timotey, i windatar
51001002	a ndaw kokwaɗ ana hay da Kolos, malam me tsəney sləmay ana hay da Kriste ana. Hayna Bay ma Bəla Baba lakwa, ka vəlakwar hahaya ŋga ta zozoy ŋga.
51001003	La Madəmara sise a Bay ma Bəla, Baba ma Bay’ərlam a lakwa Yezu Kriste, da ma ɗulamar mey la zarra hərway kwar ana.
51001004	Akwa na, la ka tsənadama me pey 'ar a kwar ka Yezu ana, ta ma wuɗa vaw kwar, ma wuɗəmata ndaw Kokwaɗ ana hay tabiyaha.
51001005	Kavəday ma tek a kwar me pey dey ana na, a hutakwar aha da 'ərlam, tek a kwar ana me hutey ana na, ka tələkadəməkurawa mey ba ta guma ma dərka na: Mey Wayna,
51001006	na ma husaɓa kasl ka kuray ana; kalkal andza na me yey kava, me pey mey tabiyaha ka bəla na, da walaŋ a kwar ana na, a key na andza ha atsa; zla ta pas ana andza kuray ma təɓama, ma səradama da dərka ŋga, hahaya ma Bay ma Bəla ana,
51001007	andza ma me tetəkey ma Epafras ma vəladukurawa na; ŋga na dzam ala, mandala la, ma kam meslərey dzaya na, ma dzənandar ta mevel aŋga adzay, andza bəzey me slərey ma Kriste,
51001008	ŋga ma ɓadandar mawuɗa vaw kwar ma Mesəfrey ma wasladakwar ana na, hadzəgay.
51001009	Nəkafama ka vəday ma mey na, andza ta tsakay la tey na, ta pas ana andza la ma tsənadama na na, la ka mətsamar har me ɗuley mey hərway kwar kakay, la tsəham ka Bay ma Bəla na, ma la ka səradama tek aŋga me wuɗey ana hay haya hayaha, da me sərey 'ar tabiyaha ta Mesəfrey ŋga ma fuləkwakwar a vaw ana.
51001010	Da mendzey kwar na, ha ndzam na, kassla andza ma Bay’ərlam; me səpey me key kerem andza ma ŋga me wuɗey ana. Arka tok na,tek a kwar ma da key na hayna ka waray ka waray na, a da yey kava, a da gəley ka mey da ma sərada Bay ma Bəla dərka na.
51001011	Ka da ndzafam gədaŋ da tek hay tabiyaha, ta gədaŋ ma maram aŋga, kəɗey tok na, a da kəsadakwar, a da səmadakwar me ɓəsey tek me həley suwet ana.
51001012	Ta wuiya ha na, madəmara sise a Baba ma təradakwar ha slafama me zəmey zleley ana andza ndaw Kokwaɗ ana hay, ka slam dey dzaydzay ana.
51001013	Ka buwandəkurawa ba, da har ma gədaŋ ma ləvaŋ, ma da dandakwar a Slala ma ma wuɗa vaw ma Bəzey ŋga.
51001014	Ta ŋga na, ka ləhadandəkurawa ba, meŋgəsey lakwa hay ma sa yam a hiya ba.
51001015	Ŋga na mey 'ərdey ma Bay ma Bəla me nəkey kakay ana, marakway ma tek ma ka na hay tabiyaha.
51001016	Hərway tek hay tabiyaha a kəmatərawa na da ŋga, da 'ərlam ta ka dala, tek na ma nəkam ana hay ta na ma nəkam kakay ana hay, Koriwal ma bay hay, Gədaŋ ma bay hay, Bay me wey dala na hay, ta ndaw ma slafama me key tek gədaŋ ana hay tabiyaha, a kəmatərawa na ta har aŋga, ma vəlaya ma ŋga.
51001017	Arka ŋga na, ŋga ka mey ma tek hay tabiyaha, tek hay tabiyaha ma zəgaya da har aŋga,
51001018	arka ŋga na na, ŋga bay 'ar ma vaw ana, na Egliz aha na. Ŋga na mezley ana, marakway aha, da walaŋ ma ndaw ma mətsa na hay, ma ŋga ka da key, ka mey ma tek hay tabiyaha,ma tsoy aha, ka bəla tabiya ha.
51001019	Hərway ka mbafa ba ka Bay ma Bəla, me key ka ndzey kərem ta vaw ŋga.
51001020	Arka ma da dzəmadata tek hay tabiyaha ta ŋga, ma ŋga na, ka dala ta da 'ərlam, ta ma padərawa zozoy ta mambaz aŋga ka 'ar ma tuwaw aŋga ma gazləla na.
51001021	Kuray a zlekete mbəlak ahiya na na, tek a kwar me key haya hiya kakay ana na, a kadakwar dugwan ahiya kambəlaɓa.
51001022	Ama ekəɗey tok na, Bay ma Bəla ka dzəmadakwar ba ka vaw, kuse ma me mətsey ma Bəzey ŋga me key tsetseh da slaw vaw ŋga,ka da badukurawa ka slam dey ŋga, kokwoɗ ahiya, me ŋgəley bəzay dakay, a zley vaw kakay.
51001023	Ama a dafa ta me pey 'ar na, ha ndzam gədaŋ ahiya mandzara me wesey, mandzara ma mbəkada vaw kwar ka hələmakwar pərazl, tek a kwar ana ma hutam ana, Mey Wayna, na kuray ma tsənadəmərawa na zlay, na ma tələkadəmərawa mey a tek hay tabiyaha ma ka ahiya ka dala na, na yah Pol me tərey Bəzey me slərey ana.
51001024	I ndzefey ekəɗey wuiya ɗaw na, da tsetseh a neney i me sey hərway kwar ana, tek na ma hətsar a tsetseh ma Kriste ana, i ndəvada da slaw vaw ɗaw, mavəday ma vaw ŋga na: Egliz aha na.
51001025	I da tərey na, ndaw me slərey ŋga na, hərway ma mber ana Bay ma Bəla ma vəladiyawa a har a ɗaw hərway kwar ana: ma ndaslata me tələkey mey ta Mey ma Bay ma Bəla.
51001026	Tek na ma kəzla ha zla ekəɗey kakay, ka mevey ka mevey, ekəɗey ana na, Bay ma Bəla ka ɓadatərawa ba a ndaw aŋga kokwaɗ ana hay.
51001027	A wuɗey ma ɓadatara na, zleley ta, na me wezley dey, ma tek ana ma kəzla ha da walaŋ ma ndaw Zuif ahiya kakay ana hay: Kriste da walaŋ a kwar na me pey dey ma ma wezley dey!
51001028	La tələkam mey na, ta ŋga, ta ma katar ka 'ar ɗaf ka ndaw ka ndaw, ma tatəkadata ka ndaw ka ndaw, da ma səra ’ar tabiyaha, ma kwa way way ka tərey kərem haya ha ta Kriste.
51001029	Neney na, mber ma merɓey ɗaw, ma me kəɗey vaw ɗaw, ta gədaŋ aŋga ma slafa me key mber da vaw ɗaw.
51002001	A saya akwa na, kuray ka səradama, i kəɗey aha vaw ma gədaŋ hərway kwar, hərway ma ndaw ma Lawdisey, hərway ma ndaw a sa na hay haɗadzidzay, ɗaɗa ka nəkadəmaya ta dey ta kakay ana hay.
51002002	A saya na, ka səmadama mevel ata adiya, ka dzəmam mey mambay mambay aha da ma wuɗa vaw. Ka fuləkwam a zleley ŋga tabiyaha, a me sərey tek hay tabiyaha, a ma sərada tek ana na ma kəzla ha na ma Bay ma Bəla: Kriste
51002003	zleley ma ma səra 'ar ta ma sərada tek ma kəzla ha tabiyaha na, da ŋga.
51002004	I tsa guma neney na, ma ndaw ka da pafakwar wuiya ta guma mambay ana hay zlay.
51002005	Waway kava dakay, bay 'ar ma vaw ɗaw ana na, ŋga ka tsakay kwar dakay, ama mezek a ɗaw na, ŋga ka tsakay kwar, a mbafaya bəza kakay, andza i ma nəkafakwar ka zəgadama ha meslərey kwar ta tsəveɗ, andza kuray ma ndzaya gədaŋ gədaŋ da me pey 'ar kwar ka Kriste na na.
51002006	Dam ma daw kwar ka tsəveɗ ma Kriste, Yezu na Bay’ərlam, andza na kuray ma ndzafama na;
51002007	hayna pam slasləlay da ŋga, ma pa bəzay ahiya da ŋga, andza neney tok na, ndzafam ma mey 'ərev da me pey 'ar andza na ma tatəkadəmukurawa na, madəmara sise haya hayaha.
51002008	Ndzam tsekerkerre, ma ka da zəgəmakwar a gendeɗ ma me dzeley 'ar ma ndaw hay zlay, tsəvay ma me zləgey ndaw a neney na, a ɓey na, tek ma ndaw hay ma təkəram ana ta gədaŋ na ma wama bəla neney ana zləna, Kriste sakay.
51002009	Hərway Bay'ərlam ma ndza ha tabiyaha kərem da vaw ana me wezley dey ana ma Kriste.
51002010	Kuray ma ndza hiya kərem da Kriste, ŋga na Ŋgalaka ma gədaŋ hay tabiyaha ta mewey ahiya ta slam har ahiya tabiyaha.
51002011	Da ŋga na, kuɗey kwar ma slaya tsoy mandzara ndaw ka ləmar, arka ma tsukwadakwar vaw ma slaw vaw a neney ba: me sley kuɗey ma Kriste na andza ha tok.
51002012	Ma zlələmakwar dzaya da ma dzuhəɓey na, ta ŋga satsa na, kuray ma mbələmawa, hərway ma mey na, kuray ka pam 'ar ba ka gədaŋ ma Bay ma Bəla, ma mbəladərawa da walaŋ ma ndaw ma mətsa na hay.
51002013	Arka kuray ana ŋga na hay ma mətsam hərway ma malay kwar hay, hərway ma kuɗey kwar ma slaya da slaw vaw kakay ana na, Bay ma Bəla ka vəlakwar mendzey ba ta ŋga. Ka safandakwar yam ba ka malay lakwa hay tabiyaha.
51002014	Ŋga ma davasada ɗeriwel ma wudafandakwar ana ba, andza mey ma mewey hay ma mbəɗafandakwar 'ar ana, ŋga ma zəɗada ba, ŋga ka darada ba ka tuwaw ma gazləla na.
51002015	Ma kwasləɗata bay hay, ta gədaŋ ma ndaw me wey ndaw hay, ma padata, ma ndaw hay tabiyaha ka nəkafəmata. Ŋga ma vahata ka səpamar bəzay, da har ma tuwaw ma gazləla na ma zəga'ar ma sleɗ.
51002016	Zla ekəɗey na, ndaw ka da dzuwakwar ka guma ma tek ma zəmey, ta tek ma sey da magurlam ma kiya ma sləlawa na, dakay na, ma mesley zlay.
51002017	Na ŋga na hay tabiyaha na, mezek ma tek ma da sawa na, ama tek ɗerre na a da bawa na da Kriste.
51002018	Ka da mbəkadəmatara vaw kwar a ndaw hay ka da zləgaɗəmakwar, ta me zəgey 'ar ma sleɗ ma ndaw ma mbafata na, me ndzey da me ɗuley mey, dakay na ma katar kuley a madurlam ana hay zlay. A tələkadama vaw ta a tek ata ma nəkatar a dey ana, arka tok na, da me sərey tek ata ma slaw vaw ma zlambaradata tedehe na.
51002019	Taya ma dzəmaya ka Kriste na 'ar aŋga na kakay,Azlakwa tok na ma vəlar tek ma nafar a vaw ana tabiya ha na ’ar ana. Ta ŋga tok na mezəvey ma vaw hay tabiya a kam mber ka masləta ha. Ma gəlada vaw ana tabiya ha na Bay ma Bəla na.
51002020	Ana ekəɗey andza kuray ka mətsam tsoy ta Kriste na, na ŋga na tok na, kalkal andza kuray ka tsam ba ka vaw ta tek ma bəla hay, ka madama vaw kwar ma tsənatar sləmay a metsesley ma tek hay, andza re mendzey kwar ma vəlaha ma bəla neney sa na, teŋgey?
51002021	Ka da zəga zlay, ka da ndzəka zlay, ka da ləmar zlay,
51002022	tek ana ŋga na hay tabiyaha na, kendzey ka kadata ha mber na, a ŋgəsam ba, a zam ba seŋgey, nəkafama neney na,mey ma mewey ta metetəkey ma ndaw hay!
51002023	Taya na, ka kadama vaw ta ba andza ma səra ’ar ahiya haɗa kwa ‹kuley me dey har ata na, a namar dəba, ma kada tatakway ta vaw›, tek ana ŋga na hay na, a nafam kakay tabiyaha, a nafam na, a slaw vaw dada.
51003001	Ekəɗey andza kuray ka mbələmawa ba ta Kriste ka dəba na, səpam na tek na da 'ərlam ana, na Kriste ŋga da huɗa na, ma ndza ha ta har zəmay ma Bay ma Bəla;
51003002	tek a kwar ma səpam ana na, da 'ərlam zləna ka dala kakay.
51003003	Akwa na, kuray ka mətsam ba, amana, mendzey kwar ma kəzla ha ta Kriste da Bay ma Bəla.
51003004	Mendzey kwar dərka na na Kriste, andza aza ka da bawa ba na, arka kuray ana tiyatsa na, ka da bəmawa andza ŋga da ma wezley dey ɗuhwa ha dzay.
51003005	Tek na ma vəla ha ma dala da vaw kwar ana na, mətsadama ba: me tsəley so, tek me zləɓey ndaw, tek me sey, me wuɗey tek haya kakay ana hay, ta həzay a neney ma təra ha ba andza tek ma kuley ma ’ərlam so na hay.
51003006	Nəkafama ma sadərawa me tsey mevel ma Bay ma Bəla na tek a neney hay,
51003007	Nəkafama me key kwar zlekete na andza ha, mendzey kwar ana na andza ha.
51003008	Ekəɗey tok na, kuray ana tiyatsa na, kuyadəmata tek ana ŋga na hay ba, mevel me tsey, magwam, seweɗ, me tseɗey ndaw ta guma haya kakay ana hay ka da bawa da mey kwar sazlay.
51003009	Malwaɗay ka da key da walaŋ a kwar daha sazlay: hərway kuray ka tsukwama ndaw gurma na ba, ka vaw kwar ta tek aŋga me key ana hay dzay,
51003010	arka kuray ma kəlam ndaw wayna ka vaw, na andza ka da husey a ma sərada tek na, a mətsar har ma tərada vaw wayaha, ma ka nəkey andza ndaw ma kərawa na kakay.
51003011	Da huɗa na, Grek ta Zuif dasakay, ndaw ma sla kuɗey aha ta ndaw ma sla kuɗey aha kakay ana dasakay, ndaw ma dzaŋga na ta ndaw ma dzaŋga ha kakay ana dasakay, beke hay ta ndaw ma wam 'ar ata na hay dasakay, amana Kriste: ŋga tabiyaha ta tek hay tabiyaha.
51003012	Hərway kuray ma gaɗəmaya,ma təra hiya ba kokwoɗ ahiya, Bay ma Bəla a wuɗakwar sana, kəlam ka vaw tok na mevel ma ndaw ma kar da vaw ana, me səŋgərey da mey, ləfeɗeɗe, ma ləɓa vaw, ta ma zəgey mevel.
51003013	Äəsam vaw ka 'ar vaw kwar ana hay, kendzey ndaw asləta tek ka həladata ba ka vaw ta ndaw naŋgar na, sam yam ka vaw ka 'ar vaw kwar ana hay, andza ma Bay’ərlam ma safakwar yam ana, kuray ana tiyatsa na, kam andza ha tey.
51003014	Arka ka 'ar ma tek a neney hay tabiyaha na, kəlam ka vaw na ma wuɗa vaw: ŋga na, me dzəmey tek hayna kərem ana.
51003015	Hayna zozoy ma Kriste ka ndzey da mevel a kwar, na kuray ma zəlaya kava tabiyaha, da vaw ana asləta. Haya ndzam na, da ma madara sise.
51003016	Hayna Guma ma Kriste ka ndzey da walaŋ a kwar, ta zleley ŋga na hay tabiyaha, tatəkam tek ka 'ar vaw kwar ana hay, tsam guma a 'ar ka 'ar vaw kwar ana hay da ma səra 'ar, kamar walay a Bay ma Bəla da mevel a kwar ma madara sise, da walay ma Pəsom hay, ta walay me Səmbərey Bay'ərlam ana, ta walay na Mesəfrey Kokwoɗ ana ma ɓakwar ana hay.
51003017	Tek a kwar ma da ləvey, ma da key tabiyaha na, kama na, da mezəley ma Bay’ərlam Yezu, da ma madara sise ta har aŋga a Bay ma Bəla Baba.
51003018	Ŋgwas hay, tsənəmatar sləmay a zel a kwar hay, andza na ma kama da mezəley ma Bay’ərlam ana.
51003019	Zel hay, wuɗəmata ŋgwas a kwar hay, ka da kəmatar tek me tsey mevel aha zlay.
51003020	Bəza hay, tsənəmatar sləmay a baba kwar ta maya kwar hay da tek hay tabiyaha, nəkafama, Bay’ərlam a wuɗey ka kuray na tek a neney ana.
51003021	Baba ta maya ma bəza hay, ka da kəmatar tek haya kakay ana hay a bəzey kwar hay zlay, zləna a mətsatar har ba.
51003022	Beke hay, tsənəmatar sləmay a bay kwar hay, ta tek hay tabiyaha ka dala neney, kadəmatara mber ata na, ma vəday a dzaɗəmakwar aha kakay, andza ka ləva ka səpam na ka datar ’ar a ndaw hay kakay, amana, ta mevel ləfeɗeɗe na, andza ma ndaw ma wasadama ta Bay’ərlam ana hay.
51003023	Ka key na, mber a kwar na waray na waray na, kama ta mevel hayna, andza ka kadəmara a Bay’ərlam, zləna a ndaw hay kakay,
51003024	ta ma sərada ha ka da ndzafam me zəmey zleley da har ma Bay’ərlam, kəla ma masa ha. Miter na Kriste, kuray na, ndaw ma mber aŋga hay.
51003025	Ndaw ma ɓada vaw ŋga dzerey aha tikay na, a da warəkadəmara na, ta masa ma dzerey ŋga kakay ana tiyatsa, me weley ndaw da ɗəma dakay.
51004001	Ndaw ta beke da 'ay ta na hay, nəkafəmata dey ka beke kwar hay na, da dzerey, kalkal, sərafama kuray ana tey na, Miter kwar ana daha da 'ərlam.
51004002	Ndzam na da ma ɗula mey, a həladakwar vaw ma madara sise a Bay'ərlam.
51004003	Da har ana satsa na, ɗulafəmandərawa mey tey: hayna Bay ma Bəla ka wurar mambaw a me tələkey mey la neney, ma i ka tələkada mey ta tek ma Kriste na kəzla na, na i da daŋgay ekəɗey hərwuiya na.
51004004	Hayna i ka pada mey ka bəla, andza na təɗe i ka tsa na.
51004005	Hayna səradama me ndzey haya hayaha, ka slam dey ma ndaw kretieŋ ahiya kakay ana hay: yəmam da bəziya.
51004006	Hayna zlapay kwar ka key na hayna, ka pas ka pas na, ka tərey mandaŋ aha, ta ndaraw ma mbəɗar ka guma ma ndaw na ta tsəveɗ.
51004007	Ma tek me nəkey dey ka mendzey ɗaw na, ka da ndzafəmata guma ana wayna hay tabiyaha da har ma Tisik, malam na i ma wuɗa na, bəzey me slərey me tsəney sləmay ana, mandala ɗaw ma kam mber tsetsuwe da mezəley ma Bay.’ərlam ana.
51004008	I sləradəraɓa na ta har, ma ka ɓadakwar mendzey la, ka vəlakwar gədaŋ.
51004009	Onezim malam me tsəney sləmay bəza kakay ana, haya ha bəza kakay ana a kəsadəraɓa, ŋga ndaw ma 'ay kwar. A da ɓadəmakwar tek a hay tabiyaha, ma kam ka sləna ɗey ana.
51004010	Aristark ka tsadukuraɓa guma, la da daŋgay tsetsuwe, ka zəgawa Mark, bəzey baba ma Barnabas- ka ɓadəmakwar me key ŋga na ba seŋgey, kendzey ka daɓa ba a 'ay kwar na, ŋgəlama mambay mambay aha.
51004011	Yezu na ma zəlamar Zustus ana, ŋga asləta da walaŋ ma Zuif hay me key mber andza yah hərway ma Slala ma Bay 'ərlam na taya dada, taya na ndaw ma məmaya 'ərev ana hay.
51004012	Epaphras ka tsadukuraɓa guma, ŋga na ndaw ma 'ay kwar, gawla ma Yezu, na ŋga zarra a kəɗey aha vaw da ma ɗula mey hərway kwar, ma kuray ka ndzam gədaŋ ahiya, haya hiya, ha vəladəmara vaw kwar kərem tabiyaha, hərway ma tek ma Bay ma Bəla ma wuɗey ana.
51004013	I ka seydewe ŋga na, a yey aha vaw hərway kwar kambəlaɓa, hərway kwar, hərway ma ndaw ma Lawdisey ta ndaw ma Iyerapolis hay.
51004014	Dzam a lakwa Luk ndaw ma sidem ka tsadukuraɓa guma ta Demas.
51004015	Tsadəmatara guma a ndaw na da Lawdisey na hay, tsadəmara guma a Ninfa, ta Egliz na me tsəhey ’ar da 'ay ŋga na.
51004016	Andza aza kuray ka dzaŋgama ɗeriwel a ɗaw ana ba na, sləradəmatara a ndaw ma Egliz ma Lawdisey, taya ka dzaŋgama tiyatsa, kuray ana tiyatsa na, dzaŋgama ɗeriwel na ma sawa da Lawdisey ana tey.
51004017	A dəba na na, ləvamar a Arsip: nəkafa dey ka mber ana kah ma ndzafa da mezəley ma Bay’ərlam ana, kəɗey vaw ma kah ka ndaslada mambay aha.
51004018	Me tsey guma ɗaw ta har ɗaw Pol na, andza neney: sərafama ka tsalalaw a ɗaw hay. Hayna hahaya ma Bay'ərlam ka ndzey ta kuray!
52001001	Yah Pol, Silveŋ ta Timotey, a Egliz ma Tesalonisiyeŋ hay, na da Bay ma Bəla Baba, da mezəley ma Bay’ərlam Yezu Kriste. Hayna hahaya, ta zozoy ŋga ka ndzey ta kuray.
52001002	La madəmara sise a Bay ma Bəla zarra hərway kwar tabiyaha, kendzey andza la sləfəmakwar da me ɗuley mey la hay na.
52001003	La sərafama ka me pey 'ar a kwar da tek a kwar ma kam, da ma wuɗa vaw, da ma vəlada vaw me key viya hərway ma ndaw hay, da me pey dey kwar ta matanduroŋ aha, da Bay’ərlam a lakwa Yezu Kriste, ka slam dey ma Bay ma Bəla Baba lakwa.
52001004	Səradama haya haya malam a ɗaw na Bay ma Bəla ma wuɗata na hay, ŋga na ka gaɗəmakwar ba.
52001005	Akwa na, ma teləkawa mey la ta Mey Wayna da ’ay kwar ana na, me yey mey tedehe tsa kakay, amana, ta ma slafa, ta me dzəney ma Mesəfrey Kokwoɗ ana, ka ndaslam ba mambay aha. Kəɗey na kuray ana ka səradama, tek ana ma safandərawa da’ay kwar ana kavəday kwar ana.
52001006	Kuray na, kuray ka tsam dey ba ka la ta Bay’ərlam, ha ŋgəlama Guma na ba da viya kambəlaɓa na, ta wuiya ma Mesəfrey Kokwoɗ ana:
52001007	kəɗey na, kuray ka təram ba tek me tsey dey aha kava, ma ndaw me pey 'ar hay tabiyaha da Maseduwan ta Akayi.
52001008	Ma zlar da 'ay kwar na, akwa guma ma Bay’ərlam a tsəney ba, da Maseduwan ta Akay dada kakay, amana, mey ma me pey 'ar a kwar ka Bay ma Bəla, ka pey mey ba haɗadzidzay ka waray ka waray, ma la ka tsam kava dzay sakay.
52001009	Hərway kwa way way a təkərey, a tsey aha ka la, ka ŋgələmandar na teŋgey? arka, ta me mbəɗey dey kwar ’ar ’ay Bay ma Bəla arka ta ma mbəɗar dəba kwar a ’ərlam so na hay, ma da kar mber a Bay ma Bəla ta dey ana, dərka na.
52001010	Ma da hutey Bəzey ŋga ma sawa da 'ərlam ana, ŋga ma mbəladərawa da walaŋ ma ndaw ma mətsa na hay, Yezu na ma buwandukurawa da me tsey mevel ma da sawa na.
52002001	Malam a ɗaw hay, kuray ana ka səradama haya hayaha seŋgey, kuray ma ŋgələmandar ana ŋga na na, ma hayaha kakay.
52002002	Ama azlakwa tok na, la ka kəmawa banay ba, ta ma tsaɗəmandərawa da Filip, kuray ana ka səradama seŋgey, la ka ndzafam gədaŋ ba da har ma Bay ma Bəla ala, ma səmadandar ma da taləkadakwar mey ta Mey ŋga Wayna, ma tazlarawa ta ma kəɗa vaw ta tek hay haɗadzidzay.
52002003	Guma la na ma tələkada mey ana ma pa ha ka me zləgey ndaw kakay,a dahəɗa ndaw a tek me zləɓey ndaw kakay, a tsəhey wewer ma təke kava kakay.
52002004	Dzadzak na Bay ma Bəla ka nəkafandar ba ɗa ma vəladandar Mey Wayna. Ekəɗey andza la tələkadama mey na, la səpam na, la ka dəmatar ’ar a ndaw hay kakay, amana a Bay ma Bəla, na ma sasəka mevel ala na hay.
52002005	Kəɗey tok na, ɗaɗa la ka tsam guma ma pey wuiya ka ndaw tikay, kuray ana ka səradama, ɗaɗa la ka dzalam ma ndzafada tek kakay, seydewe la na na, Bay ma Bəla na.
52002006	Arka sa na, ɗaɗa la ka səpam ɗuhwa da har ma ndaw hay tikay, kwa da 'ay kwar, kwa da 'ay ma ndaw hay mekele hiya na.
52002007	Akwa kassla na, la ka slafama ma wumakwar da mezəley ma maslaŋ ma Kriste, dzadzak tok na, da ma ndzawa la da walaŋ a kwar na, la kokwoɗ ahiya bəza kakay, andza ma maya ma bəzey ma kutəkwey wawa ŋga hay, ma vəlatar tek me zəmey ana.
52002008	La ka wuɗəmakwar ba haɗadzidzay, ha la ma həla vaw ahiya na, ma vəlakwar na Mey Wayna ma Bay ma Bəla dada tsa kakay, amana, ta mendzey la na dzay, hərway kuray ka təram ba ndaw andza la ma wuɗəmata haɗa na hay.
52002009	Malam a ɗaw hay, kuray ana ka sərafama, banay la, ta me yey vaw la me key mber dəvaɗ ta rəpas adzay, ma la ka da ndzam ma vəlaya ka 'ar ma ndaw da walaŋ a kwar zlay, da slam andza la ma tələkadəmərawa mey ta Mey wayna ma Bay ma Bəla na.
52002010	Ka slafama me key seydewe ŋga na ta Bay ma Bəla adzay tiyatsa. Tek ala ma kəmawa kavəday kwar, ndaw ma pam 'ar ana hay na, da kokwaɗ, da dzerey, mandzara me ŋgəley bəzay.
52002011	Arka kuray ana ka səradama, i kadakwar na kal kal andza baba ma kadata bəzey ŋga hay.
52002012	La ka səmadakwar ba, la ka həladəmakwar bəzay ba, la ka ndzəkəmakwar hahay ba ka dəba, hayna mendzey kwar ka key na, andza na ma dawam ka vaw ta Bay ma Bəla ana, na ma zəlakwar a Slala ŋga me wezley dey ana.
52002013	Nəkafama ka mey na, la madəmara sise zarra a Bay ma Bəla: andza kuray ma təɓama guma ma Bay ma Bəla, na la ma tatəkadəmakwar ana na, kuray ka ŋgəlama ba zləna, andza ma guma ma ndaw kakay, amana, andza na ma ka ha andza ha na, Guma ma Bay ma Bəla, na me key mber da vaw kwar ana tiyatsa, kuray ndaw me pey 'ar ana hay.
52002014	Akwa na malam a ɗaw hay, ka pam sek na, a slam sek ma Egliz ma Bay ma Bəla da Zudey ana hay da Kriste Yezu, kavəday kuray ana tiyatsa na, kuray ka kam tsetseh ba, da har ma ndaw ma 'ay kwar ana hay, andza ma ta Zuif hay ma kadəmata tsetseh ana tey.
52002015	Zuif hay ma kəɗama Bay’ərlam Yezu ta ndaw sek hay, na taya ka kadəmandərawa tatakoy ba tiyatsa, a damar 'ar a Bay ma Bəla kakay, taya ndaw dugwan ma ndaw hay tabiyaha.
52002016	Ka təkəmandar ba me tələkey mey a ndaw Zuif ahiya kakay ana hay, ma ka da buwəmata zlay, kəɗey na, a səkadama meŋgəsey ta zarra adiya adiya. Ama ma da ndəvey ŋga na na, me tsey mevel ma Bay'ərlam ha ma təɗafata.
52002017	Na ŋga la ŋgey malam a ɗaw hay, lakwa ma ndza hiya dəreŋ da mendzey nekəɗey, ka slam dey na dəreŋ, amana da mevel na, dəreŋ kakay. La ka kəɗəmaɓa vaw ba kambəlaɓa ma daɓa ma da nəkəmkurawa, hərway la ka dzalama ba kurah kurah da mevel ala.
52002018	Hərway ma mey na, la ka wuɗəmaɓa ba ma daɓa a 'ay kwar- yah ana Pol ta ’ar a ɗaw ana- amana Sataŋ ka təkandar ba.
52002019	Akwa na, tek ala ma me pey dey la na na, na waray? Wuiya la, me ŋgelekey la na na, a da tərey na gursam ala, ha ka slam dey ma Bay’ərlam lakwa Yezu, ta pas ma ma da sawa ŋga na na, sey kuray zləna wiyaway saway?
52002020	Ayaw, kuray na me wezley dey la ta wuiya la.
52003001	Arka satsa na, andza la slafama sakay na, ŋgama la ma dzalama na, ŋgama la ka ndzam tek ala makəra la da Aten,
52003002	arka la ma sləradəməkuraɓa Timotey, malam ala, ndaw ma key mber ma Bay ma Bəla da me tələkey mey ta Mey Wayna ma Kriste, ma ka makwar 'ərev, ka səmadakwar da me pey 'ar a kwar,
52003003	ma ndaw ka da təɗey ta dəba da walaŋ ma tek me həley suwet ekəɗey ana hay zlay, hərway kuray ana ka səradama haya hayaha, lakwa ma kaya na kava.
52003004	Andza la da 'ay kwar mba na, la ka tsəmakwar ba, ka da ɓəsam tek ma həlafakwar suwet ana hay, ma sawa ekəɗey ana na, tek ana tok seŋgey, kuray ana ka səradama.
52003005	Ma vədiya tok na, andza i ɓəsa sakay na, i ma sləraɓa ndaw ka ɓadiyawa me pey 'ar a kwar, da me wesey na ndaw me petəney ndaw ka da pətənakwar ba na, ma me yey vaw la ka da zəɗey tedehe zlay.
52003006	Ekəɗey na, Timotey ka husawa ba da 'ay kwar ka tsakay la, ka ɓadandar mey ma me pey 'ar a kwar ba, ta ma wuɗa vaw kwar, a ləvey na, waya, ka sərafəmandar aha zarra haya hayaha təŋga, kuray ka wuɗam ma da nəkəmandəraɓa, andza la ma wuɗam me dzeley ma da nəkəməkurawa na sa tey.
52003007	Kəɗey tok ŋgey malam hay, kuray ka səmadəmandar ba, kuse ma me pey 'ar a kwar da walaŋ ma tek ma sandar vaw ana, ta tek ma həlafəmandar suwet ana hay.
52003008	Arka ekəɗey ana na, la səfram aha ka dəba, hərway ma mey na, kuray ma ndzaya gədaŋ ahiya da medzəmey vaw kwar ta Bay’ərlam.
52003009	La da madəmara sise a Bay ma Bəla hərway kwar ana na hadzəgay? Kavəday ma wuiya neney tabiya ha la ma kam hərway kwar ana, ka slam dey ma Bay ma Bəla a lakwa na.
52003010	Andza la ɗulam aha mey dəvaɗ ta rəpas aha dzay, mandzara ka mətsandar har na, ma la ka ndzafam bəzay ma da nəkəmkurawa sa, ma la ka da ndakadama tek na me hətsey, da me pey 'ar a kwar ana.
52003011	Hayna Bay ma Bəla na ta 'ar aŋga na Baba lakwa, ta Bay’ərlam a lakwa Yezu ka kəsadandəraɓa ka tsəveɗ ma daɓa ’ar 'ay kwar ana.
52003012	Hayna Bay’ərlam ka gəladərawa, ka səkadərawa ma wuɗa vaw ana, kuray ma wuɗam vaw ka 'ar vaw kwar ana hay tabiyaha na, ka nəkey andza ma wuɗa vaw la ma wuɗəmakwar ana.
52003013	Hayna ka makwar mevel da mendzey kokwoɗ aha, mandzara me ŋgəley bəzay ka slam dey ma Bay ma Bəla Baba lakwa, ta pas ma ma da sawa ma Bay’ərlam lakwa Yezu, ta ndaw aŋga kokwoɗ ana hay tabiyaha.
52004001	Ekəɗey ana na, malam a ɗaw hay, nəkafama tek ala me tsəhey ka kuray, da na la ma həladəmakwar bəzay da medzəmey vaw ta Bay’ərlam Yezu ana, kuray ma tatəkadəməraɓa ka la ndaraw ma mendzey ma dar ’ar a Bay ma Bəla na, ekəɗey kuray ma ndza hiya na andza ha, hayna səkadama adiya satsa.
52004002	Akwa kuray ana ka səradəmata ha guma na hay, la ma tsəmakwar a 'ar, da mey ma Bay’ərlam Yezu ana seŋgey.
52004003	Tek ma Bay ma Bəla me wuɗey na, ha təram kokwoɗ ahiya, ha mbəkadama me tsəley so ha ba.
52004004	Kwa way way da walaŋ a kwar ka sərada me zəgey ŋgwas aŋga, ma ha da ndzam da mendzey na təɗe ma dar ’ar a Bay ma Bəla na.
52004005	Mandzara tek me sey ka pafakwar wuiya andza ma ndaw Zuif ahiya kakay ana hay ma səradama Bay ma Bəla kakay ana zlay.
52004006	Hayna kwa ndaw ka da kar tek a malam aŋga zlay, ma ka da tərafa malay aha da tek ana ma kar ana zlay, hərway da tek ana ŋga na na, Bay’ərlam a mada gandaf ba, andza na la ma tsəməkurawa ta waw aha kava na.
52004007	Akwa na, Bay ma Bəla a zəlandukurawa na, ma lakwa ka da ndzakwama da me zləɓey kakay, amana, a zəlandukurawa na ma da tərey kokwoɗ ahiya.
52004008	Kəɗey tok na, ndaw ana ma kəladata guma neney ma tsaya a 'ar ana hay na, a key na, a kəley na ndaw kakay, a kəley na Bay ma Bəla ana, ŋga Ndaw ma vəlakwar Mesəfrey ŋga kokwoɗ ana.
52004009	Ka ma wuɗa vaw ka 'ar vaw kwar ana ta malam hay na, ka wuɗam la ka windəməkuraɓa kava dzay kakay, hərway ma mey na, kuray ana ka tatəkəmawa ba ka Bay ma Bəla, me wuɗey vaw ka 'ar vaw kwar ana hay.
52004010	Akwa kuray ana ka kama ha, hərway ma malam hay tabiyaha. Da Maseduwan tabiyaha, la həladəmakwar bəzay ekəɗey ŋgey malam a ɗaw hay, hayna səkadama adiya sa.
52004011	Hayna mevel a kwar ka sərada me ndzey səfekke, hayna ka nəkakwar a dey na, tek a kwar ana hay, ha kam mber ta har a kwar ana hay, andza na la ma ləvəmukurawa na.
52004012	Ma aza da mendzey kwar na, ka slam dey ma ndaw ma 'ar bəla hay na, ka hasəkadəmakwar bəzay, ma kuray ka da ndzam kavəday ma ndaw zlay.
52004013	Malam ala hay, la wuɗam ma mbəkadəmakwar mandzara ha səradama tek, ka guma ma ndaw ma mətsa na hay kakay, ma aza ha da ndzam da magwam andza ndaw me hutey tek ka mey kakay ana hay zlay.
52004014	Haɗaw azlakwa ka pakwa 'ar, Yezu na ka mətsey ba, arka na ka mbəlawa ba sana, andza ha tiyatsa na, ndaw ma mətsa na hay na, Bay ma Bəla, kavəday ma Yezu na, a da dzəmadata ta Yezu.
52004015	Nəkafama la ma ləvam ana, andza ma me tetəkey ma Bay’ərlam ana, lakwa neney ta dey ana hay ma da ndzey kasl ka ma da mawa ma Bay’ərlam ana na, i da tsafukwata ha mey ka ndaw ma mətsa na hay dakay.
52004016	Hərway ma mey na, Bay’ərlam ana ta 'ar aŋga na, ka da vəla zeheɗ ana ba, ɗay ma madurlam ɗuhwa na, ka da tsəney ba, ta tolom ma Bay ma Bəla ka da tsəney ba na, a da hərɗawa da 'ərlam, arka na, ndaw na ma mətsam ta Kriste na hay, a da mbələmawa ba ka mey ɗagay;
52004017	arka lakwa neney ma zukwawa ta dey ana hay na, a da hələmandakwar ka 'ar ma pazlay andza taya ka masləta ha, ma da tsey 'ar ta Bay’ərlam ka'ar lalaŋ, kəɗey aza tok na, i da ndzakwama səlekw na andza Bay’ərlam.
52004018	Mam 'ərev a vaw ka 'ar vaw kwar ana, ta me tetəkey a neney ana.
52005001	Ka guma ma lam ana ta har ana na ma Bay’ərlam ma da mawa na na, malam a ɗaw hay, haya ka windəmkuraɓa dzay sakay.
52005002	Kuray ana ka səradama mambay mambay aha, pas ma Bay’ərlam na, a da sawa na, andza ma mahal ta dəvaɗ.
52005003	Aza andza ndaw hay a da ləvam: «Neney na, bəla ma zozoy, me ndzey sef seffe ana!», arka tok na, dekeslef ma bezley ma tek ana ada hərɗafatərawa tok, andza ma me ndelemey ma safərawa ka ŋgwas da zləbeŋ, arka na, a da slafama ha me ləhey da huɗa kakay.
52005004	Ama kuray na malam a ɗaw hay, kuray na, kuray da ləvaŋ tikay, ma aza pas ana ka da safukurawa andza ma ndaw mahal tizlay.
52005005	Akwa na, kuray tabiyaha na, bəzay ma waw me nəkey dey hay, kuray bəzey ma rəpas hay, lakwa na, kwa bəzey ma dəvaɗ hay kakay, kwa bəzey ma ləvaŋ hay kakay.
52005006	Kəɗey tok na, ka da narakwama andza sa ma ndaw hay zlay, ama hayna ndzakwama tsekerkerre, ndzam mandzara me sey zom.
52005007	Ndaw ma naram ana hay na, a naram na ta dəvaɗ, ndaw ma wam ana hay na, a wam na ta dəvaɗ.
52005008	Ama lakwa neney ndaw ma rəpas hay na, ka da sakwama zom zlay, kəlakwama zana ma mbal, na ma 'ar me pey ta ma wuɗa vaw, mbəram daw, na ma me pey dey a me buwey.
52005009	Hərway Bay ma Bəla a kandukurawa na, ma aza mevel ka da tsar ka lakwa kakay, amana, ma i ka da ndzafakwama me buwey, ta har ma Bay’ərlam a lakwa Yezu Kriste,
52005010	me mətsey hərway lakwa, ma aza kendzey andza lakwa ta dey, dakay ma nara hiya na, la ka ndzakwama tok na, ma dzəma hiya ta ŋga.
52005011	Ekəɗey hərway ma mey na, mam 'ərev a vaw ka 'ar vaw kwar ana hay, gəladama vaw ka 'ar vaw kwar ana hay, andza na a kama ha na.
52005012	La tsəhafəmakwar ŋgey malam a ɗaw hay, hayna ɗəmatar ndaw a ndaw hay na da walaŋ a kwar, ma vəladama vaw ta, ma yam vaw, ma nəkafəmakwar dey da mezəley ma Bay’ərlam, ma tsəmakwar guma a 'ar ana hay.
52005013	Hayna hasəkadəmatara bəzay haya haya, da ma wuɗa vaw kavəday ma meslərey ta, ndzam da zozoy ka 'ar vaw kwar ana.
52005014	Malam a ɗaw hay, la həladəmakwar bəzay, hayna tsəmatar kava a ndaw me dzedzəvey mey so na hay, səmadəmata ndaw andza gədaŋ ma hətsatar ana hay, dahəmata ndaw bəle na hay, safəmata yam ka ndaw hay tabiyaha.
52005015	Wam daw ka vaw, hayna kwa ndaw ka da madara gandaf ma ndaw zlay, ama səpam ka pas ka pas na, me key hahaya da walaŋ a kwar hərway ma ndaw hay tabiyaha.
52005016	Ndzam ka pas ka pas na da wuiya,
52005017	ɗulam mey mandzara ka mətsakwar har.
52005018	Da tek waray waray na, madəmara sise, hərway tek ma Bay ma Bəla me wuɗey ka kuray da Kriste Yezu na, ŋga ha.
52005019	Ka da mətsadama Mesəfrey zlay.
52005020	Ka da rəsəmata guma ma ndaw sek hay zlay.
52005021	Sasəkamata tek hay tabiyaha, wafəmata vaw ka na hayna hay.
52005022	Ndzam tsakazlak, dəreŋ ta me səpey tek haya kakay ana hay tabiyaha.
52005023	Hayna Bay ma Bəla ma zozoy ana ta 'ar aŋga na, ka təradakwar kərem kokwoɗ ahiya, arka aza na, mesəfrey kwar, mezek a kwar, ta tapay ma vaw kwar, ka da ndzam ma wa vaw aya, mandzara meŋgəsey, mandzara me ŋgəley bəzay, ta pas ma da sawa ma Bay’ərlam lakwa Yezu Kriste.
52005024	Ndaw ana ma zəlakwar ana na, a mbəɗar sler a guma ŋga tikay, a da ka tek ana na, ŋga na satsa.
52005025	Malam a ɗaw hay, ɗulam mey hərway la tiyatsa.
52005026	Tsadəmatara guma a malam hay tabiyaha na, da ma surma vaw, da kokwoɗ.
52005027	I təkakwar ɗay da Bay’ərlam: hayna ka dzaŋgaɗəmatara ɗeriwel a neney a malam hay tabiyaha.
52005028	Hayna hahaya ma Bay’ərlam a lakwa Yezu Kriste ka ndzey ta kuray!
53001001	Yah Pol, Silveŋ ta Timotey a Egliz ma Tesalonisiyeŋ hay na da Bay ma Bəla Baba lakwa, da mezəley ma Bay’ərlam Yezu Kriste na.
53001002	Hayna zozoy ta hahaya ma Bay ma Bəla Baba ta Bay’ərlam Yezu Kriste ka ndzey ta kuray.
53001003	Akwa təɗe na, la ka madəmara sise dzeɓelle a Bay ma Bəla hərway kwar malam a ɗaw hay, arka na kassla dərka na, hərway me pey 'ar a kwar na, a gəley aha haɗadzidzay. Ta ma wuɗa vaw kwar ana ka 'ar vaw kwar ana hay na, a gəlawa ha da vaw kwar ka ndaw ka ndaw tabiya kwar aha,
53001004	ha a da tərey na, tek ala ma ŋgalakada da walaŋ ma Egliz ma Bay ma Bəla hay, hərway ma matanduroŋ a kwar, ta me pey 'ar a kwar da tatakway ma kadəmakwar, ta ma hələmakwar suwet, kuray ma ɓəsəmata na hay tabiyaha.
53001005	Ma ka hiya na ɗerre zeheɗ ma sariya ma Bay ma Bəla, tek ata ma wuɗam ana na, ma təradakwar ɗa ndaw ahiya ma Slala ma Bay'ərlam, na kuray ma sam banay hərwuiya na.
53001006	Akwa na kassla dzerey aha, Bay ma Bəla a madatara viya ta viya a ndaw ma kərəmakwar ana hay.
53001007	Arka ka vələmakwar a kuray ndaw ma kəra na hay na, ma sesəkey vaw andza la, ta pas ma Bay’ərlam Yezu ma da ɓey vaw, ma da sawa da 'ərlam ta madurlam ma ma slafa ŋga na,
53001008	da 'erneh ma waw ma da madatara gandaf ma ndaw ma səradama Bay ma Bəla kakay ana hay, ta na ma tsənamar sləmay a Mey Wayna ma Bay’ərlam a lakwa Yezu kakay ana hay.
53001009	Me hətey ta na a da key na, me zəɗey me ndəvey kakay ana, dəreŋ ta mey dey ma Bay’ərlam, ta me wezley dey ma ŋgalaka ŋga.
53001010	Andza ka da sawa ba na, ta pas ana ŋga na na, ndaw aŋga Kokwaɗ ana hay a da hasəkadəmara bəzay, a da datar ’ar a ndaw ma pamərawa 'ar ana hay, arka kuray na, ka pəmawa 'ar ba ka seydewe la.
53001011	Nəkafama la ɗulam mey dzeɓelle hərway kwar na, mavədiya, ma Bay ma Bəla a lakwa ka da ndzafakwar na, ɗa ndaw ahiya ka me zəley ŋga ma zələkurawa na; arka na, ta ma slafa ŋga na, ka vəlakwar slam har ma kuray ka ndasladəmata tek hayna hay, na kuray ma wuɗam ana hay tabiyaha, arka na, a da parkada me pey 'ar a kwar.
53001012	Kəɗey na, a da hasəkadəmara bəzay a mezəley ma Bay’ərlam a lakwa Yezu da kuray, kuray tey da ŋga, andza na ma hahaya ma Bay ma Bəla lakwa, ta na ma Bay’ərlam Yezu Kriste.
53002001	Ka guma ma ma da sawa ma Bay’ərlam a lakwa Yezu Kriste, ta ma da kusey lakwa ka tsakay ŋga na, la tsəhafəmakwar ŋgey malam a ɗaw hay:
53002002	ka da həɓakwar 'ar tsam tsam zlay, kwa ka da tsəlafakwar zluwer kavəday ma tek ma ɓəmakwar andza ma ndaw sek ana hay zlay, da guma ma tsəmakwar, dakay andza ɗeriwel ma ɓəmakwar ka ləva na, na la ma windəməkuraɓa, arka a da dzaladakwar 'ar na, pas ma Bay’ərlam ka husawa tsoy zlay.
53002003	Kwa ndaw ka da pətənakwar ta ndaraw waray waray zlay, hayna har ana ndaw hay ma mbəɗamar dəba a Bay'ərlam ana na, ka husawa ba ɗagay, Bay ma meŋgəsey ka ɓey vaw ba ɗagay, Bəzey ma me zəɗey.
53002004	Ŋga me lətsey 'ar, ma kar vərom a tek ana ma zəlamar 'ərlam ana, dakay na, na ma namar dəba na, ha ŋga na ta 'ar aŋga na ma ndzey da 'Ay me key Kuley ma Bay ma Bəla, arka ŋga me tələkey mey, waya ŋga na Bay ma Bəla.
53002005	Ka sərafəmata ha, ka na i ma tsəkurawa kava da har andza i da 'ay kwar mba na sakay ɗaw?
53002006	Ekəɗey na, ka səradama tek ana ma zəgada na, ma aza ka da ɓey vaw na ka har ana.
53002007	Hərway tek ma kəzla na ma meŋgəsey na, tsoy a key aha mber ka dəba, akwa a zarawa na, ma gədzəhadama ndaw ma zəgada ekəɗey ana ba na tsoy.
53002008	Arka na, Bay ma meŋgəsey a da ɓawa vaw tok, na Bay’ərlam Yezu ma da zəɗadara 'ar ta Mesəfrey ma huɗa mey ŋga na, arka a da davasada ta ma wezley dey ma ma sawa ŋga.
53002009	Andza ma da sawa ma bay ma meŋgəsey tey na, a da sərey na da mber ma Sataŋ, a da ɓey vaw da mber hay gəle gəle ma ma slafa, ta ɗeɗew hay, ta tek ma rəzley ndaw ma zləgey ndaw ana hay,
53002010	ta tek me pətəney ndaw hay tabiyaha ma dzerey kakay ana hay, ma ndaw ma zəɗam ana hay, hərway ma mey na, ka təɓama ma wuɗa vaw ma dərka, akwa ka buwata na kakay.
53002011	Bay ma Bəla a sləratərawa ma slafa ma zləgadata ka pam 'ar ka malwaɗay na hərwuiya.
53002012	Kəɗey na, ndaw me pey 'ar ka dərka kakay ana hay tabiyaha, ama ma zəgam tsəveɗ ma dzerey kakay ana hay na, a da kadəmatara sariya ta na.
53002013	Ŋga la tey na, hayna la ka madəmara sise dzeɓelle a Bay ma Bəla hərway kwar, malam na Bay’ərlam ma wuɗata na hay, hərway Bay ma Bəla ka gaɗəmakwar ba zla da mezley, ma aza ka buwəmakwar ta Mesəfrey ma tərada ndaw kokwoɗ aha, ta me pey 'ar ka dərka ana.
53002014	A zələməkurawa kava na, ta Mey Wayna la: ma kuray ka ndzafam maram ma Bay’ərlam a lakwa Yezu Kriste.
53002015	Kəɗey tok ŋgey malam a ɗaw hay, ndzam gədaŋ gədaŋ ahiya, zəgafama har haya haya ka guma na la ma tatəkadəməkurawa ta huɗa mey la na, dakay na la ma windəməkuraɓa da ɗeriwel ana hay.
53002016	Hayna Bay’ərlam a lakwa Yezu Kriste na ta 'ar aŋga, ta Baba lakwa Bay ma Bəla, ma wuɗandəkurawa na, ma vəlandukurawa hahaya ŋga ma mey 'ərev na me ndəvey kakay ana, ta me pey dey hayna,
53002017	hayna ka makwar 'ərev, ka vəlakwar gədaŋ da tek a kwar ma kam tabiyaha na hay, ta tek a kwar ma tsam ka tek hayna hay tabiyaha.
53003001	Me ndəvey ŋga na tok na, malam a ɗaw hay, ɗulam mey hərway la, ma aza guma ma Bay’ərlam ka daway ka mey ka mey, ka hasəkadəmara bəzay kalkal andza da 'ay kwar ana.
53003002	Ma aza la ka ləham da har ma ndaw seweɗ ana hay, ta ndaw haya kakay ana hay, hərway ndaw hay tabiyaha na, a pam 'ar tsa kakay.
53003003	Bay’ərlam na a mbəɗar sler a guma ŋga tikay, a da vəlakwar gədaŋ, a da təkafakwar Ndaw haya kakay ana ba.
53003004	Ma kwar na, la səradama ha mambay mambay aha, da mezəley ma Bay’ərlam, tek ala ma tsəmakwar ana hay na, ka kəmata ha, re ka da kəmata ha ba satsa.
53003005	Hayna Bay’ərlam ka kəsadata mevel a kwar hay, 'ar a ma wuɗa vaw ma Bay ma Bəla, da ma zəga mevel ma Kriste.
53003006	La ləvəməkuraɓa ekəɗey na malam a ɗaw hay, ta me zəley ma Bay’ərlam Yezu Kriste, kəmatar tsakay a malam ana ma ndzaya a kam tek hay so na hay, ta meterŋgəleŋ ka guma ma mendzey na kuray ma ndzafəmawa ka la na.
53003007	Kuray na, kuray ana ka səradama haya hayaha, ha tsafəmandar dey na teŋgey! Ma ndzawa la da 'ay kwar na, la ka kəmawa tek hay lamba hiya kakay.
53003008	La ka tsəham tek ala me zəmey ka ndaw dakay, amana, da banay ta me yey vaw dəvaɗ ta rəpas, la kam aha mber, ma aza la ka da ndzam ka 'ar ma ndaw asləta da walaŋ a kwar zlay.
53003009	Dey ta kava slam har ala na daha, ama la wuɗam na, la ka təram na, tek a kwar me tsey dey kava ha,
53003010	Akwa da har la da 'ay kwar mba na, la vələməkurawa mewey a neney: Haɗaw ndaw ana a wuɗey me key mber kakay na, ka zəmey tek zlay tiyatsa.
53003011	Arka azlakwa la ma tsənadama tok na, ndaw hay daha da walaŋ a kwar, ma ndza hiya so ha, ma kəzləvey a tek ma ndaw hay, a wuɗam me key mber kakay.
53003012	A ndaw ana ŋga na hay na, la ləvəmatar, la vələmatar slam har, i həladəmatara bəzay da mezəley ma Bay’ərlam Yezu Kriste na: ka kam mber da səfekke, ka zəmam na tek ma merɓey ta, ma ndzafam ta har ata na.
53003013	Ama arka kuray tey ŋgey malam a ɗaw hay, me key hahaya ka mətsakwar har zlay.
53003014	Haɗaw ndaw ana a tsənar aha sləmay a guma neney da ɗeriwel ana kakay na, hayna, sərafama, ɗaɗa ndaw ka da dzəmey ta ŋga zlay, ma aza hwaray ka kar.
53003015	Amana, ka da təradama andza ndaw dugwan aha zlay hayna, tsamar guma a 'ar andza a malam aha.
53003016	Hayna Bay’ərlam ma zozoy ta ’ar aŋga na ka vəlakwar zozoy ka pas ka pas aha da ndaraw hay tabiyaha. Hayna Bay’ərlam ka ndzey ta kuray tabiya kwar aha.
53003017	Ma tsəkuraɓa guma ɗey na, yah ana Pol ta har a ɗaw ana, i siyata ɗeriwel a ɗaw hay tabiyaha na andza neney, hərway ma windey ɗaw na andza ha.
53003018	Hayna hahaya ma Bay’ərlam a lakwa Yezu Kriste ka ndzey ta kuray tabiyaha.
54001001	Yah Pol, maslaŋ ma Kriste Yezu, da me wuɗey ma Bay ma Bəla me buwey lakwa, ta Kriste Yezu na lakwa ma pakwar dey ana,
54001002	a Timotey bəzey ɗaw dərka na da me pey 'ar: hayna ndzefey hahaya, me key da vaw, ta zozoy da har ma Bay ma Bəla Baba, ta Kriste Yezu Bay’ərlam a lakwa.
54001003	Andza na ŋga ɗaw ma tsəkawa, mba i ka daway a Masedowan ana na, ndzey da Efez ma kah ka təkata sa ma ndaw hay, ma tatəkadəmata ndaw hay ta guma mekelehe na,
54001004	ka da tapam ka 'ərmbez hay ta me mbəsley baba tete hay na me ndesley ŋga na dakay ana zlay, na ŋga na na, a sadərawa na, me kəɗey waway zləna, andza tek ma Bay ma Bəla me dzeley me key da me pey 'ar ana tikay.
54001005	Tek ana ma wuɗam da Mewey ana na, ma wuɗa vaw ma sawa da mevel tsəzləkka na, da me ndzey ma ndaw hayna, ta me pey 'ar me teɓey kakay ana.
54001006	Ma sa ma ndaw hay ma ŋgəɗam ba ka tsəveɗ a neney hayna na, ma zləgam a me bebəley tek lamba na hay.
54001007	A kadama vaw ta na, ndaw me sesəkey mewey ahiya, kwa azlakwa zlay a səradama tek ata na ma tsam ana kakay, kwa tek ata ma tsam kava ma gədaŋ tsəmma andza ha na kakay.
54001008	Ka səradama ha seŋgey, akwa mewey na, haya ha, kendzey andza a ka dama mber andza mewey aha na.
54001009	Akwa na, tsənadakwa tek a neney haya haya ha: mewey ma ka ha na ma ndaw dzerey ana hay kakay, ama na ma ndaw ma tsənam sləmay kakay ana hay ta ndaw ma bəra na hay, ma ndaw ma zləɓa na hay ta ndaw ma ŋgəsa na hay, ma ndaw me ŋgəsey kuley ana hay, ta ndaw me rəsey kuley hay, ma ndaw me kəɗey baba ta maya ta vagay aha na hay, ma ndaw me kəɗey ndaw vagay aha na hay.
54001010	ma ndaw ma tsəlam so na hay, ma ndaw ma nam ta tsəla ta na hay, ma ndaw ma filam beke na hay, ma ndaw me tsey maləwaɗay hay ta ndaw me mbəɗey so na hay, ma ndaw ma kam tek dugwan aha ka me tetəkey dzerey ana hay.
54001011	Nəkafa neney na tek ma dam ka vaw ta Mey Wayna ma me wezley dey ma Bay ma Bəla wuiya ha na, ma vəladəmiyawa na.
54001012	I madara sise haɗadzidzay a ndaw ma vəliyawa gədaŋ, Kriste Yezu, Bay’ərlam a lakwa, ma nəkafiyawa yah ɗa ndaw aha, ma paya 'ar ka da zəgaya a Meslərey ŋga na na,
54001013	yah a neney da tsəfəmey aha, ndaw me tseɗey Bay'ərlam aha, ndaw me key tatakoy ta ndaw hay, həma ha na, amana, i ka kar ba da vaw, hərway ma mey na, i ka na, i sərada kakay, i pey aha 'ar kakay.
54001014	Ayaw, hahaya ma Bay’ərlam na, ka batəkwafiyawa ba haɗadzidzay, satsa na, me pey 'ar ta ma wuɗa vaw da Kriste Yezu ana.
54001015	Guma neney ana na, guma ma wasa kakay, a dafa na, ndaw hay tabiyaha ka təɓama haya hayaha: Kriste Yezu a sawa ka bəla na, ma da buwey ndaw ma ŋgəsa na hay, da walaŋ ata tsəfəmey aha na, yah.
54001016	Amana, i ka kar ba da vaw, ma aza da yah, ndaw tsəfəmey ana na, Kriste Yezu ma ɓada kokwoɗ aŋga tabiyaha, andza tek me tsey dey kava ha ma ndaw ma pam 'ar ka ŋga na hay, ma da ndzafada mendzey me ndəvey kakay ana.
54001017	A Bay ɗuhwa na ma kwoza ha, a Bay ma Bəla me memətsey tikay ana, me nəkey kakay ana, ŋga asləta na, me hasəkey bəzay ta me wezley dey ma vəla ma ŋga da mevey temere, da mevey temere. Amen!
54001018	Timotey dem a ɗaw, nəkafa me tetəkey na i ma vəlaka na, kassla andza na ma guma ma ndaw sek hay, ma tsəmawa ka kah ana, ma aza, ka vəlaka gədaŋ tsoy na, kah ka slafa me kəɗey vaw hayna,
54001019	da me pey 'ar ta me ndzey hayna. Sa na hay na, ka kəladama ba, arka na me pey 'ar ata ka zəɗey ba.
54001020	Da walaŋ ata na na, Imemey ta Alekzaŋdre; i ka mbəkafata har ba a har ma Sataŋ, ma aza ka da mafama me tseɗey Bay'ərlam sazlay
54002001	Tek a ɗaw ma ləvakwar ekəɗey tsəfəmey aha na, hayna ndaw hay ka tsəham tek, ka ɗulam mey, ka tsəham amboh, ka ka kam sise, hərway ma ndaw hay tabiyaha,
54002002	hərway ma bay hay ta ndaw me wey ndaw hay tabiyaha, ma i kandzakwama mendzey səfekke da zozoy, da ma ɗamara ’ar ta me ɗey ndaw a vaw.
54002003	Neney na tek mambay ana ma dar 'ar ka slam dey ma Bay ma Bəla me buwey lakwa,
54002004	ŋga na a wuɗey na ka buwata ndaw hay tabiyaha, ka husam ma da səradama mey ma dərka.
54002005	Hərway Bay ma Bəla na, ŋga asləta, Ndaw ma zawada guma da walaŋ ma Bay ma Bəla ta ndaw na, ŋga asləta: Kriste Yezu,
54002006	ma vəlada vaw ŋga ma da mbəɗatərawa ndaw hay tabiyaha. Neney na seydewe na ma kama ka har ana ma tsa ha na,
54002007	arka na ma padəmaya bay ma gawla ley aha, maslaŋ aha, - i tsey na dərka na, i tsey malwaɗay kakay-, ndaw me tetəkey ndaw ma dala hay da me pey 'ar ta dərka.
54002008	A saya na mawal hay ka ɗulam mey ka waray ka waray na, ka tsakafam har a 'ərlam ta mevel kokwoɗ aha, mandzara me key mevel, mandzara me tərey vaw.
54002009	Ma ŋgwas hay tey na, ka ləmam vaw na, təɗe ha tsa, ka da key ɗeketseketse'e zlay, kwa ka da tarɗam 'ar zlay, kwa ka pam tek ma wuiya ma gura zlay, dakay na zana ma sumkwo haɗadzidzay ana zlay,
54002010	Ama dzadzak hayna, ka ləmam vaw na, da tek ata ma kam hayna hay, andza na ma dadata ta ŋgwas hay na ma kam meslərey ma Bay'ərlam ana.
54002011	Da har a tatəkadəmata ha ndaw hay na, ŋgwas na ka ndzey tete da me tsəney sləmay.
54002012	I vəlar tsəveɗ a ŋgwas ka tetəkey ndaw hay zlay, kwa ka wa mawal zlay, ŋga na ka ndzey tete.
54002013	Akwa na, a kəmawa ka mey na Adam seŋgey, a dəba na na, Ev tok.
54002014	A pam wuiya ka Adam kakay, amana, andza ma pafama wuiya ba ka ŋgwas na, me təɗey a meŋgəsey.
54002015	Ama a da buwama na, hərway ma ŋga me yey bəzey, ama sey da me ndzey da me pey 'ar, da ma wuɗa vaw, da kokwoɗ ta me ndzey səffekke.
54003001	Guma neney na təɗe, kassla ma par 'ar: haɗaw ndaw a wuɗey ma da tərey ndaw me tsukurey ma səkway ma Yezu na, na ŋga na na, ŋga ka dzeley mber ba mambay aha.
54003002	Haya satsa na, ndaw me tsukurey ma səkway ma Yezu ana hana na, ka key na ndaw ma ŋgəlar bəzay dakay, hayna ŋgwas aŋga asləta, a sey zom kakay, ka sərada 'ar, a war 'ar a vaw ŋga, a ŋgəley ndaw haya haya, a slafa me tetəkey ndaw hay,
54003003	kwa ndaw ma 'ay zom aha kakay, a kəɗey vaw kakay, amana ləfeɗeɗe ha, kwa ka key ndaw dzendze ha zlay, ndaw dey aha kakay.
54003004	Hayna ka slafa me wey veɗ 'ay ŋga, ka slafa ma zəgadata wawa ŋga hay ka tsənamar sləmay da me ɗey ndaw a vaw tabiyaha.
54003005	Haɗaw akwa ndaw a slafa ma wa veɗ 'ay ŋga tata kakay na, a da slafa ma nəkafa dey ka Egliz ma Bay ma Bəla na teŋgey?
54003006	Ka da key ndaw ma mbəɗada mendzey ŋga waya ha zlay, me wesey naŋgarhay na, a da təɗey ta meŋgelekey ma wuləfadara dey a me dzuwey andza na ma vəlaha ma Setene na zlay.
54003007	A fəna sa na, hayna ndaw ma bəla hay ka kamar seydewe hayna, ma ka da ŋgələmatar bəzay zlay, satsa na ka da kəley a zəva ma Setene zlay.
54003008	Diyakre hay ka kam na, andza ha satsa, hayna taya ka kam ɗa ndaw ahiya, huɗa mey ta ka key na asləta, ka vəladəmara vaw a zom zlay, kwa ka da səpam sumkwo ta me bemey ndaw aha zlay.
54003009	Ka wafama vaw ka tek ma kəzla na ma me pey 'ar da mendzey tsəzlakka ana.
54003010	Taya tiyatsa na, ka hələmatara suwet ba ɗagay, arka a dəba na na, haɗaw ka ndzafam meŋgəsey ma tek ka taya dakay na, a slafama me key mber ma Diyakre tok.
54003011	Ŋgwas hay andza ha satsa: ka təram ɗa ndaw ahiya, ka da rawam mey so ha zlay, ka sam zom zlay, ka tsənam sləmay da tek hay tabiyaha.
54003012	Haya diyakre hay ka zəgam na ŋgwas asləta, ka slafama ma wumatar 'ar a wawa ta hay haya haya da veɗ 'ay ta.
54003013	Hərway ndaw ma kama mber ma diyakre haya haya na hay na, a da ndzafam slam haya ha tey, ekəɗey ana na, ma sərada ta ma pa bəzay aha da 'ar me pey ka Kriste Yezu.
54003014	I windəkaɓa na, i dzeley aha ma da daɓa ka tsakay ɗek da bəse neney.
54003015	Kwa andza tekeɗe i ka kaɓa mahwanok ba na, kah na, ka sərada me ndzey da veɗ 'ay ma Bay ma Bəla, Egliz ma Bay ma Bəla ta dey ana, segendel ma zəgada mey ma dərka.
54003016	Dərka na, tek ma kəzla na ma me pey ’ar a lakwa a neney na ɗuhwa ha. Kriste na, ma ɓawa vaw da slaw vaw, me tərey dzerey aha ta Mesəfrey, madurlam hay ma zazərama, ma tələkadama mey da 'ay ndaw Zuif ahiya kakay ana hay, ma pam 'ar ka ŋga ka bəla, ma tsakafama da maram.
54004001	Mesəfrey a tsa andza neney na ta har: da har madakwaydok ana hay na, sa ma ndaw hay a da mbəkadama me pey 'ar ata ba, a da tapam ka mesəfrey me təkəney ndaw ana hay, a da səpam me tetəkey na ma sawa da fakalaw ana hay.
54004002	A da zləgam ta mbaɗa mbaɗa ma ndaw malwaɗay ana hay, ma ka zeheɗ ahiya ta ɓərey ta waw aha ŋgəlartata da mendzey ta.
54004003	Taya a hana satsa na, a da təkəmata ndaw hay ba me zəgey ŋgwas, a da təkəmata ndaw ba me zəmey sa ma tek a sa na hay, azlakwa zlay Bay ma Bəla a katərawa na, ma ndaw me pey 'ar ana hay ma səradama dərka haya haya na hay, ka zəmama ta ma madara sise ha kava.
54004004	Hərway tek ma Bay ma Bəla ma katərawa na hay tabiyaha na, haya hiya, tek ma kəley da ɗəma dakay, haɗaw a zəmama ta ma madara sise ha kava na.
54004005	Akwa na, guma ma Bay ma Bəla ta ma ɗula mey na, a tərada haya ha.
54004006	Äadatara tek a neney hay tabiyaha a malam hay: kəɗey na, ka da tərey na, diyakre hayna ma Kriste Yezu, ma rəha vaw aha ta guma ma 'ar me pey, ta me tetəkey hayna na kah ma tsənadərawa tsam tsam ana.
54004007	Ta 'ərmbez a neney malwaɗay ana hay, ta tebeləmey ma madaŋgwas ana hay na, kuyadata ba. Tetəkey na, me ndzey da me tsəney sləmay a Bay'ərlam.
54004008	Akwa ma seɗəkey ma vaw na, a nefey a tek nekəɗey dada, ama me ndzey da me tsəney sləmay a Bay'ərlam na, a nefey da tek hay tabiyaha. Mendzey da me tsəney sləmay na, a vəley mendzey ekəɗey ana, a vəley mendzey na ka mey ana.
54004009	Guma neney na, ka ndzar ba kassla, akwa hayna ndaw hay tabiyaha ka təɓama haya hayaha.
54004010	Kendzey ka yakwama vaw, dakay i kəɗakwama vaw na, na ŋga na na, hərway lakwa ma vəladakwa vaw lakwa ka me pey dey ka Bay ma Bəla na ŋga ta dey ana, ŋga me buwey ma ndaw hay tabiyaha, ɗoh na ma ndaw me pey 'ar ana hay.
54004011	Nəkafa, neney na, tek na a dafa ma tsatar a 'ar, ma kah ka tatəkadatara na.
54004012	Hayna ndaw ka da rəsa mevey ɗek ana bəza ha na zlay, dzadzak tərey na tek me tsey dey kava ha, ma ndaw ma pam 'ar ana hay: da guma me tsey, da mendzey ɗek, da ma wuɗa vaw, da me pey 'ar, da mandzara me zləɓey.
54004013	Da ma hutada ma da daɓa ɗaw na, vəlada vaw ɗek na, me dzeŋgey Mewindey Kokwoɗ ana hay, ma həladatara bəzay a ndaw hay, ma tatəkadata ndaw hay.
54004014	Ka da kar masəfaya a tek ma hayaha, ma hahaya a neney da kah ana zlay, ma səkawa a vaw ta guma ma ndaw sek, satsa na, ta har ma ndaw ma səka na hay, ma tsəha ahiya 'ar, ma bazləhafəmaka har ana.
54004015	Nəkafa guma na kah ka wafa 'ar ana: nəkafa hayna kəɗey vaw na, da tek a neney hay. Kəɗey na, me gəley ɗek ana ka mey ka mey ana a da nəkey ka slam dey ma ndaw hay tabiyaha.
54004016	Wey daw ka vaw ka bay ’ar ma vaw ɗek ana ta me tetəkey ndaw eɗek hay. Hayna kəɗey vaw da huɗa. Haɗaw ka key aha andza ha na, ka da buwa bay ’ar ma vaw ɗek ana, ta ndaw ma pafəmaka sləmay ana hay dzay.
54005001	Ka da kar say ma gədaŋ a ndaw maraw aha zlay, amana, səmada andza kəla ma baba ɗek aha. Kadata bəzey ma mbəlazaw ana hay na, kal kal andza malam hay.
54005002	Ta ŋgwas maraw ana hay na, kəla andza ma maya ahiya. Dem hay andza malam diŋgwas ana hay da mandzara ma zləɓey tabiya ha.
54005003	Ɗəmatar ndaw a madakway hay, na andza madakway ahiya dərka na hay.
54005004	Kendzey akwa andza madakway ana wawa ŋga hay daha, dakay bəzey ma bəzey ŋga hay daha na, ma da tetəkey ma da nəkafata dey, ka mey ka veɗ 'ay ta na taya, a dəba na na, ka wanəkadəmatara tek ma ndaw ma 'ay ta hay ka sele. Nəkafama dey ta kava, neney na tek na hayna, ka slam dey ma Bay ma Bəla na.
54005005	Na andza madakway aha dərka na, ma ndzaha makəraŋga na na, ma pa dey aha na ka Bay ma Bəla, ma ndzaha na zarra dəvaɗ ta rəpas adzay da me tsəhey amboh, ta ma ɗula mey.
54005006	Dzadzak na, na me dzeley 'ar ka zel ana na, ma mətsa ha ba, kwa andza ŋga ta dey tekeɗe na.
54005007	Nəkafa ka guma kah ma da tsatar a 'ar ana sa, ma ka da ndzam mandzara me ŋgəley bəzay na.
54005008	Haɗaw ndaw ana a wey vaw ka ndaw ma 'ay ŋga na hay kakay na, ɗoh na ka ndaw ma ndza hiya da veɗ 'ay ŋga hay, na ŋga na na, ka mbəɗar dəba ba a me pey 'ar, ŋga na ka fənada ndaw me pey 'ar kakay ana ba.
54005009	A da windama ŋgwas a walaŋ ma madakway hay na, sey mevey ŋga a key dakay dakay na, kokurow mukwa, da ma ndzawa ŋga na na, zel aŋga asləta.
54005010	Hayna ka səradama hərway ma mber aŋga me key hayna hay: ka gəlawa wawa hay ba, ka wey vaw ba ka mbəlak hay, ka pəradatara sek ma ndaw Kokwaɗ ana hay ba, ka dzənata ndaw viya na hay ba, ka vəladərawa vaw ŋga ba, ka sa ma mber ana hayna hay tabiyaha.
54005011	Madakway bəza na hay na, padata slam ata wal, kendzey andza me dzeley 'ar ma zel ka satərawa ba a 'ar na, a mbəɗamar dəba a Kriste, a wuɗam me zəgey zel mekelehe.
54005012	Da me key andza neney kəɗey na, ka pəsladama guma ta, ma tsəmawa tsəfəmey ana ba.
54005013	A fəna sa na, andza mber a rafata dakay na, a tatəkam me tserey 'ay hay. Ma rafata dakay na mber dada tsa kakay, tebəlmey ahiya, mey a ndzatar da huɗa mey kakay, a wudzəvaɗadama guma na, wudzəvaɗ wudzəvaɗ.
54005014	Akwa a saya tok na, madakway bəza na hay na, ka zəgam zel ata hay, ka yam bəza hay, ka wam veɗ 'ay ta hay, kəɗey na ka da vəlamar slam har a me ŋgəley bəzay haya kakay ana ma ndaw dugwan zlay.
54005015	Hərway ma mey na, madakway hay daha nekəɗey ka zəɗam ba da slam me səpey bəzay a Sataŋ .
54005016	Haɗaw ŋgwas me pey 'ar aha madakway hay da 'ay ŋga daha na, hayna ka dzənata, a dafa na, Egliz ka zəgata ka 'ar aŋga zlay, ma aza Egliz ka da slafa me dzəney na, na andza madakway ahiya dərka dərka na hay.
54005017	Ndaw ma səka na hay, ma kəlam ka mey ma səkway ma Yezu, ma kama mber ata təɗe təɗe na hay na, ka hasəkadəmatara bəzay na dey tsew dzay, ɗoh na, na ma yam vaw hərway ma meslərey ma guma ta me tetəkey ndaw ana hay.
54005018	Mewindey Kokwoɗ ana hay a ləvam akwa na: «Sla a ndərsley aha daw da gəlaŋ na, ka da dzuwadəmara mey zlay. Arka satsa: ndaw me key mber na, a ndzefey tek ma merɓey ŋga.»
54005019	Ka da təɓa guma ma ndaw ma tsafa ka ndaw ma səka ha na, sey seydewe hay ka kam tsew makar.
54005020	Ndaw na ka ŋgəsam ba na hay na, katar say ma dey ma ndaw hay tabiyaha, ma aza sa na hay ka wasam tiyatsa.
54005021	I mbəɗaka ma dey ma Bay ma Bəla ta Kriste Yezu, ta madurlam kokwoɗ ana hay, səpata guma neney hay na, mandzara me weley ndaw ka vaw, mandzara ma kar slef a ndaw naŋgar da huɗa.
54005022	Ka da key tsam tsam ma təke me bezləhey har ka ndaw zlay. Ka da tələkey a meŋgəsey ma ndaw zlay, bay ’ar ma vaw ɗek ana na, ka da zləɓey vaw zlay.
54005023	Ka da sey na yam dada tsa zlay, sey zom nekəɗey hərway ma tesefey ɗek, ta bəle ma vaw ɗek ana, ma ŋgəladaka dey kakay ana.
54005024	Ndaw a sa na hay na, meŋgəsey ta na a nəkey ɓaŋŋa mandzara ka kadəmatara sariya ta na. Ma ndaw sa na hay na, a da nəkey dzadzak na a dəba ma sariya.
54005025	Mber ana hayna hay ma kaya na, andza ha atsa, a nəkam; kwa na ma nəkam kakay ana hay tekeɗe na, a da ndzam aha ma kəzla ahiya kakay.
54006001	Tobiyaha ndaw ma ndza hiya da beke na hay na, ka nəkafəmata ka ndaw ma wumata na hay na, ɗa andza ndaw ma ɗəmatar ndaw ahiya, ma aza ka da tsaɗama mezəley ma Bay ma Bəla, ta me tetəkey a neney zlay.
54006002	Beke na ndaw ma wumata na hay, a pam 'ar ana hay na, ka da ləvam la hasəkadəmatara bəzay kakay zlay zləna, la ta malam ahiya zlay. Dzadzak na, ka kəmatar mber a fəna sa, hərway taya ndaw me pey 'ar ahiya,malam ma wuɗəmata na hay, ka yəmam da bəzay ma mber ata neney hayna hay. Nəkafa, neney na tek eɗek ma da tatəkadatara a ndaw hay andza mewey aha na.
54006003	Kendzey ndaw a tetəkey ndaw hay ta me tetəkey mekelehe, haɗaw a dzəmam ka vaw ta mey hayna ma Bay’ərlam a lakwa Yezu Kriste kakay na, ta me tetəkey ana ka daway ka vaw ta tsəveɗ ma mey pey ’ar kakay na,
54006004	na ŋga na na, ma wuləfa dey aha ta me ŋgelekey. Ŋga na ndaw ma sərada tek kakay ana, ndaw dzedzey aha me səpey guma so na hay, ta dzendze ma guma hay. Tek ana ŋga na na, a sadərawa na, me ney dey, dzendze, me tseɗey Bay'ərlam, me ŋgəley bəzay haya kakay ana,
54006005	me tərey vaw ka pas ka pas da walaŋ ma ndaw ta me dzeley 'ar hay me zləgey ndaw ana hay, dərka da taya dakay, taya aŋga na a dzalam na, ma ɗamara ’ar na andza ’ar yam ma ndzafada zleley.
54006006	Ayaw me pey 'ar na, tek me ndzefey da huɗa ɗuhwa ha, ma ndaw andza me pətey har kakay ana na.
54006007	Akwa na, i ka zəgukwawa tek da har a bəla ɗey dakay, kəɗey satsa na, i da slafakwa ha me zəgey tek a har dakay.
54006008	Haɗaw azlakwa tek me zəmey ta zana a rafandakwar daha na, na ŋga na na, ɗarandakwar.
54006009	Ma ndaw me wuɗey me tərey zleley ahiya na hay na, a kəlam a gendeɗ ma me pey wuiya, a tek me sey so lamba na hay haɗadzidzay, haya kakay ana hay, a kuyadata ndaw hay a me zləgey ta me zəɗey.
54006010	Akwa na, slasləlay ma tek a neney hay tabiyaha na, me wuɗey sumkwo. Sa ma ndaw na me səpey zleley ana hay na, ka zləgam ba dreŋ da 'ar me pey, ka slakama mezek ta ba, ta me dzeley ’ar ka tek hay haɗadzidzay.
54006011	Ŋga ɗek kah ndaw ma Bay ma Bəla na, hway ba dəreŋ ka tsakay ma tek a neney hay. Səpey na dzerey, ma ɗamara ’ar aha, me pey 'ar, ma wuɗa vaw, matandəroŋ, ləfeɗeɗe.
54006012	Kəɗey vaw na, me kəɗey vaw hayna ma me pey 'ar, hayna ha ndzafa mendzey me ndəvey kakay ana, na ma zələmaka kava na, andza na kah ma səradərawa da Guma na hayna, kah ma təɓa ka mevel da 'ar me pey ana, ka slam dey ma ndaw seydewe hay haɗadzidzay ana.
54006013	I tsaka ka slam dey ma Bay ma Bəla na me vəley mendzey a tek hay tabiyaha na, arka ka slam dey ma Kriste Yezu na, ma kawa seydewe ka slam dey ma Pons Pilat da ma ɓada guma ma me pey 'ar hayna.
54006014	Wafa vaw ka mey ma mewey a neney mandzara ha ŋgəsey, mandzara ka ŋgələmaka bəzay, ha kasl ka ma da ɓawa vaw ma Bay’ərlam a lakwa Yezu Kriste,
54006015	ma da badərawa ka har ana ma tsa ha na Bay ana ŋga asləta wuiya ha na, Bay ma Bay hay, Bay’ərlam ma bay hay.
54006016	Ŋga asləta me mətsey kakay ana. Ŋga ma ndzaha da waw me nəkey dey na ndaw a ndzafa har kakay ana. Na ndaw ɗaɗa a nəkada kakay ana, kwa ndaw a da slafa ha ma nəkada ha kakay ana. Ŋga na a wezley dey, a slafa ma kwozaha na... Amen.
54006017	A ndaw zleley ma bəla neney hay, ləvatar na ka da ŋgalakam zlay, ka da padama 'ar ata a zleley a neney me ndzey kakay ana zlay, amana, ka Bay ma Bəla, ŋga ndaw ma vəlandakwar zleley tabiya ha kəras kəras ana, ma lakwa ka kadakwa wuiya.
54006018	Hayna ka kam hahaya, ka kam zleley me key tek hayna hay, ka wuradama har, ka wanəkadama andza sa ma ndaw hay.
54006019	Kəɗey tok na, a da kwarsam zleley a vaw ta na, na mambay ana, na gədaŋ ana na, ka mey, ma aza ka da ndzafadama mendzey dərka na.
54006020	Ŋgey Timotey, wafa vaw ka tek ana ma pa ha da har eɗek ana. Gərada me bebəley tek so ha me zləɓey ndaw ana, ta guma ma ndaw waya la səradama tek ana hay.
54006021	Da ma təɓama guma ma ndaw hay ma ləvam waya la səradama tek ana hayna, sa ma ndaw hay ka gəradama tsəveɗ ma 'ar me pey ba. Hayna hahaya ka ndzey ta kuray!
55001001	Yah Pol maslaŋ ma Kriste Yezu, andza na ma Bay ma Bəla me wuɗey ana, andza na ma tsa ha kava na, da mendzey na da Kriste Yezu ana,
55001002	a Timotey, bəzey ɗaw na i ma wuɗa haɗa na: hayna ndzefey hahaya, me key da vaw ta zozoy da har ma Bay ma Bəla Baba, ta Kriste Yezu Bay’ərlam a lakwa.
55001003	I madara sise haɗadzidzay a Bay ma Bəla, na i ma kar meslərey a veɗ ma Baba tete ɗaw hay ta mezek a ɗaw adzay ’ar piokw ana, andza dəvaɗ ta rəpas adzay zarra i sləfaka da ma ɗula mey ɗaw na.
55001004	Andza i sərafa ka yam dey ɗek na, a saya nduk nduk ma nəkadaka, ma aza i ka rəhey ta wuiya.
55001005	I sərafa ka me pey 'ar eɗek ana gədaŋ aha na, me pey 'ar ana, na tsəfəmey ana da mama ɗek Lowiys, ta Eonis may ɗek, ekəɗey i sərada ha dey ta kava, ŋga da vaw ɗek ana satsa.
55001006	Hərway ma mey ekəɗey i madaka na, hayna pərkadərawa tek ma Hayaha ma Bay ma Bəla na da vaw ɗek ana, zla da har andza i ma bazləhafəkawa har ana.
55001007	Hərway ma mey Bay ma Bəla a vəlandukurawa na Mesəfrey ma zluwer kakay, amana Mesəfrey ma gədaŋ, ma ma wuɗa vaw ta me wey 'ar a vaw.
55001008	Arka tok na, hwaray ka da kaka ma kar seydewe a Bay’ərlam a lakwa zlay, hwaray ka da kaka hərway ɗaw zlay, yah a neney da daŋgay hərway ŋga na. Amana, kama banay tsetsuwe, hərway ma Mey Wayna da me pey 'ar ka ma slafa ma Bay ma Bəla.
55001009	Ŋga ma buwandukurawa, ma zəlandukurawa ta mezəley kokwoɗ ana, na ŋga na na, ka vəday ma mber a lakwa me key hayna kakay, amana ka vəday ma tek aŋga ma dzeley ana, ta hahaya ŋga. Hahaya na, ŋga na ma vəladandukurawa da Kriste Yezu ana, zla bəla ka zley tsaray kakay ana.
55001010	Hahaya na a da sərey na, da ma ɓawa vaw ma me buwey lakwa Kriste Yezu. Ma davasada memətsey na ŋga, ma wuɗadərawa mendzey, ta memətsey dasakay ana, ta Mey Wayna.
55001011	Na ma padəmaya ma gawla ley aha, maslaŋ aha ta ndaw me tetəkey ndaw aha.
55001012	Nəkafa i sey banay ana ekəɗey na hərwuiya. Amana a kaya hwaray kakay, hərway i sərada 'ar a ɗaw ma pa ha na ka way, i səradaha dey ta kava, ŋga na a slafa ma wafa vaw ka tek na ma vəla ha, da har a ɗaw ana, kasl ka meney ana.
55001013	Zəgey andza tek me tsey dey kava ha na, guma na hay hayna hay, kah ma tsənadata ka yah ana, da me pey 'ar, ta ma wuɗa vaw na da Kriste Yezu ana.
55001014	Wafa vaw ka tek ana hayna, ma pa ha ta har ma Mesəfrey Kokwoɗ ana, na da vaw lakwa na.
55001015	Kah na, ka səradata ha ndaw ma Azi hay tabiyaha ka mbəkadəmaya ba, da walaŋ ana na, andza Fizel ta Ermozeŋ.
55001016	Hayna Bay’ərlam ka batəkwafatərawa kokwoɗ aŋga ka veɗ 'ay ma Onezifor, hərway ŋga ka maya 'ərev ba dey haɗadzidzay, kwa hwaray ka kar hərway ma tsalalaw a ɗaw hay kakay.
55001017	Dzadzak na, andza ma husaɓa ŋga a Rom tsa na, ŋga ma səpaya ta yam aha da gula, arka ma ndzafaya.
55001018	Hayna Bay’ərlam ka vəlar ka ndzefey kokwoɗ na ka slam ma Bay’ərlam ana, ta pas ana ŋga na. Ta meslərey ŋga na hay tabiyaha ma kadiyawa da Efez ana na, kah ana ka sərada a fənata ndaw hay seŋgey!
55002001	Kah tok ŋgey dem a ɗaw, dzəŋgərey vaw na ta hahaya na da Kriste Yezu ana.
55002002	Tek na kah ma tatəkada ka yah, ta ndaw seydewe hay haɗadzidzay ana na, vəladatara a ndaw na ɗa ka vaw ta na hay, ma taya na sa tey na, ka slafama ma tatəkadatara a ndaw mekele hiya tey sa.
55002003	Äəsa banay na ma vəla ha ŋgeɗek ana, andza sidzew hayna ma Kriste Yezu.
55002004	Ɗaɗa ndaw ka tələkey tsoy a sidzew na, a slafa me key tek andza ma mendzey ma sa ma ndaw hay ma kam ana sakay, haɗaw a wuɗey ka dar 'ar a ndaw ana ma zəga a huɗa na na.
55002005	andza ha satsa na, da slam me dzey gawla me gertey vaw na, ndaw a da zəga 'ar ma sleɗ na, sey a zlamar me gertey vaw ana na, ta tsəveɗ.
55002006	Ndaw me həvey, ka yey vaw ba ka mber ma ley ŋga na, ma da zəmada wuiya ma tek ma zlagwam ana ka mey na ŋga na təŋga.
55002007	Hayna tsənada guma ɗaw a neney i ma tsaka na, sa na na, Bay’ərlam ana a da ɓadaka tek a neney hay tabiyaha.
55002008	Hayna sərafa ka Yezu Kriste ma mbəlawa da walaŋ ma ndaw ma mətsa na hay ana, bəzey ma səkway ma David, andza ma Mey Wayna i ma tələkada mey ana,
55002009	na i me key tsetseh kava na, ha ma dzuwəmaya ta megesele andza i katsala ha na. Ama guma ma Bay ma Bəla na ma dzuwaha tikay!
55002010	kavəday ma mey na, i ɓəsata tek a neney hay tabiyaha na, hərway ma ndaw ma gəɗəma na hay, ma aza taya tiyatsa na ka ndzafam me buwey na, da Kriste Yezu ana, ta maram me ndəvey kakay ana.
55002011	Guma neney na təɗe, kassla me pey 'ar kava: haɗaw i mətsakwama ta ŋga na, i da səfrakwama ta ŋga.
55002012	Haɗaw i kakwama tsetseh ta ŋga na, i da kakwama bay ta ŋga. Haɗaw i mbəɗakwama mey ba na, ŋga a da mbəɗey mey tey.
55002013	Haɗaw i tsənakwar sləmay kakay na, ŋga na a mbəɗey sler a guma ŋga tikay, hərway ŋga na a da mbəɗar aha mey a bay ’ar ma vaw ŋga tikay.
55002014	Tek a neney hay tabiyaha na, madatara a ndaw hay sa, tsadatara tsəɓak, ka slam dey ma Bay ma Bəla. Hayna ka mbəkadama me tərey vaw ka bəzay ma guma hay, me tərey vaw na, a nefey kakay. Dakay dzadzak na a zəɗadata ndaw ma pafama sləmay ana hay.
55002015	Key gədaŋ ma ɓadara vaw ɗek a Bay ma Bəla na, andza ndaw ka həlafama suwet tsoy ana, ndaw hwaray ma kar ka mber aŋga kakay ana, ma tələkada mey ta tsəveɗ, ta mey ma dərka.
55002016	Ka guma ma dzedzəvey so ha, me ŋgəsey me pey 'ar ana na, katar tsakay. Ndaw ma vəladəmara vaw ana hay akwa na, a gəlam ka mey ka mey da meŋgəsey;
55002017	guma ta na na, a goŋguɓey andza mbəlek ma gurleŋ. Andza Hymenee ta Filetos ma kaya na andza ha.
55002018	Taya ka zləgam tsoy ka tsəveɗ ma dərka, a ləvam waya ma mbəlawa ma ndaw ma mətsa na hay na, ka kawa tsoy; kəɗey na, a mbəɗadəmatara me pey 'ar ma ndaw hay haɗadzidzay.
55002019	Kwa teŋgey teŋgey na, bəzay ma 'ay ana Bay ma Bəla ma pa gədaŋ aha na na, ŋga daha təŋga. Zeheɗ aŋga ha na, guma neney: Bay’ərlam na, a səradata ndaw aŋga hay, arka satsa: kwa way way ka zəley mezəley ma Bay’ərlam ba ka vaw na, ka gurey ba dəreŋ ta meŋgəsey.
55002020	Da veɗ 'ay ɗuhwa ha na, tek ma gedzek hay na, ma ləmaya na ta gura, ta sulay dada tsa kakay, na ma tuwaw ta na ma hahay daha tiyatsa. Sa na a kadəmata mber na ta pas ma magurlam, sa na tey na ta pas tedehe na hay.
55002021	Ndaw ana ma bazləma meŋgəsey ŋga hay ba na, a da tərey na tek ma gedzek hayna, ma pəsa mey aha, a nafar a bay ma 'ay, ma kwasla ha, ma kadata mber hayna hay tabiyaha.
55002022	Mbəkada me dzeley 'ar ma bəza hay, səpey na dzerey, me pey 'ar, ma wuɗa vaw, zozoy ta ndaw na ta mevel tsəzlakka na hay, ma ɗulam mey a Bay’ərlam ana.
55002023	Ama guma ma tsam ta huɗa kakay ana hay, tedehe, ma dəla na hay na, katar tsakay, ka sərada ha a sadərawa na me tərey vaw seŋgey.
55002024	Haya ha akwa na, gawla ma Bay’ərlam na, ka tərey vaw tizlay, amana ka tərey ləfeɗeɗe ha ka ndaw hay tabiyaha, ka slafa ma tatəkadata ndaw hay, ka slafa ma ɓəsata guma na ma tsamar ta huɗa kakay ana hay.
55002025	Haya ka tatəkadata ndaw ma tsam guma ta meterŋgəleŋ ana hay na, ta ləfeɗeɗe aha; ma sərada na way? Neŋgərey Bay ma Bəla a da vəlatar me mbəɗey mendzey, ma ka da səradama dərka na,
55002026	ma da məmawa ta 'ar ata na, da ma parɗawa vaw ta da zəva ma setene, na ma zəgadata beke ahiya na, ma kamar tek aŋga ma wuɗey ana.
55003001	Hayna sərada tek a neney haya haya: ta pas madakwaydok ana na, tek ger ana hay a da kam.
55003002	Akwa ndaw hay a da təram ndaw mavahay ahiya, dzam ma sumkwo ahiya. A da ŋgalakam, a ɓam ta vaw. A da tsaɗama Bay’ərlam. A da tsənam sləmay a baba ta, ta may ta hay kakay, a da sam a ha ’ar ta tek kakay. A da rəsata tek ma kuley hay.
55003003	Taya a da təram həma ahiya, ndaw a katar da vaw kakay, a da ŋgəlam bəzay a ndaw hay. A da kam tek hay so ha, səkom ahiya, ndaw dugwan ma tek hayna hay.
55003004	A da haɗəkadəmata ndaw hay, mevel ahiya haɗa. Me rəsey vaw ta na a da təradata wulaf ahiya. A hiyam na tek ata madatar ’ar ana hay ta me wuɗey Bay ma Bəla na.
55003005	Ta bəla na ma təra hiya andza ndaw me pey 'ar ahiya, amana a mbəɗamar mey a ma slafa ma me pey 'ar ana.Kah na mbəɗatar dəba a ndaw ana ŋga na hay satsa!
55003006	Hərway da walaŋ ata na, ndaw ma fuləkwam a 'ay hay, ma həlam ŋgwas na ndaw ma tsəhata dakay ana hay, ma rəha vaw ahiya ta meŋgəsey, ma tatəkaya ta tek me sey gəle gəle.
55003007	Ŋgwas ana ŋga na hay na, taya zarra ka ma tetəkey, amana, mandzara ka slafama me husey ma sərada dərka na kakay.
55003008	Kal kal andza mandza Zanes ta Zambres, ma wuɗam guma ma Moyiz kakay ana, ndaw a neney hay a wuɗam dərka kakay na andza ha atsa, ndaw ana ŋga na hay na, ma kaya andza 'ar a mbəɗatar, me pey 'ar ata na tedehe.
55003009	Amana, a da dawam aha dəreŋ dakay, hərway ma mbəɗa 'ar ata na, a da nəkey ma dey ma ndaw hay tabiyaha, a da key na, andza ma ndaw a neney hay tsew ana.
55003010	Ama kah na, kah ka səpiyawa bəzay ba tərre da ma tetəkey ɗaw, da mendzey ɗaw, da tek a ɗaw me dzeley ma da key ana hay, da me pey 'ar, da me zəgey mevel, da ma wuɗa vaw, da matandəroŋ,
55003011	da tatakway, tsetseh na i me sey da Antiyos, da Ikoniyum, da Listres. I sawa da huɗa kakay na, tatakway waray! Ama da huɗa tabiyaha na, Bay’ərlam ka buwiyawa ba!
55003012	Akwa na, ndaw ma wuɗam me ndzey da me tsəney sləmay da Kriste Yezu ana hay na a da kadəmata tatakway.
55003013	Andza ma ndaw haya kakay ana hay, ta ndaw ma mbukwam ndaw ana hay na, a da tsəlam ka mey ka mey da tek ata haya kakay ana hay, a zləgam ndaw hay, a zləgam bay 'ar ma vaw ta na.
55003014	Ama kah na, ndzey gədaŋ gədaŋ da tek ana, kah ma tatəkawa, ma təɓa andza tek me tsey dey kava na: ka sərada ha ka tatəkərawa na ka way seŋgey.
55003015	Zla kah bəza ha mba na, ka səradata Mewindey Kokwoɗ ana hay, a slafama ma vələmaka me sərey 'ar, na me kəsey ndaw a mebuwey da me pey 'ar na da Kriste Yezu ana.
55003016	Mewindey Kokwoɗ ana hay tabiyaha na, Mesəfrey ma Bay ma Bəla da huɗa, a nefey ma tatəkadata ndaw hay, ma tsahəɗada malay ba, ma lətsadərawa ndaw, ma ləmada ndaw da dzerey,
55003017	ma aza ndaw ma Bay ma Bəla na, ka key na ɗa ndaw aha, ma həla vaw aha, ma da kada meslərey hayna hay tabiyaha.
55004001	I kaka amboh ka slam dey ma Bay ma Bəla ta Kriste Yezu, na ma da sawa ma da key sariya ma ndaw ta dey ana hay, ta ndaw ma mətsa na hay, ta mezəley ma ma ɓada vaw ŋga, ta ma da key Bay ŋga.
55004002	tələkada mey ta guma na, hərafa waw da har hayna, da har ger ana, katar say, ŋgərzafata, həladatara bəzay ka pas ka pas, da me zəgey mevel, da me dzeley 'ar ka me tetəkey.
55004003	Akwa har ana ka da slawa ba na, sa ma ndaw hay a da wuɗam aha me tetəkey a neney hayna sakay, ama a da səpam na tek ma mevel ata ma wuɗam ana, da me bərey ta na na, a da haləmawa miter hay haɗadzidzay, ma da pafəmata sləmay ka guma ta, ma tsəmatar mekele hiya na.
55004004	A da mbəɗamar dəba a dərka, a da mbəɗam dey na ka 'ərmbez hay.
55004005	Ama kah na, hayna war 'ar a vaw ɗek da tek hay tabiyaha, ɓəsa banay, key mber ma Mey Hayna Wayna, ndakada meslərey ɗek.
55004006	Nəkafa ekəɗey na ŋga ɗaw na, i ma vəla ha tsoy andza tek ma key kuley aha, har a ma daway ɗaw ka slawa tsoy.
55004007	I ka kəɗawa vaw ba mambay aha, i ka ndaslada ma hway ɗaw tsoy, i ka wafa vaw ba ka me pey 'ar ɗaw.
55004008	Zla ekəɗey na, tek ma sise ma dzerey ɗaw a hutaya ha, na Bay’ərlam ma da vəlaya andza masa ha na. Ta pas ana ŋga na na, ŋga ndaw ma sariya dzerey ana; a da vəlaya na a yah asləta tsa kakay, amana, a ndaw hay tabiyaha, ma wuɗəmawa me hutey pas ana ŋga na, da ma ɓey vaw ana.
55004009	Hayna kawa gədaŋ ma husawa ka tsakay ɗaw da bəse.
55004010	Hərway Demas ka mbəkadaya ba hərway a wuɗey na bəla neney, ŋga ka ndzey a Tesalonik, Kreseŋ a Galasi, Tit tey a Dalmasi.
55004011	Ka tsakay ɗaw na Luk asləta dada, ŋgələrawa Mark, səmawa tsetsuwe, hərway a nafaya kambəlaɓa da meslərey a neney.
55004012	I ka slərada Tisik ba a Efez.
55004013	Zana ma memeɗ aŋga na i ma mbəkadərawa da Trowas da 'ay Karpos ana na, gadiyawa da har ka sawa ha na, ɗeriwel hay, ɗoh na, na ma windaya ka mbal ana hay.
55004014	Alekzaŋdre ndaw ma vəɗey aŋga na, ka kaya seweɗ ba kambəlaɓa, Bay’ərlam ana a da madara andza ma mber aŋga na.
55004015	Kah tiyatsa na, wey daw ka vaw hərway ŋga. Hərway ma guma la ma tsam na, a hərɗey ka sləna ka taɗay, a wuɗey kakay tabiyaha ha.
55004016	Dey tsəfəmey ana, andza i ma zlar ma dzəŋgərey ka vaw ɗaw, ka slam ma sariya na, kwa ndaw ka tsakay ɗaw dakay, tabiyaha ka mbəkadəmaya ba, ka da tərafata meŋgəsey aha zlay.
55004017	Bay’ərlam, ŋga na, ŋga daha ka tsakay ɗaw, ma vəlaya gədaŋ, ma ta huɗa mey ɗaw na, guma na ka pey mey tabiyaha, ma ndaw Zuif ahiya kakay ana hay ka tsənadama. Arka na, ka ləhadəmiyawa ba da mey ma mabor.
55004018	Bay’ərlam a da ləhadiyawa da tek ma kəmaya hayakakay ana hay tabiyaha, a da buwaya a Slala ŋga da 'ərlam ana. Ŋga ndaw ma wezley dey da mevey temere da mevey temere ana. Amen!
55004019	Tsadəmatara guma andza Akilas ta Priska, ka zəgawa veɗ 'ay ma Onezifore.
55004020	Eraste na ka ndzawa təŋga da Koreŋt. I ka mbəkadərawa Trofim ba, vaw a tsafa da Milet.
55004021	Kawa gədaŋ, sawa, maga memeɗ kusey a da key na. Eobul, Pudens, Leŋ, Klodis ta sa ma malam a sa na hay tabiyaha ka tsadəməkuraɓa guma.
55004022	Bay’ərlam ka ndzey ta mesəfrey ɗek. Hahaya ka ndzey ta kuray tabiyaha.
56001001	Yah Pol, bəzey meslərey ma Bay ma Bəla, maslaŋ ma Yezu Kriste, ma da madatərawa ndaw na Bay ma Bəla ma gaɗəmata na hay a me pey 'ar, ma ka da səradama dərka, na ma dam kassla ka vaw ta me ndzey da ma ɗamara ’ar ana.
56001002	Da me hutey mendzey me ndəvey kakay ana, na ma tsa ha ka vaw zla ekəɗey kakay ana, ta ma Bay ma Bəla me tsey maləwaɗay tikay ana.
56001003	Ka har ana ma mbəsla ha na na, ma ɓadərawa guma ŋga, ta mey ana daha ma vəladəmaya, andza slam har ma Bay ma Bəla me buwey lakwa.
56001004	I tsadəraɓa na a Tit, bəzey ɗaw na dərka na, da me pey 'ar ala asləta na: hayna ndzefey hahaya ta zozoy da har ma Bay ma Bəla Baba, ta Kriste Yezu me buwey lakwa.
56001005	Andza i ma gəradəkawa a Kret na, ma kah ka ndəvada ma ləmadata ndaw hay, ma kah ka pey ndaw ma səka na hay ka wuraw ka wuraw, andza na i ma ɓadəkawa na.
56001006	Kwa way way da walaŋ ata ka key na, a ŋgəlamar bəzay tata kakay, zel ma ŋgwas asləta, hayna wawa ŋga hay ka kam na a pam 'ar, ma ka da tsafəmata mendzey ta na hayakakay, dakay na a tsənam sləmay kakay zlay.
56001007	Akwa haya ha na, ndaw ana hana ma pa ha Evek aha na na, ka key na ka ŋgəlamar bəzay kakay, da ndaraw aŋga me nəkey dey ka zleley ma Bay ma Bəla na: ka da key ndzəlakokwa ha zlay, kwa mevel a tsar so zlay,kwa ndaw ma 'ay zom aha zlay, kwa ndaw me kəɗey vaw aha zlay, ka da səpey sumkwo da tek me key hwaray ana hay zlay.
56001008	Hayna ka sərada me ŋgəley mbəlak, ka key dzam ma tek hayna hay, ma səra 'ar aha, dzerey aha, kokwoɗ aha, a war 'ar a vaw ŋga,
56001009	ma hurma har aha ka guma kassla ma ’ar me pey ana, na ma dawam ta me tetəkey ana. Kəɗey tok na, a da slafa ma həladatara bəzay a ndaw hay, ta me tetəkey hayna, a slafa ma ɓadatara a ndaw ma tsam guma ta huɗa kakay ana hay.
56001010	Akwa ndaw ma tsənam sləmay kakay ana hay na, taya haɗadzidzay, ndaw tebeləmey hay tedehe, a zləgam ndaw hay, ɗoh na da walaŋ ma ndaw ma sla kuɗey ana hay.
56001011	Hayna wuɗadəmatara mey. A hudzəfadəmata veɗ 'ay hay tabiyaha ta me tetəkey ndaw ata ma ndzafada sumko me key hwaray ana, akwa təɗe na tek me key kakay.
56001012	Ndaw asləta da walaŋ ata na, ndaw sek ata na me ləvey: «Ndaw ma Kret hay malwaɗay ahiya andza ha dakay, seweɗ ahiya andza dəvar, tesefey aya, mayaɗ ahiya»
56001013	Seydewe ma tek a neney na dərka na: hərwuiya tok na, katar say haya haya na, ma taya ka ndzafam me pey 'ar hayna.
56001014	Ka da təladama vaw ta a ’ərbez ma Zuif hay ta mewey ma ndaw hay ma zləgaɗəmata ba ka dərka ana zlay.
56001015	Tek hay tabiyaha tsəzlak ahiya, ka ndaw tsəzlak ana hay na. Ama ka ndaw ma zləɓa vaw ana hay, ma wuɗam me pey 'ar kakay ana hay na, tek na tsəzlak ana dakay; dzadzak na, me sərey tek ata na, ta mezek ata na na ’ar piokw kakay ma zləɓa ahiya.
56001016	Ma dey ma ndaw hay na, a ɓadama vaw ta waya la səradama Bay ma Bəla. Ama da tek ata ka mey na, a dam ka vaw sakay, ma zləɓa ahiya, ma bəra ahiya, a slafama me key mber hayna kakay tabiyaha.
56002001	Na ŋgeɗek na, tatəkadatara a ndaw hay na, tek na ma dam ka vaw ta me tetəkey hayna.
56002002	Hayna baba hay ka da wam ta zom zlay, ka kam ɗa ka vaw ta, ka səradama 'ar, ka kam ma rəha vaw ahiya ta me pey 'ar hayna, ta ma wuɗa vaw ta matanduroŋ.
56002003	Ŋgwas maraw ana hay andza ha satsa, ka kadama vaw ta na andza ndaw kokwoɗ ahiya, kwa me ŋgəley bəzay dakay, kwa ma vəladara vaw a zom kambəlaɓa dakay, ka tatəkadəmata ndaw hay me key tek hayna hay.
56002004	Kəɗey andza ha tok na, ka tatəkadəmata ŋgwas bəza na hay me wuɗey zel ata hay ta wawa ta hay.
56002005	Ka təram ka səradama 'ar, mandzara ka zləɓey, ka səradama ma zəgada veɗ 'ay ta, haya haya ha, ka tsənəmatar sləmay a zel ata hay, ma aza ka da tsaɗama guma ma Bay ma Bəla zlay.
56002006	Həladəmatara bəzay a bəzey ma mbəlazaw ana hay tiyatsa, ma ka səradama 'ar da tek hay tabiyaha.
56002007	Da tek hay tabiya ha na, haya ɓada vaw ɗek ana na, tek me tsey dey kava ha da mber hayna hay: me tetəkey tsəzlakka na, ɗa ndaw aha,
56002008	guma dzerey ana ndaw ma slafa ma zlar ma tsafa kakay. Ma aza kwa ndaw dugwan ka da slafa me ndzefey, ma tsafandakwar guma haykakay aha zlay na, aza hwaray ka kar.
56002009	Hayna beke hay ka tsənəmatar sləmay a bay ta hay, da tek hay tabiyaha, ka kəmatar na tek na ma mbafata na hay, mandzara ka madəmatara guma ka sler,
56002010	mandzara ka mbəkom tek. Hayna ka pas ka pas na, ka kadama vaw ta, ndaw me tsəney sləmay ahiya dərka na, kəɗey andza ha tok na, a da hasəkadəmara bəzay a mezəley ma Bay ma Bəla, me buwey lakwa.
56002011	Hərway ma mey na, hahaya ma Bay ma Bəla na ka ɓawa vaw ba, 'ar yam ma me buwey ndaw hay tabiyaha.
56002012	A tatəkadandakwar ma mbəɗar dəba a meŋgəsey ta tek me sey ma bəla neney, ma lakwa ka da ndzakwama da bəla neney ana, da me wey daw ka vaw, da dzerey, da ma ɗamara ’ar.
56002013	Ma da hutada wuiya ma me pey dey lakwa, ta ma da ɓada maram ma Bay ma Bəla a lakwa ɗuhwa na, ta me buwey lakwa Yezu Kriste.
56002014	Ŋga na ta 'ar aŋga na, ma vəlada vaw hərway lakwa, ma aza ma da mbəɗandukurawa da meŋgəsey hay tabiyaha, ma ka da bəzləma səkway ana ma vəla ha ma ŋga na, na ma həla vaw aha ma da key mber mambay ana hay.
56002015	Haya aza tsa guma na andza neney, ma həladatara bəzay a ndaw hay, ta ma katar say ta mazlaɗ aha haya hayaha. Kwa ndaw ka da rəsaka zlay.
56003001	Ləvatar a ndaw hay tabiyaha ka sərafama na, ka tsənəmatar sləmay a ndaw me key sariya hay, a ndaw ma ŋgumna hay, hayna ka tsənam sləmay, ka həladama vaw me key meslərey hayna,
56003002	ka da tsaɗam ndaw zlay, ka da səpam dzendze zlay, ma ɓada vaw andza ndaw haya hiya, haya zarra ɓada vaw ɗek na ləfeɗeɗe ka ndaw hay tabiyaha.
56003003	Hərway, zlezle lakwa na tiyatsa na, la səradakwa 'ar kakay. I tsənakwama sləmay kakay, lakwa ma zləga hiya, beke ma tek me sey ahiya ta tek ma dey 'ar ana hay. Lakwa ma ndza hiya da suweɗ ta tek me sey haya kakay ana hay, i ŋgəlakwama dey ka ’ar vaw lakwa na hay kakay.
56003004	Ama andza kokwoɗ ma Bay ma Bəla me buwey lakwa, ta ma wuɗa vaw ŋga ma ɓawa vaw ba, hərway ma ndaw hay na,
56003005	a buwandukurawa na hərway ma mber a lakwa, na lakwa ma kukwama dzerey ahiya na kakay, amana, ka vəday ŋga na, ndaw a kar da vaw. A buwandukurawa na, ta me dzuhəɓey ma ma yawa wayna ma Mesəfrey Kokwoɗ ana me vəley ana.
56003006	Mesəfrey ana ŋga na na, ka batəkwadəmərawa ba haɗadzidzay ka lakwa, ta har ma Yezu Kriste me buwey lakwa,
56003007	ma aza lakwa ka da tərakwama dzerey ahiya ta hahaya ŋga, lakwa ka tərakwama andza me pey dey ana, ma da zəmey mendzey me ndəvey kakay ana.
56003008	Guma neney ana na, təɗe, kassla me pey 'ar kava, arka a saya na, kah ka dzəkafa sləmay kava haya hayaha, ma aza ndaw hay tabiyaha, na ma pəmawa 'ar ka Bay ma Bəla ana hayna, ka kəɗam vaw na, me key mber hayna hay haya hayaha. Neney na tek mambay ana, ma nafatar a ndaw hay ana.
56003009	Ama andza tek me səpey tedehe na hay na, me səpey baba tete hay, me tərey vaw, me kəɗey waway hərway ma Mewey na, katar tsakay, na ŋga na na, tek tedehe ahiya, a nafam kakay.
56003010	Ndaw ma sadərawa me tsey vaw ta guma na ŋga na hay na, wurzla ba, a dəba na andza kah ka tsar tsoy kava dey pal, dey tsew na;
56003011	ka sərada ha ndaw andza na ŋga na na, ma zləga ha, ma ŋgəsa ha, ma dzuwa bay 'ar ma vaw ŋga na na, ŋga na.
56003012	Andza aza i ka slərəkaɓa Artemas ba, dakay Tisik na, kawa gədaŋ ma kah ka sawa ka ndzafaya da Nikopolis. Akwa i ma dzala a saya na, ma da ndzawa har ma memeɗ kusey na da huɗa.
56003013	Nəkafatərawa dey haya hayaha ka tek ma tsəveɗ mandza Zenas ndaw ma sərada mewey ana ta Apolos, tek ka da hətsatar zlay.
56003014	Hayna ndaw ma 'ay lakwa hay ka tatəkadama me key mber hayna hay haya hayaha tey, ma aza ka nefey da tek ma sawa dekeslef ana hay, kəɗey na, a da ndzam na, a nafam kadəba.
56003015	Ndaw a hay tabiyaha ka tsakay ɗaw ana ka tsadəməkuraɓa guma. Tsadatara guma a ndaw ma wuɗəmandakwar da me pey 'ar ana hay. Hayna hahaya ma Bay'ərlam ka ndzey ta kuray tabiyaha.
57001001	Yah Pol, i da daŋgay hərway ma Yezu Kriste, ta malam a ɗaw Timotey, i windar a Filemoŋ, mandala la ma meslərey, na la ma wuɗama bəza kakay ana,
57001002	ta Afiya malam ala diŋgwas ana, ta Arsip mandala la ma vərom, ta Egliz ana ma tsəhey 'ar da 'ay ɗek ana.
57001003	Hayna ndzafam hahaya ta zozoy da har ma Bay ma Bəla Baba lakwa, ta Bay’ərlam Yezu Kriste.
57001004	I madara sise a Bay ma Bəla a ɗaw zarra da me ɗuley mey ɗaw na, i sləfaka ha.
57001005	Hərway i tsənada ha a tsam aha ka ma wuɗa vaw ɗek, ta me pey 'ar eɗek ka Bay’ərlam Yezu ta ndaw kokwaɗ ana hay tabiyaha.
57001006	Hayna ma vəlada vaw ɗek ana a me pey 'ar ana na ka vəɗey: haya tok na, ɓada tek a lakwa hayna hay tabiyaha ma slafakwa me key hərway ma Kriste na.
57001007	I ka ndzefey wuiya ba ɗuhwa ha ta ma mey 'ərev, hərway ma ma wuɗa vaw ɗek malam a ɗaw, kah na ka matar 'ərev ba a ndaw Kokwaɗ ana hay.
57001008	Kwa andza ta Kriste na, slam har a ɗaw daha ma tsaka ka tek eɗek na a dafa kah ka kata na hay,
57001009	amana, tek a neney i ma da tsəhafaka na na, ha ka da ma wuɗa vaw. Ayaw yah a neney tsoy i maraw aha na, yah ana ekəɗey da daŋgay hərway ma Yezu Kriste na,
57001010	i kaka amboh na, hərway ma wawa ɗaw Onezim, na i ma ndzafawa da daŋgay ana,
57001011	da me pey 'ar aŋga zlekete a nafaka ha kakay, ama ekəɗey na, a nefey ka dəba, a kah, kalkal andza a yah ana.
57001012	I sləradəkaɓa sa, ŋga neney kal kal andza mevel a ɗaw ana.
57001013	Akwa na i ka slafa na i ka pada, ka ndzaya tek a ɗaw, ka kaya meslərey da mey ɗek, da daŋgay ana i da huɗa kavəday ma Mey Wayna na;
57001014	amana i ka wuɗey me key mandzara kah ka vəlaya slam har kakay, ma hahaya na ka da nəkey andza i təkaka ɗay zlay, ama ka sawa na da mevel eɗek ana, andza na ŋga ɗek me wuɗey ana.
57001015	Ka zəgawa ba Onezim a mbəkadəkawa na, me mendzey nekəɗey, aza ka da madəməkaɓa tek eɗek ma mambaŋ aha.
57001016	Amana, andza beke ha sakay, a fəna sa na, andza malam kah ma wuɗa bəza kakay ana. Ka yah na, ka kafaya ba a fəna malam sa, ka kah ana na a da kafaka a fəna sakay na teŋgey? Ŋga ndaw aha təŋga, ŋga kretieŋ aha sa.
57001017	Haɗaw ka nəkafaya na andza i malam a ɗek aha da me pey 'ar na, ŋgəla na, andza ka ŋgəley yah ana.
57001018	Kendzey andza ka ŋgəsaka ba na, dakay gwedere ɗek ka ŋga daha na, mbəkada ka 'ar a ɗaw ana.
57001019	Ma windəkaɓa na, yah ana Pol ta 'ar a ɗaw ana, ma da warkadaka na yah ana - Akwa i ɓadaka dzay sakay, sərafa na, kah ana tiyatsa na, gwedere ɗaw ka kah daha, gwedere na na, bay 'ar ma vaw ɗek ana.
57001020	Ana ŋgey malam a ɗaw, kadaya meslərey a neney da mezəley ma Bay’ərlam, maya mevel ta Kriste.
57001021	I windəkaɓa na, i ma pa 'ar aha ka me tsəney sləmay ɗek, i sərada ha ka da key na a fəna na i ma tsəhafəkaɓa na sa.
57001022	Satsa na, ləmaya 'ay me ney: i ma dzala na, kuse ma me ɗuley mey kwar hay na, a da kələdəmiyaɓa tek a kwar.
57001023	Epafras mandala ɗaw la da daŋgay tsetsuwe hərway ma Bay Yezu Kriste na, ka tsadəkaɓa guma.
57001024	Ka zəgawa andza Mark, Aristark, Demas ta Luk, ndaw na la ma kam meslərey dzaya na hay.
57001025	Hayna hahaya ma Bay’ərlam Yezu Kriste ka ndzey ta kuray.
58001001	Zlezle na, Bay ma Bəla ka tsatərawa guma ba a baba lakwa hay, dey haɗadzidzay ta ndaraw gəle gəle, ta huɗa mey ma ndaw sek hay, arka Bay ma Bəla,
58001002	da har madakwaydok a neney lakwa kava neney na, ka tsandukurawa guma ba a lakwa neney da Bəzey ana daha, ŋga ma pada bəzey me zəmey zleley hay tabiyaha, ta har aŋga satsa na, ŋga ma kərawa bəla tabiyaha.
58001003	Bəzey ana hana na na, mewezley dey ma maram aŋga, ŋga na mey ’ərdey ma Bay’ərlam ana ɗerre, ŋga a zəgada bəla ta ma slafa ma guma ŋga. Andza ŋga ma ndaslada me bazləmey meŋgəsey ma ndaw hay ba na, ŋga me ndzey ta har zəmay ma Bay ma Bəla da Mekekəle hay.
58001004	A da tərey ɗuhwa ha tsaŋ ka madurlam hay, me ndzefey mezəley gəle ta na ma ta.
58001005	Akwa na ɗaɗa a ləvar pas asləta andza ha na a madurlam waray: Kah na Bəzey ɗaw, i ka yəkəwa ba na na? Arka satsa na: tasa na i da tərey baba ŋga ha, ŋga na a da tərey Bəzey ɗaw aha na na?
58001006	Dzadzak tok na, andza ŋga ma ɓada marakway ŋga ka bəla tok na, ŋga me ləvey: «Hayna madurlam ma Bay ma Bəla hay tabiyaha ka gərdam ka namar dəba.»
58001007	Ma madurlam hay na, guma ŋga na, ŋga ekəɗey: «Ŋga ma təradata madurlam aŋga hay Mesəfrey ahiya, ta gawla ma 'ay ŋga hay na, 'erneh ma waw aha.»
58001008	Ama ma Bəzey na neney: «Koriwal ma bay ɗek na, Bay ma Bəla, ma pa ha na, ma kwoza ha. Ka ka bay ma Slala ɗek na ta dzerey aha.
58001009	Ka da wuɗey na dzerey, meŋgəsey na ka wuɗey kakay. Hərwuiya tok na, Bay’ərlam! Bay ma Bəla eɗek ka fəɗafaka mal ma wuiya, ka wuɗaka ba, a fəna sa ma mandala ɗek hay.
58001010	Arka satsa na, Bay’ərlam zla da bəziya na, kah ma kərawa dala, arka ndasl ma 'ərlam na, mber ma har eɗek hay atsa.
58001011	Taya na a zəɗam, ama kah na ka da ndzey, ayaw, andza ma zana na, tabiyaha tek hay a da kam maraw.
58001012	Andza na ma kadama ta zana me memeɗ ana na, ka da paɗata andza ma zana na, ayaw a da mbəɗam. Ama kah na re andza ha, mevey ɗek hay na, a da ndəvam aha tikay.
58001013	Da walaŋ ma madurlam hay na, a ləvar na a na waray: Ndzey ta har zəmay ɗaw ana na, ta ndaw dugwan eɗek hay na, i da təradata na, slam me pey sek eɗek aha na na, a na waray?»
58001014	Taya tobiya ta hiya na mesəfrey ahiya, a kam mber, a sləradəmata ma ka da dzənəmata ndaw na, ma da buwəmata na hay.
58002001	Kavəday ma mey na, hayna lakwa ka wafakwa vaw ka guma neney, lakwa ma tsənadakwa na haya hayaha, haɗaw a sandakwar i ka zləgakwama zlay na.
58002002	Haɗaw azlakwa guma ma madurlam hay ma tələkadəmarawa mey ana, ma zlar me key meslərey, arka seweɗ ma ndaw hay tabiyaha, ta me tsəney sləmay kakay ana tabiya ha, ka ndzafama masa ta ba kassla tok na,
58002003	lakwa na tok na, i da ləhakwa na teŋgey? Haɗaw i kakwar aha masəfaya a me buwey andza na ma Bay’ərlam ma zlərawa ma tatəkadandukurawa na, ndaw ana ma tsənadəmərawa da huɗa mey ŋga na hay, ma ɓadəmandərawa a la, andza neney.
58002004	Arka Bay ma Bəla satsa na ma hərafa waw ta seydewe ŋga, ta zeheɗ hay, da tek me gegətsey ndaw ana hay, ta ɗeɗew hay sapa gəle gəle, arka ta tek ma hayaha ma mesəfrey kokwoɗ ana, ma wanəkaya, andza ma ŋga ma wuɗey ana.
58002005	Hərway Bay'ərlam a vəladara bəla ma da sawa ka mey ana, na lakwa ma tsakwa kava na na, a har ma madurlam hay kakay. A ləvəmawa da guma na ma winda ha daha andza neney:
58002006	Ɗagay ndaw ana na mey, ma kah ka da dzalafa 'ar ana na? Ɗagay ndaw zezeŋ ana na way, ma kah ka da nəkafa dey ana na?
58002007	Kah ka mada ba ta dəba nekəɗey ka madurlam hay tey; ta me wezley dey, ta hesəkey bəzay na kah ma vahara 'ar;
58002008	kah ka padata tek hay ba tabiyaha a huɗa sek aŋga, andza ma vəladatara tek hay ba tabiyaha na, ŋga ka mbəkey tek mandzara ŋga ka wa kakay na dakay. Arka azlakwa tok na, ka nəkadakwa ha andza ma wata tek hay na ŋga sakay sa.
58002009	Ama lakwa ma səradakwa na neney: ndaw ana ŋga na ma madama ta dəba nekəɗey ka madurlam hay ana na, Yezu. A da tərey hərway ma memətsey na, ŋga ma sa banay ana na, ma vaha 'ar aha ta maram, ma hasəka bəzay aha, kəɗey tok na, ta hahaya ma Bay ma Bəla na, hərway ma ndaw waray waray na, ŋga ma ndzəka memətsey.
58002010	Akwa a dam ka vaw na, ma ndaw ana tek hay tabiyaha ma kaya ta har aŋga na, a wuɗey na ma kəsadata wawa ŋga hay haɗadzidzay, a mewezley dey, a da ndaslada na ta tsetseh, ndaw ma zlərawa me buwey ta na.
58002011	Hərway ndaw ma təradata ndaw hay kokwoɗ ahiya, ta ndaw ana hay ma təraya kokwoɗ ahiya na na, bəzay ta na asləta, kəɗey na hwaray a kar ma zəlata malam ahiya kakay.
58002012	Arka a da ləvey: i da tələkadatara mey ta mezəley ɗek a malam a ɗaw hay. Da walaŋ ma ndaw hay ma kusaya na, i da səmbəraka.
58002013	Arka satsa na: yah na i da pey 'ar a ɗaw tabiyaha na ka ŋga. Arka satsa na: yah ekəɗey na, yah andza bəzey ana hay Bay ma Bəla ma vəladatiyawa na hay.
58002014	Kəɗey tok na, azlakwa bəzey ana hay mambaz a ta asləta, slaw vaw a ta asləta sana, ŋga na satsa na, kalkal andza ma ta na, ma wanəkadama mendzey ta asləta, ta memətsey ŋga na, ka mada gədaŋ ma ndaw ma zəgada gədaŋ ma memətsey ana ba ta dəba, ka ləva na Setene.
58002015	Arka ma da ləhadatərawa ndaw na, ma zluram ta memətsey ana hay, ma ndzama mendzey ta tabiyaha da mendzey ma beke na.
58002016	Hərway a sawa a da dzəney na madurlam hay kakay, amana bəzey ma hwaɗ ma Abraham hay.
58002017	Satsa, da tek hay tabiyaha na, ŋga ma tərada vaw ka nəkey na kalkal andza malam aŋga hay. Ma aza ka da tərey baba ɗuhwa na me key kuley ana, na ndaw ma kar da vaw ana, arka satsa na, ndaw na Bay ma Bəla ma vələrawa slam har, ma da davasada meŋgəsey ma səkway hay ba na.
58002018	Hərway ŋga na ta 'ar aŋga ka sey banay ma suwet ana, ma həlafama na ba na, a slafa madzənata ndaw na, ma həlafəmata suwet ana hay.
58003001	Kəɗey tok ŋgey malam kokwoɗ ana hay, na ma wanəkəmawa mezəley na ma sawa da 'ərlam ana hay, təradama Yezu na maslaŋ aha, baba ɗuhwa na ma key kuley ana, na lakwa ma təɓakwa ka mevel a lakwa na.
58003002	Ka vələmərawa slam har ba, ka slam ma Ndaw ma sləradərawa na, kalkal andza na ma Moyiz ma kawa da gedzek aŋga tabiyaha na.
58003003	Kəɗey na, ma ŋga na, a da ndzefey maram na ɗuhwa na, a fəna ma Moyiz da tek hay tabiyaha, kalkal andza na ma ndaw ma ndərey 'ay na, a hasəkadəmara bəzay a fəna 'ay ana na.
58003004	Akwa 'ay waray waray na, ndaw ma ndəra ŋga na daha, arka ndaw ma ləmatərawa tek hay tabiyaha na, Bay ma Bəla.
58003005	Arka Moyiz na, ma ndzafawa slam har ka ndaw ma gedzek aŋga hay tabiyaha, andza gawla ma 'ay aha, ma guma na ma da tsam ka mey ana na, ka da key na kalkal andza na ma tsa ha na.
58003006	Ama Kriste a da key na, andza Bəzey, arka na ka 'ay ŋga na, 'ay ŋga na na, lakwa, kendzey andza lakwa ma səma vaw aya ta me pey 'ar, ta wuiya ma me pey dey na.
58003007	Hərway ma mey na, Mesəfrey Kokwoɗ ana, a ləvey na andza neney: Teseɗey, kendzey andza kuray ka tsənadama vəɗe ma ɗay ŋga ba na,
58003008	ka da təradama mevel a kwar təɗo təɗoha, andza da har ma kamar tek ma mətsar har a Bay'ərlam ana zlay, da har ma ma həlafama suwet da palah.
58003009	Da huɗa na baba kwar hay ma həlafəmaya suwet, ma kadəmaya waway, arka na ma nəkadama mber a ɗaw hay,
58003010	da mevey kokurow faɗ. Mevel a da tsar ka ndaw ma varay ana ŋga na hay na hərwuiya. Arka i me ləvey: ka pas ka pas na, mevel ata hay a zləgam aha: ndaw a neney hay ka ndzafama tsəveɗ a ɗaw kakay.
58003011	Hərway i ka mbəɗey ba da mevel a ɗaw ma tsaya na: ma da nəkafa aza a fuləkwam ba a me sesəkey vaw ɗaw ana ɗaw?
58003012	Wam daw ka vaw malam hay,kwa ndaw asləta ka da key da walaŋ a kwar ta mevel haya kakay ana, me pey 'ar aŋga kakay ana, ka da tsada ba ka vaw ta Bay ma Bəla, ta dey ana zlay.
58003013	Amana səmam vaw ka 'ar vaw kwar ana hay ka meney ka meney da har a tələkadama ha mey ma teseɗey mba na, ma aza kwa ndaw asləta ka da tərada mevel aŋga təɗo təɗo ha, mavəday meŋgəsey ka zləgadərawa ba zlay.
58003014	Nəkafama ekəɗey na, lakwa ka tərakwama tsoy mandala ma Kriste ahiya, haɗaw lakwa ma ndza hiya gədaŋ ahiya kasl a me ndəvey andza mendzey lakwa tsəfəmey aha na na.
58003015	Arka ma winda ha da ɗeriwel Kokwaɗ ana na, andza neney: Teseɗey andza kuray ka tsənadama vəɗe ma ɗay ŋga ba na, ka təradama mevel a kwar hay təɗo təɗo ha, andza da har ma kamar tek ma mətsar har aha a Bay ma Bəla na zlay.
58003016	Akwa na, ndaw ana hay na, ndaw waray hay? Andza ma tsənadama veɗ ma ɗay ma Bay ma Bəla, ma kamar tek me tsey mevel aha ana na? Andza kafaya na, ndaw ana hay tabiyaha ma bəmawa da Ezipte kuse ma Moyiz ana kakay ɗaw?
58003017	Mevel ma tsar da mevey kokurow faɗ na ka way hay? Andza a kafaya na ka ndaw ma ŋgəsam ana hay, arka na vagay ta na hay ma kuya hiya da palah ana kakay ɗaw?
58003018	A mbəɗatar: ka da fuləkwam a mesesəkey vaw ŋga kakay na a way hay? Ama a da key na, a ndaw aŋga na ma tsənam sləmay kakay ana hay kakay ɗaw?
58003019	Arka ka da nəkakwa, taya ka slafama ma fuləkwey kakay, hərway ma me pey 'ar ata kakay ana.
58004001	Wasakwama tok zləna, guma daha Bay ma Bəla ma tsandukurawa kava, ka ma da fuləkwey a mesesəkey vaw ŋga. Wasakwama zləna, naŋgar hay ndaw da walaŋ a kwar a da sərafa na ma məta'ar aha.
58004002	Hərway lakwa ka ndzafakwa Mey Hayna Wayna ba, andza ma ndaw ana ŋga na hay. Amana, guma na andza taya ma tsənadama na na, ka nafatar kakay. Hərway ndaw ma pam sləmay ana hay na, guma na ka datar a mevel da me pey ’ar kakay.
58004003	Lakwa neney ma səkwawa a me pey 'ar ana hay na, ka fuləkwakwama a me sesəkey vaw ana ŋga na, Bay ma Bəla ma tsawa kava na: hərway i ka mbəɗey ba da mevel aɗaw ma tsaya na: ma nəka ɗagay, aza a da fuləkwam ba a ma sesəkey vaw ɗaw ana! A ndəvadərawa mber a ŋga na, zle da me zley ma bəla na.
58004004	Hərway a tsafama ka pas ma tsəla na na, andza neney: «Arka Bay ma Bəla me sesəkey vaw ta pas ma tsəla na, ka mber aŋga ma kata na hay tabiyaha»,
58004005	arka dey mekelehe, da bəzay ma guma lakwa neney satsa na waya: haɗaw aza a fuləkwam ba a ma sesəkey vaw ɗaw na.
58004006	Kəɗey tok na, ŋga ka dzala tsoy, ndaw a sana hay na a da fuləkwam, arka ndaw ma təɓama Mey Hayna Wayna tsəfəmey ana hay na, a da fuləkwam aha kakay, ma vəday taya ka tsənam sləmay kakay.
58004007	Me pey pas mekelehe sa, teseɗey, a key mendzey haɗadzidzay da walaŋ ana, da bəzay ma guma ma David, na ɓa ma tsa ha ba kava na: Teseɗey andza kuray ka tsənadama vəɗe ma ɗay ŋga ba na, ka təradama mevel a kwar təɗo təɗo ha zlay.
58004008	Hana na akwatay Zozwey ka vəlatərawa me sesəkey vaw ba na, a da tsam aha guma ka pas mekelehe a dəba na sakay.
58004009	Me sesəkey vaw ma mesley ma meney ma tsəla na na, ma pa ha gəle ma səkway ma Bay ma Bəla.
58004010	Hərway ndaw me fuləkwey a me sesəkey vaw aŋga na na, ŋga ma zlar tiyatsa ma sesəkey vaw ka mber aŋga ma kawa na, andza na ma Bay ma Bəla ma sasəkawa vaw ka na ma ŋga na tey.
58004011	Hayna fuləkwakwama tsam tsam a me sesəkey vaw ana ŋga na na, ma aza me tsey dey ka me tsəney sləmay kakay ana ŋga na, ka da vaha ndaw a me zəɗey sazlay.
58004012	Akwa guma ma Bay ma Bəla na ŋga daha ta dey wer wer, ɓeɓer ɓeɓer, a zəmey a fəna maslalaɓ na mey tsew ana hay tabiyaha, a fuləkwey na, ha a tsadata mezek ta mesəfrey adzay, mezəvey hay ta o'oz adzay, a sasəkata tek na da mevel ana hay, ta 'ar me dzeley hay.
58004013	Tek ma bəla ma kaya, na ŋga ma nəkada kakay ana na dakay, ka slam dey ŋga na, tek hay tabiyaha na ma warəɗaya, tek hay tabiyaha ka slam dey ŋga na ma gədzuwaya da huɗa har aŋga. I da ɓadukwara tek me mendzey lakwa tabiyaha na a ŋga.
58004014	Andza lakwa ma ndzafakwa baba ɗuhwa na me key kuley ana, ta mazlaɓ ana, ma tazlaradərawa həzlay ma 'ərlam ana na, Yezu Bəzey ma Bay ma Bəla. Me pey 'ar a neney na, zəgadakwa haya hayaha.
58004015	Akwa na, baba lakwa na ɗuhwa na me key kuley ana na, bəle lakwa hay na a kar da vaw, ma həla suwet aha ba da tek hay tabiyaha andza lakwa, amana ka ŋgəsey tikay.
58004016	Gurakwama tok na fandar fandar 'ar a koriwal ma bay ma hahaya na, ma i ka kakwar da vaw ma da ndzefey hahaya aŋga, a da ndzənandakwar da har hayna.
58005001	Akwa mendzey ma baba me key kuley ana waray waray na, ma zəgam da walaŋ ma ndaw hay, ma padama, ma da dzəmadata ndaw hay ka vaw ta Bay ma Bəla. Mber aŋga na, me vəley tek ma haya ha, ta tek me key kuley hərway ma meŋgəsey hay.
58005002	A slafa ma dzənata ndaw ma səradama kakay ana arka ma zləgam ana hay, hərway ŋga na tiyatsa na, bəle a ləmar ta sləna ta sləna.
58005003	Arka hərwuiya tok na, a slafa me key kuley hərway ma bay 'ar ma vaw ŋga na, arka satsa na, a slafa me key kuley hərway ma meŋgəsey ma səkway.
58005004	Ndaw a slafa ma hasəkadara bəzay a vaw ŋga na andza ha kakay, ma ndzefey ŋga na na, da Bay ma Bəla me zəley ndaw andza na ma Aaroŋ.
58005005	Kəɗey andza ha sa tey na, Kriste ka hasəkadara bəzay a bay ’ar ma vaw ŋgana kakay, ma da tərey baba ɗuhwa na me key kuley ana kakay. A da ndzafa na da har ma ndaw ana ma ləvar: «Kah na Bəzey ɗaw, teseɗey na i ka yadəkawa ba na»
58005006	Andza ta bəzay ma guma neney mekelehe na: kah na baba me key kuley aha ma kwaza ha, andza na ma Melkisedek.
58005007	Ŋga na, da har ma mendzey ŋga ka dala na, me ɗuley mey, me key amboh ta ma wudey aha, ta yam dey aha, a ndaw ma slafa ma buwa ba da memətsey ana, arka na Bay'ərlam ka təɓa me ɗula mey ŋga na ba, hərway me matsəney sləmay ŋga.
58005008	Kwa andza ŋga Bəzey ŋga tekeɗe na, a tatəka me tsəney sləmay na, ta tsetseh aŋga me key,
58005009	arka andza me husey ba kasl ka ma da ndaslada ŋga na, a da tərey ka ndaw ma tsənamar sləmay ana hay na, ndaw me buwey ta ma kwaza ha na,
58005010	hərway Bay ma Bəla ka tələkada mey ba, ŋga na baba ɗuhwa na me key kuley ana, andza na ma Melkisedek.
58005011	Ka bəzay ma guma neney na, tek ala me tsey kava haɗadzidzay daha, ama me wendzeley ŋga na na, ka tərey ba ta ger aha, hərway kuray ka kam mazazaŋ la ma tsənadata tek hay.
58005012	Akwatay na kuray ka təram ba miter ahiya zla ekəɗey kakay, ama ekəɗey satsa na, ka wuɗam ka tatəkadəmakwar mey ma Bay ma Bəla na tsəfəmey ana hay mba. Kuray ma madama vaw kwar hənek, ma a sakwar na, ka vələmakwar na 'uwa mba, zləna tek me zəmey tsaray kakay.
58005013	Kwa way way haɗaw a sey aha 'uwa mba na, a slafa ma waladata tek na ɗerre na kakay, hərway ŋga gwendez aha mba.
58005014	Ama ndaw ɗuhwa na hay na, a zəmam na tek na me ndzey ka may ana hay, taya na ma saɗəkaya tsoy ma waladata tek hayna hay ba ka vaw, ta na hayakakay ana hay.
58006001	Kəɗey tok na, mbəkadakwa me tetəkey tsəfəmey ana ka Kriste na, səpakwa na ma ndaw ma səka na hay ka dəba, mandzara lakwa ka makwawa ta dəba ka na lakwa ma zlakwar me tetəkey ana: andza ma mbəkada me key tek hayakakay ana, me pey 'ar ka Bay ma Bəla,
58006002	andza me tetəkey a me dzuhəɓey hay, me pezləhey har ka 'ar ma ndaw hay, me tsey ka ma mbəlawa ma ndaw ma mətsa na hay, ta sariya madakwaydok ana.
58006003	Nəkafa tek a lakwa ma da key akwa na neney, haɗaw Bay ma Bəla ka vəley tsəveɗ ba na.
58006004	Akwa na a key vaw kakay, ndaw hay andza pas asləta na, ma ndzafama waw me nəkey dey, ma ndzəkama tek ma haya ha ma sawa da 'ərlam ana, ma ndzafam Mesəfrey Kokwoɗ ana,
58006005	ma ndzəkama ma tsəray ma guma ma Bay ma Bəla ta gədaŋ ma tek ma bəla ma da sawa na,
58006006	ama re satsa na ka təɗam ba ta dəba təŋga, ma ta na, ma da mbəɗada mendzey dey mekelehe na, a key vaw sakay, hərway taya ma ta na, a madama Bəzey ma Bay ma Bəla ka 'ar ma tuwaw dey mekelehe sa, ma ŋgwahadama a me tseɗey sa.
58006007	Taɗay dala a sa ha yam na ma pawa ka ŋga na, ka pas ka pas ana na, tek a katar kava a ndaw ma həvama na hay, a ndzefey me pəsey mey, na mala ma vəla ha ma ŋga na, da har ma Bay ma Bəla.
58006008	Ama kendzey me pətsey kava na ndak ta guzer madaŋ na, ndaw a nəkafama na, a nefey kakay, a da kəlafama 'ar bəse, arka a da ndəvey a kakərama ba.
58006009	Ma kwar tey ŋgey dzam a ɗaw hay, la səradama ha dey ta kava, andza la tsam aha andza neney na, kuray na da tsakay hayna, ma buwaya ba.
58006010	Akwa na, Bay'ərlam na dzerey aha kakay tikay, a slafa ma mətada 'ar ta mber a kwar, ta ma wuɗa vaw ana kuray ma ɓadama da mezəley ŋga na kakay, da ma vəladama vaw kwar ma katar meslərey a ndaw Kokwaɗ ana hay, zla da mezley ana, ha kasl ekəɗey ana na, a mətada 'ar kakay.
58006011	Ama tek ala me wuɗey na, kwa way way ka səmada vaw ŋga, ka me pey dey ŋga, ma kuray ka da husadama a me ndesley ŋga na.
58006012	Gədaŋ a kwar ana me key ana na, ka mətsakwar har zlay, amana, tsam dey ka ndaw ma pam 'ar ana hay, ta ndaw ma kam matandəroŋ ana hay, ma da ndzafam ma da zəmey tek ma ma tsəmawa kava na.
58006013	Andza ma Bay ma Bəla ma ləvar ba a Abraham, i da vəlaka tek na, andza ndaw ma rafa ɗuhwa ha a fəna ŋga na aza ka mbəɗey ta ŋga dakay na, ŋga me mbəɗey ta bay 'ar ma vaw ŋga na,
58006014	arka me ləvey: «Ayaw i da rəhadaka ta me pəsey mey, i da vəlaka bəzey ma hwaɗ hay haɗadzidzay.»
58006015	Andza ta matandəroŋ aŋga me key na, Abraham ma nəkada tek aŋga na, ma tsamar kava na me key.
58006016	Ndaw hay a mbəɗam na ta ndaw na ma fənatar 'ar ana hay, ma waway ka tsey ba ka vaw na, a hwam na ka me mbəɗey.
58006017	Andza neney tok na, Bay ma Bəla a wuɗey ma da ɓadatara a ndaw ma da zəmey tek aŋga ma tsawa kava na na, ndaraw ma tek aŋga me dzeley, ma mbəɗada tikay ana, me mbəɗey ta mezəley ŋga na.
58006018	Kəɗey na, tek a neney tsew ana hay na, a mbəɗam kakay, da huɗa tsetsuwe ta ahiya na, na Bay ma Bəla me ŋgəley ana da huɗa dakay, tek ana hay a səmadandakwar ta ma slafa ŋga, lakwa neney ma mbəkadukurawa tek hay tabiyaha, ma da zəgey har ka me pey dey a neney ma tsa ha kava na.
58006019	Ma pey 'ar a na ŋga na, ma ka ha na na ŋga lakwa na, andza melez ma rada kwambiwal ma mezek a lakwa, ma dara ha haya hayaha, a tazlarada ta petəle na na, ma ra ha da 'Ay me key Kuley ana.
58006020	Yezu a fuləkwafandakwar ka mey na a huɗa, a da tərey na, baba ɗuhwa na me key kuley ana, ma kwaza ha, andza na ma Melkisedek.
58007001	Melkisedek ana ŋga na, bay ɗuhwa na ma Salem, baba me key kuley ma Bay ma Bəla tsaŋ da mekekəle ŋga na. Ma daway ma da zlam 'ar ta Abraham, andza ma mawa ŋga da vərom ma kawa ta bay hay mekele ahiya, arka ma pəsafa mey.
58007002	Abraham ma vəladara zaka ma tek hay tabiyaha na a ŋga. Tsufəmey aha na, mezəley ŋga na na, ka ləva na: «Bay ɗuhwa na ma dzerey», arka satsa na, ŋga bay ɗuhwa na ma Salem, ka ləva na: bay ɗuhwa na ma zozoy.
58007003	Ŋga aŋga na, akwa na baba ŋga dakay, maya ŋga dakay, baba tete ŋga hay dakay, kwa pas ma ma yawa ŋga na dakay, kwa me ndəvey me mendzey ŋga na na dakay ana. Ŋga na andza bəzey ma Bay ma Bəla aha, mandza ha baba me key kuley aha ma kwaza ha.
58007004	Nəkafama ɗuhwa ma ndaw a neney, Abraham baba tete ma vəladara zaka, tsakay na hayna ma tek aŋga na ma həlawa da vərom ana.
58007005	Azlakwa da walaŋ ma bəzey ma Levi na, ma padəmata baba me key kuley ana hay, mewey ma vəlatar slam har me təɓey zaka da səkway ana, ka ləva na ka malam ata hay, taya tiyatsa na, bəzey ma hwaɗ ma Abraham hay tiyatsa.
58007006	Ama ŋga da walaŋ ma baba tete ta hay tikay, ha ma təkar ɗay a Abraham ka vəley zaka. Ŋga ma pəsafa mey, ka ndaw na Bay'ərlam ma ləvar, i da vəlaka tek ana.
58007007	Kwa waway kava dakay, me pəsey mey ka ndaw bəza na na, ndaw ɗuhwa na.
58007008	Arka da guma neney na, ndaw me təɓey zaka na hay na, taya na ndaw hay a mətsam, ama ŋga na, a ləvafama na ŋga ta dey.
58007009	Ka me tsey ma guma na, Levi ana ndaw me təɓey zaka na na, ka vəlawa zaka tsoy da Abraham.
58007010	Hərway da har ma baba tete ŋga ma zlam 'ar ta Melkisedek na, ŋga da vaw mba.
58007011	Haɗaw azlakwa tek a da ndesləy kassla na, ta me tərey baba me key kuley andza ma tsakay ma Levi na, hərway mezley ma mewey ma vəladəmərawa a səkway ana, ɗagay a da wuɗam baba me key kuley mekelehe sa da gedzek ma Melkisedek na, akwa hana ka zəgam na da gedzek ma Aaroŋ sana?
58007012	Hərway kandzey ka mbəɗadama baba me key kuley ana ba na, sey a mbəɗadama mewey tiyatsa.
58007013	Arka ndaw a neney ma tsam kava na na, kwa ɗaɗa ndaw ka kawa baba me key kuley aha ka bəzay ŋga dakay.
58007014	Akwa a sərey dey ta kava Bay’ərlam a lakwa na na, ndaw ma gedzek ma Zuda, gedzek ana ŋga na na, ɗaɗa Moyiz ka tsey ka baba me key kuley hay tikay.
58007015	Tek ana a da nəkey ba sa na, baba me key kuley mekelehe ma lətsawa andza Melkisedek.
58007016	A tələkey a baba me key kuley na, ta mewey ma ndaw hay me ndzey a veɗ ma baba na tikay, ama ma ŋga na, ta ma slafa ma mendzey me devesey tikay ana.
58007017	Seydewe akwa na ka kadəmara ba: Kah na baba me key kuley aha ma kozaha, andza na ma Melkisedek.
58007018	Kəɗey na, mewey ana gurma na, na ma mbəka ha ba hərway ma mey na, a hətsey, a nefey kakay.
58007019	Hərway mewey na ka ndesley tek dakay-, satsa na, me pey dey mekelehe ma fəna na, ma fuləkwawa a huɗa, arka i gurakwama ka slam ma Bay ma Bəla na ta ŋga.
58007020	A da key ekəɗey na, ta me mbəɗey aha kava na -Arka me tərey baba me key kuley aha ma ndaw sa na hay na, me mbəɗey kava daha tikay na,
58007021	ma ŋga na, a da tərey baba me key kuley na ta me mbəɗey aha, ta huɗa mey ma ndaw ma ləvafərawa: «Bay’ərlam ka mbəɗey ba, a da mafərawa ha kava sakay: Kah ma pa ha ba baba me key kuley aha ma kozaha »-
58007022	Da bəzay ma guma neney tok na, Yezu na ka tərey ba ndaw ma vəlandakwar me dzəmey vaw na hayna ma fəna na.
58007023	A fəna sa na, ndaw ana sa na hay, a təram baba me key kuley ahiya na ma ndaw hay haɗadzidzay, hərway memətsey a təkata ba ma ndzey ka bəla;
58007024	ama ŋga na, hərway ma me ndzey ŋga na ma kozaha na na, me key baba me key kuley ŋga na na, gəle.
58007025	Hərway ma mey na, ŋga na, a slafa ma buwata ma kozaha, ndaw na ta har aŋga na, ma guram ka slam ma Bay ma Bəla ana hay, hərway ŋga daha ka pas ka pas ma dzaŋgərafata.
58007026	Kassla ma sandakwar na baba ɗuhwa na me key kuley ana na, andza na ŋga na: kokwoɗ aha, malay ŋga dakay, ka ŋgəsey tikay, ma tsaha ba ka vaw ta ndaw ma ŋgəsa na hay, ma tsakafa ha pərazl ndasl ma 'ərlam.
58007027	Ŋga na andza sa ma baba me key kuley ana sana hay tikay, me key kuley ka pas ka pas ana, ka mey na ka meŋgəsey ŋga na hay ba ɗagay, a dəba na na,ma sa ma ndaw ma səkway hay. Ŋga na, ma ka kuley ana tur dey da mey asləta, da ma vəlada bay 'ar ma vaw ŋga na.
58007028	Arka mewey a pey andza baba ɗuhwa na me key kuley na, ndaw hay ma ŋgəsa ahiya na tiyatsa. Ama guma ma me mbəɗey a sawa na, a dəba ma mewey na a pey andza baba ɗuhwa ha me key kuley ana na, Bəzey ana, ŋga na ha ma kozaha, a husey ka ma ndaslada kassla na.
58008001	Arka tek andza ɗuhwa ha da bəzay ma guma lakwa neney na, na ŋga lakwa na, baba ɗuhwa na me key kuley ana andza na ŋga na na. Ŋga na ma ndza ha ta har zəmay ma koriwal ma Bay Ŋgalaka na da 'ərlam ana.
58008002	Andza ndaw me kuley ma 'Ay me key Kuley dərka, ma gwadzavok ana dərka na, ma ləma ha na, ta har ma Bay’ərlam ana zləna, ta har ma ndaw kakay.
58008003	baba ɗuhwa na me key kuley ana waray waray na ma pa ha na, ma vəladara tek ma haya ha a Bay'ərlam, ta ma kar kuley hay, ŋga tey na tek aŋga me vəley daha tiyatsa.
58008004	Kendzey haɗaw Kriste ana ka key ŋga daha ka dala na, kwa a da slafa ha me tərey baba me key kuley aha kakay, slam ana ma vəla ha tsoy ma ndaw ma vəladəmara tek a Bay'ərlam ana hay, andza ma Mewey me ləvey ana;
58008005	ama kuley ta na na, a kadəmara na a mey dey ma tek, mezek ma na da 'ərlam ana. Andza na ma Moiz Bay’ərlam ma ləvərawa ka ləma gwadzavok ana, ŋga ma ləvar: «Nəkafa ka da ka na, kassla andza na ŋga ɗek ma ɓadəməkawa ka 'ar ma mamba na.»
58008006	Ka me tsey dərka na na, mber ana kassla ta na ŋga na na, a fəna sa, hərway ŋga na, maslaŋ ma ma da dzəmey vaw na hayna, a fəna sa na, ma pa bəzay aha ka tek hayna ma tsəmawa kava na.
58008007	Haɗaw azlakwa me dzəmey vaw ana tsəfəmey ana, ka key na meŋgəsey da huɗa dakay na, a da mbəɗadama ta na me tsetsew ana kakay.
58008008	Akwa na, dərka na a key na, a katar na say: Bay’ərlam a ləvey na, nəkafa pas ana hay a səmawa ha, i da kam zeheɗ ma me dzəmey vaw waya ha ta gedzek ma Israyel ta gedzek ma Zuda.
58008009	Ma dzəma vaw ana na andza na la ma kəmawa andza baba ta na hay sakay. Ta pas andza i ma zəgafatərawa har, i ma badatərawa ba dəreŋ ta dala ma Ezipte. Hərway taya na na, ka ndzam da ma dzəma vaw ɗaw kakay. Arka Bay’ərlam me ləvey: «Yah tiyatsa na, i ma mbəkafata har ba.
58008010	Hərway nəkafa me dzəmey vaw ana la ma da dzəmam ta gedzek ma Israyel ana. Arka Bay’ərlam me ləvey: «A dəba ma pas ana ŋga na hay na, i da vəlatar mewey ɗaw hay, i da windadatara a 'ar me dzeley ta hay ta mevel ata hay, i da tərey na Bay ma Bəla ta ha, taya tey a da təram səkway ɗaw aha.
58008011	Ndaw da walaŋ a ta ma da dzaŋgada ndaw ma dala ŋga naŋgar na dasakay, kwa malam aŋga ta me ləvey aha: sərada Bay’ərlam! na dasakay; hərway tobiya ta ahiya a da səradəmaya, zla ka bəzey bəza ha, kasl ka ndaw ɗuhwa ha.
58008012	Kavəday i da safatara yam ba ka malay ta hay, i da mətada 'ar ba ta meŋgəsey ta hay.»
58008013	Ka me tsey ŋga ka me dzəmey vaw wayna na, ŋga ka tərada na tsəfəmey ana ba guram aha. Arka na, tek me tərey ba guram aha na, me key maraw ana na, ma zlambar aha a da devesey.
58009001	Ma dzəma vaw tsəfəmey ana na, ta kuley ŋga na hay ma tsekesley kava daha, ta 'Ay me key Kuley ŋga na ka dala.
58009002	Akwa na, gwadzavok ma ka ha, gwadzavok na tsəfəmey ana na, a zəlamar Slam kokwoɗ ana. Da huɗa na, tek me key waw ta hawal ahiya kava na, tabal ta peŋ na ma vəlam ana.
58009003	Arka da dəba ma petəle ma tsetsew ana na, gwadzavok mekelehe a zəlamar Slam kokwoɗ ana ma kokwoɗ hay,
58009004	da huɗa na tek me bəzləmey wurdey ma gura, akwetey me pey tek ma me dzəmey vaw ana na, ma sahəta ha ta gura, da huɗa satsa na, kokwam ma gura ta mann aha da huɗa, duŋgwar ma Aroŋ aŋga na ma vərzawa na, ta beleler ma me dzəmey vaw.
58009005	Ka 'ar ma akwetey ana na, madurlam hay ma me wezley dey a hwarkwama tek ma wuɗey mey ma akwetey ta mezek a ta hay, ka slam me key kuley ma me pəsey mey. Ama ka sləna na, slam har ma waladata tek ana hay tabiyaha dakay.
58009006	Andza tabiyaha ma ləma ha andza ha tok na, baba me key kuley ma da kawa mber a ta na hay na, a fuləkwam zarra a gwadzavok tsəfəmey ana.
58009007	Ama a na me tsetsew ana na, dey asləta ka mevey, sey me fuləkwey na, baba ɗuhwa na me key kuley ana, arka a da fuləkwey na mandzara me key mambaz hərway ma meŋgəsey ŋga, ta na ma ndaw ma səkway hay kakay.
58009008	Mesəfrey Kokwoɗ ana akwa a wuɗey ma ɓada na, tsəveɗ ma daway a 'Ay me key Kuley ana ka ɓey vaw tsaray kakay, haɗaw andza gwadzavok ana tsəfəmey ana, ŋga daha mba na.
58009009	Na ŋga na na, zeheɗ ma bəla na ekəɗey ana: a vəlam tek hay, a kam kuley hay da huɗa, a slafa ma tərada mevel ma ndaw me key kuley ana, ka ndaslada kassla kakay.
58009010	Ma pa bəzay aha na ka tek me zəmey, ka tek me sey, ta tek me tsekesley ana so na hay haɗadzidzay, arka na ŋga na na, tek ma ndaw hay ma tsakaslam, ma təɓama na, kasl ka har ma da lətsadəmatərawa ndaw hay.
58009011	Ama arka Kriste ma husawa, baba ɗuhwa na me key kuley ma zleley ana ekəɗey taya daha na. A da key na ta gwadzavok mekelehe ɗuhwa na a fəna sa, tsəzlakka, na ma ka ha ta har ma ndaw hay tikay ana -ka ləva na ma bəla neney ma ka ha na tikay-,
58009012	arka na ta mambaz, amana ta malazok hay ta na ma maray ma sla hay kakay, amana ta mambaz aŋga na, ŋga me fuləkwey dey asləta ma turdey a 'Ay me key Kuley, arka na ma buwatərawa ndaw hay ba ma kozaha.
58009013	Hərway azlakwa haɗaw ma mambaz ma malazok hay ta na ma gusaŋ hay, haɗaw pətsaw ma bəlak ma sla ma kwatafəmata ka ndaw ma zləɓa na hay na, ma zləɓaya sakay zləna ka bəzləmadatara vaw ta hay ba na,
58009014	sakwa mambaz ma Kriste tok na, ŋga ta har ma Mesəfrey me ndəvey kakay ana, ma vəlada vaw ŋga ta har aŋga na a Bay ma Bəla, andza tek ma kuley ma zləɓa ha tikay ana na, a da slafa ma bəzləmadandakwar me dzeley 'ar a lakwa ma mətsa na hay, ta tek a lakwa me key, ma kadara meslərey a Bay ma Bəla te dey ana kakay tok ɗaw?
58009015	Nəkafama Kriste a da tərey adziya ma me dzəmey vaw wayna ta guma ŋga me tsey madakwaydok ana wayna na hərwuiya; me mətsey ŋga na, ma da mbəɗatərawa ndaw hay ma ŋgəsam ta me dzəmey vaw tsəfəmey ana. Ndaw ana andza ma zəla ahiya na hay na, a slafama me ndzefey ma zəma tek ana ŋga na ma tsa ha ba kava me ndəvey kakay ana.
58009016	Hərway guma ma ndaw me tsey a da mətsey ana na, a da nefey na a dəba ma me mətsey ŋga.
58009017	Guma ma ndaw me tsey madakwaydok ana na, a da nefey na sey ndaw ana a mətsey ba ɗagay. Haɗaw ndaw ana ma tsa guma na ŋga daha mba na, a nefey tsaray kakay.
58009018	Satsa na, ma dzəma vaw ana tsəfəmey ana na, ma ka ha na mandzara me key mambaz.
58009019	Andza ma Moyiz ma tələkadatara mey ba a səkway tabiya ha ka tek ma mey ma mewey, andza me mewey ana na, ŋga me zəgey mambaz ma sla hay, ma malazok hay ka zəga yam, ta mamənay a nəkey mazza, ka zəgawa hawal ma mbulor, ma watsafa ba ka ɗeriwel ana ta 'ar aŋga na ɗagay, arka na ka səkway tabiyaha tok.
58009020	Ta me ləvey aha kava: Neney na mambaz ma me dzəmey vaw ma Bay ma Bəla, ma ləvawa hərway kwar ana;
58009021	arka a dəba na satsa na, ma watsafa mambaz ka gwadzavok ana, ta tek ma kadəmata mber ma kuley ana hay tabiyaha,
58009022	andza ma Mewey na, a bazləməmata mendzey ma tek hay tabiyaha na ta mambaz, haɗaw mandzara me key mambaz na, me sey yam dakay.
58009023	Haɗaw azlakwa na, mey dey ma tek ma 'ərlam hay ma bazləma hiya na, ta metsekesley ma tek ana ŋgana hay na, hayna tek na da 'ərlam na dərka na hay na, taya na ta ’ar ata na,ka kam ma tsakasla hiya ta kuley hayna, na haya hiya a fəna sa na.
58009024	Akwa Kriste a fuləkwey na, a 'ay ma kuley ma ka ha ta har ma ndaw hay, mey dey ana tedehe ma na dərka na kakay, amana a 'ərlam ana, ta 'ar aŋga ma aza ka da bawa ekəɗey ana hərway lakwa, ka slam dey ma Bay ma Bəla.
58009025	A ka na, ma da vəlada vaw ŋga dey haɗadzidzay andza ma baba ɗuhwa na me fuləkwey a 'Ay me key Kuley ka mevey ka mevey, ma da kawa kuley ta mambaz ma tek hay gəle na tikay.
58009026	Hərway dakay akwatay na, ŋga ka mada me key banay ba dey haɗadzidzay, zla da me zley ma bəla. Amana ŋga ma ka tur dey asləta da har ma me ndəvey ma lam hay, ŋga ma ɓada vaw ma da davasada meŋgəsey ba, ta kuley ŋga na.
58009027	Andza ma ndaw hay ma vəla ha na, me mətsey na dey asləta - arka a dəba na ma da sawa na sariya -,
58009028	andza ha tey na, Kriste ma vəlada vaw ŋga dey asləta tey, ma da zəgafata meŋgəsey ka ndaw hay haɗadzidzay, a da bawa vaw dey metsetsew ana, ma da zley ’ar a vaw ta meŋgəsey dasakay, a ndaw ma hutama ma da buwata na.
58010001	Mewey a da ndzefey na zeheɗ ma tek ma da sawa ka mey ana hay, zləna ma tek ana hay dərka na kakay, a slafa me key tek kakay, kwa andza ta kuley ana hay ma kam re ŋga ha ka mevey ka mevey andza ha tekeɗe dzay na, me ndəvey ŋga na daha tikay ana na, a slafa ma kəsadata a me ndesley ndaw ana ma səmawa ma kam dzaya na hay kakay.
58010002	Akwatay dakay na ka mbəkadama me key kuley ana ba, hərway ma mey na, ma bazləmama vaw ahiya ba dey asləta na, ndaw ŋga na hay ma kam kuley a da ndzam ’ar ata piokw, waya meŋgəsey ka vaw la kwa asləta dasakay.
58010003	Ama ta kuley ana hay na a vurəhwadama meŋgəsey ana hay ka mevey ka mevey.
58010004	Hərway ma mey na, mambaz ma malazok ta gusaŋ ma sla dada na, a slafa ma zəga meŋgəsey kakay.
58010005	Satsa na, andza Kriste ma sawa ka bəla na, me ləvey: gənaw ma təlam ana ta kuley ma kəmata me meŋgəsey ana hay na, kah ka wuɗey kakay. Amana, kah ma ləmiyawa vaw aha.
58010006	Kuley ma gənaw ana ma təladəmaka na ta kuley ana ma kadəmaka hərway ma meŋgəsey ana na, ka mbafəmaka kakay.
58010007	Arka i me ləvey: Yah ekəɗey, hərway a windəwa da ɗeriwel ma paɗa na na, ka yah. Ayaw Bay ma Bəla ɗaw, i sawa na ma da key tek a ɗek me wuɗey ana.
58010008	Dzadzak ŋga me ləvey ba ɗagay: Kuley hay, tek ma vələmaka na hay, kuley ma gənaw ma təladəmaka na hay, ma kam kuley hərway me meŋgəsey ana hay, kah ka wuɗey kakay, ka mbafəmaka kakay. Hayna səradakwa, na ŋga na hay na, tek me vəley na Mewey me tsey kava na.
58010009	Arka ŋga me ləvey tok: nəkafa i sawa na ma da kadaka tek a ɗek me wuɗey ana. Ŋga ma davasada me tsekesley ma kuley tsəfəmey ana ba, me pey na me tsetsew ana a veɗ ana.
58010010	I da tərakwama kokwoɗ ahiya na, hərway ŋga ma wuɗey andza ha, ma Yezu Kriste ma vəlada vaw ŋga andza tek ma kuley aha dey asləta tur dey.
58010011	Dzadzak tok na, baba me key kuley waray waray ka pas ka pas ma lətsa ha, me key mber aŋga da 'Ay me key Kuley, re a key na kuley ana asləta, kuley aŋga na hay me key ana hay na, a slafa ma zəgata meŋgəsey hay tata kakay,
58010012	dzadzak ŋga na, a dəba me key kuley ŋga dey asləta, kavəday a meŋgəsey hay na, me ndzey ma kozaha ta har zəmay ma Bay ma Bəla,
58010013	a hutey dzadzak na ndaw dugwan a ŋga hay, ka təram slam me pey sek aŋga ha.
58010014	Ta ma vəlada tek aŋga dey asləta ana, akwa a key na a kəsadata a me ndesley ma kozaha, ndaw na ma təradata kokwoɗ ahiya na.
58010015	Andza na ma Mesəfrey Kokwoɗ ana me key seydewe na satsa: hərway ɓa ŋga ka ləvey ba,
58010016	neney na ma dzəma vaw na la ma da dzəmam ta taya na, da har ana ŋga na na. Bay’ərlam ma ləvey: ta ma vəlaɓa mewey ɗaw hay na, i windadatara na a mevel a ta na, ta ma dzeley 'ar a ta na hay,
58010017	arka ka meŋgəsey ta na hay, ta malay ta na hay na, i da sərafata ha sakay.
58010018	Arka andza ka slam ana me sey yam daha na, me vəley tek ka meŋgəsey dasakay.
58010019	Malam a ɗaw hay, lakwa ekəɗey ka səradakwa dərka dərka na, slam har ma vəlaha tsoy me fuləkwey a slam ma kuley, ta mambaz ma Yezu.
58010020	Da huɗa na, lakwa ka ndzafakwa tsəveɗ na hayna, ta dey ana ba, ma zlar me tserey ta petəle, ka ləva na slaw vaw ŋga na.
58010021	Lakwa ka ndzafakwa baba me key kuley la hayaha bəza kakay, na ma pa ha ba da 'ay ma Bay ma Bəla ana.
58010022	Gurakwama tok, ta mevel dender dender ana, da me pey 'ar me teɓerey kakay ana, mevel ma bazləma ha ba da meŋgəsey ma mendzey ’ar piokw ana, vaw ma pəra ha ba ta yam tsezler tsezler ana;
58010023	mandzara lakwa ka makwa ta dəba na, ka da gəradakwa ma ɓada me pey dey a lakwa zlay, hərway ndaw ana ma ləvandakwar i da vəlakwar ana na, a mbəɗar sler a guma ŋga tikay.
58010024	Nəkakwama dey ka vaw, ka 'ar vaw lakwa na hay, ma aza ka da həladandakwar vaw ka ma wuɗa vaw, ta me key tek hayna hay.
58010025	Ka da mbəkadakwa ma daway a slam me tsəhey 'ar a lakwa hay, andza ma ndaw a sana hay ma kam ana zlay, amana səmakwama vaw ka 'ar vaw lakwa na hay, hərway ma mey na, ka nəkadama Pas ana a gurawa ha seŋgey.
58010026	Haɗaw ka ŋgəsakwama ta har a dəba ma la ka ndzafakwa ma sərada dərka tsoy na, kuley ma tek ma zawa ma da key ka meŋgəsey ana hay na dasakay,
58010027	ama sey me hutey na sariya me key zluwer ana, ta me təley ma waw ma da kakərata ndaw ma bəra na hay.
58010028	Haɗaw ndaw ana a tsənar sləmay a mewey ma Moyiz kakay na, a da key aha da vaw a ndaw dakay, ka guma ma ndaw seydewe hay tsew makar na, ŋga na to to ba vagay aha.
58010029	Akwa təɗe ma sadama banay kakay na teŋgey? Kendzey andza ndaw ana ma ndarsla Bəzey ma Bay ma Bəla ta sek, ma zləɓada mambaz ma ma dzəma vaw ana ma təradama kokwoɗ aha da huɗa na ba, arka satsa na ma kar tek me tsey mevel aha a Mesəfrey ma hahaya na na?
58010030	Akwa na ka səradakwa seŋgey, ndaw ana andza ma ləvawa: Ma da madara gandaf aŋga na na yah ana, ma da kar ka sele na yah ana! Arka satsa na, Bay’ərlam a da kadara sariya ma səkway ŋga.
58010031	Me kəley a har ma Bay ma Bəla ta dey ana na, a key zluwer.
58010032	Ama hayna sərafama ka na kuray ma zləmərawa zla da bəziya ana: andza kuray ma ndzafəmawa waw me nəkey dey ba nekəɗey tsa na, kuray ma ɓəsam me kəɗey vaw ɗuhwa ha, me tsey aha,
58010033	ka sləna na, a kadəmakwar tatakway ana na, ka slam dey ma ndaw hay tabiyaha, ta me tseɗey aha ka slam naŋgar satsa; kuray ma dzəma mey ahiya hərway ma ndaw ma sam banay andza ha na hay.
58010034	Akwa na, kuray ka kam viya ba dzaya, andza ndaw da daŋgay ana hay, ma təɓadəmakwar zleley kwar hay ba na, a mbafakwar, hərway ka səradama zleley kwar hayna a fəna sa, me ndzey ana daha.
58010035	Ka da mətadama 'ar ta tek a kwar ma səradama na zlay, hərway ka da ndzafadama masa ɗuhwa ha.
58010036	Akwa tek a kwar ma wuɗam na, matanduroŋ ma da ndasladara tek ma Bay ma Bəla ma wuɗey ana, andza ha tok na, ma ndzafadama tek na ma tsawa kava na.
58010037	Hərway a zarawa mendzey nekəɗey, da har nekəɗey na, Ndaw ma da sawa na a da key ŋga daha, a da ndzawa ha kakay.
58010038	Ndaw a ɗaw dzerey ana na, ta me pey 'ar aŋga na a da səfrey, ama haɗaw ka zləgey ba na, a da mbafaya sakay.
58010039	Lakwa na, lakwa ndaw ma zləgey ana hay tikay, ama lakwa ndaw me pey 'ar ahiya, ma da buwada mezek a lakwa hay.
58011001	Me pey 'ar na a vəley slam har, ma ndzafada tek na ma hutey ana, pandzay ma sərada tek na ma nəkam kakay ana hay.
58011002	Me pey 'ar ka vəlatərawa seydewe hay ba, a ndaw zlezle na hay.
58011003	Ta me pey 'ar na ka tsənadakwa a ləmatərawa tek ma bəla hay na, ta guma ma Bay ma Bəla, bəla neney ma nəkey ana na, a zlərawa me key daha na, a tsawa dey ka bəla mekelehe me nəkey kakay aha kakay.
58011004	Ta me pey'ar na, Abel ma kar kuley haya ha a Bay ma Bəla, a fəna na ma Kayieŋ. Kuse ma me pey 'ar na, ma kama seydewe ŋga na na, ka kawa dzerey ba, arka Bay ma Bəla ma kadara seydewe ma tek ma kuley aŋga ma vəlar ana. Kuse ma me pey 'ar na, kwa andza ŋga ma mətsa ha ba tekeɗe na, re a tsey aha guma mba təŋga.
58011005	Ta me pey 'ar na, ma tsakafama Enok a 'ərlam, ma aza ka ləhey ba da har ma memətsey, arka na kwa ka ndzafama kakay, hərway ma mey na Bay ma Bəla ka tsakafa ba; akwa amba ka tsakafama na, ŋga ka ndzefey seydewe ba, ŋga na ka mbafa ba ka Bay ma Bəla.
58011006	Azlakwa tok na, ndaw a slafa ma mbafa ka Bay ma Bəla mandzara me pey 'ar kakay. Hərway ma mey ndaw ma gurey ka tsakay ma Bay ma Bəla na, a dafa na ka pey 'ar ŋga daha, arka na a vəlatar masa a ndaw ma səpama na hay.
58011007	Ta me pey 'ar na Noey ma tsənada guma ma Bay’ərlam ka tek ma da key na, ndaw a nəkada ha tsaray kakay ana.Ŋga na ma təɓa guma na ka mevel aŋga, arka me ləmey kwambiwal ma da ləhada veɗ 'ay ŋga. Kəɗey na ŋga ka dzuwa bəla ba, ma da zəmey dzerey ana me ndzefey vaw da 'ar me pey ana.
58011008	Ta me pey 'ar na, Abraham ma ŋgəɓar a Bay'ərlam, ma tsənar sləmay na, ma daway 'ar a dala na ma da ndzafa me zəmey ana, arka ma daway mandzara ka sərada a daway a may kakay.
58011009	Ta me pey 'ar na ŋga ma daway me ndzey mbəzlew aha da dala na ma tsəmərawa a da vəladəmara na, ma ndzaya da gwadzavok andza Izak ta Zakob, ndaw ma da zəmam tek aŋga na, ŋga na ma tsəmərawa kava na.
58011010	Hərway a huta ha wuraw ana ma pa bəzay aha, ndaw ana ma dzalərawa na ta ndaw ma zla na na, Bay ma Bəla ana ta 'ar aŋga.
58011011	Ta me pey 'ar na, Sara tiyatsa kwa ŋga maraw aha tekeɗe na, ka təradama ba ka ndzefey bəzey tey, ma vəday ŋga ka təɓa ba, ndaw ma tsərawa ka tek ana na, a mbəɗey sler a guma ŋga tikay.
58011012	Arka na hərway ma mey satsa na, da ndaw asləta na, - ɓa memətsey ka kafa zeheɗ aŋga tsoy na - ma yəmawa ndaw hay a mbəsley kakay, andza wurzla ma 'ərlam hay, wurəmeɗ wurəmeɗ andza wuyeŋ ka mey ma bəlay.
58011013	Da me pey 'ar na ma mətsam tobiya ta ha, mandzara taya ka ndzafama tek ana ma tsəmawa kava na, ama andza taya ma nəkadəmərawa, ma tsəmərawa guma da dəreŋ na, a dəba ma ma səradama vaw ta ba mbəlak ahiya, ndaw me heley ahiya ka dala.
58011014	Hərway ndaw ma tsam guma soŋ soŋ andza neney ana hay na, a səpam aha dala ma da ndzey da huɗa.
58011015	Hana na akwa da 'ar a ta daha na, dala na taya ma bəmawa da huɗa na na, akwatay taya ka mam ba a huɗa;
58011016	akwa na, a səpam da 'ar a ta me dzeley na dala na haya ha a fəna na, dala na da 'ərlam ana. Hərway ma mey na, hwaray ka kar a Bay ma Bəla ka zəlama Bay ma Bəla ata kakay na kava; arka dərka na na, ŋga ka ləmatar wuraw ba.
58011017	Ta me pey 'ar na, ma həlafama suwet ka Abraham, ma ka kada kuley ta Izak; a key kuley ana na ta bəzey malay aha, azlakwa tok na, ɓa ka tsəmərawa ba kava,
58011018	a ləvəmərawa: Ka da ndzefey bəzey ma hwaɗ a ɗek dərka na hay na ta Izak.
58011019	Abraham me ləvey ka 'ar vaw ŋga na: kwa ndaw ma mətsa ha tekeɗe na Bay ma Bəla a slafa ma mbəladərawa; andza kəla ma zeheɗ ma tek aha na, ŋga ma ndzafa wawa ŋga təŋga.
58011020	Ta me pey 'ar satsa na, Izak ma pəsafata mey ka ndza Zakob ta Ezaw, ka tek ma da key ka mey ana.
58011021	Ta me pey 'ar na, andza Zakob a da mətsey aha təŋga na, ma pəsafata mey ka bəzey ma Zozef hay ka ndaw ka ndaw, ŋga ma ney dəba ma ŋgurəma har aha ka mey ma duŋgwar aŋga.
58011022	Ta me pey 'ar na, Zozef tsoy mazlambar aha a da mətsey na, me tsey ka ma da gurey ma bəzey ma Israyel hay, ma vəley mewey ka ndasl ma vaw ŋga hay.
58011023	Ta me pey 'ar na, a dəba ma ma yəmərawa Moyiz na, baba ŋga ta may ŋga ma kəzladama kiya makar, hərway taya ka nəkadama mambay ma wawa ta na ba, arka na taya ka wasam ta mewey ma bay kakay.
58011024	Ta me pey 'ar na, Moyiz andza ma gəley ba na, a wuɗey ka zəlama wawa ma dem ma Faraoŋ sazlay.
58011025	Ŋga me hiyey na, ka kam tsetseh andza ndaw ma səkway ma Bay ma Bəla hay, zləna ka wuɗey me ndzey da wuiya da mendzey nekəɗey da meŋgəsey kakay.
58011026	Ŋga ma nəka ma pamar hwaray a dey ma Kriste na na, zleley ɗuhwa ha ka fənatara 'ar ba a zleley ma Ezipte hay, hərway dey ŋga na ma pa ha na ka masa.
58011027	Ta me pey 'ar na, ŋga ma gəradərawa Ezipte mandzara ka wesey ta me tsey mevel ma bay ɗuhwa na, ma vəday ŋga na, a nəkada ndaw ma nəkey kakay ana, arka na kwa ka teɓerey kakay.
58011028	Ta me pey 'ar na ŋga ma ka magurlam ma Pak, arka ŋga me wetsey mambaz, ma aza ndaw me bezley ndaw ana ka da ləmatar a marakway ma bəzey ma Israyel hay zlay.
58011029	Ta me pey 'ar na, taya ma tazlaradərawa Bəlay Gagaza na, andza kal kal ta dala ma ŋgwala ha, ama andza ndaw ma Ezipte hay ma dzadama tey na, yam ma həlata ba tabiyaha.
58011030	Ta me pey 'ar na, zleɗ ma Zeriko hay ma mbəzlam, andza ma tawadama ba da meney tsəla na.
58011031	Ta me pey 'ar na, ka ləmamar a Rahab ŋgwas aŋga na me tsəley so na tikay, hərway ŋga ka ŋgəlata ndaw ana, ma da nəkawa dey ana hay ba da kokwoɗ.
58011032	Me ləvey na teŋgey seŋgey? Bəzay a da rafaya dakay, ma i ka waladata bəzay ma guma na hay ka ndza Zedeoŋ, Barak, Samsoŋ, Zeftey, David, Samuwel ta ndaw sek hay,
58011033	taya na, kuse ma me pey 'ar na, ka təɓam slala hay ba daha, ka kadama meslərey ba ta dzerey, tek na ma tsəmatar kava na hay ka kam ba ma dey ta na, ma dzuwadəmatara mey ma mabar hay,
58011034	ma mətsadama gədaŋ ma waw, ma ləham da mey ma sleɗ ma tsakay, ma ndzafam gədaŋ mekelehe a dəba ma dzedzey ta, ma ɓadama vaw ta bay gawla ley ahiya da vərom, ma ɓələmata ndaw ma vərom ma dala mekele hiya na hay ba.
58011035	Ŋgwas hay daha ma ndzafəmata vagay ma ndaw a ta hay ma mbələmawa. Ama sa na hay na ma puwəmata, ka wuɗam ma buwam vaw ta tikay, a wuɗam ɗoh na ma da ndzefey ma mbəlawa na hayna;
58011036	sa na hay satsa na, ma saŋgərafəmata, ma kəɗəmata ta laway, ma dzuwəmata, ma kuiyadəmata a daŋgay;
58011037	ma kwaytsəmata ta ŋgwa vagay ahiya, ma sləmatara ɗay; ma slakəmatata ta sleɗ ma tsakay vagay ahiya, ma ndzaya na ma kalalaŋ ahiya, a pam ka vaw na mbal ma təɓaŋ, dakay na zana ma mbez ma ɗaw; ka səradama may ba, ma kəra hiya, ka kadəmata tatakway ba.
58011038	Taya aŋga na bəla ma ɗatar ndaw kakay ana; a dzadzam da palah hay, da mamba hay, da bədom hay, da gwagudzoŋ wayaŋ hay.
58011039	Taya tabiyaha, ka ndzafəmawa seydewe hayna na, kuse me me pey 'ar a ta, amana ka ndzafəmawa ma ndaslada tek ana ma tsəmawa kava na kakay.
58011040	Hərway Bay ma Bəla a padandukurawa a fəna satsa na, a lakwa, akwa a da husey aha a me ndesley ŋga na mandzara lakwa kakay.
58012001	Kəɗey tiyatsa na, lakwa neney ndaw seydewe lakwa hay kambəlaɓa ka tsakay ana hay na, kəladakwa tek a neney ma ləhandakwar ana, ta meŋgəsey a neney ma sərada ma ɗawalandakwar bəzakay ana ba, arka na hwakwama ta matanduroŋ aha, ma təɓa suwet ana ma həlafəmandakwar ana.
58012002	Dey ma zazura ha zurra ka bay 'ar ma me pey 'ar, ma da husada a me ndesley ŋga na, Yezu ana, ma mbəɗar mey ba a wuiya na akwa ma vəla ha ma ŋga na, ma ɓəsa me derey ka 'ar ma tuwaw, ma rəsa hwaray, arka na me ndzey ta har zəmay ma koriwal ma bay ma Bay ma Bəla.
58012003	Ayaw, dzalam 'ar ka ndaw ma sərawa banay a veɗ ma ndaw ma ŋgəsa na hay na, ma aza ka da mətsakwar har zlay.
58012004	Ta me kəɗey vaw kwar ana ta meŋgəsey na, kuray ka dzaŋgəram ka vaw kwar kasl ka mambaz kakay.
58012005	Kuray ka mətadama 'ar ba ta guma ŋga ma səmadakwar andza bəzey ŋga hay ana: Dem a ɗaw, ka da rəsa me hətey ma Bay’ərlam zlay, kandze andza a ka ka ha say na, ka da mətsaka har zlay.
58012006	Hərway Bay’ərlam a hətey na ndaw aŋga ma wuɗey ana. A hətey na mendzey ma bəzey tabiyaha na ŋga ma ŋgəlata na.
58012007	Ka kam tsetseh a neney na hərway ma ma tsəmakwar guma a 'ar ana. Bay ma Bəla a kadakwar na andza bəzey ŋga hay. Akwa ɗagay na bəzey waray, andza baba ŋga a həta tikay ana na?
58012008	Haɗaw azlakwa ndaw a hətakwar aha tikay, andza wawa sa na hay tikay na, na ŋga na na kuray na, madazlay ahiya zləna, kuray bəzey hayna hay kakay.
58012009	Baba lakwa hay ka dala ma tsəmandakwar guma a 'ar ana daha, arka i ka ndzadukurawa ba haya ha; sakwa dzadzak tok na, i da tsənakwar sləmay a Baba ma mesəfrey hay na lakwa ma ndzafukwawa sifa, da har aŋga na kakay tok ɗaw?
58012010	Akwa taya na andza na ma ta ma dzalam ana na, a hətəmandakwar na da mendzey nekəɗey; ama ŋga na, ma da saŋgərada na lakwa na, hərway aza ka da vəlandakwar kokwoɗ aŋga.
58012011	Ka slam ana deŋe na, me hətey na a vəley wuiya kakay, amana magwam. Ama aza ka mey tok na, a da tərey ka ndaw ana hana na ma hətəmata na hay na, tek ma sadərawa zoyzoy ta dzerey.
58012012	Marəɗadəmata har mayaɗ ana hay, ta gurəmets ma waləɓa na hay,
58012013	arka a sek a kwar hay na, ləməmatar tsəveɗ na dender dender ana hay, ma aza ndaw vədal ana ka da teley sek zlay, ama dzadzak na ka ndeley.
58012014	Səpam zozoy ta ndaw hay tabiyaha, ta me tərey kokwoɗ aha, hərway mandzara kokwoɗ na, ndaw a da nəkada ha Bay’ərlam kakay.
58012015	Wam daw ka vaw ma kwa ndaw asləta ka da wurzley vaw ka hahaya ma Bay ma Bəla zlay; kwa slasləlay ma tek ɗuwekeke ha ka da pətsawa ma da sadərawa dzendze, arka aza ka da zəvar a kominite tabiyaha zlay.
58012016	Wam daw ka vaw ka ndaw ma tsəley so ha, dakay na ndaw ma zləɓa na hay ka da key daha zlay, andza ma Ezaw, hərway ma tek me zəmey vəley asləta na, ma haɗəkada slam har ma ɗuhwa ŋga ba.
58012017	Ka səradama ha seŋgey, andza a wuɗey ka da pəsafama mey na, ma wurzla ha tsoy, a da key ma ŋga na, slam har ma mbəɗada dasakay, kwa andza ta amboh aŋga, ta yam dey ŋga tekeɗe na, a key vaw sakay!
58012018	Kuray ka guram ka tsakay ma tek ana me nəkey ɓərlehhe na kakay, waw ma mətsa 'ar ana, ləvoŋ, dəvaɗ, vavəray,
58012019	me tsəney ma tolom ta veɗ ma ɗay ma tsənawa; ndaw ana hay ma tsənadama na na, a wuɗam ka dzəkam sləmay ka guma na adiya sakay.
58012020	Hərway a slafama ma ɓəsama slam har a ŋga na kakay: Ma da ləmar a mamba na na way? - Kwa ka key na gənaw tekeɗe na -, a kwaytsama ta ŋgwa vagay aha!
58012021	Tek ana me key ana na, a key zluwer, ha Moyiz me ləvey: zluwer a kaya, i wesey ka vaw.
58012022	Ama kuray na kuray ka guram ba ka slam ma mamba ma Siyoŋ, wurow ma Bay ma Bəla ta dey ana, Zeruzalem na da 'ərlam ana, arka madurlam hay a key gabal haɗadzidzay a mbəsley vaw kakay, ma tsəha 'ar aya ma magurlam,
58012023	arka ta ma tsəhey 'ar ma marakway hay, na mezəley ta ma winda hiya da 'ərlam ana, arka ta Bay ma Bəla, ndaw me key sariya ma ndaw hay tabiyaha na, arka ta mesəfrey ma ndaw dzerey ana hay ma husam ba ka ma ndesley ana,
58012024	arka ta Yezu, adziya ma me dzəmey vaw wayna ta mambaz ana me wetsey, me weley mey a fəna ma Abel ana.
58012025	Wam vaw ka ma ka tsənamar sləmay a ndaw ma tsakwar guma na! Hərway da har ana na, ka ləhəmawa da memətsey kakay, da varay ana ma wuɗam ma tsənamar sləmay a ndaw ana ma katərawa ka 'ar ɗaf ka dala na kakay tok na, sakwa lakwa tey dzadzak na, i da ləhəkwawa ha kakay, haɗaw andza ka mbəɗakwar dəba a ndaw ma tsadukurawa guma da 'ərlam ana na.
58012026	Ŋga aŋga na vəɗe ma ɗay ŋga ma mbəzlada dala na na, ekəɗey ana na a tələkey aha mey andza neney: Dey asləta madakwadok ana na, i da ɓəlada dala, amana dala dada tsa kakay, amana ta 'ərlam adzay tiyatsa.
58012027	Guma neney me ləvey dey madakwaydok ana asləta satsa na na, a ɓada ma da devesey ma tek ma ka hiya ka bəla neney bəle na, arka a dəba na tok na, tek na me ɓəley tikay ana na, a da key daha tok.
58012028	Haɗaw azlakwa i ndzafakwa na Slala na ma mbəzley kakay ana na, zəgafakwa har haya hayaha ka hahaya neney tok na, kadukwara meslərey a Bay ma Bəla andza na ma mbafa na, da ma tsənar sləmay ta ma wesey aha.
58012029	Hərway ma mey na, Bay ma Bəla a lakwa na waw me təɓey tek ana.
58013001	Hayna me wuɗey vaw andza malam hay na ka key daha!
58013002	Ka da mətadama 'ar me ŋgəley mbəlak hay zlay, hərway ma mey na, ndaw hay daha mandzara ka sərafama na, kuse ma me ŋgəley mbəlak hay na, ka ŋgəlam madurlam hay ba a 'ay ta.
58013003	Sərafəmata ka ndaw taya da daŋgay ana hay, kalkal andza kuray da daŋgay ana dzaya, ka ndaw ma kadəmata tatakway ana hay, hərway kuray ana hay na, vaw kwar hay daha tiyatsa.
58013004	Ndaw hay tabiyaha ka hasəkadəmara bəzay a ma zəgey vaw ma ndza ŋgwas ta zel, ka da zləɓam zlay, hərway ndaw ma tsəlam so na hay ta ndaw ma kam madama na hay na, ma da kadatara sariya ta na na Bay ma Bəla na.
58013005	Hayna me səpey sumkwo ka da wakwar mendzey kwar zlay; sadama 'ar ta na kuray ma ndzafam ana, hərway Bay’ərlam ana ta 'ar aŋga a ləvawa na: A'ay! I da mbəkafaka ha har kakay, i da mbəkadaka ha kakay!
58013006	Arka da ma sərada lakwa tabiyaha, i slafakwa me ləvey: Bay’ərlam na a da dzənaya ha ba, i wesey na ta mey sa mey? Ndaw a da kadaya teŋgey?
58013007	Sərafəmata ka ndaw ma kələməkurawa ka mey ana hay, ma tələkadəmərawa mey ta Guma ma Bay ma Bəla na; nəkadama mendzey ta na hay a da ndəvam na teŋgey? Tsam dey na ka ma pey 'ar ata na.
58013008	Yezu Kriste na, na teleɓey, na teseɗey ana na, re ŋga asləta, ŋga na a da mbəɗey aha tikay ha ma kozaha.
58013009	Ka da mbəkadama vaw ka da zləgaɗəmakwar ta metetəkey a sa na hay gəle gəle, ma səmawa da 'ar bəla na hay zlay. Hərway hayna mevel ka ndzefey gədaŋ na ta hahaya zləna, ta tek mezəmey kakay, na ndaw hay ma waladəmata ba ka vaw ana hay, ka nafatar a taya na ma taya ka yəmam da bəziya kakay.
58013010	Ka ŋgwa ma kuley lakwa na, ndaw ana hay ma kam kuley da gwadzavok ana hay na, a slafama ma ndzafəmawa tek mezəmey ta da huɗa tikay.
58013011	Hərway ma mey na, slaw ma gənaw ana baba ɗuhwa na me key kuley ana, ma dada mambaz ana a 'Ay me key Kuley ana, ma bazləmada meŋgəsey ana hay na, a da kakərəmata na pərazl ta wuraw.
58013012	Kalkal andza ha satsa na, Yezu ma da bazləmadatara meŋgəsey ma səkway ba ta mambaz ma bay 'ar ma vaw ŋga na na, a da key banay na pərazl mambaw ma wuraw.
58013013	Bukwawa, da zlakwama 'ar da dəba ma zleɗ ma wuraw, zəgakwa hwaray ŋga na ka 'ar a lakwa.
58013014	Hərway ka dala neney na, wuraw a lakwa ma ndzey da huɗa ma tsoy aha na kakay, ama lakwa ekəɗey kava, ka səpakwama ha wuraw a lakwa, ma da ndzakwama da huɗa ka mey ana.
58013015	Ta har aŋga na, kakwar kuley a Bay ma Bəla zarra, kuley ma səmbərada, ka ləva na, guma ma bawa da huɗa mey a lakwa na hay, ma ɓada mezəley ŋga.
58013016	Ka da mətadakwa 'ar ta me key hahaya ta ma dzəney vaw da kominite zlay, hərway kuley andza na ŋga na na hay na, na ma dar 'ar a Bay ma Bəla ana.
58013017	Tsənəmatar sləmay a ndaw ma kələmakwar ka mey ana hay, ɗəmatar ndaw; hərway a nəkafəmakwar aha dey, ka ndaw ka ndaw ka mezek a kwar hay, hərway a da tsəhafəmata. Kəɗey tok na, a da kama meslərey ta na ta wuiya zləna, ta ma guŋguɗey mey aha kakay, zləna a da nafakwar aha sakay.
58013018	Ɗulam mey hərway la, ma vəday la səradama ha dey ta kava la ma ndzahiya mezek ala ’ar piokw, ta me wuɗey la me key tek ta tsəveɗ da mey da mey ana.
58013019	I tsəhafakwar, kama andza ha bəse na, aza i ka maɓa ka tsakay kwar da bəse.
58013020	Hayna Bay ma Bəla ma zozoy ma tsəladərawa Bay’ərlam a lakwa Yezu Kriste da walaŋ ma ndaw ma mətsa na hay, ta mambaz ma me dzəmey vaw ma kozaha na, ndaw me tsukurey hayna ma təɓaŋ hay,
58013021	ka təradakwar, ma ha slafama me key tek hayna, andza ma ŋga me wuɗey ana; ka ndaslada tek ana ma dar 'ar da lakwa na, ta har ma Bay Yezu Kriste, na maram ma vəla ha ma ŋga da mevey temere da mevey temere Amen!
58013022	Malam a ɗaw hay, i tsəhafakwar na, hayna ɓəsama guma ma me tetəkey a neney! Akwa i sləraɓa na guma hay nekəɗey dada.
58013023	Hayna səradama, ka kəladəmərawa malam a lakwa Timotey ba da daŋgay. Kendzey ka husawa ba bəse na, i da dəmaɓa ma da nəkəməkurawa na tsetsuwe.
58013024	Tsadəmatara guma a ndaw ma kələmakwar ka mey ana hay tabiyaha, ta ndaw Kokwaɗ ana hay tabiyaha. Ndaw ma Itali hay ka tsadəməkuraɓa guma aha.
58013025	Hayna hahaya ka ndzey ta kuray tabiyaha!
59001001	Yah Zak, gawla ma Bay ma Bəla ta na ma Bay’ərlam Yezu Kriste, i windatar a səkway a neney kurow kava tsew, ma pa mey ahiya ka bəla na, i ka tsadakwar guma.
59001002	Malam a ɗaw hay, hayna təɓama ta mevel hayaha, suwet ma tek a neney hay tabiyaha kuray ma tazlaram ta huɗa na hay na.
59001003	Hərway suwet ma tek a neney ma həlafama ka me pey 'ar a kwar a neney na, a vəlakwar ma səma vaw.
59001004	Ama hayna me səmey vaw kwar ana na, ka key na kərem, a nəkey, ma aza kuray ka kam na haya hiya, kassla, mandzara meŋgəsey.
59001005	Kendzey me sərey 'ar a hətsar a ndaw da walaŋ a kwar na, ŋga ka tsəhafa ka Bay ma Bəla, na me vəley tek hay tabiyaha da ləfeɗeɗe ana, mandzara me key say kava, aza a da vəlamar.
59001006	Ama hayna ka tsəhey na da me pey 'ar, mandzara ka kəɗey waway ma təke ketekuɗey kava zlay, hərway ndaw me kəɗey waway na a key na kal kal andza ndaw ma zlawara ha da vavəray.
59001007	Hayna ndaw ana ka da dzeley i da ndzefey tek da har ma Bay ərlam zlay,
59001008	hərway ŋga ma wanka vaw aha, ma zlawara ha ta tek aŋga hay me key ana tabiyaha na.
59001009	Hayna malam ana mbarga na na, ka key wuiya, kendzey andza a gəley aha ka mey na.
59001010	Arka na zleley ana tey na, ka key wuiya, kendzey andza Bay'ərlam a mada ta dəba na.
59001011	Ma vəday ŋga na a da kəley na andza ma meverzey da kusaf. Hərway pas ma sləlawa ta memeɗ kusey na, ka ŋgwalada guzer ba na, meverzey ana a kəley ba, arka tok na, mambay ŋga na dasakay. Ndaw zleley ma ka ha na andza ha tiyatsa, da mber aŋga na hay na, a da səkwey mey na andza ha.
59001012	Ndaw ma slafa ma ɓəsa suwet ba na na, ŋga da wuiya, hərway andza ka həlafama suwet tsoy na, a da ndzefey masa ma ma gawla ley ŋga, ma mendzey, na ma tsa ha ba ka vaw a ndaw ma wuɗama na hay.
59001013	Kendzey ka həlafama suwet ba ka ndaw ana na, ka da ləvey ma həlafaya suwet na, Bay ma bəla zlay. Hərway Bay ma Bəla na, ndaw a slafa ma həlafa suwet ka key tek haykakay ana tikay, ŋga na na, a həlafa suwet ka ndaw tikay
59001014	Kwa way way na, ma pətəna na, tek aŋga ma sar ana, arka na, a va ha, a ŋgəla.
59001015	Andza tek me sey ka ləmey tsoy na, a da yawa na meŋgəsey, arka meŋgəsey ana ka da gəley ba na, a da yawa na memətsey.
59001016	Ka da zləgam zlay, malam a ɗaw i ma wuɗata haɗa na hay.
59001017	Tek ma ndaraw hayna ma vəla ha ma hayaha tabiyaha na, a hərɗawa na da 'ərlam, bay ma waw me nəkey dey, kwa tek tembeley da huɗa dakay, kwa mezek me ɓəley dakay.
59001018	Andza ma ŋga me wuɗey ana na, ŋga ma yandukurawa da guma ma dərka, ma aza lakwa ka da tərakwama haləfaw tsəfəmey ana ma tek aŋga ma katərawa na hay.
59001019	Ka səradama tek, malam a ɗaw ma wuɗata haɗa na hay, kwa ndaw ka da key masəfaya me dzəkey sləmay zlay, ka key mazazaŋ ka me tsey guma, mevel ka da tsar tsam tsam zlay,
59001020	hərway mevel ma ndaw ma tsar na, a ndaslada dzerey ma Bay ma Bəla kakay.
59001021	Satsa na, kuyadəmata meŋgəsey hay ba ta seweɗ ana kambəlaɓa na hay ba tabiyaha ka vaw na, ŋgəlama guma na ma rəva ha da vaw kwar ana da ləfeɗeɗe na, a slafa ma ləhadukurawa mesəfrey kwar.
59001022	Ama hayna təram na, ndaw ma kadama mber ta guma na hay, zləna ndaw ana ma dzəkam sləmay ana hay dada, ma da zləgada bay 'ar ma vaw ta na hay kakay.
59001023	Akwa na, haɗaw ndaw a dzəkey sləmay ka guma, ama a kada mber kakay na, a nəkey na andza ndaw me nəkey dey da malam ka mey 'ərdey ŋga ma yadəmərawa na:
59001024	andza ŋga ka nəkafa tsoy ka vaw ŋga, ma daway təŋga, ama zəratta na, ka mətada 'ar tsoy a nəkey na teŋgey sakay.
59001025	Ama ndaw ma səpa mewey hayna, na me vəley me wey 'ar ana, ma nəkafa dey mambay mambay aha na, ma dzəkafa sləmay dada tsa kakay, amana, me key andza ha na na, ndaw ana ŋga na na, a da ndzefey wuiya da tek aŋga na ma da key ana.
59001026	Haɗaw ndaw a ləvey: i ta kuley ɗaw aha, mandzara ka war 'ar a 'erneh aŋga, ama a zləgada bay 'ar ma vaw ŋga na na, kuley ŋga na na, a nefey kakay.
59001027	Kuley na tsəzlakka na, mandzara meŋgəsey ka slam dey ma Bay ma Bəla Baba na na, ŋga kəɗey: ma nəkatar dey a bəzey matakwam hay ta ŋgwas madakway ana hay da viya ta, me wey daw ka vaw ka tek ma bəla neney mandzara me key meŋgəsey.
59002001	Malam a ɗaw hay ka da dzəmadama me weley ndaw ta me pey 'ar a kwar ka Bay’ərlam a lakwa me wezley dey ana Yezu Kriste zlay.
59002002	Padakwa na, kendzey andza ndaw a fuləkwaɓa a me tsəhey 'ar a kwar ta tek ma bəzey har ma gura ha, ta zana ka vaw mambay mambay aha; arka satsa na, ndaw mbarga ha ta bakwatsa ha ka vaw ma fuləkwaɓa tey,
59002003	haɗaw kuray tok na, ka nəkam dey na ka ndaw a hana ta zana mambay mambay aha ka vaw ana, ka ləvamar: «Kah na, ndzey ka slam a neney hayna.» Arka kendzey a ndaw mbarga tey na ka ləvamar: «Kah na, lətsey ta lətsey» dakay na, «Ndzey ka ŋga na, ka slam me pey sek a ɗaw.»
59002004	Kuray ana da vaw kwar ana na, kuray ka walam ndaw ba ka vaw kakay ɗaw? Kəɗey na, kuray ka təram ba ndaw ma sariya ta me dzeley 'ar me mburɗey ndaw aha kakay ɗaw?
59002005	Pam sləmay ɗagay malam aɗaw i ma wuɗata haɗa na hay! Ma gaɗəmata ndaw mbarga na hay, ka slam dey ma bəla neney ma da təradata zleley ahiya da me pey 'ar, arka ndaw ma da zəmam Slala ma 'ərlam na ŋga ma tsatərawa kava a ndaw ma wuɗama na hay.
59002006	Amana, kuray na ma kərama ndaw mbarga na, ma pafəmakwar har na ndaw zleley ana hay kakay ɗaw? Ma vahakwar a slam ma sariya satsa na taya kakay ɗaw?
59002007	Ma tsaɗa Mezəley ana ŋga na mambay ana ma zəladəmakwar ana na, taya kakay ɗaw?
59002008	Dey ta kava, haɗaw ka səpey na mewey ma Slala na, andza na mawinda ha na na: ka da wuɗa ndaw ka tsakay ɗek ana na, kal kal andza vaw ɗek ana, na ŋga na na, ka kam na tek hayna.
59002009	Ama haɗaw ka walam ndaw na, na ŋga na na, ka ŋgəsam, arka mewey a dzuwakwar zləna, kuray ka kama ta huɗa kakay.
59002010	Akwa na, ma tsənatar sləmay a mewey hay tabiyaha, arka na ma ndzada metsembeɗ ta naŋgar asləta da huɗa na, na ŋga na na, kah ka tsənatar sləmay a sa na hay kakay tabiyaha.
59002011	Hərway ndaw ma ləvawa: ka da key madama zlay na, ka ləvey ba satsa: ka da kəɗey ndaw vagay aha zlay. Kendzey kah ka key madama kakay, ama kah ka kəɗey ndaw ba vagay aha na, kah ka tsənar sləmay a mewey kakay.
59002012	Tsam guma, kam tek na andza ndaw ma zələmata ba na hay, ma da kadatara sariya andza ma mewey ma ka da ndzafama 'ar ata na hay.
59002013	Akwa na, da sariya ma ndaw ana ndaw a kar da vaw kakay na, a da key aha da vaw kakay tey, ndaw a kaka da vaw na, a fənar 'ar a sariya.
59002014	Ɗagay a da nefey na mey malam a ɗaw hay, haɗaw ndaw a ləvey me pey 'ar aŋga daha, mandzara ka key mber ana kava na? Andza na ŋga na tok na, me pey 'ar ana a slafa ma buwa ɗaw?
59002015	Kendzey andza malam eɗek diŋgwas aha dakay mawal aha, zana a rafata dakay, dakay na tek me zəmey a rafata dakay, ka pas ka pas aha na,
59002016	arka na ndaw asləta da walaŋ a kwar a ləvatar: «Dawam da zoy, ɓaɓətam zana ka vaw, zəmam tek ka ma tsəray» mandzara kuray ka vələmatar tek ma hətsatar ana na, a da nefey na mey?
59002017	Kal kal andza ha satsa na, me pey 'ar na mandzara mber ana kava na na, ma mətsa ha ba da me nefey kakay ŋga na.
59002018	Ama ndaw naŋgar a da ləvey: «Kah na ka pey 'ar, yah na, i ka key meslərey ba; ɓadiyawa me pey 'ar eɗek ana mandzara meslərey ana kava na na, arka yah tey na, da meslərey ɗaw me key tey na, i da ɓadəkawa me pey 'ar a ɗaw.
59002019	Ka pey 'ar na Bay ma Bəla ŋga asləta kakay ɗaw? Na ŋga na na, ka key haya ha. Fakalaw hay a pamar ’ar tiyatsa, arka na a wasam ka vaw kwasl kwasl.»
59002020	Hayna sərafa ba ɗagay, kah a neney ndaw tedehe na, me pey 'ar na a nefey kakay, mandzara meslərey ana kava na.
59002021	Baba lakwa Abraham a da ndzefey dzerey na, ta tek aŋga me key kava na kakay ɗaw? Ha ŋga ma pada bəzey ŋga Izak ka ŋgwa me kuley.
59002022	Ka nəkada me pey 'ar na, a dam ka vaw na ta tek aŋga me key ana, ma da ndaslada me pey 'ar ana na, mber ŋga na.
59002023	Arka na, a da ndesley na andza ma mewindey me ləvey ana tok: Abraham me pey 'ar ka Bay ma Bəla, arka tek aŋga me key ana na, ma mbəslama andza dzerey aha, arka me ndzefey mezəley ma dzam ma Bay ma Bəla ha.
59002024	Kuray ana padama tok, a ndzafam dzerey na, ta tek ana me key daha kava zləna, ta me pey 'ar dada tsa kakay.
59002025	Ma Rahab bordel aŋga na na, andza ha tiyatsa; a da tərey dzerey aha na, ka tek aŋga hayna me key, ŋga ŋgəlata maslaŋ hay, ma ləhadatərawa ta tsəveɗ mekelehe.
59002026	Akwa na, mandzara mesəfrey na, vaw na mamətsa ha, andza ha satsa na, mandzara meslərey ana kava na, me pey 'ar ma mətsa ha.
59003001	Malam a ɗaw hay, ka da kam tabiyaha ndaw me tetəkey ndaw ahiya zlay, ka səradama ha a da kadəmandakwar sariya lakwa na hərez hərez.
59003002	Hərway tobiya lakwa ha na, metsembeɗ a ndzandakwar. Kendzey ndaw ana a tsey aha guma mandzara ka zləɓey na, na ŋga na na, ndaw hayna, a slafa ma war 'ar a vaw ŋga na tabiyaha.
59003003	I pukwatar tsalalaw a mey ma pəles hay na, ka tsənəmandakwar sləmay, arka lakwa ka slafakwa ma watar 'ar a vaw ta na tabiyaha satsa.
59003004	Nəkafəmata ka kombiwal ɗuhwa na hay tiyatsa, kwa ɗuhwa hiya tekeɗe, kwa vavəray ana ma dahəɗata na ka key na gədaŋ aha teŋgey teŋgey na, a wumatara 'ar na ta tek ana daha bəza ha ketekuɗey, a daw na, ta slam ma ndaw ma ɓəla na me wuɗey ana.
59003005	andza ha satsa, 'erneh na, mezəvey ma vaw bəza ha ketekuɗey, ama a slafa ma zlepey ta tek ɗuhwa hiya dzay. Nəkafama andza waw ketekuɗey na, a slafa ma kakəra kusaf ɗuhwa ha.
59003006	'Ərneh tiyatsa na, andza waw, ŋga na bəla ma tek hayakakay ana. 'Ərneh ma ndza ha na, da walaŋ ma mezəvey ma vaw lakwa hay, ma zləɓada vaw lakwa tabiyaha na ŋga, a lafa waw ka mendzey ma bəla tabiyaha, ŋga na na, ŋga da waw ma laɓa na.
59003007	Mendzey ma tek ma bəla, ka key na tek me ley me pəɗey ndaw ana hay, ta ɗiyeŋ hay, tek me vey ta hwaɗ ana hay ta kəlef hay, ndaw ka slafa ma war 'ar kakay na dakay.
59003008	Ama 'erneh na, ndaw ka slafa ma war 'ar na dakay, andza magaray ndaw a slafa ma war 'ar kakay ana, ma rəhaha ta mawar me kəɗey ndaw ana.
59003009	Ta ŋga na, i sambərakwa Bay’ərlam Baba, ta ŋga satsa na, ka kəlafukwata 'ar ka ndaw ma ka hiya a nəkam andza Bay ma Bəla na.
59003010	Da huɗa mey ana asləta na, me pəsey mey ka ndaw ta me kəley 'ar ka ndaw a bəmawa. Malam a ɗaw hay, hayna ka da key andza neney zlay.
59003011	’Ar yam ana asləta a slafərawa ma badərawa yam ma tsəray ana ta na hərwak hərwak ana ɗaw?
59003012	Malam a ɗaw hay, gudav na a yey tetəɗez ɗaw? Dakay na viŋe a yey vəɗe gudav ɗaw? 'Ar yam harɓaɓa na na, a ŋgəzawa yam ma tsəray ana kakay satsa.
59003013	Ndaw da walaŋ a kwar ana ma səra 'ar aha, ma sərada tek aha na daha ɗaw? Ŋga ka badərawa da tek aŋga me key hayna da mendzey ŋga, ma ma səra ’ar ka nəkey da tek aŋga me key da ləfeɗeɗe na.
59003014	Ama kendzey mevel a kwar ma rəha ha ta səleŋ haykakay ana, ta me dzeley 'ar ma me kəɗey waway na, ka da ŋgalakam ma kuray ka da ŋgəsadama dərka ta maləwaɗay kwar ana hay zlay.
59003015	Ma səra 'ar ana ŋga na, a sawa na da 'ərlam kakay, na ŋga na na ma dala ha, gənaw aha, fakalaw aha.
59003016	Akwa na, səleŋ ta me dzeley 'ar me kəɗey waway na, a dam kamasləta ha ta dzendze, ta tek me key me tsey mevel ana hay.
59003017	Ama dzadzak na, ma səra 'ar na ma sawa da 'ərlam ana na tsəfəmey aha na, tsəzlakka, arka a wuɗey zozoy, ləfeɗeɗe ha, a dzəmadata ndaw hay, ndaw a kar da vaw bəza kakay, ma rəha vaw aha ta tek hayna hay, me weley ndaw da huɗa dakay, 'erneh da mey tsew tikay.
59003018	Haləfaw ma dzerey ma sləka ha na, da zozoy, ma ndaw ma kam mber ma zozoy ana hay.
59004001	Ɗagay da walaŋ a kwar ana na, dzendze hay a səmawa na da may? Me kəɗey vaw hay a səmawa na da may? A səmawa na da tek me sey kwar ma kam vərom da vaw kwar ana hay kakay ɗaw?
59004002	Tek a sakwar bəzakakay, amana ka ndzafəmata kakay, kuray ndaw me kəɗey ndaw vagay ana hay, kuray səleŋ ahiya, ama tek a kwar ma slafa me ndzefey na dakay, arka tok na, ka kam dzendze, ka kəɗam vaw, ka ndzafam tek kakay na, hərway ka səradama me tsəhey tek kakay.
59004003	Ka tsəham tek, amana ka ndzafam kakay zləna, ka vəday tek a kwar ana me tsəhey ana hay na, ma da kusfada ka tek a kwar ma sakwar ana hay dada.
59004004	Bordel a ɗey hay, ka səradama dzam ma bəla na, dugwaŋ aha ta Bay ma Bəla tikay ɗaw? Ndaw ana me wuɗey ma kam dzam ta bəla na, a tərey ndaw dugwaŋ ma Bay ma Bəla aha.
59004005	Tsukuɗu kuray ma dzalama na, Mewindey Kokwoɗ ana hay a ləvam andza neney na ma tedehe ɗaw? Bay ma Bəla a kafa səleŋ ka mesəfrey ana ma padandakwar a vaw lakwa na hay seŋgey!
59004006	Ama a key andza ha na, ma da dzənandakwar da hahaya ŋga. Mewindey Kokwoɗ ana hay a da ləvam andza neney na hərwuiya: «Bay ma Bəla a ŋgəladata dey ta ndaw me rəsey vaw ana hay kakay, ama a ndaw ma təradama vaw ta, andza ndaw tedehe na hay na, a katar hahaya ŋga.»
59004007	Vəladəmara vaw kwar tok na, a Bay ma Bəla amana kam gədaŋ ka Setene, aza a hway ba dəreŋ ta kuray.
59004008	Gurafama ka Bay ma Bəla, aza ŋga tey a gurafukurawa. Pərəmata har a kwar a neney ma ŋgəsa na hay ba, bazləməmata mevel a kwar hay ba, kuray a neney ndaw ma wanəka vaw ana hay!
59004009	Sərafama ka viya kwar, ndzam andza da 'ay vagay, tuwam, hayna meseŋgərey kwar ka tərey na ma tuway aha, wuiya kwar ka tərey na magwam aha.
59004010	Təradama vaw kwar andza tek tedehe ka slam dey ma Bay’ərlam, arka aza a gəladakwar.
59004011	Malam a ɗaw hay, ka da ŋgəlam bəzay a vaw ka 'ar vaw kwar ana hay zlay. Ndaw ma ŋgəlar bəzay a malam aŋga, dakay ma kadara sariya ma malam aŋga na, a ŋgəlar bəzay a Mewey, a key sariya na ka Mewey . Ama haɗaw ka key sariya ka Mewey na, ka tərey na ndaw me key sariya ha kadəba zləna, ndaw ma kada mber ta Mewey ana sakay.
59004012	Azlakwa ndaw a slafa me vəley Mewey, ma ka sariya na ŋga asləta, ŋga na a slafa me buwey ndaw, dakay na ma zəɗada. Ɗagay kah ana na way tey, kah ma da kadara sariya ma ndaw ka tsakay ɗek ana na?
59004013	Arka kuray a neney hay ma ləvam: «Teseɗey dakay medew na, la da dawam a wurow taɗay, la da vəmawa da huɗa pal, la da kəmawa filaw, aza la ndzafam sumkwo»,
59004014	arka azlakwa zlay ka səradama tek ma da key ma medew ana kakay ma mendzey kwar ana kakay, hərway kuray na andza maguzlambar me tsəley ka tek, mendzey nekəɗey na, arka a kuyey təŋga!
59004015	Akwa hana na ləvam na: «Haɗaw Bay’ərlam ka wuɗey ba na, la daha na, la da kam tek eɗey dakay andza neney.»
59004016	Arka na, ka ŋgalakadama ta guma ma kwar a neney me tsey so ha na. Sapa ma me ŋgelekey andza na ŋga na hay na, haya hiya tikay.
59004017	Ndaw kendzey a sərada me key hahaya tok na, amana, a ka kakay na, na ŋga na na, a key na, a zəgey meŋgəsey ka 'ar aŋga.
59005001	A kuray ndaw zleley hay tok na, tuwam ta magala ha ka viya ma hutakwar ana!
59005002	Zleley kwar ana ma za ha ba, zana kwar ana hay mamwok ka zəmata tsoy.
59005003	Gura kwar hay, ta sulay kwar hay a tsəlam aha mesəney, mesəney me tsəley ana na, a da mbəɗafakwar dey ma da ka seydewe kwar ana. A da ndzarɓa slaw vaw kwar andza waw. Kuray ma tsəhama zleley da har ma me ndəvey ma bəla.
59005004	Nəkafama ka tek ma merɓey ma ndaw ma kəmakwar mber ana hay, ma ɓətsadəmakwar tek a dey, kuray ma mbukumata, tek ma merɓey ta na a wudey aha, ma tuway ma ndaw ma ɓətsadəmakwar tek ma zlagwam a kwar ana hay, ka tsənar ba a veɗ sləmay ma Bay’ərlam ma slafa tabiyaha na.
59005005	Ka dala na, kuray ka ndzafam mendzey ba da zleley da wuiya. Kuray ma gəlama vaw kwar na, andza ma sla ma lam maray ma da sləmata na.
59005006	Kuray ma dzuwama, ma mburəɗama ndaw dzerey ana ba, ka kafakwar gədaŋ kakay.
59005007	Zəgam mevel malam a ɗaw hay, kasl ka ma da sawa ma Bay’ərlam, nəkam dey ka ndaw me həvey, a huta tek ma zlagwam aŋga na, mandzara ka kar pərok pərok, zla na tsəfəmey ana, kasl ka ma da ndəvey ŋga na.
59005008	Kuray ana tiyatsa na, zəgam mevel, səmadama mevel, hərway ma sawa ma Bay’ərlam na ŋga bəse.
59005009	Malam aɗaw hay, ka da gwaŋguɗam mey ka 'ar vaw kwar ana hay zlay, ma aza ka da kafəmakwar sariya zlay, nəkafama, ndaw me key sariya na ma lətsa ha ka mey mambaw kwar hay.
59005010	Ka guma ma tsetseh, ta me zəgey mevel na, malam a ɗaw hay, me tsey dey na ka ndaw sek hay, ma tsəmawa guma da mezəley ma Bay’ərlam ana.
59005011	Nəkafama, i həsladukwatara ’ar a ndaw matanduroŋ ana hay: kuray ka tsənadama tek ma ərmbez ma matanduroŋ ma Zob me key ana ba seŋgey, arka kuray ma nəkadama tek ma Bay’ərlam me wuɗey ana ba, hərway ma mey na, Bay’ərlam na hayaha bəzakakay, a ɓada ndaw a kar da vaw.
59005012	Ama tok na, malam a ɗaw hay, da tek hay tabiyaha na, ka da mbəɗam zlay, kwa ta’ərlam zlay, kwa ta dala zlay, kwa ta tek mekelehe zlay. Hayna ayaw a kwar ka tərey na ayaw, a'ay kwar ka tərey na a'ay, ma sariya ma Bay'ərlam ka da zəgakwar zlay.
59005013	Haɗaw ndaw da walaŋ a kwar a key aha tsetseh na, ka ɗuley mey. Kendzey ŋga da wuiya na, ka key walay ma səmbərada Bay'ərlam.
59005014	Haɗaw ndaw asləta da walaŋ a kwar vaw a tsafa na, ka zəlawa ndaw ma səka na hay ma Egliz na, ka ɗulafama mey, a dəba na ka kafama zeheɗ ma mal da mezəley ma Bay’ərlam.
59005015	Ma ɗula mey ma me pey 'ar na, a da buwa ndaw a hana vaw ma tsafa na. Bay’ərlam a da lətsadərawa, haɗaw meŋgəsey ŋga daha na, a da safama yam.
59005016	Tsəham amboh a vaw ka 'ar vaw kwar ana hay ka meŋgəsey kwar hay, ɗulam mey ka vaw ka 'ar vaw kwar ana hay, ma aza ha ndalam. Tek ma ndaw dzerey me tsəhey na, a key na tsəɓak ta gədaŋ aha.
59005017	Eli na, ndaw aha kal kal andza lakwa, ŋga me ɗuley mey ta mevel aŋga adzay ma yam ka pey zlay, ha yam ka pey ka dala kakay mevey makar ta kiya mukwa.
59005018	Arka ŋga me ɗuley mey satsa na, 'ərlam ma vəlawa yam satsa, tek me həvey ka dala…
59005019	Malam a ɗaw hay, kendzey andza ndaw ka zləgey ba dəreŋ ta dərka na, arka kendzey ka madəmərawa ba na,
59005020	səradama na, ndaw ana ma madərawa ndaw ma ŋgəsa na da tsəveɗ ana, ŋga me zləgey a huɗa na na, a da ləhadərawa na mendzey ŋga, kəɗey na a da kuyafara meŋgəsey ŋga hay ba haɗadzidzay.
60001001	Yah Piyer maslaŋ ma Yezu Kriste, i windukuraɓa a ndaw ma gaɗəma na hay, ma pa mey ahiya da 'ar bəla na hay: da Pont, da Galasi, da Kapados, da Azi ta Bitini.
60001002	Ma gaɗəmaya andza na ma Bay ma Bəla Baba me wuɗey ka key andza ha na, ta har ma Mesəfrey Kokwoɗ ana, ma təradata kokwoɗ ahiya, ma ka tsənamar sləmay a Yezu Kriste, ma aza ka da ndzafam mambaz aŋga, ka da pəradata, hayna hahaya ma Bay'ərlam ta zozoy ŋga, ka safukurawa haɗadzidzay.
60001003	Hayna ma sambəra Bay ma Bəla Baba ma Bay’ərlam a lakwa Yezu Kriste, da ndaw aŋga ma kar da vaw bəza kakay ana na, ka yadandukurawa ba mekelehe, ta ma mbəlawa ma Yezu Kriste da walaŋ ma ndaw ma mətsa na hay, ma lakwa ka ndzafakwa me pey dey na me vəley mendzey ana,
60001004	ma da ndzafada zleley na me zey kakay ana; me tsəley mesəney kakay ana, me ŋgəsey tikay ana, me dedəfey kakay ana zleley ana ŋga na kuray ma da zəmam ana na, ma pa ha tek a kwar da 'ərlam,
60001005	a kuray, na gədaŋ ma Bay ma Bəla ma wafakwar vaw ta me pey 'ar ana, ma da ndzefey me buwey, ma da ɓey vaw ta pas madakwaydakw anay.
60001006	Kəɗey satsa na, ka maməlam da wuiya, kwa andza da mendzey nekəɗey banay a da ndzafakwar da suwet hay gəle gəle tekeɗe na,
60001007	Tek a neney ger ana hay na ndaraw ma me pey ’ar akwar. Gura a slafa me ŋgəsey, ama na a padama a waw ma sərada haɗaw na hayna na. Ma me pey 'ar a kwar na kalkal andza ha atsa. Ŋga na haya ha bəza kakay a fənada gura, ama na a həlafama suwet tiyatsa.Arka ta pas ma Yezu Kriste ma da bawa na, ka da ndzafam me hesəkey bəzay, me Səmbərey ta me wezley dey.
60001008	Yezu aŋga na kuray ma wuɗama mandzara kuray ka nəkadama na, arka kuray ma pam 'ar ka ŋga, mandzara kuray ka nəkadama na satsa; satsa na, ka da maməlam da wuiya ɗuhwa ha baba salam,
60001009	andza masa ma me pey 'ar, ma da ndzafadama, me buwey mezek a kwar hay.
60001010	Ka me buwey ana ŋga na na, ndaw sek hay ka yam vaw ba kambəlaɓa me səpey, taya ma tsəmawa ka hahaya ma vəla ha, zla ka vaw ma kwar ana:
60001011	ndaw sek a hay a səpam na, tek ma mesəfrey ma Kriste na, a da key na da har waray, a da dawam na kassla ta na waray, Mesəfrey ma Kriste ana ŋga na da vaw ta na na, a da ɓadatara ka vaw na, tsetseh ma Kriste ta me wezley dey ŋga, me ndzefey a dəba na.
60001012	A ɓadəmatərawa na, ma vəla ha ma ta na kakay, amana, a tələkadəmərawa mey ta bəzay ma mey neney na, hərway kwar. Ama ekəɗey ndaw ma tələkey mey ta Mey Wayna na hay ma ɓadəməkurawa ta gədaŋ ma Mesəfrey Kokwoɗ ana, ma sləradəmərawa da 'ərlam ana, na madurlam hay a wuɗam me zerɗey dey a ɗəma na.
60001013	Hərway ma mey na, mevel a kwar ma həla vaw ahiya tsoy ka meslərey na, hayna wam daw ka vaw, da mendzey kwar tabiyaha na, pam dey na, ka hahaya ma da vələmakwar da ma da ɓawa vaw ma Yezu Kriste ana.
60001014	Andza na ma bəzey ma tsənam sləmay ana hay na, ka da tələkam a tek me sey kwar a zlekete da har ka səradama Bay'ərlam tsaray kakay ana zlay.
60001015	Amana, andza ma ndaw ma zələkurawa ana ŋga kokwoɗ aha na na, kuray tiyatsa na, təram kokwoɗ ahiya da mendzey kwar tabiyaha tey.
60001016	Kavəday ma winda ha da ɗeriwel kokwɗ ana na: Təram kokwoɗ ahiya, hərway yah na kokwoɗ aha…
60001017	Haɗaw da ma ɗula mey kwar, ka zəlam andza Baba kwar aha na, Ndaw ana me weley ndaw tikay ana na, a kadara sariya ma ndaw na, andza ma mber aŋga me key ana, da mendzey kwar a neney ka dala na na, ndzam na da me tsəney sləmay.
60001018	Hayna səradama, a mbəɗəməkurawa da mendzey ana kuray ma ndzafəmawa ka baba kwar ana hay me nefey kakay ana na, ta tek me devesey ana sumkwo dakay na gura kakay,
60001019	amana, ta mambaz hayna, andza na ma bəzey təɓaŋ zlaɓay kava dakay ana, ma təra ha kava dakay ana, mambaz ana na, ma Kriste,
60001020	ma gaɗəma ha ka vaw, zla bəla daha tsaray kakay, ma ɓawa vaw ka me ndəvey ma bəla hərway kwar.
60001021	Ta Kriste na, ka pam 'ar ka Bay ma Bəla, na ma mbəladərawa da walaŋ ma ndaw ma mətsa na hay, arka ma vəlar maram, ha me pey 'ar a kwar, ta me pey dey kwar ma pa ha na ka Bay ma Bəla na.
60001022	Kuray ka bazləməmata mezek a kwar hay tsoy, da ma tsənar sləmay kwar a dərka da ma wuɗey malam a kwar hay haya haya na, mandzara 'erneh da mey tsew ana. Wuɗam vaw ka 'ar vaw kwar ana hay ta mevel tsəzlakka ahiya, mandzara ka mətsakwar har.
60001023	Akwa na, kuray a neney ma yadəməkurawa mekelehe na na, a yadəməkurawa na, ta haləfaw na me zey ana kakay, amana, ta haləfaw na me zey kakay ana, ta guma ma Bay ma Bəla na ŋga ta dey ana ma tsoy aha na.
60001024	Ma winda ha na: hərway slaw vaw tabiyaha na, andza guzer, maram aŋga tabiyaha na, andza meverzey ma guzer ana: guzer ana ka ŋgweley ba na, meverzey ŋga na a kəley;
60001025	ama guma ma Bay'ərlam na a ndzey na ma kwaza ha. Azlakwa guma ŋga na na, Mey Wayna, na ma tələkadəməkurawa mey ana.
60002001	Arka tok na, andza seweɗ, wewer, me ndzey 'erneh da mey tsew, tek me sey ta me ŋgəley bəzay na, kuiyadəmata ba tabiya ha.
60002002	Kal kal andza na ma wawa gwendez ahiya na na, wuɗam na 'uwa tsəzlakka ana ma Guma, ma aza ta ŋga na, kuray ka da gəlam a me buwey,
60002003	haɗaw ha ndzəkama Bay’ərlam ba, a tsəray na!
60002004	Da ma gurey kwar ka tsakay ma Yezu, ŋgwa na ta dey ana, na ndaw hay ma kəladama ba na, amana, Bay ma Bəla ka gaɗəma ba, hayaha bəza kakay.
60002005	kuray ana na, andza ŋgwa ta dey ana hay, fuləkwam a me zley ma ’ay ma mesəfrey ana, ma da tərada səkway kokwoɗ ana, ma baba me key kuley ahiya, ma da kar kuley ta mezek, na ma dar 'ar a Bay ma Bəla ana, ta har ma Yezu Kriste.
60002006	Hərway a ndzafama da Mewindey Kokwoɗ ana hay na, andza neney: nəkafama i pey ŋgwa ma mede da Siyoŋ, i ma wala, hayaha bəzakakay, arka ndaw ana ma pada 'ar aŋga ka ŋga na, a da pamar aha hwaray a dey kakay.
60002007	A kuray ndaw me pey 'ar ana hay tok na, ma hasəka bəzay; ama ndaw me pey 'ar tikay ana hay na ŋgwa aŋga na ndaw me zley 'ay hay ma kəladəmarawa ba na na, ka tərey ba ŋgwa ma telkwemere aha,
60002008	Arka satsa na, ŋgwa me tsey metsembeɗ aha, hwatakwam me təɗey ndaw. Taya a tsadama metsembeɗ mavəday a wuɗam ma pam 'ar ka guma ma Bay ma Bəla kakay, hərway taya ma kaya na kava təŋga.
60002009	Ama kuray na, kuray da me Səmbərey ma gaɗəma na, gwalay ma baba me key kuley ma 'ay Bay, ndaw ma dala kokwoɗ ana hay, səkway na ma vəla ha ma Bay ma Bəla na, ma kuray ka tələkadama mey ta tek ma ka hiya ɗuhwa hiya na hay, ma Ndaw ma zələkurawa da ləvaŋ, a waw me nəkey dey haya bəza kakay ana,
60002010	kuray a neney zlekete kuray ndaw ma səkway ŋga hay kakay ana hay, ama ekəɗey na, kuray ndaw ma səkway ma Bay ma Bəla ahiya; kuray a zlekete ma kamar davaw kakay ana hay na, ama ekəɗey na ka kamar da vaw kadəba.
60002011	Kuray a neney i ma wuɗakwar bəzakakay ana hay, i həladakwar bəzay na, hayna mbəkadama tek me sey ma slaw vaw na, ma kar vərom a mezek ma vaw ana, kam andza ma mbəlak hay, ta ndaw na a dawam aha tek ata na hay.
60002012	Hayna mendzey kwar ka nəkey mambay aha da walaŋ ma ndaw Zuif ahiya kakay ana hay, ma aza ka slam ana andza a ŋgələmakwar aha bəzay, andza a ndaw me key tek haya kakay ana hay na, tek a kwar me key hayna hay ka ɓatar waw, ma ka da səmbərama Bay ma Bəla, ta pas ma ma da sawa ŋga.
60002013	Hayna tsənəmatar sləmay a ndaw ma paya ka bəla na hay, hərway ma Bay’ərlam: kendzey agəna a bay, hərway ma bay ŋga me key,
60002014	dakay na a guverner hay, zləna ma sləradatərawa na bay ana ma da hətata ndaw me key tek haya kakay ana hay, arka ka da səmbərəmata ndaw me key tek hayna hay.
60002015	Hərway andza ma Bay ma Bəla me wuɗey ana, ma da key tek hayna na, ka wuɗəmatara mey a dəla ma ndaw ma səradama 'ar kakay ana hay.
60002016	Ndzam na andza ndaw ma war 'ar a vaw ta na hay, mandzara ha kəzladama dey, ma kuray ka fiyadama ndaw ta me wey 'ar a kwar ana hana ma seweɗ zlay, ama ndzam na andza ma gawla ma 'ay ma Bay ma Bəla hay.
60002017	Ɗəmatar ndaw a ndaw hay tabiyaha, wuɗəmata malam a kwar hay, wasadama ta Bay ma Bəla, ɗamar ndaw a bay.
60002018	Beke hay, tsənəmatar sləmay a Miter kwar ana hay na, ta me wesey aha, ana kokwoɗ ana ta na ləfeɗeɗe na hay dada kakay, amana ta na me ndey kakay ana hay dzay.
60002019	Hərway me ɓəsey tek ma ndaw ma kaka haya kakay aha ka seweɗ, hərway ka wuɗey ma tsənar sləmay a Bay ma Bəla na, na ŋga na na, hahaya.
60002020	Akwa kendzey a kəɗəmaka na ka malay ɗek na, a da hasəkadəmaka bəzay na ka na waray? Ama haɗaw a dəba ma tek a ɗek me key hayna na, ka sama banay ana na ta me zəgey mevel ha, na ŋgana na, hahaya ka slam dey ma Bay ma Bəla.
60002021	Arka azlakwa a zələməkurawa na kava tok, hərway Kriste ana tiyatsa na, ka kawa tsetseh ba hərway kwar, ma mbəkakwar tek me tsey dey kava, ma ha səpama slam sek aŋga:
60002022	ŋga aŋga na ka ŋgəsey tikay ana, da huɗa mey ŋga na, ndaw ka ndzefey maləwaɗay dakay ana;
60002023	ŋga aŋga na ma tsaɗama na, amana ka tseɗey ka sele tikay, da tsetseh aŋga na, ka gwaguvey ndaw tikay, amana, ma vəladara vaw na, a Ndaw me key sariya dzerey ana;
60002024	ŋga na ta Bay 'ar ma vaw ŋga na na, ma zəga meŋgəsey lakwa hay ka 'ar ma tuwaw, ma aza lakwa ma mətsaya ba da meŋgəsey lakwa hay na, i ka da ndzakwama da dzerey; ŋga aŋga na mbəlek aŋga hay ma ndaladakwar ana.
60002025	Hərway akwa na, kuray ma zəɗaya tsoy andza təɓaŋ hay, ama ekəɗey na, kuray ka mbəɗam dey tsoy 'ar a 'ay ndaw me tsukurey, ndaw me nəkey dey ka mezek kwar ana hay.
60003001	Ŋgwas hay, kuray na andza ha satsa, tsənəmatar sləmay a zel a kwar hay, ma aza kwa ndaw ana a wuɗey me pey 'ar ka guma na kakay na, ka tsafama dey mandzar guma, ta mendzey kwar hayna, kuray ŋgwas ata na hay,
60003002	da ma nəka mendzey kwar tsəzlakka ana, ta me ɗey ndaw a a vaw ana.
60003003	Tek me ləmey vaw kwar hay ka kam na ta bəla dada zlay: 'ar ma tərɗa ha, tek ma wuiya ma gura, ta zana mambay ana hay tsa zlay;
60003004	ama ka key na, me ləmey vaw hayna ma kəzla ha da mevel ana, tek ma wuiya na me ŋgəsey kakay ana, da me dzeley 'ar ləfeɗeɗe na, da zozoy ana, na andza tsekeley ana ɗuhwa ha ka slam dey ma Bay ma Bəla ana na, ŋga ha.
60003005	Ŋgwas a hay zlezle kokwoɗ ahiya, ma pəmawa 'ar ka Bay ma Bəla, a tsənəmatərawa sləmay a zel ata hay, a ləməma vaw na andza ha:
60003006	andza ma Sara ma tsənar sləmay a Abraham, a zəla na Ŋgalaka ɗaw, kuray a neney ma təram dem aŋga hiya da hahaya kwar me key ana, kwa mandzara zluwer ma tek ka həɓakwar 'ar.
60003007	Kuray zel ana hay, andza ha atsa, ndzama mendzey kwar ana ka masləta ha na na, hayna sərafəmata ka bəle ma vaw ma ŋgwas a kwar hay; ɗəmatar ndaw a vaw, hərway ka da zəmama hahaya me mendzey na, kamasləta ha, ma aza tek ka da tsada metsembeɗ ta ma ɗula mey kwar zlay.
60003008	Arka tok na, me dzeley 'ar a kwar ka key na asləta, sam yam ka vaw, ndzam ta malam aya da ma wuɗa vaw, ndaw hay ka kəmakwar da vaw, təram ləfeɗeɗe.
60003009	Ndaw ka kakwar tek haya kakay ana ba na, ka da madəmara ke sele zlay, dakay ka tsaɗakwar ba na, ka da madəmara me tseɗey ana ka sele zlay; dzadzak na, pəsafəmata mey, hərway a zələməkurawa na kava, ma aza ha da ndzafam me pəsey mey tey.
60003010	Akwa ma winda ha na: ndaw ana a wuɗey mendzey, ma nəkadata pas ma wuiya hay na, ka wafa vaw ka erneh a ŋga ka guma hayakay ana hay, ta tebeləmey ŋga ka guma me zləgey ndaw ana hay
60003011	ma mbəɗar dəba a tek haya kakay ana, me key tek hayna, me səpey zozoy, ma səpar bəzay,
60003012	hərway dey ma Bay’ərlam na, ma pa ha ka ndaw dzerey ana hay, sləmay ŋga ma pa ha, ka ma ɗula mey ta; ama Bay’ərlam na a mbəɗatar takwar a ndaw ma kam tek haya kakay ana hay.
60003013	Ma da kakwar tek haya kakay aha na way, kendzey andza ka ɓadama ha vaw kwar hatsatsa ka me key tek hayna na?
60003014	A fəna satsa na, ka key ba, azlakwa ka da kam tsetseh na hərway ma dzerey na, na ŋga na na, kuray da wuiya. Kwa ka da wasadəmata zlay, ka da pəslakwar 'ar zlay;
60003015	amana səmbərama da mevel a kwar: Kriste na ŋga Bay’ərlam aha. Ndzam ka pas ka pas na, ma həla vaw ahiya, ma ɓada me pey dey kwar, ka slam dey ma ndaw ma da tsəhafəmakwar ana hay.
60003016	Ama ka key na da ləfeɗeɗe ta me ɗey ndaw a vaw, da me dzeley 'ar hayna, ma aza ka guma na ma tsafəmakwar haya kakay ana hay na, ka mendzey kwar hayna da Kriste na, da har ana deŋge na, hwaray ka katar.
60003017	Hərway hayna, ŋgama me key tsetseh da me key tek hayna, haɗaw andza ma me wuɗey ma Bay ma Bəla na, ta neney me key tek haya kakay ana na.
60003018	Akwa na, Kriste na ta 'ar aŋga ka mətsey ba hərway ma meŋgəsey hay dey asləta ma tur dey, ŋga ndaw dzerey ana, hərway ma ndaw dzerey kakay ana hay hay, ma aza ka da ɓadakwar a Bay ma Bəla, ŋga aŋga na ma kəɗama da slaw vaw aŋga na vagay aha na, amana ka madərawa ba a mesəfrey, ta gədaŋ ma Mesəfrey Kokwoɗ ana.
60003019	Arka tok na, kwa a ndaw ma tsəvay ma Marta hay tekeɗe na, ka daway ka tələkadərawa mey ba,
60003020	a ndaw ma tsənamar sləmay kakay ana hay zlezle na, andza Bay ma Bəla a par aha dey a Noey, a ləmey aha kombiwal aŋga mba na, ma da daw a huɗa na ndaw nekəɗey, ndaw tsakar dada ma da ləhey da mey ma yam ana na.
60003021	Na ŋga na na, mey ’ərdey ma me dzuhəɓey ma buwakwar ekəɗey ana: ŋga na me bəzləmey luweɗ ma slaw vaw dada kakay, amana, ma vəladara vaw ŋga a Bay ma Bəla, da me dzeley 'ar hayna; a buwakwar ta ma mbəlawa ma Yezu Kriste,
60003022	na ma daway təŋga a 'ərlam, me ndzey ta har zəmay ma Bay ma Bəla, arka a watar 'ar a madurlam hay, a bay hay, ta ma slafa hay.
60004001	Kəɗey tok na, andza na Kriste me key tsetseh ba da slaw vaw ana na, kuray ana tiyatsa na, səmadama vaw da me dzeley 'ar ana asləta: ndaw ma kawa tsetseh da slaw vaw ana ŋga na na, ka wanəkam ba ka vaw ta meŋgəsey,
60004002	ma da ndza sa me mendzey ana ma zarawa da slaw vaw ana na, andza ma tek me sey ma ndaw ana sakay, amana andza ma Bay ma Bəla me wuɗey ana.
60004003	Akwa na ɗa ka dəba, ma kawa tek a kwar ana andza ma ndaw Zuif ahiya kakay ana hay ma wuɗam ana. Da ma ndzawa kwar da me tsəley so ha, da tek me sey, da mewey kwar, da ma zəmam tek a kwar kambəlaɓa, da me sey zom lamba ha, da ma nəmatar dəba kwar a ’ərlam so na hay me key hwaray ana.
60004004	Ka guma neney na a rəzlata zləna, a nəkadama na, ka hwam aha andza taya kamasləta ha 'ar a tsəveɗ ma tsəley so mandzara me wey daw ka vaw ana sakay na, arka na, a tsaɗəmakwar.
60004005	Amana, ana aza taya na a da ɓadəməra tek ata na ma kəmawa na a ndaw ana ma həla vaw aha tsoy, ma da kadatara sariya ma ndaw ta dey ana hay, ta ndaw ma mətsa na hay.
60004006	Kavədiya na, kwa a ndaw ma mətsa na hay tekeɗe na, ka tələkadəmatara mey ba ta Mey Hayna Wayna, ma aza, kwa sariya ta na, ma ka hiya ba andza ma ndaw hay da slaw vaw na, ma ndzaya na andza na ma Bay ma Bəla ta har ma Mesəfrey.
60004007	Me ndəvey ma tek hay tabiyaha ka gurawa ba, ɓadəmatara ma səra 'ar a kwar, ka da sam zom kambəlaɓa zlay, ma aza ha slafama me ɗuley mey.
60004008	Tsufəmey aha ɗagay na, ndzafam ma wuɗa vaw ka 'ar vaw kwar ana hay zarra, hərway ma wuɗa vaw na a sehətey meŋgəsey hay haɗadzidzay.
60004009	Ŋgəlam vaw ka 'ar vaw kwar ana hay mandzara ma gwaŋguɗey mey.
60004010	Kam meslərey a vaw ka 'ar vaw kwar ana hay, kwa way way andza ma tek ma hayaha me ndzefey ana na, andza bəzey me slərey hayna hay, ma slafama ma war 'ar a hahaya ma Bay ma Bəla da tek hay gəle gəle na.
60004011	Haɗaw kendzey andza ndaw a tsey guma na, ka key na ma zawadatara ta mey ma Bay ma Bəla; kendzey ndaw a key meslərey na, ka key na ta gədaŋ ma Bay ma Bəla me vəley ana, ma aza ta Yezu Kriste na, ka səmbərama Bay ma Bəla kərem tabiyaha, ŋga ndaw ma wata maram ta bay hay ka bəla tabiyaha, ka mevey temere! Ka mevey temere ka ka mevey temere! Amen!
60004012	Dzam a ɗaw hay, ka da rəzlakwar zlay, kendzey andza ka da sərafama ka ndalamam aha da waw ma laɓa na ma me həley suwet na, kal kal andza ma safəkurawa na tek andza me tsey metsembeɗ aha na.
60004013	Amana, da har ka safəkurawa me key tsetseh ma Kriste tey na, kam wuiya, ma za da har ma da ɓada maram aŋga na, kuray ka da ndzam da wuiya ɗuhwaha tiyatsa.
60004014	Haɗaw a tsaɗəmakwar hərway ma mezəley ma Kriste na, ndzam da wuiya, hərway ma Mesəfrey ma maram, Mesəfrey ma Bay ma Bəla ŋga da vaw kwar.
60004015	Hayna kwa ndaw asləta da walaŋ a kwar ka da sey banay ma vəday a kəɗey ndaw vagay aha, mahal aha, dakay na a kawa tek haya kakay aha, dakay na me tələkey a tek ma ndaw ma nəkafaka dey kakay ana zlay.
60004016	Ama kendzey a sey banay hərway ŋga ndaw ma Kriste aha na, ka da kar hwaray zlay, dzadzak na ka səmbəra Bay ma Bəla, kavəday ma Mezəley ana ŋga na na.
60004017	Akwa ekəɗey na, har ana ka slawa ba, sariya a da zlawa na ta 'ay ma Bay ma Bəla; azlakwa, haɗaw a zlar na ta lakwa na, ma da ndəvey ma ndaw ma pam 'ar ka Mey Wayna ma Bay ma Bəla kakay ana hay na teŋgey?
60004018	Arka haɗaw azlakwa ndaw dzerey ana a ləhəmawa mesueh mesueh na, ndaw ma zləɓa na hay ta ndaw ma ŋgəsa na hay a da kam na teŋgey?
60004019	Kəɗey na, ndaw me key tsetseh andza ma Bay ma Bəla me wuɗey ana hay na, a madəmara mezek ata da me key tek hayna a huɗa har ma Ndaw ma katərawa tek hay, ma mbəɗar sler a guma ŋga tikay ana.
60005001	I həladatara bəzay tok na a ndaw ma səka na hay, na da walaŋ a kwar ana hay, yah ana tiyatsa na, ndaw ma səka ha andza taya, arka satsa na, seydewe ma tsetseh ma Kriste, yah ana na, i da ndzefey maram ana ma da ɓadama ana:
60005002	tsukurama welde ana ma Bay ma Bəla ma vəladəmakwar ana, ka key na ma mbarga ma zay zlay, amana ta mevel a kwar adzay, andza ma Bay ma Bəla me wuɗey ana; ka da key na, ma ma ndzafada sulay zlay, amana ta mevel eɗek adzay.
60005003	Ka da səpam ma wumata ndaw ana ma vəladəmakwar ana hay, andza ma bay seweɗ ana hay zlay, ama təram na, tek na me tsey dey kava ha na da welde na.
60005004	Andza aza bay me tsukurey ana ɗuhwa na ka da bawa ba na, ka da ndzafam me vehey 'ar ta maram ma devesey tikay ana.
60005005	Andza ha satsa na, kuray gawla hay, tsənəmatar sləmay a ndaw ma səka na hay. Arka kuray tabiyaha da mendzey kwar asləta na, madama vaw kwar andza bəza hiya, hərway Bay ma Bəla na a mbəɗatar dəba a ndaw ma rəsa vaw ana hay, ama a ndaw ma madama vaw ta bəza hiya na hay na, a vəlatar hahaya ŋga.
60005006	Madama vaw kwar bəza hiya, ka slam dey ma har ma Bay ma Bəla gədaŋ ana tok na, ma aza ka da tsakafadəmakwar da har ana ma pa ha na;
60005007	vəladəmara tek a kwar ma sakwar ana tabiyaha ka 'ar aŋga, hərway ma wafakwar vaw na ŋga.
60005008	Ka da sam zom kambəlaɓa zlay, ndzam tsekerkerre, Setene ndaw dugwan a kwar a gwengurey aha na andza mabar, a teveley aha, a səpey aha ndaw ma da pəɗey.
60005009	Dzaŋgəram gədaŋ gədaŋ ka vaw kwar da me pey 'ar hərway ŋga, sərafama tsetseh ana ŋga na na, ma vəla ha ma malam a kwar sa na hay ka bəla tiyatsa.
60005010	Bay ma Bəla ma hahaya tabiyaha na, ma zələkurawa ka maram aŋga me ndəvey kakay ana ta Kriste na na, ŋga na ta 'ar aŋga na, a da padakwar, andza kuray ka kam tsetseh ba da mendzey nekəɗey na; a da səmadakwar, a da vəlakwar gədaŋ, a da təradakwar na ka da taɓam aha sakay.
60005011	Ŋga na Bay ma wata tek hay tabiyaha ka bəla, da mevey temere. Amen!
60005012	Guma neney hay nekəɗey i ma windadukuraɓa na ta har ma Silveŋ, na i ma nəkafa andza malam me tsəney sləmay aha, ma da həladakwar bəzay, ma da ɓadakwar na, kuray ma tapa hiya na, ka hahaya ma Bay ma Bəla da dərka na.
60005013	Kominite ma ndaw Bay’ərlam ma gəɗəmata da Babiloŋ ana hay, ka tsadəmakwar guma ta Mark bəzey ɗaw.
60005014	Tsam guma a vaw ka 'ar vaw kwar ana hay, surmam vaw andza kuray ta malam ahiya. Zozoy ka ndzey ta kuray ana da Kriste na hay tabiyaha!
61001001	Yah Simeiyoŋ Piyer, gawla ma 'ay, maslaŋ ma Yezu Kriste, i windatar a ndaw na ma ndzafam ta dzerey ma Bay ma Bəla lakwa, ta me buwey lakwa Yezu Kriste, me pey 'ar ma wam kal kal ta na ŋga la na:
61001002	Hayna hahaya ta zozoy ka safəkurawa haɗadzidzay, ta ma sərada Bay ma Bəla ta Yezu Bay’ərlam a lakwa.
61001003	Akwa na, Bay'ərlam ta gədaŋ aŋga na, ka vəlandakwar tek ma haya ha ba, ma da nafandakwar da mendzey lakwa tabiyaha na, da me ɗula mey, da ma ɓadandakwar ndaw ma zəlandəkurawa ta maram aŋga, ta gədaŋ aŋga na, ma kada tek ana.
61001004	Ta ŋga na na, tsekeley aŋga na haɗadzidzay ana, na ma tsəmandəkurawa kava na na, ka vəladəmandəkurawa ba, ma aza ta zleley ana ŋga na hay na, ka da fuləkwam a me dzəmey mey, a mendzey ma Bay'ərlam, kuray a neney ma buwəməkurawa ba da me zey, na ma ney dey ma gəlada ka bəla na.
61001005	Ka mey ana ŋga na na tok na, səmadama gədaŋ a kwar tabiyaha: dzəmadama me pey 'ar a kwar ta me key tek hayna, a me key tek hayna na, a me sərey tek,
61001006	a me sərey tek na, a me wey 'ar a vaw, a me wey 'ar a vaw na, matanduroŋ, a matanduroŋ na, me ɗemerey ’ar,
61001007	da me ɗemerey ’ar na na, me key dzam ta malam hay, a me key dzam ta malam hay na, a ma wuɗa vaw.
61001008	Hərway ndaraw a neney hay daha da vaw kwar haɗadzidzay na, ka da ndzam aha mayaɗ ahiya, mandzara me key tek ana kava kakay, ma da sərada Bay’ərlam a lakwa Yezu Kriste.
61001009	Akwa na, ka ndaw tek a neney hayna hay a rafama dakay ana na, ŋga na ndaw wulaf me tetəmey ana: ka mətada 'ar ba, a sərafa ka ma bazləmafama meŋgəsey ŋga na zlekete na hay sakay.
61001010	Hərwuiya tok na malam a ɗaw hay, səkadama me key gədaŋ adiya ma səmada ma zəlawa kwar ta ma gaɗəmawa kwar; da me key andza ha na, sek a da hwadakwar aha a me təɗey dakay.
61001011	Akwa tok na, andza ha na, a da vələmakwar ta mevel hayna me fuləkwey a Slala ma kwoza ha, na ma Bay’ərlam a lakwa, ta Me buwey lakwa Yezu Kriste.
61001012	Kəɗey satsa na, kwa andza ka səradama kuray ma ndza hiya gədaŋ ahiya da dərka ana na, a saya na re i ka madakwar ka pas ka pas təŋga.
61001013	Ama i ma dzala təɗe kendzey i ɓəley aha mba na, kuray ka ndzam tseker kerre, ha sərafama ka guma ɗaw.
61001014	Hərway i sərafa ha, har ana a gurawa ha bəse me wenəkey 'ar, andza na ma Bay’ərlam a lakwa Yezu Kriste ma ɓadaya na;
61001015	amana, i da nəkafakwar dey haya haya, ma aza a dəba ma ma daway ɗaw na, da tek waray waray na, ha slafama ma wafa vaw, ma sərafəmata ka me tetəkey a neney hay.
61001016	Akwa na, la ma ndza hiya na, ma tatəkadakwar ma ma da sawa gədaŋ ana ma Bay’ərlam a lakwa Yezu Kriste na, andza ma 'ərmbez ana sa na hay ma təkərəmata ma təkənadata ndaw hay ana tikay, amana hərway la ka nəkadəmərawa ba ta dey la, da me wezley dey ŋga tabiyaha na.
61001017	Hərway ŋga me ndzefey me hesəkey bəzay ta maram da har ma Bay ma Bəla Baba, andza ma vəɗe ma ɗay ma tsənawa da me wezley dey mambay ana ma Bay ma Bəla, ŋga ma ləvar: neney na Bəzey ma mey 'ərev a ɗaw, a mbafaya, i da gəɗəmey na ŋga.
61001018	Arka vəɗe ma ɗay ana ŋga na na, la na na, la ka tsənadama ba, a tsənawa na, da 'ərlam, la dzaya andza ŋga na, ka 'ar ma mamba Kokwaɗ .
61001019	A fəna satsa na, guma ma ndaw sek hay da vaw lakwa daha, ma səmadəmandakwar, na təɗe kuray ma zazurama na, andza ma peterle a wezley aha dey da slam ləvaŋ aha, ha kasl ka bəzay lam a ndəzley aha, ma bamtay ma lamɗa a sləlawa ha da mevel a kwar.
61001020	Tsufəmey ana na, səradama ba haya hayaha ɗagay: ndaw a slafa ma wandzaladakwar mey ma ndaw sek hay asləta da Mewindey Kokwoɗ ana hay andza ma ŋga me wuɗey ana kakay;
61001021	akwa na ndaw a slafa me tsey guma ma ndaw sek ma slaw vaw ŋga tata kakay, ama ndaw a hay a da tsam guma da mey ma Bay ma Bəla na, ma dahəɗata na Mesəfrey Kokwoɗ ana.
61002001	Zlezle na, ndaw sek maləwaɗay ana hay da səkway daha tiyatsa, andza ha satsa na, ndaw me tetəkey maləwaɗay ana hay ta mahal aha na, a fuləkwadəməraɓa me tetəkey me zəɗey ndaw ana a walaŋ a kwar, ha a da mbəɗamar dəba a Miter ana, ma mbəɗatərawa ba na, a zələmawa ka vaw ta na, me zəɗey ana na ma rawa ləma kakay ana;
61002002	arka ndaw hay haɗadzidzay a da səpəmata da me tsəley ta so lamba na hay: hərway ta na, tsəveɗ ma dərka a da tərey na tek me tseɗey aha,
61002003	arka da tek me sey ta kambəlaɓa na na, a da kadəmakwar tsakana ta guma ta me ŋgəley ndaw ana hay; ma ta zla ekəɗey kakay ana, sariya ta na, a da ndzawa ha kakay, me zəɗey ta na a hutata ha.
61002004	Hərway ma mey na, Bay ma Bəla ka mbəkadata madurlam aŋga ma ŋgəsa na hay kakay, ma kuiyadata a slam ləvaŋ ana ma banay, a padata a huɗa tafa, ma hutada sariya.
61002005	Ŋga ka mbəkadata ndaw ma bəla zle zle na hay kakay, da har ma papəlay ana ŋga na ma rəhada bəla tabiyaha na, a da mbəkey na Noey, ma tsakar ma ndaw ma zarawa na hay, ŋga aŋga na ma tələkada mey ta dzerey ana;
61002006	arka ma dzuwata wuraw ma Sodom ta Gomor ma ka davasam ba, ma ka kam andza pətsaw aha, ma ka təram tek me tsey dey kava ha ma ndaw ma zləɓa na hay ma da yəmawa ka mey ana;
61002007	arka ŋga ma buwərawa Lot ndaw dzerey ana, ma ndza ha ta mevel aha da walaŋ ma ndaw ma kəɗam ndaw vagay ahiya na ta ndaw ma tsəlam so na hay;
61002008	hərway ndaw dzerey a neney ma ndza ha da walaŋ ata, a nəkadata, a tsənadata: ka meney ka meney mezek aŋga ma ndaw dzerey ana na, a sey aha banay, hərway ma tek ata na ma kam hayakakay ana hay.
61002009	Kəɗey tok na, Bay’ərlam a slafa ma badatərawa ndaw dzerey ana hay, da me həley suwet, a padata ndaw dzerey kakay ana hay slam ata gəle, ma da hətata ta pas ma sariya,
61002010	dzadzak na ndaw ma hwam ma səpam tek ma slaw vaw ma satar ana, tek hayakakay ana hay tedehe na hay na, a rəsəmata ɗuhwa ma Bay'ərlam. Taya na waya ɗa ka vaw ta, seweɗ ahiya, zluwer a katar me tseɗey Maram ma 'ərlam hay kakay,
61002011	azlakwa tok na, madurlam hay tekeɗe ma fənəmatar 'ar ta gədaŋ ana hay na, a slafama ma tsafəmata ta me tseɗey aha ka mesəfrey ana hana hay ka slam dey ma Bay’ərlam kakay.
61002012	Ama ndaw ana ŋga na hay na, andza gənaw dəla na hay ma vəlaya ka bəla hərway ma gendeɗ ta tek ma za na hay na, a tsaɗəmata tek na ma səradama kakay ana hay, a da zam na andza ma tek ma ley hay,
61002013	a da ndzafama masa ma dzerey ta kakay ana. A mbafata me key madama ta wuzla rəpas; taya na tek me zləɓey ndaw hay ta kwaskwalay so na hay, maləwaɗay ta na ma tsam ana a mbafata, ke ndzey andza ka zəmam aha hwahwaɓay dzaya ana.
61002014	Dey ma rəha hiya ta me key madama, meŋgəsey a slatar kakay, a pafəmata wuiya ka ndaw ta me dzeley 'ar bəle na hay, ma gawla ley me wuɗey sumkwo ahiya, bəzey ma kəla 'ar ahiya na hay.
61002015	Mbəkaradama tsəveɗ hayna ba na, ma zləgam ta, ma zəgam tsəveɗ ma Balam ma Bozor, na masa hayakakay ana ma zləgadata na.
61002016	Amana ka da ndzefey me hətey ba hərway ma me tsəney sləmay ŋga kakay ana: gənaw me tsəley kava me tsey guma kakay ana, me tsey guma andza ma ndaw, ma lətsada ma mbəɗa 'ar ma ndaw sek ana ŋga na na.
61002017	Ndaw ana ŋga na hay na, andza vəɗiyem mandzara yam ana hay, kal kal ta pazlay memeɗ ma həlawa na: a da ndzafam ma ta na, ləvaŋ tekəɗe feŋfeŋŋe ana.
61002018	Akwa na, ta guma ta na ma dzadzuwam tedehe na hay na, a pətənəmata ta tek me sey ma slaw vaw me key hwaray ana hay, ndaw andza ma bəmawa 'ar ba nekəɗey da walaŋ ma ndaw ma zləga na hay.
61002019	A zlapəmatar waya a da wama 'ar ata, azlakwa zlay taya na na, beke ma tek ma zana hay, hərway ndaw a slafa me tərey beke ma tek ma waka 'ar ana.
61002020	Haɗaw azlakwa ndaw ana ma ləhəmawa vaw ba da me zləɓey ma bəla neney, ta ma səradama Bay’ərlam a lakwa, ta Me buwey lakwa Yezu Kriste na, ka mbəkadama vaw ta ba meŋgəsey ka tarwaɗata, ka watar 'ar satsa na, me ndzey ta na, a da tərey na hayakakay aha a fəna na zlekete na.
61002021	Ŋgama hana ma ta na, ka səradama tsəveɗ ma dzerey ana zlay tabiyaha, ta neney andza ma səradama ba, ma mbəɗamar dəba ba a mey ma mewey kokwoɗ ana ma ɓadəmatara na na.
61002022	A da safatərawa na kassla andza ma guma ma tsam ana: Gədey me mey 'ar ka ma venəhey ŋga, ta na: «Gaduraw ka pəra vaw tsoy na a mey me ney a slam ndəleɓ aha sa.»
61003001	Dzam a ɗaw hay, neney na ɗeriwel a ɗaw i ma windaɓa dey ma tsetsew ana; da ɗeriwel a neney hay tsew ana na, i wuɗey na ma pərkadərawa ndaw ma me dzeley 'ar a kwar hayna:
61003002	sərafəmata ka guma na hay, na ndaw sek Kokwoɗ ana hay ma tsəmawa zlezle na, ta mey ma mewey ma maslaŋ a kwar hay, na ma Bay’ərlam, Ndaw me buwey.
61003003	Tsufəmey aha hayna səradama ɗagay: ta pas madakwaydok ana hay na, ndaw me kəɗey waway ana hay, ma saŋgəram ka ndaw ana hay a da səmawa, ma da watar 'ar na tek me sey ma vaw ta na,
61003004	a da ləvam: «Tek ma guma ŋga ma tsawa, ma da sawa ŋga na na, ŋga da may tok? Hərway zla ma baba hay ma mətsam ba na, tek hay ma ndza hiya re andza ha, andza na ma me zley ma ma kawa bəla na.»
61003005	Da me tsey ta andza ha na, a mətadama 'ar, zla ekəɗey kakay na, ndasl ma 'ərlam hay, ka zəgawa dala daha, a bəmawa na da yam, ma ndza hiya andza ha na kuse ma guma ma Bay ma Bəla.
61003006	Ta tek ana hana hay haykakay ana hay na, bəla zlezle na, ka davasawa ba, ka vey ba ta yam.
61003007	Mandza ndasl ma 'ərlam ta dala na, guma na asləta a zəgadata, ma wa vaw aya ma waw, a padata ka pas ma sariya ta na, ta me zəɗey ma ndaw ma zləɓa na hay.
61003008	Ka key teŋgey teŋgey na, tek asləta na daha dzam a ɗaw hay, na kuray ka mətadama 'ar zlay ana: ka Bay’ərlam na, pas asləta na andza mevey gabal, mevey gabal na kal kal andza meney asləta.
61003009	Bay’ərlam a da rey aha ləma ka guma ŋga ma tsawa na tikay, ama sa na hay na waya a rawa ha ləma; ama ŋga na a ɓada me zəgey mevel aŋga ka kuray, a wuɗey na, sa ma ndaw hay ka da zəɗam zlay, ama ndaw hay tabiyaha, ka ndzafam ka mbəɗadama mendzey ta.
61003010	Pas ma Bay’ərlam a da sawa na andza ndaw mahal, pas ma həzlay ma 'ərlam ma da devesey ta tek ma dederey gədaŋ ana, tek hay tabiyaha a da davasam ta waw, arka dala ta tek aŋga hay tey na a da kadəmatara sariya ta na.
61003011	Haɗaw azlakwa tek ana hay tabiyaha a da davasam sana, ka da təram na ndaw waray hay? Mendzey kokwoɗ ana waray? Ma tsənar sləmay a Bay ma Bəla waray?
61003012	Kuray a neney ma səpam pas ma Bay ma Bəla ka sawa bəse na hay na, pas ana həzlay ma 'ərlam hay a da lam waw a da davasam, tek ana ma la waw ana hay a da mbaltam!
61003013	i hutakwa na andza ma guma ŋga ma tsawa na: həzlay ma 'ərlam hay waya ahiya ta dala wayaha, dzerey a da ndzey da huɗa.
61003014	Mavəday ma mey tok na dzam a ɗaw hay, kam gədaŋ hayna ka ndzafakwar na da zozoy, kassla, mandzara ka ŋgələmakwar bəzay.
61003015	Ləvam ka 'ar vaw kwar ana na, ma rawa ləma ma Bay’ərlam a neney kambəlaɓa na na me buwey kwar! Pol malam a lakwa, dzam alakwa, a windəkuraɓa na da bəzay ma guma neney, da ma səra 'ar ana ma vələmərawa na.
61003016	Da ɗeriwel aŋga hay tabiyaha me key na, a tsey na andza ha atsa, da sa na hay na, bəzay ma guma na hay na ger ahiya, na ndaw ma sərada tek kakay ana hay, ma tatəkaya kakay ana hay na, a torŋgwaladama bəzay ma guma na ba, kal kal andza na ma kadəmata ta sa ma bəzay ma guma ma Mewindey Kokwoɗ ana hay mekelehe ahiya na satsa, ma da zəɗadatara 'ar ata na ŋga ha.
61003017	Kəɗey tok na dzam a ɗaw hay, ka ɓadəmakwar ba ka vaw: wam daw ka vaw, ka da mbəkadəmatara vaw kwar a ndaw ma zləɓa na hay ka da vahəmakwar ma da zəɗadəmakwar zlay, ka mbəkadəmatara vaw ka da wanəkadəmakwar ba ka vaw ta ma sərada kwar zlay!
61003018	Amana, gəlam da hahaya ta ma sərada Bay’ərlam a lakwa,ta Mebuwey lakwa Yezu Kriste. Ŋga na, a wezley dey zla ekəɗey na, ha kasl ka pas ma me ndəvey kakay ana. Amen!
62001001	Tek ana me key zla da mezley ana, tek ana la ma tsənadəmərawa na, la ma nəkadəmərawa ta dey la na, tek ana la ma zazurəmərawa na, arka na har ala ma ləmərawa na, Ndaw ana Mey ma Bay’ərlam ma mesəfrey ana.
62001002	-Hərway mendzey ana ka ɓey vaw ba, la ka nəkadəmərawa ba, la kam seydewe ŋga na, arka la ma tələkadəmakwar mey, ta mendzey na me ndəvey kakay ana, na ma mbəɗa dey aha 'ar 'ay Baba na, ma ɓandar vaw ala-.
62001003	Na la ma nəkadəmərawa, ma tsənadəmərawa na na, la ɓadəmakwar a kuray tiyatsa, ma aza kuray tiyatsa na, la ka dzəmakwama dzaya. Me dzəmey vaw lakwa na na, me dzəmey vaw ta Baba, ta Bəzey ŋga na Yezu Kriste.
62001004	Arka la ma windəməkuraɓa neney na, ma wuiya lakwa ka key na kərem.
62001005	Neney na bəzay ma guma na la ma tsənadəmərawa ka ŋga na; arka na la ma ɓadəmakwar: Bay ma Bəla na waw me nəkey dey, ləvaŋ ɗaw? Ka ŋga na kwa ketekwəɗey daha tikay.
62001006	Haɗaw i ləvakwa: «Lakwa na ma dzəmaya ta ŋga na», da me heley da ləvaŋ satsa na, na ŋga na na, i tsakwama maləwaɗay, arka i kakwama ha dərka sakay.
62001007	Ama haɗaw i halakwama da waw me nəkey dey, andza ma ŋga na ta 'ar aŋga na ŋga da waw me nəkey dey ana na, lakwa ma dzəmaya ka ndaw ka ndaw ta mambaz ma Yezu Bəzey ŋga ma bazləmadandakwar meŋgəsey lakwa hay ba tabiyaha na.
62001008	haɗaw i ləvakwama: «Meŋgəsey ka lakwa dakay na», a key na, i zləgakwama bay 'ar ma lakwa na, arka na dərka da vaw lakwa dakay.
62001009	Haɗaw i ɓadakwa meŋgəsey lakwa na, ŋga na a mbəɗar sler a guma ŋga tikay, dzerey aha, a da safandakwar aha yam ba ka meŋgəsey lakwa hay, a bəzləmadandakwar malay hay ba tabiyaha.
62001010	Haɗaw i ləvakwa: «Lakwa ma ŋgəsa hiya kakay na», la təradakwa ŋga na ndaw maləwaɗay aha, arka na guma ŋga, ŋga da vaw lakwa dakay.
62002001	Dem a ɗaw hay, i windadəkuraɓa neney na, ma kuray ka da ŋgəsam zlay. Ama haɗaw kendzey ndaw ana ka ŋgəsey ba na, ndaw ma da dzaŋgərafandakwar ana daha ka slam dey ma Baba, Yezu Kriste, ŋga na dzerey aha.
62002002	Hərway ŋga na, a zəɗada vaw ŋga ma bazləmada meŋgəsey lakwa, na ŋga lakwa dada tsa kakay, amana ma ndaw hay tabiyaha, ka bəla gədem tiyatsa.
62002003	Arka ka neney na, i səradakwa ha seŋgey, i səradakwa ha ŋga na, haɗaw ka wafukwata ha vaw ka mey ma mewey ŋga na hay na.
62002004	Ndaw me ləvey: «Ŋga na i sərada», amana a wafata vaw ka mey ma mewey ŋga hay kakay na, ŋga na ndaw maləwaɗay, arka na, dzerey da ŋga dakay.
62002005	Ama ndaw ma wafa vaw ka guma ŋga na, dərka na, ma wuɗa vaw ma Bay ma Bəla ka ndesley ba da ŋga, da na ŋga na tok na, la da səradakwa lakwa da ŋga na hərwuiya.
62002006	Ndaw me ləvey: «I da ŋga na», hayna ka daway na kassla, ta tsəveɗ ana ŋga na Yezu ana ma daway ta huɗa na.
62002007	Dzam aɗaw hay, i windəkuraɓa ɗey na, mey ma mewey wayaha kakay, amana, mey ma mewey gurma ana, na kuray ma ndzafama zla da mezley ana, mey ma mewey a neney gurma na na, na ŋga na na guma na kuray ma tsəmadəmərawa na..
62002008	Dzadzak i windəkuraɓa ɗey na,mey ma mewey wayna təŋga, - neney ana na, dərka na da ŋga, da kuray tiyatsa-, kavəday ləvaŋ a daway aha təŋga, arka tsa na, waw me nəkey dey hayna a wazlawa ha dey.
62002009	Ndaw ana me ləvey: «I da waw me nəkey dey», amana ma ngəlada dey ta malam aŋga kakay na, na ŋga na na, ŋga re da ləvaŋ.
62002010	Ndaw ana ma wuɗa malam aŋga na, ma ndzaha da waw me nəkey dey, tek ka ŋga ma da tsada metsembeɗ na dakay.
62002011	Ama ndaw ana ma ŋgəlada dey ta malam aŋga kakay na, ma ndza ha na da ləvaŋ, a heley na da ləvaŋ, arka na, a sərada a daway na a may kakay, hərway ləvaŋ ka waləfadara dey ba.
62002012	I windadəkuraɓa ŋgey dem a ɗaw hay: «Meŋgəsey kwar hay na ma sa yam ahiya ba, kavəday ma mezəley ŋga: Yezu.»
62002013	I windadəkuraɓa baba hay: «Ka səradama ha Ndaw ana zla da mezley ana.» I windadəkuraɓa gawla hay: «Kuray na ka fənamar 'ar ba a Ndaw hayakakay ana.»
62002014	I ka windadəkuraɓa ba tok dem a ɗaw hay: «Ka səradama ha Baba na seŋgey.» I ka windadəkuraɓa ba baba hay: «Ka səradama ha Ndaw ana zla da mezley ana.» I ka windadəkuraɓa ba gawla hay: «Kuray na gədaŋ ahiya, arka na guma ma Bay ma Bəla ma ndza ha da vaw kwar, arka na, kuray ka fənamar 'ar ba a Ndaw haya kakay ana.»
62002015	Ka da wuɗama bəla zlay, kwa tek na ŋga ka bəla na zlay. Kendzey ndaw ana a wuɗey bəla na, ma wuɗa vaw ma Baba ka ŋga dakay.
62002016	Mavəday tek ana hay tabiyaha da bəla na na, - tek me sey ma slaw vaw, tek me sey me dey, ma vəladara vaw da me ŋgelekey a zleley- a sawa na da Baba tikay, amana da bəla neney.
62002017	Ama tok na, bəla na a ndəvey, ŋga na ta tek me sey ŋga na dzay, ama ndaw me key andza ma Bay ma Bəla me wuɗey ana na, a ndzey na ma kwoza ha.
62002018	Dem a ɗaw hay, neney na har madakwaydok ana. Kuray ka tsənadama ba a tələkadama ha mey ndaw dugwan ma Kriste a sawa ha, arka zla ekəɗey ana tsa na, ndaw dugwan ma Kriste hay taya daha haɗadidzay, i da səradakwa har madakwaydok ana na kava.
62002019	A bəmawa na da 'ay lakwa na hay, amana taya ndaw a lakwa hay kakay. Hana na ka kam ndaw a lakwa hay na, akwatay na taya ma ndzaya ta lakwa. Ama a dafa na ka sərey: kwa taya tobiya ta hiya, taya andza ha tekeɗe na, taya ndaw a lakwa hay kakay təŋga.
62002020	Ma kwar tey na, ka kafəmakwar zeheɗ ma mal ba, ka ndzafama da har ma Ndaw kokwoɗ ana, kuray ana tabiyaha ka səradama seŋgey.
62002021	I windəkuraɓa na mavəday ka səradama dərka kakay na,andza ha kakay, amana, ka səradama, ɗaɗa tek maləwaɗay aha ka bawa da dərka na daha tikay.
62002022	Ɗagay ndaw maləwaɗay ana na way? Dakay na sey ndaw me mbəɗey mey me ləvey: Yezu na, Kriste kakay ana. Na ŋga na na, ndaw dugwan ma Kriste na ŋga tok, ndaw me mbəɗey mey: i sərada Baba ta Bəzey kakay ana.
62002023	Kwa way way ma mbəɗey mey; i sərada Bəzey ana kakay na, a da ndzafa ha Baba na kakay atsa. Ndaw me ləvey ma dey ma ndaw hay: i sərada Bəzey ana na, a da ndzafa Baba na tiyatsa.
62002024	Guma kwar ma tsənadəmərawa zla da me zley ana na, ka ndzey da vaw kwar, haɗaw guma kwar ma tsənadəmərawa zla da me zley ana, ŋga da vaw kwar na, ka da ndzam da Bəzey, da Baba.
62002025	Guma ŋga ma tsərawa a da kadandakwar ana na, ma ndzafada mendzey me ndəvey kakay ana.
62002026	Neney na guma ɗaw ana i ma wuɗey ma windadəkuraɓa na, kavəday ma ndaw ma wuɗam ma da zləgaɗəmakwar ana hay.
62002027	Zeheɗ ma mal ana kuray ma ndzafam da huɗa har aŋga na na, ma ndza ha da kuray, ka wuɗam ha ka tatəkadəmakwar dzay sakay. Ama andza zeheɗ ma mal ana a tatəkadakwar ka tek hay tabiyaha - ŋga na dzerey aha, a ŋgəley tikay -, mavəday ka da tatəkadakwar ba na, ka da ndzam da ŋga na hərwuiya.
62002028	Kəɗey tok ŋgey dem a ɗaw hay, ndzam na da ŋga, ma aza ka da bawa ba na, i ka da ndzakwama fandar fandar, ma aza i ka da ndzakwama da hwaray dəreŋ ta ŋga, ta pas ma ma da mawa ŋga zlay.
62002029	Azlakwa ka səradama ha ŋga na dzerey aha sana, hayna səradama, kwa way way me key dzerey tiyatsa na, ma ya ha na da ŋga.
62003001	Nəkafama ka ma wuɗa vaw a neney ɗuhwa na, Baba ma vəlandukurawa na, na aza ka zələmandakwar bəzey ma Bay ma Bəla ahiya na, arka na, lakwa bəzey ŋga hay dərka na! Nəkafama, bəla a slafa ma səradakwar kakay na, ka vədiya, hərway ŋga ka ndzafa Bay ma Bəla kakay.
62003002	Dzam a ɗaw hay, zla ekəɗey ana na, lakwa na bəzey ma Bay ma Bəla ahiya, amana, lakwa ma da tərakwama andza ha na na, ka sərey tsaray kakay. Ka səradakwa ha, aza ka da ɓawa vaw ba na, i da nəkakwama andza ŋga na, hərway i da nəkadakwa na andza ŋga na təŋga.
62003003	Kwa way way me pey dey ka ŋga andza na ŋga na na, a da tərey na tsəzlakka, anza Yezu ana tsəzlakka na tey.
62003004	Kwa way way me key meŋgəsey na, a key na dzerey aha kakay tiyatsa, hərway me key meŋgəsey na, me key dzerey kakay.
62003005	Ama kuray ana na, ka səradama ha, ŋga na Yezu ana na, a bawa na ma da həlata meŋgəsey hay ba, meŋgəsey da ŋga na daha tikay.
62003006	Kwa way way ma ndza ha da ŋga na, a ŋgəsey sakay, kwa way way me ŋgəsey na, ka nəkada kakay, ka sərada kakay.
62003007	Dem a ɗaw hay kwa ndaw ka da zləgadakwar zlay, ndaw me key dzerey na, dzerey aha, andza ŋga na Yezu dzerey aha na.
62003008	Ndaw me key meŋgəsey na, ŋga ndaw ma setene, a da səram na, ma vəday zla da mezley ana na, Sataŋ na ndaw ma ŋgəsa ha. Nəkafama, Bəzey ma Bay ma Bəla a da bawa na mavədiya, ma da davasadara mber ma Sataŋ ba.
62003009	Kwa way way ma ya ha da Bay ma Bəla na, a key meŋgəsey sakay, hərway haləfaw aŋga ma ndza ha da ŋga, arka na a slafa me ŋgəsey sakay, mavəday ŋga ma ya ha da Bay ma Bəla.
62003010	Bəzey ma Bay ma Bəla hay ta bəzey ma Sataŋ hay a da səram na, da tek a neney: kwa way way me key dzerey kakay na, ndaw ma Bay ma Bəla tikay, kwa ndaw ma wuɗa malam aŋga kakay ana na, andza ha atsa.
62003011	Hərway bəzay ma guma na kuray ma tsənadəmərawa zla da me zley ana na, andza neney: hayna wuɗakwama vaw ka 'ar vaw lakwa na hay.
62003012	Zləna andza ma Kayieŋ kakay, Ndaw hayakakay ana ka war 'ar ba na, ma slar ɗay ba a malam aŋga. Arka ɗagay a slara ɗay ba na ka mey? Hərway tek aŋga me key na haya hiya kakay, ama tek ma malam aŋga me key na, dzerey ahiya.
62003013	Ka da rəzlakwar zlay malam a ɗaw hay, kendzey andza bəla a ŋgəladakwar dey kakay na.
62003014	Lakwa na ka səradakwa, lakwa na ka tasəkwawa na ta memətsey a Mesəfrey, kavəday ka wuɗəkwata malam alakwa hay. Ndaw me wuɗey ndaw kakay na, ma ndza ha na da memətsey.
62003015	Kwa way way ma ŋgəlada dey ta malam aŋga kakay na, ŋga na ndaw me kəɗey ndaw vagay aha, ka səradama ha seŋgey, ɗaɗa ndaw me kəɗey ndaw vagay aha na, mendzey me ndəvey kakay ana, da vaw ŋga dakay.
62003016	Zla ekəɗey ka səradakwa ma wuɗa vaw na ka neney: ŋga na Yezu ana na, ma vəlada mendzey ŋga hərway lakwa. Lakwa tiyatsa na, hayna lakwa ka vəladakwa mendzey lakwa, hərway ma malam a lakwa hay tey.
62003017	Kendzey ndaw ana zleley ma bəla neney a rafa daha, arka a nəkada malam aŋga tek a hətsar na, arka na ŋga wuɗarada dey ba, mandzara ka kar da vaw na, na ŋga na na, ma wuɗa vaw ma Bay ma Bəla ana a da ndzey da vaw ŋga na teŋgey?
62003018	Dem a ɗaw hay, ka da wuɗakwama ndaw ta guma, ta huɗa mey dada zlay, amana ta tek ana me key kava, ta dərka.
62003019	Da tek a neney tok na, i da səradakwa lakwa da dərka tok, arka ka slam dey ŋga tok na, i da səfadakwa mevel alakwa.
62003020	Haɗaw mevel alakwa a mandakwar malay na, Bay ma Bəla na a fəna mevel lakwa, a sasəkata tek hay tabiyaha.
62003021	Dzam a ɗaw hay, haɗaw azlakwa mevel a lakwa a madandakwar malay kakay na, na ŋga na ka da ɗulakwar mey a Bay ma Bəla na ta mevel asləta.
62003022	Arka kendzey i tsəhakwama mey mey na, i da ndzafakwa da har aŋga zləna, hərway i wafukwata ha vaw ka mey ma mewey ŋga hay, arka satsa na, i kakwa ha tek aŋga ma dar 'ar ana.
62003023	Mey ma mewey ŋga na na, ŋga kəɗey: me tepey ta me pey 'ar aha ka Bəzey ŋga Yezu Kriste, arka na ma wuɗey vaw ka 'ar vaw lakwa na, andza na ma ŋga ma vəladandukurawa mey ma mewey ŋga na.
62003024	Ndaw ma wafa vaw ka mey ma mewey ŋga na hay na, ma ndza ha da Bay ma Bəla, Bay ma Bəla tey ŋga da ŋga. andza ha tok na, i səradakwa ma ndza ha da lakwa, kuse ma Mesəfrey ŋga ma vəlandukurawa ma hayaha na tok.
62004001	Dzam a ɗaw hay, ka da pam 'ar ka mendzey ma mesəfrey hay tabiyaha tsa zlay, amana həlafəmata suwet ka mesəfrey ana hay ba ɗagay, ma səradata taya na ma Bay ma Bəla ɗaw, hərway ndaw sek maləwaɗay ana hay, ma pa mey ahiya ka bəla kambəlaɓa.
62004002	Ka da səradama Mesəfrey ma Bay ma Bəla na, ka neney: mesəfrey waray waray ma ɓada na, Yezu Kriste na a sawa da slaw vaw na, na ŋga na a sawa na da Bay ma Bəla.
62004003	Mesəfrey waray waray ma tsada Yezu ba ka vaw na, a sawa da Bay ma Bəla kakay. Mesəfrey ana ŋga na na, ndaw dugwan ma Kriste, na kuray ma tsənadama a tələkadama ha mey, a sawa ha na, zla ekəɗey na, ŋga ka bəla.
62004004	Dem a ɗaw hay, kuray na da Bay ma Bəla ana hay na, kuray na ka zəgafəmata 'ar ma sleɗ ba, ka ndaw sek ana ŋga na hay. Hərway Ndaw ana da walaŋ a kwar ana na, a fəna ndaw ana ŋga na ka bəla na.
62004005	Taya na ndaw ma bəla ɗey hay, kəɗey na a tsam na, guma ma bəla tiyatsa, arka na bəla a dzəkatar sləmay.
62004006	Lakwa na, lakwa ndaw ma Bay ma Bəla hay, ndaw ana ma wuradara mevel aŋga a ma sərada Bay ma Bəla na, a dzəkandakwar sləmay. Ndaw ana ndaw ma Bay ma Bəla kakay na, a dzəkandakwar sləmay kakay. Ka da səradakwa Mesəfrey ma dərka, ta na ma mezləgey na kava tok.
62004007	Dzam a ɗaw hay, wuɗakwa vaw ka 'ar vaw lakwa na hay, hərway ma wuɗa vaw na a sawa da Bay ma Bəla, kwa way way ma wuɗey ndaw na, a bawa da Bay ma Bəla, arka na a husey a ma da sərada Bay ma Bəla.
62004008	Ndaw ma wuɗey ndaw kakay na, ka ndzafa Bay ma Bəla tsaray kakay, hərway Bay ma Bəla na a wuɗey vaw.
62004009	Nəkafama ma wuɗa vaw ma Bay ma Bəla a da ɓawa vaw da walaŋ a lakwa na andza neney: Bay ma Bəla ma sləradərawa Bəzey ŋga malay aha ka bəla, ma aza lakwa ka da səfərakwama ta ŋga.
62004010	Nəkafama ma wuɗa vaw na andza neney: ma wuɗərawa Bay ma Bəla na lakwa kakay, ma wuɗandakwar na ŋga. Ŋga ma sləradərawa Bəzey ŋga, andza gənaw ma ger aha, ma da bazləmada meŋgəsey lakwa hay.
62004011	Dzam a ɗaw hay, haɗaw Bay ma Bəla ka wuɗandukurawa ba andza ha tok na, lakwa tiyatsa na, wuɗakwama vaw ka 'ar vaw lakwa na hay tey.
62004012	Bay ma Bəla na, ɗaɗa ndaw ka nəkada ta dey ŋga na dakay, haɗaw ka wuɗakwama vaw ka 'ar vaw lakwa na hay na, Bay ma Bəla a da ndzey da lakwa, arka ma wuɗa vaw ŋga da lakwa ka ndesley ba.
62004013	Ka da səradakwa lakwa ma ndzaya da ŋga, ŋga tey da lakwa na, ka neney: ŋga ka vəlandakwar Mesəfrey ŋga ba.
62004014	Arka la na, la kama seydewe na zləna, la ka nəkadama ba na Baba, ma sləradərawa Bəzey ŋga, andza Ndaw me buwey bəla ha.
62004015	Kwa way way ma ɓada Yezu na Bəzey ma Bay ma Bəla na, Bay ma Bəla na ma ndza ha da ŋga, ŋga tey da Bay ma Bəla.
62004016	Arka la na, la səradama, ma wuɗa vaw ma Bay ma Bəla me key da walaŋ ala na, ka vəday la ma pəmawa 'ar kava, Bay ma Bəla na kokwoɗ aha. Ndaw ma ndzey da ma wuɗa vaw na, ma ndza ha da Bay ma Bəla, Bay ma Bəla tey ma ndza ha da ŋga.
62004017	Da tek a neney tok na, ma wuɗa vaw da walaŋ a lakwa ka ndesley ba, ma lakwa ka da ndzakwa da ma sərafa ka pas ma sariya, ma vəday ŋga na, ŋga andza na ha na na, lakwa tey na, i da kakwama andza ha tey da bəla na tiyatsa.
62004018	Zluwer da ma wuɗa vaw na daha tikay, ama ma wuɗa vaw na hayna na, a kəlada zluwer ba a bəla, hərway zluwer na, me wesey ta me hətey, arka na ndaw me wesey na, ma ndasla ha da ma wuɗa vaw kakay.
62004019	Ka wuɗakwama vaw na, ka vəday ma wuɗandukurawa tsəfəmey aha na, ŋga na.
62004020	Haɗaw ndaw a ləvey: «I wuɗa Bay ma Bəla» ama a ŋgəladata dey ta malam aŋga hay kakay na, ŋga na ndaw maləwaɗay. Azlakwa ndaw a wuɗa malam aŋga, na ŋga ma nəkada na kakay na, a da slafa ma wuɗa Bay ma Bəla, ma nəkada kakay ana na, kakay.
62004021	Nəkadama mey ma mewey ana la ma ndzafəmərawa da ŋga na: «Ndaw ana ma wuɗa Bay ma Bəla na, ka wuɗa malam aŋga tiyatsa.»
62005001	Kwa way way me pey 'ar Yezu na Kriste na, ŋga na ma ya ha da Bay ma Bəla. Arka kwa way way ma wuɗa Bay ma Bəla Baba na, a key na a wuɗa ndaw ana, ŋga na na ma yaha da Bay ma Bəla na.
62005002	Ka neney na ka səradakwa ka wuɗəkwata ha bəzey ma Bay ma Bəla hay na, kendzey andza ka wuɗakwa ha Bay ma Bəla, ka kakwama ha andza mey ma mewey ŋga hay na.
62005003	Hərway ma wuɗa vaw ma Bay ma Bəla na andza neney: hayna wafukwata vaw ka mey ma mewey ŋga hay. Mey ma mewey ŋga na hay na, tek me ləhey ahiya kakay,
62005004	haɗaw azlakwa ndaw ma ya hiya da Bay ma Bəla ana hay tabiyaha ka zəgama 'ar ma sleɗ ba ka bəla na. 'Ar ma sleɗ ana ma zəga ha ka bəla na na, me pey 'ar a lakwa.
62005005	Ɗagay ma zəga 'ar ma sleɗ ana ka bəla na way? Sey ndaw ana ŋga na me pey 'ar: Yezu na Bəzey ma Bay ma Bəla ana.
62005006	Ndaw ana ma sawa ta yam arka ta mambaz, Yezu Kriste, ta yam dada tsa kakay, amana, ta yam ta mambaz, arka ma ka seydewe na na Mesəfrey, hərway ma mey na, Mesəfrey na dərka na.
62005007	Arka taya ma dzəmaya makar me key seydewe na na,
62005008	Mesəfrey, yam ta mambaz, arka taya neney makar ana hay na, ma dzəma mey ahiya da seydewe ana asləta.
62005009	Haɗaw ka təɓəkwata ha seydewe ma ndaw hay na, seydewe ma Bay ma Bəla na ɗuhwa ha a fəna sa. Hərway seydewe ma Bay ma Bəla na andza neney, a kərawa seydewe na na, hərway ma Bəzey ŋga.
62005010	Ndaw me pey 'ar ka Bəzey ma Bay ma Bəla na, seydewe neney ŋga da vaw ŋga daha. Ndaw me pey 'ar kakay na, Bay ma Bəla a tərada ndaw maləwaɗay aha, hərway ka pey 'ar ka seydewe na Bay ma Bəla ma kərawa kavəday ma Bəzey ŋga na kakay.
62005011	Arka seydewe na na, ŋga kəɗey: Bay ma Bəla a vəlandukurawa mendzey ma ndəvey kakay ana, mendzey ana na, ŋga da Bəzey ŋga.
62005012	Ndaw ana ka ndzafa Bəzey ana ba na, ka ndzafa mendzey tsoy, ndaw ana ka ndzafa Bəzey ma Bay ma Bəla kakay na, ka ndzafa mendzey ana kakay tey.
62005013	I windadukuraɓa tek a neney hay tabiyaha na, ma aza ha səradama, ha ndzafama mendzey me ndəvey kakay ana ba, kuray a neney hay ma pam 'ar ka Bəzey ma Bay ma Bəla ana.
62005014	Tek ana lakwa ma səradakwa da mevel a lakwa ka slam dey ŋga na na neney: Haɗaw i tsəhafakwa tek na ŋga me wuɗey ana na, a tsənadandakwar sləmay.
62005015	i səradakwa a pafandakwar aha sləmay na, kendzey la tsəhafakwa mey mey na, i səradakwa, i ndzafakwa tek ana lakwa ma tsəhafakwa na.
62005016	Kendzey ndaw a nəkada malam aŋga a ŋgəsey aha, meŋgəsey ana na, a da kəlada a memətsey kakay na, ŋga ka ɗuley mey, arka aza Bay ma Bəla a da vəlar mendzey, kendzey andza dərka na meŋgəsey ana na, a dada ndaw a memətsey kakay na. Meŋgəsey ma dada ndaw a memətsey ana na, daha; i tsey, ha ɗuley mey na, ka sapa ma meŋgəsey ana ŋga na tikay.
62005017	Tek me key hayakakay ana waray waray na, meŋgəsey, ama meŋgəsey hay tabiyaha na, a dadama ndaw a memətsey kakay.
62005018	Ka səradakwaha, kwa way way ma yaha da Bay ma bəla na, a ŋgəsey sakay, ama Ndaw na ma yaha da Bay ma Bəla ana na, a da wafa vaw, arka Ndaw hayakakay ana na, slam har aŋga ka ŋga dakay.
62005019	Ka səradakwa lakwa ndaw ma Bay ma Bəla hay, amana, bəla gədem a ndelemey aha da har ma Ndaw haykakay ana.
62005020	Ka səradakwa Bəzey ma Bay ma Bəla ka sawa ba, arka ma vəlandakwar ma sərada tek, ma da sərada Ndaw na dərka na. Arka lakwa na, da Ndaw na dərka na na, da Bəzey ŋga Yezu Kriste. Ŋga na Ndaw na dərka na, ŋga na Bay ma Bəla, ŋga na mendzey me ndəvey kakay ana.
62005021	Dem a ɗaw hay, ka da zlaram ta ’ərlam so na hay zlay.
63001001	I ndaw ma səka na, i windəraɓa a ŋgwas ma gaɗəma na ta wawa ŋga hay, na i ma wuɗata da waw me nəkey dey ma dərka ana - yah dada tsa kakay, amana ndaw ma ndzafama ma səradama dərka ana hay tabiyaha -
63001002	kavəday ma dərka ana ma ndza ha da vaw lakwa na, arka a da ndzey na da lakwa ma kwozaha:
63001003	ta lakwa na, ma da ndzey na hahaya, me key da vaw ta zozoy ma sandukurawa da Bay ma Bəla Baba, ta Yezu Kriste Bəzey ma Baba, da dərka, ta ma wuɗa vaw.
63001004	Andza ma ma nəkadata wawa ɗek hay a dam aha ta tsakay tsəveɗ ma dərka, andza na mey ma mewey lakwa ma ndzafukwawa da Baba na na, ma vəlaya wuiya ɗuhwa ha.
63001005	Ana ekəɗey tok ŋgey dəme, i tsəhafaka na -i windəkaɓa ɗey na, mey ma mewey waya ha kakay, amana na lakwa ma səradakwa na zla da mezley ana- wuɗakwama vaw ka 'ar vaw lakwa na hay.
63001006	Nəkafa me wuɗey vaw ana tok: haya i ka nakwama na, ta tsəveɗ ma mey ma mewey ŋga hay. Mey ma mewey ana kuray ma tsənadəmərawa zla da mezley ana na, ŋga ha, ma aza kuray ka dawam ta tsəveɗ ana ŋga na na.
63001007	Hərway ndaw me pey wuiya ka ndaw hay na, ma pa mey a hiya ka bəla kambəlaɓa, a tələkam mey na, ka me pey 'ar ma ma sawa ma Yezu da slaw vaw ana tikay. Nəkafa, ŋga na ndaw me pey wuiya ka ndaw ana, ndaw dugwan ma Kriste ana.
63001008	Wam daw ka vaw ka 'ar vaw kwar ana hay, ma kuray ka da zəɗadama tek ma merɓey ma meslərey kwar zlay, ama kuray ka da ndzafam na masa ɗuhwa ha dzay.
63001009	Kwa way way ma daway ka mey kambəlaɓa na na, ma ndza ha da me tetəkey ma Kriste kakay na, Bay ma Bəla ta ŋga dakay. Ndaw andza ma ndza ha ta me tetəkey ana na, ŋga na, Baba ta Bəzey na, ma ndza hiya da ŋga.
63001010	Haɗaw ndaw ana a daɓa ta tsakay kwar, mandzara ka dadəraɓa me tetəkey a neney na, ka da ŋgəlama a 'ay kwar zlay, ka tsamar guma zlay.
63001011	Ndaw ma tsar guma, ma ŋgəla mambay aha na, a dzəmam a tek aŋga na hana na me key haya kakay ana hay.
63001012	Guma ɗaw ma windukuraɓa haɗadzidzay daha, i wuɗey ma windadukuraɓa ta windey a ɗeriwel kakay, hərway i dzeley aha ma da daɓa a 'ay kwar ana, arka aza i da tsadakwar ta huɗa mey ɗaw ana, ma aza wuiya kwar ka key ɗuhwa ha dzay.
63001013	Wawa ma Malam eɗek ana diŋgwas ana, ma gaɗəma na ka tsadukuraɓa guma.
64001001	Ndaw ma səka na, a Gaius, na i ma wuɗa haɗa na, na i ma wuɗa da waw me nəkey dey ma dərka na.
64001002	Dzəma ɗaw i tsəhey na, ha ndzey mambay mambay aha da tek hay tabiyaha, haya na ndzey da zoy; ta mezek eɗek a dzay ka key andza ha satsa ka ndzey mambay aha zoy. Gaius ta ndaw ma dadama Mey Hayna Wayna na.
64001003	Akwa na i ka ndzefey wuiya ba ɗuhwaha, hərway ma malam hay ma husəmawa ka sləna, ma ɓadama seydewe ma dərka na ma me wezley dey da mendzey ɗek: kah na ka daway aha da waw me nəkey dey ma dərka.
64001004	Wuiya ɗaw ɗuhwaha na, na i ma tsənada wawa ɗaw hay a dawam aha da waw me nəkey dey ma dərka na.
64001005	Dzəm a ɗaw key na andza ma ’ar eɗek me pey, da ma wafata vaw ka malam hay, kwa ta mbəlak hay dzay ana.
64001006	Taya ka kam seydewe ana ba ka slam dey ma Egliz ma ma wuɗa vaw ɗek ana. Dzalafata ’ar ka ndaw ma dadama Mey Hayna Wayna na, ɗerre andza ma Bay ma Bəla me wuɗey ana.
64001007	Hərway ma Mezəley ana ma zəgam tsəveɗ, mandzara ka təɓam tek da har ma ndaw Zuif ahiya kakay ana hay.
64001008	Lakwa na tok na, hayna i ka dzənakwata ndaw aŋga na na hay, mala i ka da ɓadəkawa i zəgadakwa ha mber ma dərka.
64001009	I ka windar ɗeriwel ba a Egliz. Ama Diyotrefes a wuɗey me key bay ta ha na, a wuɗey ma səradandar kakay.
64001010	Arka andza i ka da daɓa ba tey na, i da ɓada tek aŋga me key ana, ŋga me tsey ka la da guma ŋga hayakakay ana hay; andza ma dar’ar kakay ana, ŋga na ta ’ar aŋga na a wuɗey ma ŋgəlata malam hay kakay, arka ndaw ma wuɗam ma ŋgələmata na hay na, a təkata ba; a harata ba da Egliz.
64001011	Dzəma ɗaw, ka da tsey dey ka tek hayakakay ana zlay, ama tsey dey na ka tek hayna. Ndaw me key tek hayna na, ŋga ndaw ma Bay ma Bəla; ndaw me key tek hayakakay ana na a nəkada Bay ma Bəla kakay.
64001012	Andza ma Demetriyus na, ndaw hay tabiyaha a kam seydewe aŋga ma tek hayna.Dərka ana ta ’ar aŋga na na a key seydewe aŋga na. Ama la na tiyatsa na, la kam seydewe aŋga na, ka sərada na seydewe la na na dərka na.
64001013	Tek aɗaw haɗadzidzay i ma wuɗey ma windəkaɓa daha, amana i wuɗey ma windəka ɓa ta windey kakay;
64001014	hərway i dzeley aha ma da daɓa da meney a neney hay, arka aza i da tsadama guma na ta huɗa mey la ma na.
64001015	Zoyzoy ke ndzey ta kah! Dzam hay ka tsadəmkaɓa guma. Tsadatara guma a dzam hay tiyatsa,kwa way way na ma ŋga ma ŋga.
65001001	Yah Zud, gawla ma 'ay ma Yezu Kriste, i malam ma Zak, i windatar a ndaw ma zəlaya na hay, na Baba Bay ma Bəla ma wuɗata na, ma wa ahiya vaw ma Yezu Kriste ana hay.
65001002	Hayna me sey yam, zozoy ŋga, ta ma wuɗa vaw ŋga ka safəkurawa haɗadzidzay.
65001003	Dzam a ɗaw hay, akwa na a saya ha ma windəkuraɓa ndok ndok, ka guma ma me buwey a neney, lakwa da huɗa tabiyaha na, i ma nəka na, sey i ka windəkuraɓa təŋga, ma aza ka səmadakwar da me kəɗey vaw hərway ma me pey 'ar, na ma tsadəmatərawa a ndaw kokwaɗ ana hay ma tsoy aha na.
65001004	Hərway ma mey na, ndaw hay daha ka fuləkumaɓa ba, ta mahal aha a walaŋ a kwar, me dzuwey ta na na, ma winda ha ba zla ka vaw, ma zləɓa vaw ahiya na, a mbəɗadama hahaya ma Bay ma Bəla ba, ta me tsəley so, arka na, a mbəɗamar mey a Miter a lakwa asləta na, Bay’ərlam Yezu Kriste na.
65001005	Hayna i madakwar kuray ka sərafama, kwa kuray ka səradama tabiyaha ma tsoy aha, Bay’ərlam ma buwərawa səkway ŋga da dala ma Ezipte, arka a dəba na na, ma bazlata ndaw ma pam 'ar kakay ana hay ba.
65001006	Madurlam na ma wuɗam ma ndzam da meslərey ta kakay ana hay, ama ma mbəkadama 'ay ta ba na hay na, ma darzlaya, ma dzuwaya ta tsalalaw ma tsoy aha da ləvaŋ, ha kasl ka Pas ma sariya ɗuhwa na.
65001007	Mandza Sodom ta Gomor ta sama wurow ana ka tsakay ta na hay, ma vəladama vaw me key madama andza ha na hay na, ma kam tek ta tsəveɗ kakay ana hay na, a ndalamam aha da waw me ndəvey kakay ana hay na, ka tərey tek me tsey dey kava, ma hətada ndaw aha.
65001008	Ndaw ana ŋga na hay na re andza hiya satsa, da kəlew kəlew a ta na na, a zləɓadama slaw vaw ta na, a rəsama ɗuhwa ma 'ərlam, a tsaɗama maram ma ’ərlam hay.
65001009	Kwa bay ma madurlam hay Mikayiel tekeɗe na, da me kəɗey vaw ta, ta Sataŋ, ma təram vaw ka vagay ma Moyiz na, ka slafa ma kafa sariya ta me tseɗey aha kakay, ama a ləvar tsa na: «Hayna Bay’ərlam ka hətaka.»
65001010	Ama ndaw ana ŋga na hay na, tek na taya ma səradəmata kakay ana hay tsa na, a tsaɗam tsa, a səradama na kəɗeyya dada, andza ma gənaw me sərey tek tsana, tek ana ŋga na na, a da nafatar na, ma ma zəɗada vaw ta na.
65001011	Taya na ka tuwam vaw ta, kavəday a səpəmawa na tsəveɗ ma Kayieŋ, ma tek ma merɓey na, ma vəladəmara vaw a me zəɗey ma Balam, arka taya ma bazlam da ma tsawa vaw mandza Korey.
65001012	Ma ŋgəsadəmakwar tek me zəmey kwar andza malam hay na taya, kendzey andza a zəmam tek na, kambəlaɓa, a slurɓam tek ana na, mandzara hwaray ka katar, taya na andza pazlay mandzara yam ana, na memeɗ ma həlawa na, vəɗe tek ma 'ar mesəfey mandzara ka yam bəzey ana hay, ma mətsaya dey tsew, ma balŋgwaɗaya ba.
65001013	Ɗaŋgwala ma yam ma vənəhawa ma zarnay ma hwaray ma bay'ar ma vaw ta na, wurzla ma halam so na hay ma paya ma kwozaha ma ləvaŋ tekəɗe feŋfeŋ ana.
65001014	Enok satsa na, ma tsawa guma andza ma ndaw sek na, ka taya, ŋga ndaw ma tsəla na ma zlawa ka Adam, ŋga me ləvey: Nəkafama Bay’ərlam a sawa ha ta sidzew aŋga kokwoɗ ana hay,
65001015	ma da ka sariya ma bəla tabiyaha na, ma da husatar waway a ndaw ma zləɓa na hay, da me zləɓey ta na, ma kamar malay a Bay'ərlam ta guma ma ma rəsa vaw ma ndaw ma ŋgəsa na hay, ma zləɓa hiya na ma tsafama na.
65001016	Na ŋga na na, taya təŋga ndaw ma dzendze hay, ta ndaw me gweŋguɗey mey hay, ma kəlatar ka mey na tek me sey ta, ma bawa da huɗa mey ta na gandala ma guma hay, a da ɗamar ndaw a ndaw na, sey ka tek ata ma da ndzefey ka ŋga daha.
65001017	Kuray tey na dzam a ɗaw hay, sərafəmata ka guma ma maslaŋ hay ma Bay’ərlam a lakwa Yezu Kriste, ma tsəməkurawa zla ka vaw ana hay.
65001018	A ləvəmakurawa na: «Da har ma bəla madakwaydok ana na, ndaw me səŋgərey dəla da 'ar ma ndaw hay na a da kam daha, ma da kəlatar ka mey na tek ma sey ta, hayakakay ana.»
65001019	Na ŋga na na, taya tok! A sadəmərawa me tsey vaw, me dzeley 'ar ata na ma dala ɗey, Mesəfrey da taya dakay.
65001020	Ama kuray ŋgey dzam a ɗaw hay, ləmadama vaw kwar na ka me pey 'ar a kwar kokwoɗ ana, ɗulam mey da Mesəfrey Kokwoɗ ana.
65001021	Dzaɗama vaw ka'ar vaw kwar ana, da ma wuɗa vaw ma Bay ma Bəla, padama me pey dey kwar na, da ndaw ma kar da vaw ana ma Bay’ərlam a lakwa Yezu Kriste ma mendzey me ndəvey kakay ana.
65001022	Ndaw me dzeley ’ar ka vaw tsew tsew ana hay na, ka kəmakwar da vaw;
65001023	buwəmatərawa da mey ma waw, sa ma ndaw ana sa na hay na, ka kəmakwar da vaw, amana ta me wesey aha, kəmatar tsakay, ha kasl ka zana ta na, vaw ta ma tsəlafa luweɗ ana.
65001024	A ndaw ma slafa ma nəkafakwar dey ha təɗam zlay ana, ma da padakwar mandzara meŋgəsey ka slam dey ma me wezley dey ŋga da wuiya,
65001025	a Bay ma Bəla asləta na, ŋga Mebuwey lakwa, ta Yezu Kriste Bay’ərlam a lakwa, a wezley dey, ŋga ɗuhwa ha, a slafa tabiyaha, Bay aha zla da me zley ma bəla, ekəɗey ana, ha ma kwoza ha. Amen!
66001001	Ɗeriwel neney na, tek ma kəzla hiya na Yezu Kriste ka ɓada na: Bay ma Bəla a vəladara na, ma ka da ɓadatara a gawla ma 'ay ŋga hay, tek na ma da sawa da bəse na. A da ɓadara na, ŋga ma sləradərawa madurlam aŋga, ka tsakay ma gawla ma 'ay ŋga Zaŋ.
66001002	Ŋga na ma ɓada dərka na, tek aŋga na ma nəkadərawa tabiyaha na, guma ma Bay ma Bəla aha, seydewe ma Yezu Kriste aha.
66001003	Ndaw ma dzaŋga, ndaw ma pam sləmay ka guma neney andza ma ndaw sek ana, ma tsənar sləmay a tek a neney ma winda a hiya na na, taya da wuiya, hərway har ana ŋga bəse.
66001004	Yah Zaŋ, i windatəraɓa a Egliz a hay tsəla da Azi ana. Hayna ka vələməkurawa hahaya ta zozoy da har ma Ndaw ŋga daha ekəɗey ana, ŋga daha zla ekəɗey kakay ana, na ma da sawa na, da har ma mesəfrey a hay tsəla ma ndzaya ka slam dey ma koriwal ma bay ŋga na,
66001005	arka ta har ma Yezu Kriste, Ndaw seydewe hayna, marakway da walaŋ ma ndaw ma mətsa na hay, Bay Ŋgalaka ma Bay ma dala hay. A Ndaw ma wuɗakwar ana, ma ləhadandukurawa ba da meŋgəsey lakwa hay ta mambaz aŋga,
66001006	ma da təradandakwar Slala ma baba me key kuley ahiya ma Bay ma Bəla Baba ŋga. Ma ŋga na, ma vəla ha me wezley dey, me key bay da mevey temere da mevey temere. Amen.
66001007	Nəkafama a sawa ha da dey ma pazlay, arka ndaw hay tabiyaha a da nəkadama, kwa ta ndaw ma slakama na hay dzay: səkway ma dala hay tabiyaha a da ndzam, andza da 'ay vagay hərway ŋga. Ayaw! Amen!
66001008	Bay’ərlam Bay ma Bəla a ləvey: Yah na Alfa ta Omega, Ndaw ŋga daha ekəɗey ana, ŋga daha zla ekəɗey kakay ana, Ndaw ma da sawa ka mey ana, Ndaw ma slafa tabiyaha na.
66001009	Yah Zaŋ malam a kwar, mandala kwar da suwet, da Slala ma Bay’ərlam sa tsa, da matanduroŋ da Yezu, i ma ndza ha da dala ma ɗawala ha ta yam ana da Patmos, kavəday ma guma ma Bay ma Bəla ta me key seydewe ma Yezu.
66001010	Mesəfrey ma fuləkwaya a vaw ta pas ma Bay’ərlam, arka i ma tsənada vəɗe ma ɗay a tsəney gədaŋ aha da dəba ɗaw, andza keley tolom.
66001011	A tələkey aha mey: «Tek ana kah ma nəkada na na, windada a ɗeriwel, arka na sləradatara a Egliz ana tsəla na hay: a Efez, a Smirne, a Pergam, a Tiyatir, a Sard, a Filadelfi ta Lawdisey.»
66001012	I me mbəɗey dey ma da nəkafa ka ndaw ana ma tsaya guma na, arka andza i me mbəɗey dey ba na, i ma nəkada tek me key waw ma gura ta hawal ahiya kava tsəla.
66001013	Arka da wuzlah ma tek me key waw ta hawal ahiya kava ana hay na, ndaw ana daha ma lətsa ha, a nəkey andza bəzey ma ndaw, suwal zozom aha ka vaw, ma dzuwa kanda ma gura ha da 'ərev;
66001014	'ar aŋga na ta mbez aŋga na na, babara ha andza mbez ma təɓaŋ, andza mekwekulek, dey ŋga na hay na andza waw a təɓey aha ger ger.
66001015	Sek aŋga na hay na andza mandzay gagaza na ma sumko haɗadzidzay ana, ma dzuɓa ha da yam da hudzok, vəɗe ma ɗay ŋga na na, andza ma bebətsey ma bəlay ɗuhwa na.
66001016	Ma zəga wurzla hay tsəla da har zəmay ŋga. Sleɗ ma tsakay a zəmey bəza kakay ma tasla ha tsakay tsuwe ta hiya, ma bawa da huɗa mey ŋga. Mey dey ŋga na na, a wezley dey andza pas da me wezley dey ŋga tabiyaha na.
66001017	Andza i ma nəkada na, i me kəley andza i ma mətsa ha ka slam sek aŋga, amana, ŋga ma pafaya har zəmay ŋga, ma ləvaya: «Ka wesey zlay, yah na ndaw tsəfəmey ana, Ndaw madakwaydok ana,
66001018	Ndaw ŋga daha ta dey ana, i ka mətsey ba, ama ekəɗey na, i daha ta dey ka mevey temere ka mevey temere kwoza ha, lakile ma memətsey ta slam ma ndaw ma tsəvay hay ma vəla hiya da har a ɗaw.
66001019	Winda tek a neney kah ma nəkadatərawa na, na ekəɗey ana, ta na ma da sawa ka mey ana.
66001020	Ka guma ma kəzla na ma wurzla neney hay tsəla kah ma nəkadata da har zəmay ɗaw ana, ta tek me key waw ma gura ta hawal ahiya kava tsəla, guma na na, andza neney: wurzla a hay tsəla na na, madurlam hay tsəla ma Egliz hay tsəla na, arka tek me key waw ta hawal ahiya kava tsəla na na, Egliz ana hay tsəla na hay.»
66002001	Windar a madurlam na ŋga da Egliz ma Efez ana. Ndaw ana ta wurzla hay tsəla da har zəmay ŋga na, me heley da walaŋ ma tek me key waw ma gura ta hawal ahiya kava tsəla na, a ləvey andza neney:
66002002	«I səradata meslərey ɗek me key hayna hay, mber eɗek ta matandəroŋ eɗek, arka na ka slafa ma wuɗafa dey ka ndaw seweɗ kakay. Ndaw ma təradama vaw ta, ka ləva taya maslaŋ ahiya na hay, azlakwa zlay ana, kah ka həladatara suwet ata na ba, arka ka da ndzafata na ndaw maləwaɗay ahiya.
66002003	Arka na kah ka key matandəroŋ ba, kah ka key banay ba hərway ma mezəley ɗaw, arka na kwa ka mətsaka har kakay.
66002004	Ama ma daya 'ar kakay ka kah na, ka wuɗaya andza na tsəfəmey ana sakay, kah ka mbəkada ba.
66002005	Hayna sərafa tok na, ka təɗawa na ka waray? Mbəɗada mendzey ɗek, arka na kata meslərey ɗek a zlekete na hay. Dakay na, i da daɓa ta tsakay ɗek, haɗaw ha mbəɗada mendzey ɗek kakay na, i da tsəkwa tek me key waw eɗek ana ba ka slam ŋga.
66002006	Amana tek asləta daha a vəlaka ha metefes: meslərey ma ndaw ma Nikolayite hay ma kam na, a dəmaka 'ar kakay kal kal andza yah ana.
66002007	Ndaw ana sləmay ŋga daha na, ka tsənada tek ma Mesəfrey ma ləvatar a Egliz hay. A ndaw ma zəga 'ar ma sleɗ ana na, i da vəlar tek me zəmey ma bəzey ma vəɗe ma tek ma mendzey da Slala hayna ma Bay ma Bəla.»
66002008	Windar a madurlam na da Egliz ma Smirne ana: Ndaw aŋga na tsəfəmey ana, madakwaydok ana, Ndaw aŋga na me mətsey ba na, amana ma mawa ba a mendzey ana, a ləvey na andza neney:
66002009	I sərada ha suwet eɗek ma həlafəmaka na hay, kah na mbarga ha, amana kah zleley aha. Ka me ŋgəley bəzay ma ndaw ma təradama vaw ta Zuif ahiya na hay, amana taya Zuif ahiya kakay, me tsəhey 'ar ata na na ma Sataŋ .
66002010	Ka banay ɗek ma da key ana na, ka da wesey zlay: nəkafa Sataŋ a da kuyey ndaw hay da walaŋ a kwar a daŋgay, ma aza ka həlafakwar suwet, da dəvaɗ kurow na a həlafəmaka suwet. Tsəney sləmay kasl a memətsey, i da vahaka ’ar ta mendzey hayna.
66002011	Ndaw ana sləmay ŋga daha na, ka tsənada tek ma Mesəfrey ma ləvatar a Egliz hay. Ndaw ana ma zəga 'ar ma sleɗ ana, a da key aha tsetseh da memətsey ma tsetsew ana sakay.
66002012	Windar a madurlam na da Egliz ma Pergam ana: Ndaw na ta sleɗ ma tsakay a zəmey tsakay tsewe ta hiya na, a ləvey na andza neney:
66002013	I sərada ha slam a ɗek ana kah ma ndza ha da huɗa na: Koriwal ma Sataŋ ŋga da huɗa. Ama kah ma ndza ha ma tapa ha ka mezəley ɗaw, kah ka mbəɗar mey a me pey 'ar eɗek ka yah kakay, kwa andza ta pas ma Antipas, ndaw seydewe ɗaw me mbəɗey sler kakay ana, ma kəɗama vagay aha da 'ay kwar, slam ana ŋga na na Sataŋ ma ndza ha da huɗa na.
66002014	Amana, tek na i ma da kaka say kava na daha: ndaw hay daha da 'ay ɗek, ma tapa hiya ka me tetəkey ma Balam ma dəhəɗa Balak, ka ŋgafata gendeɗ ka bəzey ma Israyel hay, ma aza ka dahəɗata ka pəɗam slaw ma kuley ma vələmatar a ’ərlam ma ndəra ta har ana hay, arka ana aza ka kam bordel.
66002015	Ndaw hay daha da 'ay ɗek satsa, a tapam aha satsa ka me tetəkey ma ndaw ma Nikolayite hay.
66002016	Mbəɗada mendzey ɗek tok zləna, i daɓa ha ka tsakay ɗek da bəse ɗey, i da katar vərom ta sleɗ ma tsakay ma huɗa mey ɗaw.
66002017	Ndaw ana sləmay ŋga daha na, ka tsənada tek ma Mesəfrey a neney ma ləvatar a Egliz ana hay. A ndaw ma da zəga 'ar ma sleɗ na, i da vəlar Man ma kəzla na, i da vəlar ŋgwa babara na, arka ka ŋgwa na hana na, mezəley waya ha ma winda ha kava, ndaw a sərada mezəley ana dakay, sey ndaw ana ma təɓa na.
66002018	Windar a madurlam na da Egliz ma Tiyatir ana, Bəzey ma Bay ma Bəla, Ndaw ana ŋga na ta dey andza waw a təɓey aha na, sek aŋga hay andza ɓərey ma mandzay gagaza na, hayna, a ləvey na andza neney:
66002019	I sərada tek eɗek me key ana hay, ma wuɗa vaw ɗek, me pey 'ar eɗek, meslərey ɗek, matanduroŋ eɗek, tek aɗek me key madakwaydok ana na, a fənata na tsəfəmey ana hay.
66002020	Ama ma mbafaya ka kah kakay na, kah ma wuɗafa dey ka Zezabel, ŋgwas ana ŋga na me ləvey: i ndaw sek aha na, arka tok na, a zləgadata gawla ma 'ay ɗaw hay ba, ma tatəkadata me key bordel, arka me pəɗey slaw ma kuley ma tawalam a ’ərlam ma ndəra ta har ana hay.
66002021	I ka mbəkar bəzay ba ma ka mbəɗada mendzey ŋga, amana kwa ka wuɗey ma mbəɗada mendzey ŋga, ma mbəkada bordel aŋga na kakay.
66002022	Ekəɗey tok na, i kəlada ka 'ar ma 'ar ŋgawa ma banay ɗuhwa ha, andza mandala ŋga na hay, taya ma kam madama dzaya na, ana sey dakay dakay na, taya ka mbəɗadama mendzey ta da tek ata na ma kam ana.
66002023	Wawa ŋga na hay na, i da kəɗata ta memətsey, arka na Egliz hay tabiyaha a da səradama, yah na ndaw me nəkey dey kasl a hwaɗ ma mevel ana. Arka kwa way way da walaŋ a kwar na, i da madara andza ma mber aŋga hay me key.
66002024	Ama i ɓadakwar a kuray ndaw ma Tiyatir hay, na kuray ma tələkam a dey ma me tetəkey ta, mandzara ha wuɗam ma səradama tek ana ma kəzla na ma Sataŋ tikay ana. I pakwar tek me ləhey aha a diya sakay.
66002025	Ama tek na kuray ma ndzafam ana na, zəgadama mambay mambay aha, ha aza ka ma da daɓa ɗaw.
66002026	Ndaw ma zəga 'ar ma sleɗ, ndaw ma zəgada mber a ɗaw kasl ka ma da ndəvey na, i da vəlar slam har ka wata ndaw ma dala hay.
66002027	A da tsukurata na ta tapay me ɓərey, andza na ma pəsladəmata tek ma ndəra hiya ta hahay ana hay.
66002028	Andza na i ma ndzafərawa tiyatsa me key bay da har ma Baba ɗaw ana na, arka i da vəladara batay ma lamɗa.
66002029	Haɗaw ndaw ana sləmay ŋga daha na, ka tsənada guma neney Mesəfrey ma ləvatar a Egliz ana hay.
66003001	Windar a madurlam na da Egliz ma Sard ana, ndaw ta mesəfrey ma Bay ma Bəla hay tsəla na, ta wurzla hay tsəla na, a ləvey na andza neney: I səradata ha meslərey ɗek hay, a hikadama ha mezəley ɗek waya kah ta dey, ama azlakwa zlay kah ma mətsa ha!
66003002	Hayna nəkey dey ka vaw, səmadata sa na ma zarəmawa nekəɗey mazlambar a da mətsam ahiya na, hərway i ka nəka tsoy, meslərey ɗek na ka daway mambay aha, ka slam dey ma Bay ma Bəla a ɗaw kakay.
66003003	Sərafa ka tek eɗek me ndzefey, ma tsənadərawa na, wafa vaw, arka na, mbəɗada mendzey ɗek. Haɗaw kah ma ndza ha tsekerkerre kakay na, i da daɓa na andza ma ndaw mahal, mandzara kah ka sərafa, i da daɓa ma ndzafaka na, da har ana ha sərey ka vaw kakay ana.
66003004	Ama da Sard na na, ndaw hay nekəɗey da huɗa ka kafama luweɗ ka zana ta hay tikay ana, da huɗa daha. A da kəsadəmaya, ma kəla zana babara ahiya ka vaw, hərway taya na ɗa ndaw ahiya.
66003005	Kəɗey tok na, ndaw ma zəga 'ar ma sleɗ ana na, a da pey na zana babara ahiya, i da davasadaha mezəley ŋga da ɗeriwel ma Mendzey kakay. I da ləvey ka slam ma Baba ɗaw ta madurlam aŋga hay na, i sərada.
66003006	Ndaw ana sləmay ŋga daha na, ka tsənada guma ma Mesəfrey ma ləvatar a Egliz ana hay.
66003007	Windar a madurlam na da Egliz da Filadelfi ana: Ndaw kokwoɗ ana, Ndaw dzerey ana, Ndaw ma zəgada lakile ma David ana ka wura ba na, ndaw a slafa ma wuɗada kakay ana, ka wuɗada ba na, ndaw a slafa ma wurada kakay ana, a ləvawa na andza neney:
66003008	I sərada ha mber a ɗek hay, nəkada i me pey mambaw ma wuraha ka slam dey ɗek, ndaw ma slafa ma wuɗada dakay. Gədaŋ a ɗek ana na, nekəɗey dada, amana, kah ka zəgada guma ɗaw ba, kwa kah ka mbəɗar mey a mezəley ɗaw kakay.
66003009	Nəkafa i vəlaka ndaw ma 'ay me ɗuley mey ma Sataŋ hay, na ma ləvam: la na Zuif ahiya na hay, ama azlakwa zlay a tsam malwaɗay. Nəkafa, i da sadatərawa ka da gərdam ka slam sek a ɗek, arka a da səradama na, i ka wuɗaka ba.
66003010	Hərway kah ka zəgada guma ɗaw ba ta mataŋduroŋ aha sana, yah ana tiyatsa na, i da wafaka vaw ta pas ma suwet, na ma da sawa ka ndaw hay ka bəla tabiyaha na, arka a da həladatara suwet ma ndaw ma dala hay tabiyaha.
66003011	I daɓa ha bəse. Lapan na ma ma gawla ley ɗek na, zəgada mambay mambay aha, ma ndaw ka da təɓadaka zlay.
66003012	Ndaw ma zəga 'ar ma sleɗ ana na, i da tərada sek begəney aha, da 'ay me key kuley ma Bay ma Bəla a ɗaw, a da bawa ha da huɗa sakay, i da windafa mezəley ma Bay ma Bəla a ɗaw ka vaw ŋga, mezəley ma wurow ma Bay ma Bəla ɗaw, Zeruzalem wayna ma hərɗawa da 'ərlam ka slam ma Bay ma Bəla ɗaw ana, ta mezəley ɗaw wayna.
66003013	Ndaw ana sləmay ŋga daha na, ka tsənada tek ma Mesefərey ma ləvatar a Egliz hay.
66003014	Windar a madurlam na da Egliz na da Lawdisey ana: Amen ana, Ndaw seydewe me mbəɗey sler a guma ŋga tikay ana, Ndaw dzerey ana, Mezley ma tek ma Bay ma Bəla ma katərawa na hay, a ləvey na andza neney:
66003015	I səradata tek eɗek me key ana hay: kah ma tasla ha kakay, kah waw ka vaw aha kakay. Ŋgama hana na kah ka key na ma tasla ha, dakay na ta waw aha ka vaw!
66003016	Ama kah ma tasla ha kakay, kah waw ka vaw kava dakay, kah lafok lafok aha sana, i da vanəhadəkawa ba da huɗa mey ɗaw.
66003017	Mavəday ka ləvey: i na zleley aha, i ka key zleley tsoy, tek ma hətsaya dasakay, azlakwa ka sərada kakay zləna, kah na viya ha, ka key da vaw, mbarga ha, wulaf aha, tetez aha.
66003018	Guma ɗaw ma tsaka a 'ar na, sawa a 'ay ɗaw ana da haɗəkaɓa gura na ma ŋgəza ha da waw ana, ma ka kadaka zleley, arka ta zana babara hiya ha da pey ka vaw, ma aza vaw ɗek ana tetez ana, ka da bawa ma da kaka hwaray sazlay. Arka aza ekəɗey sidem, aza ha fəɗey ka dey, aza ha da nəkada dey ɗek.
66003019	Yah na, ndaw i ma wuɗata na hay tabiyaha na na, i katar say, i hətata, mbəɗey sek da me pey 'ar, arka mbəɗada mendzey ɗek!
66003020	Nəkafa i ma lətsa ha ka mey mambaw, arka i fey aha mambaw, ndaw ana ka tsənada vəɗe ma ɗay ɗaw ba, ka wura mambaw ba na, i da fuləkwey a 'ay ŋga, i da zəmam tek ta ŋga, ŋga tey ta yah.
66003021	Ndaw ana ma zəga 'ar ma sleɗ ana na, i da vəlar me da ndzey a koriwal ma bay ɗaw ta yah. Andza na ŋga ɗaw, i ma zəgərawa 'ar ma sleɗ ana tiyatsa na, arka i ma daway ma da ndzey ta Baba ɗaw, ka koriwal ma bay ŋga.
66003022	Ndaw ana sləmay ŋga daha na, ka tsənada guma ma Mesəfrey ma ləvatar a Egliz hay.
66004001	A dəba na na, i ma nəkada mambaw ma wura ha da 'ərlam. Arka vəɗe ma ɗay ana tsəfəmey ana, i ma tsənadərawa andza tolom ana ma ləvaya: tsəlawa ka sləna, aza i da ɓadaka tek na ma da key a dəba na.
66004002	Arka tsa na, Mesəfrey ana ma zəgaya, arka i da nəkada na, Koriwal ma bay ma pa ha da 'ərlam, arka ndaw mandza ha ka koriwal ana.
66004003	Ndaw ana ma ndza ha kava, a nəkey andza ŋgwa na daha a zəlamar zaspe ta sarduwaŋ. Kwalay ma ɗawala koriwal ana, me wezley dey ŋga na a nəkey andza ŋgwa na daha a zəlamar emerod.
66004004	Koriwal andza ma bay kokurow tsew kava faɗ ma ɗawalama na hana na, da koriwal ana hana hay na, ndaw ma səka na hay kokurow tsew kava faɗ, ma ndza ahiya, ta zana babara ahiya ka vaw, 'ar ata na hay ma vaha ahiya ta gura.
66004005	Da koriwal ma bay ana na, me weteɗey ma yam ma bəmawa, vəɗe ma ɗay ta me rəvey ma yam ma bəmawa da huɗa. Petərle hay tsəla ta waw ahiya kava, a təɓam aha ka slam ma koriwal ana. Na ŋga na hay na, mesefərey ma Bay ma Bəla na tsəla na hay.
66004006	Ka mey dey ma koriwal ana na, bəlay ma yam ma tek ana daha, a wezley dey andza zay pas. Da wuzlah ma koriwal ma bay ana na, ma ɗawala ha ta gənaw hay faɗ, vaw ta hay tabiyaha ya dey ahiya, ta mey dey ta dəba adzay.
66004007	Gənaw ana tsəfəmey ana na, a nəkey andza mabar, na ma tsetsew ana a nəkey andza gusaŋ ma sla, na ma makar ana na, mey dey ŋga na andza ma ndaw, arka na ma faɗ ana na, a nəkey andza matsav a tsəvey aha.
66004008	Gənaw ana hana faɗ ana hay na, ta gurɓasla ahiya mukwa mukwa, dey hay tabiyaha ma tsəɓa hiya teleleview ta hwaɗ ana, dəvaɗ ta rəpas adzay na, a mətsamar har ma tələkey mey kakay, a ləvam: «Kokwoɗ, kokwoɗ, kokwoɗ, Bay’ərlam Bay ma Bəla ma slafa tabiyaha na, Ndaw na ŋga daha zla ekəɗey kakay ana, ŋga daha ekəɗey ana, ma da sawa na!»
66004009	Andza gənaw ana hay a hasəkadəmara ha bəzay, a səmbərama ha, a ma dəmara ha sise a Ndaw ma ndza ha da koriwal ma bay ana, a Ndaw aŋga na ta dey ana ka mevey temere ka mevey temere na.
66004010	Ndaw ana hay ma səka na hay kokurow tsew kava faɗ ana, ma gərdam ka slam dey ma Ndaw ana ma ndzaha da koriwal ma bay ana. A namar dəba a Ndaw ŋga daha ta dey ma mevey temere ma mevey temere kwaza ha na, a kuyada ma lapan ata, ka mey dey ma koriwal ma bay ana, ta me ləvey aha kava:
66004011	«A kah na təɗe, kassla, Bay’ərlam, Bay ma Bəla la, kah ndzefey maram, ma hesəkey bəzay ta ma slafa, hərway ma katərawa tek hay tabiyaha na kah, kah ka wuɗey ba ka kam andza ha, arka na ma ka ahiya dərka na.»
66005001	Arka i ma nəkada ɗeriwel da har zəmay ma ndaw ana, ma ndza ha ka koriwal ma bay ana. Ɗeriwel ana ma winda ha da huɗa na, ta dəba na dzay, ma wuɗa ha, ma slərɓa ha ta ndepeɗ slam tsəla.
66005002	Arka i ma nəkada madurlam gədaŋ aha, a tələkey aha mey ta magala ha: «Ndaw ana ɗa ma slafa ma wura ɗeriwel ana, arka ma hukwata ta ndepeɗ ana ma slərɓa na hay na way?»
66005003	Amana kwa ndaw da 'ərlam, kwa ka dala dakay, kwa da tsəvay ma slafa ma wura ɗeriwel ana, ma da kəley dey a huɗa na dakay.
66005004	I ka yey vaw ma tuway, hərway ka ndzafam ndaw ana ɗa ma wura ɗeriwel ana, dakay na ma da kəley dey a huɗa dakay.
66005005	Ama ndaw asləta da walaŋ ma ndaw ma səka na hay ma ləvaya: «Ka tuway zlay!Nəkafa mabar ma gedzek ma Zuda, Bəzey ma hwaɗ ma David ka zəga 'ar ma sleɗ ba, a da wura ɗeriwel ana, ta ma hukwata ndepeɗ ma slərɓa ha slam tsəla na.
66005006	Arka i ma nəkada da wuzlah ma koriwal ana ta gənaw ana hay faɗ ana, da 'ərev ma ndaw ma səka na hay, Bəzey təɓaŋ ma lətsa ha, a nəkey andza ma slaha ba ma kuley. Dərom aŋga hay tsəla ta dey ahiya tsəla, na ŋga na hay na, mesəfrey ma Bay ma Bəla hay tsəla na ma sləram ka dala tabiyaha na.
66005007	Ŋga ma gurey ma da təɓa ɗeriwel ana da har zəmay ma ndaw ma ndza ha da koriwal ana.
66005008	Andza ŋga ma təɓa ɗeriwel ana ba na, gənaw a hay faɗ ana, ta ndaw ma səka na hay kokurow tsew kava faɗ ana, ma nam dəba ka slam dey ma bəzey təɓaŋ ana. Kwa way way ma zəga gandzaval aha da har ta kokwom ma gura hiya ma rəha ha ta wurdey, na ŋga na hay na, ma ɗula mey ma ndaw Kokwaɗ ana hay.
66005009	A kam walay wayna: «Kah na təɗe, kassla ma təɓa ɗeriwel ana, arka ma hukwata ndepeɗ ma slərɓa ha ana hay, hərway ka sləmaka ba ma kuley, arka ta mambaz a ɗek na, kah ka mbəɗatərawa ndaw hay ba a Bay ma Bəla, ndaw ma me səmbərey hay tabiyaha, ma mey hay tabiyaha, ma səkway hay tabiyaha, ndaw ma dala hay tabiyaha.
66005010	Arka ka da ləmar a Bay ma Bəla a lakwa na slala, ta baba me key kuley ana hay, arka a da kam bay ka dala.»
66005011	Arka na i ma nəkada: arka i ma tsənada vəɗe ma ɗay ma madurlam hay haɗadzidzay, ma gənaw hay ta ndaw ma səka na hay, ma lətsaya teleleview ka slam ma koriwal ma bay ana. Taya ka slam ana a kam gabal haɗadzidzay, kwa a mbəsley vaw kakay.
66005012	A tələkam mey ta magala ha: « Bəzey təɓaŋ ana ma slaha ba ma kuley ana na, ŋga na təɗe, me ndzefey ma slafa, zleley, me sərey 'ar, gədaŋ, me hesəkey bəzay, me wezley dey ta me Səmbərey.»
66005013	Arka tek na ma ka ahiya tabiya ha da 'ərlam ana, ka dala, da tsəvay ta ka 'ar ma bəlay ta tek na da huɗa na hay tabiyaha, i ma tsənada a tələkam aha mey a ləvam: «A ndaw na ma ndza ha ka koriwal ma bay ana, ta bəzey təɓaŋ ana satsa na, ka ndzafam ma Səmbərey ma hasəka bəzay, me wezley dey, bay da mevey temere da mevey temere»
66005014	Arka gənaw ahay faɗ ana ma ləvam: « Amen!» Arka ndaw ma səka na hay ma gərdam ma namar dəba.
66006001	Arka i ma nəkada: Andza bəzey təɓaŋ ma hukwa ndepeɗ ma slərɓa na tsəfəmey ana da walaŋ ma ndepeɗ ana hay tsəla na na, i ma tsənada gənaw ana tsəfəmey ana da walaŋ ma gənaw a hay faɗ na me wudey, vəɗe ma ɗay ŋga na andza ma yam me rəvey, a ləvey: «Sawa!»
66006002	Arka i ma nəkada pəles babara ha. Ndaw ana ma ndza ha ka 'arra na, ta lalaŋ aha da har. Arka ma vahadəmara 'ar, ŋga ma daway andza ndaw ma zəga 'ar ma sleɗ a ba na, ma da watar 'ar a tek hay.
66006003	Andza ŋga ma hukwa zeheɗ ana ma tsetsew ana na, i ma tsənada gənaw ana ma tsetsew ana me wudey: «Sawa!»
66006004	Arka pəles mekelehe ma hərɗawa, a nəkey gagaza ha andza waw, ndaw ma tsəla ha ka 'arra na na, ma vəlamar slam har, ma davasada zozoy ba ka dala, ma ndaw hay ka kəɗam vaw vagay ahiya ka 'ar vaw ta na hay, arka na ma vəlamar maslalam ɗuhwa ha a har.
66006005	Andza ma hukwa zeheɗ ana ma makar ana na, i ma tsənada gənaw ana ma makar ana me wudey: «Sawa!» Arka i ma nəkada pəles zeziŋ aha, ndaw ana ma tsəla ha ka 'arra na ta kilo aha da har.
66006006	Arka i ma tsənada vəɗe ma ɗay, da walaŋ ma gənaw ana hana hay faɗ ana, a ləvey: «Zləraway gwada asləta na, sumkwo ma me vekey ma ndaw pal, salaway gwada makar na ka sumkwo ma me vekey ma ndaw pal. Amana, mal ta zom na ka da ləmatar zlay.
66006007	Andza ŋga ma hukwa zeheɗ ma faɗ ana na, arka i ma tsənada gənaw ma faɗ ana me wudey: «Sawa!»
66006008	Arka i ma nəkada na, pəles a nəkey andza ɓaslah ɓaslah, ndaw ana ma tsəla ha ka 'arra na a zəlamar: «Memətsey», slam ma ndaw ma tsəvay hay a səpamar aha bəzay. Ma vələmatar slam har ka diya ma faɗ ana ma dala, ma ka bazlata ndaw hay ba ka dala ta maslalam, ta may, ta memətsey, ta gənaw ɗuhwa na me pəɗey slaw ana hay ka dala.
66006009	Andza ŋga ma hukwa zeheɗ mazlam ana na, i ma nəkada ka slam ma ŋgwa ma kuley na, mezek ma ndaw ma sləmata ba hərway ma Guma ma Bay ma Bəla ana, ta seydewe ta ma kəmawa na hay.
66006010	Taya ma wudam ta magala ha, ma ləvam: «Miter kokwoɗ ana, dərka na, ka da ndzada sariya, ma da madatara gandaf ma ndaw ma dala hay, hərway ma mambaz ala ma mbəɗawa na na, ha kasl ka varay?»
66006011	Arka ma vələmatar kelmedzey babara ha ka ndaw ka ndaw, arka ma ləvəmatar ka hutam nekəɗey ɗagay, ha ka ndaslam ba tərre andza ma mandala ta, ma kam mber dzaya na hay ta malam ata na hay ba ɗagay, na ma da sləmata vagay ahiya andza taya na.
66006012	Arka i ma nəkada: andza ŋga ma hukwa zeheɗ ana ma mukwa na na, dala me ɓəley gegəɓets gegəɓets ma gədaŋ. Pas me tərey zeziŋ aha andza mberwesek, arka kiya kərem tabiyaha andza mambaz.
66006013	Wurzla ma 'ərlam hay ma kuiyəmawa ka dala, andza ma memeɗ ma mbatsərawa bəzey ma vəɗe hewer marlagway ana.
66006014	Ndasl ma 'ərlam me həley vaw ŋga dzaŋ andza a paɗam ɗeriwel, mamba hay ta dala na ma ɗawalaya ta yam ana hay ma mbəzlam.
66006015	Bay ma dala hay, ndaw ɗuhwa na hay, ndaw zleley ana hay ta ndaw gədaŋ ana hay, bay ma sidzew hay, beke hay ta ndaw ma wama 'ar ata na hay tabiyaha, ma kəzlam vaw a zlazlam hay ta dey ma hwatakwam da mamba hay.
66006016	A ləvəmatar a mamba hay ta hwatakwam hay: «Mbəzləmawa ka la, kəzladəmandar ba dəreŋ ta mey dey ma ndaw ana ma ndza ha ka koriwal ma bay ana, dəreŋ ta mevel ma tsar ma bəzey təɓaŋ.
66006017	Hərway pas ma mevel ata ma tsatar kambəlaɓa na tsoy ka husawa tsoy, ma da slafa me lətsey ka slam dey ta na na, way?.»
66007001	Arka a dəba na na, i ma nəkadata madurlam hay faɗ, ma lətsaya da tsakay ana faɗ ana hay ma dala, ma zəgadəmata memeɗ a hay faɗ ana ma dala, ma kwa memeɗ ka da fətey ka dala zlay, kwa ka vəɗe ma tek asləta zlay.
66007002	Arka i ma nəkada madurlam ana mekelehe a tsəlawa ha da bəzay lam, ma zəga tek me key zeheɗ ma Bay ma Bəla ŋga daha tsoy aha na da har. Ŋga ma wudatar ta magala ha a madurlam ana hay faɗ ma ndzafəmawa slam har ma da key tek haykakay ana, ka dala ta bəlay ana, me ləvey:
66007003	« Wam daw ka vaw, mbəkadama ma kamar tek a dala, a bəlay ta vəɗe ma tek hay, amba lakwa ka kafəkwata zeheɗ ka 'ərdey ma gawla ma Bay ma Bəla alakwa na hay na.»
66007004	Arka i ma tsənada me mbəsley ma ndaw ma ka zeheɗ ahiya na hay: da gedezk ma səkway ma bəzey ma Israyel hay tabiyaha, ndaw gabal ta temere faɗ ta kokurow faɗ kava faɗ.
66007005	Da gedzek ma Zuda, gabal kurow kava tsew ma ka zeheɗ ahiya, da gedzek ma Ruben, gabal kurow kava tsew, da gedzek ma Gad, gabal kurow kava tsew,
66007006	da gedzek ma Aser, gabal kurow kava tsew, da gedzek ma Nefətali, gabal kurow kava tsew, da gedzek ma Manasey, gabal kurow kava tsew,
66007007	da gedzek ma Simeon, gabal kurow kava tsew, da gedzek ma Levi, gabal kurow kava tsew, da gedzek ma Isakar, gabal kurow kava tsew,
66007008	da gedzek ma Zabuloŋ, gabal kurow kava tsew, da gedzek ma Zozef, gabal kurow kava tsew, da gedzek ma Beŋzameŋ, gabal kurow kava tsew ma ka zeheɗ ahiya.
66007009	Arka a dəba na na, i ma nəkadata ndaw hay ma kusa hiya vam vamma, ndaw a slafa ma mbəsley kakay, ndaw ma dala hay tabiyaha, ma me Səmbərey hay tabiyaha, ma səkway hay tabiyaha, ma mey hay gəle gəle tabiyaha, taya ma lətsa hiya ka slam ma koriwal ma bay, ka mey dey ma Bəzey təɓaŋ, ma pa kelmedzey ahiya babara ahiya ka vaw, ta ɓaslah ma təɓah ahiya da har.
66007010	A tələkadama mey ta magalaha, a ləvam: «Me buwey ndaw na, Bay ma Bəla a lakwa na ma ndza ha da koriwal ma bay ana, ta bəzey təɓaŋ.»
66007011	Arka na madurlam hay tabiyaha ma tsəha 'ar ahiya ma ɗawalama koriwal ana, ndaw ma səka na hay ta gənaw ana hay faɗ ana hay, ma burtam 'ərdey ta ka dala ka slam dey ma koriwal ma bay ana, ma səmbərama Bay ma Bəla.
66007012	A ləvam: « Amen! Me Səmbərey, me wezley dey, ma səra 'ar, me mey sise, me hesəkey bəzay, ma slafa ta gədaŋ ma vəla ha na, ma Bay ma Bəla a lakwa, da mevey temere da mevey temere. Amen!»
66007013	Arka ndaw asləta da walaŋ ma ndaw ma səka na hay ma zlar me tsey guma, ma ləvaya: «Ndaw ana ŋga na hay ta kelmedzey ka vaw babara hiya na hay na, way hay? A səmawa da may?»
66007014	I ma mbəɗar kava: «Bay’ərlam a ɗaw, kah ana ka sərada seŋgey!» Ŋga ma ləvaya: «A səmawa na da me həley suwet ɗuhwa na, taya ka pərəmata kelmedzey ta hay ba, taya ma təradama ba babara ha da mambaz ma bəzey təɓaŋ.
66007015	A da lətsam ka slam dey ma koriwal ma Bay ma Bəla na kavədiya, a kamar kuley dəvaɗ ta rəpas adzay, da 'ay ŋga me key kuley. Arka ndaw ana ma ndza ha ka koriwal ana a da wafata vaw a gwadzavok aŋga.
66007016	May a da tsafata ha sakay, yam a da hartata ha sakay. Pas ta waw aŋga hay a da daləɓata ha sakay.
66007017	Hərway bəzey təɓaŋ ana ma ndza ha da wuzlah ma koriwal ma bay ana na, a da key na ndaw ma tsukurey ta ha. A da kəsadata ka 'ar yam me vey ana, arka Bay ma Bəla a da səfadatara yam dey ta.»
66008001	Andza ma hukwa zeheɗ ana ma tsəla na na, a key rita ma ler na, kwa təke me ɓəley da 'ərlam na dakay….
66008002	Arka i ma nəkadata madurlam a hay tsəla ma lətsa hiya ka mey dey ma Bay ma Bəla ana, ma vələmatar tolom hay tsəla.
66008003	Madurlam mekelehe ma sawa me lətsey bəse ta ŋgwa me key kuley, ta tek me dərzey tek me zey hayna ha ma gura da har. Ma vəlamar wurdey hay haɗadzidzay, ma aza ka vəladara a Bay'ərlam, ta me ɗuley mey ma ndaw kokwoɗ ana hay tabiyaha, ka ŋgwa me key kuley ma gura, na ka mey dey ma Koriwal ma bay ana.
66008004	Arka da har ma madurlam ana na, geŋges ma wurdey ana hay ma dərzam ana, a tsəley ka slam dey ma Bay ma Bəla, ta ma ɗula mey ma ndaw kokwoɗ ana hay aha.
66008005	Arka madurlam ana ma zəga tek me dərzey tek ana tok, ma rəhada ta waw ma ŋgwa me key kuley ana, arka ma kəladərawa ka dala, a da tərey na, me rəvey ma yam, vəɗe ma ɗay hay, me weteɗey ma yam ta dala ma me ɓəley.
66008006	Madurlam hay tsəla ta tolom ahiya tsəla da har ana ma həladama vaw ma da fata.
66008007	Na tsəfəmey ana ma fa tolom aŋga: ndzala, waw ma lahaɗa ha ta mambaz aha ma kuyawa ka dala, tsakay ma makar ana ma bəla me ley waw, tsakay ma makar ana ma vəɗe ma tek hay ma ley waw, arka tek ŋgəɗez ana hay ma lam waw.
66008008	Madurlam ma tsetsew ana ma fa tolom aŋga: tek ana ka ley andza mamba ɗuhwa, ma la waw aha kava me kəley a bəlay. Tsakay ma makar ana ma bəlay me tərey mambaz aha.
66008009	Tsakay ma makar ana ma tek ta dey ana hay da bəlay ma mətsam.Tsakay ma makar ana ma kombiwal ɗuhwa na hay da bəlay ana ma ŋgurfam.
66008010	Madurlam ma makar ana ma fa tolom aŋga, wurzla ma tek ana ɗuhwa ha da 'ərlam ma kəlawa, ma la waw aha, ma kəlawa ka wayaŋ ɗuhwa na hay ta vəɗiyem hay.
66008011	Mezəley ŋga na na: «Marzla ɗuwekeke». Tsakay ma makar ma yam hay ma təram ta marzla ɗuwekeke ahiya da huɗa, arka ndaw hay haɗadzidzay ma mətsam, hərway ma yam ana ɗuwekeke.
66008012	Madurlam ma faɗ ana ma fa tolom aŋga: tsakay ma makar ana ma me nəkey ma pas, tsakay ma makar ana ma me nəkey ma kiya, tsakay ma makar ana ma me nəkey ma wurzla hay, tek ana ka kəɗata tsoy. Ma təram ləvaŋ aha, tsakay ma makar ana ma rəpas me tərey ləvaŋ aha, dəvaɗ andza ha satsa.
66008013	Arka i ma nəkada: i ma tsənada matsav da soŋ soŋ ma ’ərlam a wudey aha ta magala ha: «Tuwam vaw kwar! Tuwam vaw kwar! Tuwam vaw kwar kuray ndaw ma dala hay, hərway ma tolom ma madurlam a ɗey makar ma da fəmata mba na hay!»
66009001	Madurlam ma zlam ana, ma fa tolom aŋga: i ma nəkada ma pəmərawa teker a wurzla ka dala, ma vələmərawa lakile ma tsəvay sololo ana.
66009002	Ŋga ma wura mey ma babaŋ tsəvay ana hana na, arka geŋges ma tsəlawa da huɗa, andza geŋges ma kusaf a durzey aha. Pas me tərey ləvaŋ aha, mabaŋ tabiyaha andza ha tsa.
66009003	Arka da geŋges ana hana na, dzaray ma bawa ka dala, ma vələmatar slam har kal kal andza ma vardza ma dala hay.
66009004	Ma təkəmata ba ka da ləmamar a guzer ka dala zlay, a tek ma ɗoɗo na zlay, kwa a vəɗe ma tek asləta zlay, amana, ka kəmatar na a ndaw na ta zeheɗ ma Bay ma Bəla ka 'ərdey ta dakay ana hay.
66009005	Ka vələmatar tsəveɗ ka kəɗəmata vagay ahiya kakay, amana ka kadəmata banay da kiya zlam, banay ta na ma kam ana na, kal kal andza ma ndaw na vardza ma za na.
66009006	Da varay ana ŋga na na hay na, ndaw hay a da səpam memətsey, amana a da ndzafam aha kakay. A da hwahunam memətsey, ama memətsey a da hwadata.
66009007	Dzaray ana hay a nəkam andza pəles ma dzuwa vaw ahiya tsoy ma da key vərom, ka 'ar ata na na, ka ley andza lapan ma gura, mey dey ta na hay na, andza mey dey ma ndaw hay.
66009008	Taya ta mbez ahiya ka ley mbez ma ŋgwas hay, sler ata na hay na, andza sler ma mabar.
66009009	A nəkam andza ma təfa zana ma ɓərey ahiya ka vaw, me ɓəley ma gorɓasla ta na hay na, a tsəney andza ma Saret ma vərom pəles hay haɗadzidzay a hwadama ha a vərom.
66009010	Ta welek ahiya ka bəzay andza vardza, ta sumbor ahiya ka miya, ma vələmatar gədaŋ a welek ata na hay, ka kəmatar tek a ndaw hay da kiya zlam.
66009011	Bay ta ɗuhwa na na, madurlam ma babaŋ tsəvay na ma zəlamar da mey Ebrew Abadoŋ ana, ta mey grek tey na, a zəlamar Apoliyoŋ.
66009012	Viya tsəfəmey ana na ka key tsoy, a dəba na na viya hay tsew mekele hiya a səmawa ha adiya sa.
66009013	Madurlam ma mukwa na, ma fa tolom aŋga: i ma tsənada vəɗe ma ɗay ma tsənawa da dərom ma pa ha ka ŋgwa ma kuley ma gura, ka slam dey ma Bay ma Bəla ana.
66009014	A ləvar a madurlam ana ma mukwa na, ma zəga tolom aha da har ana: Pasəkata madurlam a hay faɗ ma dzuwaya ta tsetserɓe ka mey wayaŋ ɗuhwa na, ma zəlamar Eofrat ana.
66009015	Ma pasəkəmatərawa madurlam a hay faɗ ana hay, ma həla vaw ahiya ka ler ana, ka pas ana, ka kiya na, ka mevey ana ŋga na, ma da mbəzladata tsakay ma makar ma ndaw hay ba.
66009016	Me mbəsley ma sidzew ana ma tsəla hiya ka 'ar ma pəles ana hay na, milioŋ temere tsew a mbəsley kakay. I ma tsənada me mbəsley ta na.
66009017	Da tek ana ma nəkaya a dey ana na, pəles ana hay ta ndaw ata na hay na, a nəkam na andza neney: ndaw a hay ma kəla zana ma ɓərey ahiya a nəkam andza waw, ma 'ərlam andza burəhway a dəlɓey ndaw ana. 'Ar ma pəles ana hay a nəkam andza ma mabar, da huɗa mey ta na a vənəhəmawa na waw, geŋges ta burəhway a dəlɓey ndaw.
66009018	Ta magədama ma tek a neney hay makar ana: waw, geŋges ta burəhway ma dəlɓey ndaw ana na, ma vənəhəmawa da mey ma pəles ana hay na, tsakay ma makar ma ndaw hay ma bazlam.
66009019	Hərway gədaŋ ma pəles ana hay ma paya na da mey ta na, ta welek ata na hay. Akwa na, welek ata na hay a nəkam andza gwavaŋ, ta 'ar ahiya kava, arka na a kadama tek hayakakay aha a ndaw hay.
66009020	Arka na sa ma ndaw ana ma zəmawa na, na ka mətsam ta magədama ma tek a neney hay kakay ana hay na, ka mbəɗadama mendzey ma tek ata na ma kam ta har ata na hay kakay, taya re kava a nəmatar aha dəba a fakalaw hay, a ’ərlam ma ndəra ahiya ta gura na hay, ta ɓərey ma sulay ana hay, ta ɓərey gagaza na, ta ŋgwa, dakay na ta tuwaw ana hay ma slafama ma nəkadama dey kakay ana, kwa ma tsənadama sləmay kakay, kwa ma slafa me heley kakay ana hay na.
66009021	Ka mbəɗadama mendzey ta kakay da me kəɗey ndaw vagay aha, da tek ma madaŋ ata na ma kam ana kakay, ta me tsəley ta so na kakay, kwa da mahal ata ma kam ana kakay.
66010001	I ma nəkada madurlam mekelehe gədaŋ aha, a hərɗawa ha da 'ərlam, zana ma pazlay ka vaw, mewezley dey ma tek ana ma vaha 'ərdey aha, mey dey ŋga na andza pas, sek aŋga na hay andza 'erneh ma waw.
66010002	ɗeriwel bəza ha, ma wura ha ma zəga ha da har, ŋga ma pada sek ma har zəmay ka 'ar ma bəlay, sek ma har gula ka dala.
66010003	Ŋga me wudey ta magala ha, andza ma tuway ma mabar. Andza ŋga me wudey ba na, mervey ma yam ana hay tsəla ma rəvadama ɗay ta tey.
66010004	Andza me rəvey ma yam ana hay tsəla ma tsənam ba na, akwa andza i da windey na, i ma tsənada vəɗe ma ɗay ma tsənawa da 'ərlam, ma ləvaya: «Guma ma yam me rəvey ana hay tsəla na na, ka da windata zlay, ka ndzey ma kəzla hiya».
66010005	Arka madurlam ana i ma nəkada ma lətsa ha ka 'ar ma bəlay ta dala ana, ma tsakafada har zəmay ŋga a 'ərlam,
66010006	ŋga me mbəɗey da mezəley ma Ndaw ana ŋga na, ŋga daha ka mevey temere ka mevey temere ana, na ma kərawa 'ərlam ta tek ana hay da huɗa na, dala ta tek ana hay da huɗa na, bəlay ta tek ana hay da huɗa na, arka me ləvey: har ma da mbəsley mekelehe, dasakay.
66010007	Ama ta pas andza ma da tsənadama madurlam ma tsəla na na, aza andza ka da zlar ba ma fa tolom aŋga na, na ŋga na na, a da key na, me ndesley ma tek hay ma kəzla na ma Bay ma Bəla, andza na ŋga ma tələkadatərawa mey a gawla ma 'ay ŋga hay ndaw sek hay.
66010008	Arka vəɗe ma ɗay ana, i ma tsənadərawa ma sawa da 'ərlam ana, ma tsiyawa guma mekelehe sa, ma ləvaya: «Daway təɓa ɗeriwel ma wura ha na da har ma madurlam ma lətsa ha ka 'ar ma bəlay, ka dala na.»
66010009	I ma gurey ka slam ma madurlam ana, i ma kar amboh ma ka vəladaya ɗeriwel ana bəza ha na. Ŋga ma ləvaya: «Təɓa, pəɗa ba, da hwaɗ eɗek a da key na ɗuwekeke, ama da huɗa mey na, ndeu ndeu ŋga na andza 'uwam.»
66010010	I ma təɓa ɗeriwel ana bəza ha da har ma madurlam ana, i ma pəɗa, da huɗa mey na ndeu ndeu ŋga na andza 'uwam, ama andza i ma pəɗa ba a hwaɗ na, tek ma hwaɗ a ɗaw hay ma təram ɗuwekeke.
66010011	Arka ma ləvəmaya: «A dafa satsa na, tərey ndaw sek ma səkway hay, ma ndaw ma dala hay, ma mey hay gəle gəle, ta bay hay haɗadzidzay.»
66011001	Arka tok na, ma vələmaya zeleŋ, kal kal andza tapay ma ndaw me zley 'ay hay, arka ma ləvəmaya: «Lətsey, wa 'ay me key kuley ma Bay ma Bəla ta ŋgwa ma kuley, ta ndaw na ma nam dəba da huɗa na hay dzay.
66011002	Ama ka mey mambaw ma 'ay me key kuley ana na, mbəkada, ka da wa tizlay, hərway ka mbəkadəmatara ba a ndaw ma dala Zuif ahiya kakay ana hay, ma da dadəslama Wuraw kokwaɗ ana da kiya kokurow faɗ kava tsew.
66011003	Arka i da vəlatar slam har a ndaw seydewe ɗaw hay tsew, ka tsam guma andza ma ndaw sek hay, ta zana ma burhwa ahiya ka vaw, meney gabal ta temere tsew ta kokurow mukwa.
66011004	Taya na vəɗe tetəɗez a hay tsew ana, ta tek me key waw tsew ta hawal ahiya kava, ma lətsam ka slam dey ma Bay’ərlam ma dala na.
66011005	Kendzey ndaw a wuɗey ma katar tek hayakakay aha na, waw a bawa da huɗa mey ta, a fukwata ndaw duŋgwan ata na hay ba. Ayaw, kendzey ndaw a wuɗey ma katar tek hayakakay aha na, a da mətsey na andza ha tok.
66011006	A slafama ma wuɗa ndasl ma 'ərlam, kwa yam a slafa ma pawa da har ata na a tsam aha guma andza ndaw sek ana kakay. A slafama ma təradata yam hay mambaz aha. A slafama ma kamar tek hayakakay aha a dala ta magədama hay gəle gəle haɗadzidzay, andza ma ta ma wuɗam ana.
66011007	Ama tsoy andza ka ndakadama ba me key seydewe na, gənaw ana a da tsəlawa da babaŋ tsəvay ana, ma da key vərom ta taya, a da zəga 'ar ma sleɗ, a da bazlata.
66011008	Vagay ta na hay a da ndzam ma kuiya hiya, ka slam ma tsəhey 'ar da wuraw ɗuhwa na, na ndaw sek hay ma zəlama Sodom ta Ezipte, wuraw ana ŋga na, ma daradama Bay’ərlam ata da huɗa na.
66011009	Səkway hay, mesəmbərey hay, mey hay gəle gəle, ndaw ma dala hay gəle gəle, a da səmawa ma da nəkafata ka vagay ta na hay da meney makar ta rita, mandzara ndaw ka zləlata.
66011010	Ndaw ma dala hay tabiyaha a da kam wuiya hərway ta, a da ndzam na da wuiya, a da vəlam tek hay a vaw ma hayaha, hərway ndaw sek a neney tsew ana na, ka sləmatar zay bəzakakay.
66011011	Ama a dəba ma meney a neney hay makar ta rita ana na, mesəfrey ma mendzey ma sawa da Bay ma Bəla, me fuləkwey a vaw ta, taya ma lətsam. Arka na zluwer ɗuhwaha ma katar a ndaw ma nəkafəmata na hay.
66011012	Taya ma tsənadama vəɗe ma ɗay, ta magala ha ma tsənawa da 'ərlam, a ləvatar: «Tsələmawa ka sləna.» Arka na taya ma tsəlam a 'ərlam da pazlay, ma dey ma ndaw dugwan ata hay.
66011013	Da har ana hana tsana, dala me ɓəley ma gədaŋ. Tsakay ma kurow ana ma Wurow ana me mbəzley; ndaw hay gabal tsəla ma bazlam da magədama na. Sa ma ndaw ma zəmawa na hay na, zluwer ma katar na, ma hasəkadəmara bəzay a Bay ma Bəla ma ’ərlam.
66011014	Viya na ma tsetsew ana ka daw tsoy, nəkafa viya ma makar ana a sawa ha da bəse sa.
66011015	Madurlam ma tsəla na ma fa tolom aŋga, vəɗe ma ɗay ɗuhwa hiya ma tsənəmawa da 'ərlam, a ləvam: «Slala ma bəla ekəɗey ma vəla ha na ma Bay’ərlam a lakwa ta Kriste ŋga, a da key bay na ka mevey temere ka mevey temere.
66011016	Ndaw ana ma səka na hay kokurow tsew kava faɗ ana hay, ka slam dey ma Bay ma Bəla ana hay, ma ndzaya ka koriwal ma bay ta hay, ma bərtam ərdey ta ka dala, ma namar a Bay ma Bəla.
66011017	ta me ləvey aha kava: «La madəmaka sise Bay’ərlam Bay ma Bəla ma slafa tabiyaha na, kah daha zla ekəɗey kakay na, hərway kah ka ɓada ɗuhwa ma ma slafa ɗek, kah ka ləmada Slala ɗek ba.
66011018	ndaw ma dala hay mevel a tsatar, ama ma sawa na, mevel a ɗek ana ma tsaka na. Na ŋga na na, har ma da key sariya ma ndaw ma mətsa na hay, ta har ma da təɓey masa ma gawla ma 'ay ɗek hay ndaw sek hay, ndaw kokwoɗ ana hay, ta ndaw ma wasadama ta mezəley ɗek ana hay, bəza hay ta ndaw ɗuhwa na hay, har me bezley ndaw ma mbəzladama dala na hay.»
66011019	Arka na, 'ay me key kuley ma Bay ma Bəla da 'ərlam me wurey, arka na akwotey ma zeheɗ ma me dzəmey vaw ma ɓawa da 'ay me key kuley ŋga. Arka me weteɗey ma yam, vəɗe ma ɗay hay ma tsənam, me rəvey ma yam, dala me ɓəley, ndzala ma kwiyawa lamba ha.
66012001	Zeheɗ me nəkey ɗuhwa ha da 'ərlam, ŋgwas ma kəla pas aha ka vaw, sek ma paha ka kiya, 'ar aŋga ma vaha ha da wurzla hay kurow kava tsew.
66012002	Ŋga ta bəzey aha da hwoɗ, a wudey aha da zləbeŋ ta viya ma me yey bəzey ana.
66012003	Arka zeheɗ mekelehe me nəkey da 'ərlam sa: ŋga tey na zezekw ma tek ana ɗuhwa ha, a nəkey gagazaha andza waw. 'Ar aŋga na hay tsəla ta dərom ahiya kurow, arka ka 'ar ana hay tsəla na na, zlembetse hay tsəla.
66012004	Welek aŋga na a kwarsatərawa diya ma makar ana ma wurzla ma 'ərlam hay, ma kuyadatərawa ka dala. Zezekw ana me lətsey ka mey dey ma ŋgwas ana hana na, ma da yey bəzey ana, ma aza ka da yərawa wawa na ba tsana, ka pəɗa ba.
66012005	Ŋga ma yawa bəzey, wawa mawal aha, ma da tsəkurata ndaw ma dala hay tabiyaha, ta tapay ma ɓərey na ŋga. Ma tsakafama wawa ŋga na ba ka slam ma Bay ma Bəla ta koriwal ma bay ŋga.
66012006	Arka ŋgwas ana ma hway təŋga a palah, da huɗa na Bay ma Bəla ka ləmadara slam aŋga ba ka vaw, ma ka vəlamar tek me zəmey da huɗa, ma meney gabal ta temere tsew ta kokurow mukwa.
66012007	Arka na me kəɗey vaw ka key da 'ərlam: Mikayiel ta madurlam aŋga hay ma kəɗam vaw ta zezekw a hana na, zezekw ana hana tiyatsa ma kam ka vaw ta, ta madurlam aŋga hay,
66012008	amana ŋga ka zəga 'ar ma sleɗ kakay, slam ata me ndzey da 'ərlam dasakay.
66012009	Ma pəmərawa teker a zezekw ana ɗuhwa ha na ka dala, ŋga na govaŋ a zlezle na, na ma zəlamar fakalaw, dakay na Sataŋ ana. Ndaw me pey wuiya ka bəla gədem ana. Ma kəladəmərawa ka dala ta madurlam aŋga hay dzay.
66012010	Arka i ma tsənada vəɗe ma ɗay me wudey ta magala ha da 'ərlam, me ləvey: «Nəkafama har ma me buwey ka slawa ba, ma slafa ta me key bay ma Bay ma Bəla lakwa, ta me wey bəla ma Kriste aŋga. Hərway ndaw ana ma ŋgəlafata ka malam a lakwa na hay na, ka pamar teker tsoy. Ndaw ma ŋgəlafata dəvaɗ ta rəpas adzay ka tsakay ma Bay ma Bəla alakwa na.
66012011	Ama taya na ka zəgafama 'ar ma sleɗ ba, ta mambaz ma bəzey təɓaŋ, ta guma na taya ma kadama seydewe na. Taya ka wuɗam mendzey ta kakay, ha ka wasam ta memətsey kakay.
66012012	Hərway ma mey, ndasl ma 'ərlam ndzey da wuiya, ta kuray a neney slam a kwar me ndzey da huɗa daha na na! Kah dala ta bəlay na tuwam vaw kwar, hərway Setene ka hərɗaɓa tsoy 'ar a 'ay kwar, mevel a tsar aha, hərway a sərada mendzey ana na, a zərawa na nekəɗey.»
66012013	Andza zezekw ana ma nəkada ka kəladəmərawa tsoy ka dala na, ŋga na ɓa a bəzay ma ŋgwas ana hana, ma yawa bəzey mawal aha na.
66012014	Amana ma vəlamar babazla ma matsav ɗuhwa na hay tsew a ŋgwas ana, ma ka tsəvada a palah ka slam ana ma ləmadəmara, ma da vəlamar tek mezəmey da huɗa na, dəreŋ ta govaŋ ana, ha a key mevey makar ta rita.
66012015	Arka govaŋ ana ma venəhey andza wayaŋ ɗuhwa ha ma yam ana ka vada ŋgwas ana ba.
66012016	Ama dala ma sawa ma da buwa ŋgwas ana; dala me wurey, ma sa yam ana hana govaŋ ma vənəhawa na ba.
66012017	Da mevel aŋga ma tsar ka ŋgwas ana hana na, govaŋ ana hana ma mbəɗada vərom ana ka sa ma bəzey ma hwoɗ ma ŋgwas ana hay, ndaw ma tsənamatar sləmay a mey ma mewey ma Bay ma Bəla ana hay, ta na ma mbəɗamar sler a seydewe ma Yezu kakay ana hay.
66012018	Arka na ŋga me ndzey təŋga ka wuyeŋ ma mey ma bəlay.
66013001	Arka i ma nəkada gənaw ana daha a tsəlawa ha da bəlay ta dərom ahiya kurow, ta 'ar hay tsəla. Ka dərom aŋga na hay na, zlembetse hay kurow, arka ka 'ar ana hay na, mezəley me tseɗey Bay'ərlam hay kava.
66013002	Gənaw ana i ma nəkada na na, a nəkey andza dəvar, sek aŋga na na, andza ma wulav, mey ŋga na na, andza ma mabar. Arka zezekw ana hana ma vəladara gədaŋ aŋga, ta koriwal ma bay ŋga ta me wey ma bay ŋga ɗuhwa na.
66013003	'Ar asləta da walaŋ ana andza ma gwuiyza ha yawa ka memətsey, amana mbəlek aŋga na hana kambəlaɓa na, me pəkwey. A rəzlata ndaw ma dala hay tabiyaha, ma səpamar bəzay a gənaw ana.
66013004	Ma namar dəba a zezekw ana, hərway ŋga ka vəladara gədaŋ aŋga ba a gənaw ana. Arka ma namar dəba a gənaw ana ta me ləvey aha: «Ma slafa me wey ta gənaw ana na, way? Arka ma da slafa me kəɗey vaw ta ŋga na way?»
66013005	Ma vəlamar mey ma tsada guma hayakakay ana ta ma tsaɗada Bay’ərlam. Ma vəlamar slam har me key andza ha kiya kokurow faɗ kava tsew.
66013006	Ŋga me wurey mey ma da tsaɗada Bay ma Bəla, ma tsaɗa mezəley ŋga ta slam me zley 'ar ta Bay'ərlam, ta ndaw na 'ay ta da 'ərlam ana hay.
66013007	Ma vəlamar tsəveɗ ma katar vərom a ndaw kokwaɗ ana hay, arka na aza ŋga ka zəgafata 'ar ma sleɗ ba. Arka ma vəlamar gədaŋ ka wata mesəmbərey hay, səkway hay, mey hay gəle gəle ta ndaw ma dala hay.
66013008	Ndaw a hay tabiyaha ka dala na hay a da namar dəba, mendzey ma ndaw a hay tabiyaha na mezəley ta ma winda ahiya zla da mezley ma bəla da ɗeriwel ma mendzey ma bəzey təɓaŋ ma təza na kakay ana hay.
66013009	Haɗaw ndaw ana sləmay ŋga daha na, ka tsənada!
66013010	Ndaw ana ma ya ha ba a da zəgama beke ha na, a da daw ba a slam ma beke na təŋga. Ndaw ana ma ya ha ba a da slakama ta sleɗ ma tsakay na, a da mətsey na ta sleɗ ma tsakay təŋga. Neney na har ma matandəroŋ ta me pey 'ar ma ndaw kokwaɗ ana hay.
66013011	Arka i ma nəkada gənaw mekelehe a tsəlawa ha da tsəvay. Dərom aŋga hay tsew andza ma bəzey təɓaŋ, ama a tsey guma na andza zezekw.
66013012	Gədaŋ ma gənaw ana hana na tsəfəmey ana na, a key na ka slam dey ŋga. A təkar ɗay a dala, ta ndaw aŋga hay ka namar dəba a gənaw aŋga na tsəfəmey ana, ta mbəlek ma gwuiyza ha yawa a mətsada ma ndeley təŋga na.
66013013	A key ɗeɗew hay ɗuhwa hiya, ha kasl ka ma 'hərɗadərawa waw da 'ərlam ma dey ma ndaw hay tabiyaha ka dala.
66013014	A pətəna ta ndaw ma dala hay ta ɗeɗew aŋga na hay, ma vəlamar slam har ŋga ka key ka slam dey ma gənaw ana. A həladatara bəzay ma taya ka ləmam mey 'ərdey ma gənaw ana, ta vavay mbəlek ma sleɗ ma tsakay ana, ekəɗey ŋga ta dey ka dəba na.
66013015	Ma vəlamar gədaŋ, ma vəlamar mesəfrey a mey 'ərdey ma gənaw ana hana na, ma ləma ha ta har ana, ha a tsey guma, arka na a slafa me kəɗey ndaw vagay aha, kwa way way me wuɗey ma nar dəba a mey 'ərdey ma gənaw ana hana na kakay ana.
66013016	A ndaw hay tabiyaha, ka key na bəza hay, ndaw ɗuhwa na hay, ndaw zleley ana hay, ndaw mbarga na hay, ndaw ma wama 'ar ata na hay dakay beke hay na, a da təkatar ɗay ma katar zeheɗ ka har zəmay dakay na ka 'ərdey.
66013017	Ndaw ana zeheɗ ana ka ŋga dakay na, ɗaɗa a slafa me heɗəkey tek kakay dakay ma haɗəkada tek kakay, haɗaw zeheɗ ma mezəley ma gənaw ana, dakay na, lamba ma mezəley ŋga na na.
66013018	Neney na, har ma walada tek: ndaw ana ma sərada tek ana na, ka mbəɗadərawa lamba ma gənaw ana, hərway lamba na na andza mezəley ma ndaw, lamba ŋga na na, temere mukwa ta kokurow mukwa kava mukwa.
66014001	Arka i ma nəkada: Bəzey təɓaŋ ma lətsa ha ka 'ar ma mamba ma Siyoŋ, arka ka tsakay ŋga na na, ndaw gabal temere ta kokurow faɗ kava faɗ ana hay, na ta mezəley ŋga, ta mezəley ma Baba ŋga ma winda ahiya ka 'ərdey ta na hay.
66014002	Arka i ma tsənada vəɗe ma ɗay a tsənawa da 'ərlam, andza me tsəney ma bəlay ɗuhwa na, andza ma bebətsey ma yam me rəvey ana ŋga na na gədaŋ aha na, vəɗe ma ɗay ana i ma tsənada na na, andza walay ma ndaw ma fam gandzaval hay, ma fam ana.
66014003	A kəlam aha walay waya ha ka mey 'ərdey ma koriwal ma bay ana, ka mey 'ərdey ma gənaw ana hay faɗ ana, ta ndaw ma səka na hay. Kwa ndaw a slafa ma tatəka walay ana kakay, dakay na sey ndaw ana hay gabal temere ta kokurow faɗ kava faɗ ana hay, na ma mbəɗəmatərawa ka dala na hay.
66014004	Ka zləɓam vaw andza ŋgwas hay tikay, hərway taya na ka zlaram ta ŋgwas hay tikay, a səpamar bəzay a bəzey təɓaŋ, kendzey a daway ka waray ka waray na. A mbəɗəmatərawa da walaŋ ma ndaw hay, andza kəla ma haləfaw me nəhey tsəfəmey ana, a Bay ma Bəla ta bəzey təɓaŋ.
66014005	Arka da huɗa mey ta na, ndaw a ndzefey maləwaɗay tikay, ndaw a slafa ma ŋgəlatar bəzay kakay.
66014006	Arka i ma nəkada madurlam mekelehe a tsəvey aha soŋ soŋ da 'ərlam. Ta Mey Wayna ma koza ha, ma da tələkadatara mey a ndaw ma ndza hiya ka dala na hay, a ndaw ma dala hay tabiyaha, a me Səmbərey hay, a mey hay gəle gəle, a səkway hay.
66014007	A ləvey ta magala ha: «Wasadama ta Bay ma Bəla, hasəkadəmara bəzay, hərway har ma da key sariya ŋga ka slawa tsoy. Namar dəba a ndaw ma kərawa həzlay ma 'ərlam ta dala na, bəlay ta 'ar yam hay tabiyaha na.»
66014008	Arka madurlam mekelehe me tsetsew ana a səpa ha, a ləvey: «Ŋga ka təɗey tsoy, ŋga ka təɗey tsoy, Babiloŋ wuraw ana ɗuhwa na, ŋga ma sadata zom ta ndaw ma dala hay tabiya ha, zom me seweɗ, ma bordel aŋga na»
66014009	Arka mekelehe sa, madurlam ma makar ana, ma səpata me ləvey ta magala ha: «Haɗaw ndaw ana ka nar dəba a gənaw ana, a mey 'ərdey ŋga na, haɗaw ka ndzefey zeheɗ aŋga ka 'ərdey dakay ka har na, ŋga na tiyatsa na,
66014010	a da sey zom ma me tsey mevel ma Bay ma Bəla tiyatsa, ma mbəɗa ha da vəley ma me tsey mevel aŋga mandzara ka dzeheɓey, a da sərada banay na da waw ta burəhway a dəlɓey ndaw ana, ka slam dey ma madurlam kokwaɗ ana hay, ka slam dey ma bəzey təɓaŋ.
66014011	Ndaw ana hay ma namar dəba a gənaw ana ta mey 'ərdey ŋga na, andza kwa way way ma ndzefey zeheɗ ma mezəley ŋga na, ma sesəkey vaw ta na daha tikay, ka key na rəpas dəvaɗ ana. Geŋges ma banay ta na a dərzey aha na, ka mevey temere ka mevey temere.
66014012	Neney na har ma matandroŋ ma ndaw kokwaɗ ana hay, na ma wafama vaw ka mey ma mewey ma Bay ma Bəla, ta me pey 'ar ka Yezu.
66014013	I ma tsənada vəɗe ma ɗay me tsəney da 'ərlam, me ləvey: «Windey: ndaw ma mətsam zla ekəɗey da mezəley Bay’ərlam ana hay na, taya da wuiya! Mesəfrey ana me ləvey: Ayaw, ka sasəkam vaw da meslərey ta ger ana hay, hərway tek ata ma kəmaɓa na hay a səpa ta ha.»
66014014	Arka i ma nəkada: tek ana andza pazlay babara ha, ka 'ar ma pazlay ana hana na ndaw ma ndza ha andza bəzey ma ndaw, ma vaha 'ar aha ta gura, membey me zəmey aha da har.
66014015	Arka madurlam mekelehe ma bawa da 'ay me key kuley, arka ma wudar ta magala ha a ndaw ana hana na, ka 'ar ma pazlay ana: «Kəlada membey ɗek ana na, tsuwey daw, hərway tek ma zlagwam ma dala hay ma nəha hiya tsoy.»
66014016	Arka ndaw a hana na ma ndza ha ka 'ar ma pazlay ana, ma kəlada membey ŋga ka dala, arka na tek ma zlagwam ma dala tabiyaha ma ɓətsa hiya tsoy.
66014017	Arka madurlam mekelehe ma bawa da 'ay me key kuley da 'ərlam, ŋga tiyatsa na, ta membey me zəmey aha da har.
66014018	Arka madurlam mekelehe ma bawa da ŋgwa ma kuley, ŋga na a war 'ar a waw, ma wudar ta magala ha a ndaw a hana na ta membey aha me zəmey aha da har ana: «Kəlada membey ɗek ana me zəmey ana na, slata bəzey ma viŋe ma dala na hay, hərway ma nəha hiya tsoy.»
66014019	Arka madurlam a hana, ma kəlada membey ŋga ka dala, ma slata bəzey ma viŋe hay ka dala. Ma kuiyada bəzey ma viŋe ana hay a gəzla ma tek ana ɗuhwa ha ma me tsey mevel ma Bay ma Bəla.
66014020	Ma ndərslama bəzey viŋe ana, da gəzla ma tek ana pərazl wuraw, arka da gəzla ma tek ana na, ma bawa na mambaz a key kasl ka tsalalaw ma mey ma pəles, me vey a key kilometre temere makar.
66015001	Arka i ma nəkada zeheɗ mekelehe da 'ərlam ɗuhwa ha, a rəzley ndaw: madurlam hay tsəla ta magədama hiya da har tsəla, na ma dakwaydakw ana hay, hərway me tsey mevel ma Bay ma Bəla a da ndesley da taya.
66015002	Arka i ma nəkada malam ma tek ana andza ma dzahaɓa ha ka vaw ta waw aha. Ndaw ana hay ma zəgafama 'ar ma sleɗ ba ka gənaw ana, ka mey 'ərdey ŋga na, ta lamba ma mezəley ŋga na hay na, ma lətsa hiya ka bəlay ma malam ana, ta gandzaval ma Bay ma Bəla ahiya da har.
66015003	A kəlam walay ma Moyiz, gawla ma 'ay ma Bay ma Bəla, ta walay ma Bəzey təɓaŋ: «Mber a ɗek hay na ɗuhw hiya, a rəzlam ndaw, Bay’ərlam Bay ma bəla ma slafa tabiyaha na. Dzerey ahiya, dərka ahiya na tsəveɗ a ɗek hay, Bay ɗuhwa na ma ndaw ma dala hay.
66015004	Bay’ərlam, ma da wasadaka, ma da səmbəra mezəley ɗek kakay na way? Hərway kokwoɗ aha na kah asləta, ndaw ma dala hay tabiyaha a da səmawa, a da gərdam ka slam dey ɗek, hərway ma sariya ɗek ka ɓey vaw ba.»
66015005	A dəba na na i ma nəkada: 'ay me key kuley ta slam me pey tek ma kuley, ma ɓada seydewe ha da huɗa na, me wurey da 'ərlam.
66015006	Arka na madurlam ana hay tsəla, ma zəga hiya magədama hay tsəla da har ana, ma bəmawa da 'ay me key kuley, ma kəla keləmedzey ma suwal ahiya ka vaw tsəzlakka, ma dzuwa ha da bəzay hwoɗ ta kanda ma gura.
66015007	Gənaw asləta da walaŋ ma gənaw a hay faɗ ana, ma vəlatar vəliyem hay tsəla a madurlam ana hay tsəla na, ma rəha hiya ta me tsey mevel ma Bay ma Bəla na, ma ndza ha bay aha ka mevey temere ka mevey temere na.
66015008	Arka 'ay me key kuley ana, me rəhey ta geŋges hərway ma maram ma Bay ma Bəla, ta ma slafa aŋga na. Arka na kwa ndaw a slafa me fuləkwey a 'ay me key kuley ana kakay, ha kasl ka har ma magədama na hay tsəla, da har ma madurlam ana hay tsəla na, ka ndaslam ba ɗagay.
66016001	Arka i ma tsənada vəɗe ma ɗay ɗuhwa ha dzay, a tsənawa da 'ay me key kuley ana, a ləvatar a madurlam ana hay tsəla na hay: «Dawam batəkwadəmatərawa vəliyem ana hay tsəla, ma rəha hiya ta me tsey mevel ma Bay ma Bəla ana ka dala.»
66016002	Arka na tsəfəmey ana ma daway ma batəkwada vəliyem aŋga ka dala; arka mehəsley ma tek ana ndaw a sərada sidem aŋga na kakay, a tsey bəza kakay, ma həslatar a ndaw na ta zeheɗ ma gənaw ana hay, ta ndaw ma namar dəba a mey 'ərdey ŋga na ma ndəra ha na.
66016003	Na me tsetsew ana ma batəkwada vəliyem aŋga a bəlay: bəlay me tərey andza ɗuway ma vagay, mendzey ma tek andza ma səfram da bəlay ana hay tabiyaha ma mətsam.
66016004	Na ma makar ana ma batəkwada ma ŋga ka 'ar ma wayaŋ ɗuhwa na, ta vəɗiyem hay: yam ata na hay ma təram mambaz.
66016005	Arka i ma tsənada madurlam ma yam me ləvey: «Kah na dzerey aha, kah na ekəɗey ana, zla ekəɗey kakay ana, kokwoɗ aha, hərway ekəɗey na kah ka ɓada dzerey ɗek ba.
66016006	Hərway ka mbəɗadəmatərawa mambaz ma ndaw kokwaɗ ana hay, ta na ma ndaw sek hay ba, ekəɗey sa tey na, ka da vəlatar ka sam na mambaz ana tiyatsa na, kah ka kadatara ba kassla!»
66016007	Arka i ma tsənada veɗ ma ɗay ma sawa da ŋgwa ma kuley me ləvey: «Ayaw, Bay’ərlam Bay ma Bəla ma slafa tabiyaha na, sariya ɗek hay na tsərokw dərka ta dzerey ahiya.»
66016008	Na ma faɗ ana ma batəkwada vəliyem aŋga ka pas: arka ma vəlar gədaŋ, ma ka daləɓata ndaw hay ta waw aŋga.
66016009	Arka ndaw hay ma daləɓam ta waw ma tek ana gədaŋ aha, arka taya ma tsaɗama mezəley ma Bay ma Bəla na ma slafa ma watar 'ar a magədama neney hay ana, amana, kwa ka mbəɗadama mendzey ta ma ka hasəkadəmara bəzay kakay.
66016010	Na ma zlam ana ma batəkwada vəliyem aŋga ka koriwal ma bay ma gənaw ana: slala ŋga tabiyaha me key da ləvaŋ, ndaw hay tabiyaha a pəɗam sler ta banay.
66016011	Ma tsaɗama Bay ma Bəla da 'ərlam, hərway ma tsetseh ata na ta me həsley ta na hay, amana ka mbəɗadama tek ata na hay ma kam ana, kakay.
66016012	Na ma mukwa na ma batəkwada vəliyem aŋga a wayaŋ ɗuhwa na ma zəlamar Eofrat ana: yam ana me səkwey ba, ma ka mbəkatar tsəveɗ a bay ana hay, ma da səmawa da bəzay lam ana.
66016013	Arka da huɗa mey ma zezekw ana, da huɗa mey ma gənaw ana, da huɗa mey ma ndaw sek maləwaɗay ana, i ma nəkada fakalaw ma tek ana hay ma bəmawa makar, a nəkam andza mberlek hay.
66016014	Azlakwa dərka na, mesəfrey haykakay ana ma fakalaw hay. A kam tek me rəzley ndaw ana hay, a dawam ka tsakay ma bay ma dala hay ma aza ka tsəhadəmatara 'ar ma da key vərom, ta pas ɗuhwa na, na ma Bay ma Bəla ma slafa tabiyaha na.
66016015	Nəkafa i daɓa ha andza ndaw mahal, ndaw me ndzey tsekerkerre, ma wafata vaw ka zana ŋga hay ba, ma ka da daway tetez aha, hwaray ka da kar zlay ana na, ŋga da wuiya.
66016016	Taya ma tsəhadəmata 'ar ka slam ana daha a zəlamar ta mey Ebrew Armagədoŋ.
66016017	Na ma tsəla na ma batəkwada vəliyem aŋga ka magalavaŋ: arka da 'ay me key kuley na, vəɗe ma ɗay gədaŋ aha ma tsənawa, a bawa da koriwal ma bay, a ləvey: «Ma ka ha tsoy tok!»
66016018	Arka a da key na, meweteɗey ma yam, me rəvey ma yam ta dala me ɓəley gədaŋ aha, kwa ka key andza ha dakay, zla ma ma kawa ma ndaw ka dala na.
66016019	Arka wuraw ɗuhwa na me tsey ka vaw dey makar, wuraw ma ndaw ma dala hay ma mbəzlam ba. Arka Bay ma Bəla ma sərafa ka Babiloŋ ana ɗuhwa na, ma ka da vəlar zom ma vəliyem me me tsey mevel aŋga a weɗekey aha.
66016020	Arka dala ma ɗawala ha da yam ana hay tabiyaha, ma hwam, mamba hay ma davasam.
66016021	Arka ndzala hay a ləham andza ŋgwa ma kwuiyəmawa da ’ərlam ka ndaw hay, arka ndaw hay ma tsaɗama Bay ma Bəla mavəday ma magədama ma ndzala na, hərway magəda ma na na gəle gədaŋ aha dzay.
66017001	Arka ndaw asləta da walaŋ ma madurlam ana hay tsəla na, ta vəliyem ahiya da har tsəla na hay, ma gurafiyawa, ma tsaya guma andza neney: «Sawa i da ɓadaka sariya ma bordel a neney ɗuhwa na, ma ndza ha ka mey ma bəlay ana.
66017002	Bay ma dala hay tabiyaha ka nam ba ta ŋga, arka ndaw ma dala hay tabiyaha, ka wam ba ta zom ma bordel aŋga na.»
66017003	Arka ŋga ma zəga mezek a ɗaw, ma dada a palah, arka i ma nəkada ŋgwas ana daha ma ndza ha ka 'ar ma gənaw gagaza ha, mezəley ma me tseɗey Bay'ərlam ma winda ha ka vaw ŋga na tabiyaha, 'ar ma gənaw ana hay tsəla, ta dərom ahiya kurow.
66017004	Ŋgwas ana tok na, zana ŋga na mambay aha gagaza ha, vaw ŋga na tabiyaha a wezley dey ta tek ma gura, ta ŋgwa ma sumkwo haɗadzidzay ana, ta tek ma ɗay mambay ana. Ŋga ma zəga vəliyem ma gura ha da har, ma rəha ha ta tek haya kakay ana hay kambəlaɓa ma me zləɓey ta bordel aŋga na.
66017005	Mezəley ma tek ana ma winda ha ka 'ərdey ŋga na, ndaw a slafa ma sərada kakay: Babiloŋ ɗuhwa ha, maya ma bordel hay, ta tek hayakakay ana hay kambəlaɓa ka dala na hay.
66017006	Arka i ma nəkada ŋgwas ana ma wa ha ta mambaz ma ndaw Kokwaɗ ana hay, ta na ma ndaw seydewe ma Yezu hay. Andza i ma nəkada na, a rəzlaya kambəlaɓa.
66017007	Arka madurlam ana ma ləvaya: «Ma rəzlaka kambəlaɓa na mey? I da ɓadaka guma na ma kəzla ha ka ŋgwas a neney, ta gənaw a neney ta 'ar tsəla na, ta dərom ahiya kurow ana ma zəga ŋgwas ana.
66017008	Gənaw ana kah ma nəkada na ha na na, ka key ba daha dərka na, ama ekəɗey na ŋga dasakay. A da bawa da babaŋ tsəvay, a da daway a me zəɗey. Arka ndaw ma dala hay, na mezəley ta ma winda ahiya da ɗeriwel ma mendzey kakay, zla da mezley ma bəla ana hay na, a da rəzlata andza a da nəkadama gənaw ana na, hərway ŋga ka key ba daha, ŋga dasakay, amana, a da mawa.
66017009	Neney na har ma me sərey tek na ma səra ’ar ma ɓey waw kava na: 'ar ana hay tsəla na na, mamba na hay tsəla na, na ŋgwas ana ma ndza ha da huɗa na. A ɓey satsa na, bay ɗuhwa na hay tsəla.
66017010	Zlam da walaŋ ata na ka təɗam ba, na ma mukwa na na, a key aha bay, na ma tsəla na na, ka sawa tsaray kakay. Ama andza ŋga ka da sawa ba na, a da ndzey na nekəɗey dada tsa.
66017011	Gənaw ana zlekete ŋga daha, ekəɗey ŋga dasakay ana na, ŋga na bay ma tsakar ana, ŋga ma mbəsla ha da dey ma neney tsəla na hay, a daway na a me zəɗey.
66017012	Dərom ana hay kurow kah ma nəkadatərawa na na, bay hay kurow ka pəmata a bay tsaray kakay, ama ma ndzemdey pal na, a da kam bay andza gənaw ana ka masləta ha.
66017013	Tek ata me dzeley na ŋga asləta, ma slafa ta ta bay ta ma kam na, a kadəmara mber a gənaw ana.
66017014	A da kam vərom ta bəzey təɓaŋ, amana bəzey təɓaŋ a da zəgafata 'ar ma sleɗ ba, hərway ŋga na, Bay’ərlam ma bay hay, Bay ɗuhwa na ma bay ɗuhwa na hay. Arka andza ŋga na, ndaw ma zəla na hay, ndaw ma gaɗəma na hay, ta ndaw ma tsənamar sləmay ana hay a da zəgama 'ar ma sleɗ tiyatsa.»
66017015	Arka ŋga ma ləvaya: «Yam ana kah ma nəkadərawa na, ka slam ma bordel ana ma ndza ha da huɗa na na, na ŋga na hay na səkway hay, ndaw ma kusa hiya, ndaw ma dala hay ta mey hay gəle gəle.
66017016	Dərom ana hay kurow ta gənaw ana kah ma nəkadərawa na na, a da ŋgəladama ha dey ta bordel ana sakay, a da mbəkadama makəraŋga, vaw kəne ha. A da pəɗama slaw ma vaw ŋga ba, a da kakərama ta waw.
66017017	Hərway Bay ma Bəla ka padatərawa ba a mevel tek aŋga me dzeley ana, tek ana na ŋga asləta: ma vəlada slam har ata ka kamar meslərey a gənaw ana, ha kasl ka me ndesley ma guma ma Bay ma Bəla me ləvey ana hay.
66017018	Ŋgwas ana ka ma nəkada na na, wuraw ana ɗuhwa na, na ma wata bay ma dala hay tabiyaha na.»
66018001	Arka i ma nəkada madurlam mekelehe a hərɗawa ha da 'ərlam, slam har aŋga na na ɗuhwa ha dzay, dala me wuɗey ta me wezley dey ŋga na.
66018002	Ŋga me wudey ta veɗ ma ɗay ta magala ha: «Ŋga ka təɗey tsoy, ŋga ka təɗey tsoy, Babiloŋ ana ɗuhwa na, ka tərey tsoy 'ay ma fakalaw hay, 'ay ma mesəfrey ma zləɓa na hay, 'ay ma ɗiyeŋ ma zləɓa ana hay, ma kam zluwer ana hay.
66018003	Hərway ŋga ka sadata zom ba ta ndaw ma dala hay tabiya ha, zom me seweɗ ma bordel aŋga na, bay ɗuhwa na ma dala ka nam ba ta ŋga. Ndaw me key filaw ma dala hay ka kam zleley ba mavəday ma zleley ŋga na haɗa na.»
66018004	Arka i ma tsənada vəɗe ma ɗay mekelehe ma tsənawa da 'ərlam, a ləvey: «Səkway ɗaw, bawa ba da wuraw ana ŋga na na, me wesey na kuray ka da dzəmam ba ma ŋgəsam dzaya, arka na aza kuray ka da wanəkadama magədama na hay ma vəlaya ma ŋga na zlay.
66018005	Hərway meŋgəsey ŋga na hay ma tsəham na ma mbaha kasl a 'ərlam, arka na Bay ma Bəla ka da sərafa ba ka tek aŋga me key da dzerey kakay ana hay.
66018006	Madəmara tek aŋga na me key ana ka sele tey, tek aŋga na me key ana na, madəmara na dey tsew. Da vəliyem aŋga na, ŋga na me dzeheɓey zom da wuɗa na na, madəmara da huɗa, dey tsew dzay.
66018007	Kassla andza ma ŋga na ma ndzawa da maram ma zleley ana na, andza ha sa tey na, fənadəmara mevel na ka ndzey andza da 'ay vagay, hərway a ləvey da mevel aŋga na: i mandza ha da koriwal ma bay, bay aha, i madakway aha kakay, ɗaɗa vagay a da kafaya ha tikay.
66018008	Hərwuiya tok na, magədama ma tek ana hay ma vəla ha ma ŋga na hay na, a da safəmərawa da meney asləta tok, memətsey, ma tuway vagay, ta may, arka a da kakərama na da waw. Hərway gədaŋ aha na Bay'ərlam Bay ma bəla ma kərawa sariya na.
66018009	Arka na, bay ma dala hay, na taya ma kam bordel dzaya na, ma kam wuiya dzaya na hay na, a da tuwafama, a da kəlafama walay vagay, andza a da nəkadama geŋges ma me kekərey ŋga na na.
66018010	A da lətsam na dəreŋ hərway a wasam ta tatakway ŋga na, arka a da ləvam: Viya waray, Viya waray! Babiloŋ wuraw ɗuhwa na, wurow gədaŋ ana, da ndzemdey asləta tsana, sariya ɗek ana ma ka ha tsoy tsa!
66018011	Ndaw filaw ma dala hay a da tuwafama, a kam vagay ŋga na, hərway kwa ndaw ma heɗəkey tek ma filaw ata na hay, dasakay:
66018012	tek ma gura, ma dala, ma ŋgwa ma sumkwo haɗadzidzay ana, ma tek ma ɗay, suwal, veveze ta na mazza na, na me wezley dey ana ta mbəsak ana; tuwaw me zey hayna, tek ma ləmaya ta sler ma begəney, tuwaw na ma sumkwo haɗadzidzay ana hay, mendeleŋ ta mewuyer, ta ŋgwa mambay ana,
66018013	tek ma tsəray lar (andza kanel ta amone) wurdey, mal me zey hayna ta tek me durzey, zom ta mal, hapa hayna ta daw, sla ta təɓaŋ hay, pəles ta Saret ma vərom, beke hay ta ndaw ma hələmawa ka mey ma vərom ana hay.
66018014	Tek ma mevel eɗek me wuɗey ana na, ka daway təŋga dəreŋ ta kah. Tek na ma tsəray ana, ta na mambay ana hay na, ka zəɗafəmaka ba, ɗaɗa ndaw a da ndzafata ha sakay.
66018015	Ndaw me key filaw ana ŋga na hay, ma kam zleley ta filaw ana ŋga na hay na, a da lətsam na dəreŋ hərway a zluram ta tatakway ŋga na. Da ma tuway ta, da me ndzey ta andza da 'ay vagay ana na,
66018016	a da ləvam: Viya waray! Viya waray! Viya waray! Babiloŋ a neney ɗuhwa na ma kəla ta zana ma suwal aha na, ta veveze, ta na mazza na, a wezley dey ta gura ha, ta ŋgwa mambay ana hay, ta tek ma ɗay hayna hay,
66018017	da ndzemdey asləta tsana, zleley a neney hay tabiyaha ma davasa ha tsoy tsa! Tobiyaha ndaw me ɓəley kombiwal ɗuhwa na hay, ndaw na ka 'ar ma yam ta slam ana ŋga na hay, ndaw me key mber da bəlay ana hay, ta ndaw na ma pam har a mey ta mber ma bəlay ana hay ma lətsa hiya dəreŋ.
66018018	Andza taya ma nəkadama geŋges ma me təɓey ŋga na na, a wudam: Wuraw waray, me wey ta wuraw a neney ɗuhwa na na?
66018019	A ndzəkam burhway ka 'ar, a wudam ta yam dey aha andza da 'ay vagay, ta me ləvey aha: viya waray! Viya waray! wuraw a neney ɗuhwa na ma kadata zleley ta ndaw na kombiwal ata hay ka 'ar ma bəlay ana, da ndzemdey asləta tsa na tsoy ma davasa ha ha tsoy!
66018020	Ka me zəɗey ŋga neney na, key wuiya tok həzlay ma'ərlam, arka kuray tiyatsa ndaw kokwaɗ ana hay, maslaŋ hay ta ndaw sek hay, hərway da ma kadara sariya ŋga na na, Bay ma Bəla a da vəladakwar dzerey na a kuray.
66018021	Arka madurlam gədaŋ aha me zəgey ŋgwa me ləhey aha, ŋga zur kəlada a bəlay ta me ləvey aha kava: Andza ma kəladama ŋgwa neney zur ana na, a da kəladama Babiloŋ wuraw ɗuhwa na na andza ha, kwa a da ndzafama ha sakay.
66018022	Arka na walay ma ndaw me fey gandzaval hay, ta ndaw ma wasa hay, ndaw me fey fagwam hay ta ndaw me fey talom hay na, a da tsənadamaha da 'ay ɗek dasakay. Kwa ndaw ndaraw ana me ləmey tek ana hay na, kwa asləta a da ndzafam aha da 'ay ɗek dasakay, walay me kərey a da tsəney aha da 'ay ɗek dasakay.
66018023	Waw ma lalam a da wuɗey aha da 'ay ɗek dasakay, ɗay ma gawla ta kokwa ŋga, ndaw a da tsənada ha da 'ay ɗek dasakay. Hərway ndaw filaw eɗek ana hay kete na, ndaw ɗuhwa na ma bəla hay, hərway madaŋ eɗek ana me key na, ka pafata wuiya ba ka ndaw ma dala hay tabiyaha.
66018024	Arka da 'ay ɗek na, ka ndzafam mambaz ma ndaw sek hay, ma ndaw Kokwaɗ ana hay, ta mambaz ma ndaw ma sləmata ka dala na hay ba tabiyaha da 'ay ɗek.
66019001	Arka i ma tsənada me yey mey ma ndaw ma kusa hiya vam vamma da 'ərlam, a ləvam aha: Aleluiya! Me buwey, me wezley dey, ma slafa na na ma vəlaya na ma Bay ma Bəla lakwa.
66019002	Hərway sariya ŋga hay na dərka na, dzerey ahiya,ŋga ka kadara sariya ma bordel ana ŋga na ɗuhwa na ba, hərway ka zləgada dala ba, ta bordel aŋga na, ŋga ma madara gandaf aŋga, hərway ma mambaz ma gawla ma 'ay ŋga hay.
66019003	Arka satsa na, ma ləvam: Aleluiya! Arka geŋges aŋga na, a dərzey a 'ərlam ka mevey temere ka mevey temere.
66019004	Ndaw ana ma səka na hay kokurow tsew kava faɗ ana, ta gənaw ana hay faɗ ana hay ma gərdam. Ma namar dəba a Bay ma Bəla ma ndza ha ka koriwal ma bay ana, ta me ləvey aha: Amen! Aleluiya!
66019005	Arka vəɗe ma ɗay ma tsənawa da koriwal ma bay ana, me ləvey: Sambərama Bay ma Bəla a lakwa kuray a neney tabiyaha, gawla ma 'ay ŋga na hay. Kuray a neney ma wasadama na hay, bəza hay ta ndaw ɗuhwa na hay!
66019006	Arka i ma tsənada andza me yey mey ma ndaw ma kusa hiya vam vamma, andza me bebətsey ma bəlay, andza me me rəvey ma yam gədaŋ ana hay. A ləvam: Aleluiya! Hərway Bay’ərlam a lakwa na Bay ma Bəla ma slafa tabiyaha na, ka ɓadərawa Slala ŋga ba.
66019007	Ndzakwama da wuiya, gərvakwama! Hasəkadukwara bəzay, hərway ma mey na, magurlam ma me zəgey kokwa ma bəzey təɓaŋ, kokwa ŋga na ka həlada vaw tsoy.
66019008	Ma vəlamar tsəveɗ ka kəlawa ka vaw na, suwal tsəzlakk ana, a wezley dey ana, hərway suwal ana ŋga na na, meslərey dzerey ana ma ndaw kokwoɗ ana hay.
66019009	Madurlam asləta ma ləvaya: windey. Ndaw ma wunaya a magurlam me zəgey kokwa ma bəzey təɓaŋ ana hay na, taya da wuiya! Arka ŋga ma ləvaya: Neney na guma ma huɗa mey ma Bay ma Bəla ana ta 'ar aŋga na.
66019010	Arka i me gərdey ka slam sek aŋga, ma da nar dəba, ama ŋga me ləvaya: ɗaɗa ka da key andza ha zlay, yah na mandala ma meslərey, na ŋga ɗek ta malam ɗek hay na, ma wafama vaw ka seydewe ma Yezu ana. Ka da nar dəba na sey a Bay ma Bəla, hərway seydewe ma Yezu, na mesəfrey ma ndaw sek.
66019011	Arka i ma nəkada həzlay ma 'ərlam ma wura ha, pəles daha babara ha, ndaw ana ma tsəla ha ka 'arra na na, a zəlamar Ndaw me mbəɗey sler a guma ŋga tikay ana dərka na, a key sariya, a kəɗey vaw na, da dzerey.
66019012	Dey ŋga na hay na andza 'erneh ma waw, ka 'ar aŋga na na, zlembetse hay haɗadzidzay, arka ma winda ha ka vaw ŋga na na, mezəley ana daha sey ma sərada na, ŋga na asləta.
66019013	Zana ŋga na me kəley ka vaw ana na, ma dzuhəɓa ha ba da mambaz, mezəley ŋga na na ‹Guma ma Bay ma Bəla›.
66019014	Sidzew ma 'ərlam hay tabiyaha a səpamar aha bəzay, ma tsəla hiya ka 'ar ma pəles babara ahiya, ta zana ma suwal babara ahiya tsəzlakka.
66019015	Sleɗ ma tsakay me zəmey aha ma bawa da huɗa mey ŋga, ma da bazladata ndaw ma dala hay. A da tsukurata ta tapay ma ɓərey, a da ndərsla bəzey ma viŋe da kulok zom aha, a betekwey aha a me tsey mevel ma Bay ma Bəla ma slafa tabiyaha na.
66019016	Ka zana ma memeɗ aŋga na, ka tuwal aŋga na na, mezəley ma winda ha kava: Bay ɗuhwa na ma bay ɗuhwa na hay, Bay’ərlam ma bay hay.
66019017	Arka i ma nəkada madurlam ma lətsa ha da pas. Ŋga ma wudatar ta magala ha a mamba na ma tsəvam soŋ soŋ da 'ərlam ana hay: Səmawa da tsəham 'ar ka hwohwaɓay ɗuhwa na ma Bay ma Bəla,
66019018	ma da ndey slaw ma bay ɗuhwa na hay, slaw ma bay ma sidzew hay, slaw ma sidzew gədaŋ ana hay, slaw ma pəles hay ta slaw ma ndaw ma tsəla hiya ka arra na hay, slaw ma ndaw hay tabiyaha, slaw ma ndaw ma wama 'ar ata na hay ta beke hay, ma ndaw ɗuhwa na hay ta na ma bəza hay.
66019019	Arka i ma nəkada gənaw ana, bay ma dala hay ta sidzew ata hay ma kusa 'ar ahiya, ma da key vərom ta ndaw ana hana na ta sidzew aŋga hay tey.
66019020	Ma zəgama gənaw ana ba andza ndaw sek maləwaɗay ana. Ŋga, ta hila ŋga na hay me key ka slam dey ma gənaw ana na, ma pafata wuiya ka ndaw ma ndzafam zeheɗ ma gənaw ana, ma namar dəba a mey ərdey ŋga na hay. Tsetsuwe ta ahiya na, ma kuyadəmata ta dey a bəlay ma waw ma lahaɗa ha ka vaw ta burəhway ma dəlɓey ndaw na.
66019021	Sa na hay a da mətsam na ta sleɗ ma tsakay ma bawa da huɗa mey ma ndaw ma 'ar pəles ana. Arka na, mamba hay tabiyaha, ma rəham ta slaw ata na hay.
66020001	Arka i ma nəkada madurlam a hərɗawa ha da 'ərlam. Da har aŋga na na, lakile ma babaŋ tsəvay ta megesele me ləhey aha.
66020002	Ŋga ma zəga zezekw ana, gwavaŋ ana zlezle ana, na ma ləvam Fakalaw ana dakay na Sataŋ ana, ma dzuwa ta megesele, ha ma mevey gabal.
66020003	Ŋga ma par teker a babaŋ tsəvay, ma wuɗa mey ana ba,ma kafa zeheɗ ka tek ma mey ŋga na, ka da slafa ma pafata wuiya ka ndaw ma dala hay sazlay, sey aza ha ka mevey ana gabal ana ka ndaslam ba ɗagay. Arka aza a dəba na na, hayna aza ka mbəkəmərawa tsəveɗ ma mendzey nekəɗey.
66020004	Arka i ma nəkadata koriwal ma bay hay, a ndaw ma səmawa ma da ndzam a huɗa na hay na, ma vələmatar slam har me key sariya. Arka satsa na, i ma nəkadata mezek ma ndaw ana hay ma sləmatara ɗay, hərway ma seydewe ma Yezu ta guma ma Bay ma Bəla ana hay, ta na ma ndaw ka namar dəba a gənaw ana, ta mey dey ŋga na tikay ana hay, kwa ka ndzafam zeheɗ aŋga na ka 'ərdey, kwa ka har tikay ana hay. Taya ma mbələmawa, arka taya ma kam bay andza Kriste da mevey gabal.
66020005	Sa ma ndaw ana ma mətsa na hay na, ka mbələmawa tikay, ha aza ka mevey gabal ana a ndesley ba ɗagay. Na ŋga na na, ma mbəlawa tsəfəmey ana.
66020006	Ndaw ma da ndzafam ma mbəlawa tsəfəmey ana hay na, taya da wuiya, kokwoɗ ahiya. Ka taya na memətsey ma tsetsew ana a slafata sakay: a da təram na baba me key kuley ma Bay ma Bəla, ta na ma Kriste, a da kam bay dzaya da mevey a neney gabal ana hay.
66020007	Andza mevey ana hay gabal ana ka da ndaslam ba na, a da kəladəmərawa Sataŋ da daŋgay ŋga na.
66020008	Arka a da daway ma da pafatərawa wuiya ka ndaw ma dala hay, da tsakay ma dala hay faɗ ata ha, andza Gog ta Magog. A da tsəhadatara 'ar ma da key vərom, a da key na, me mbəsley ta na na, a mbəsley vaw kakay andza wuyeŋ ka mey ma bəlay.
66020009	Ma səmawa ka dala tabiyaha, ma ɗawaləmata slam ma ndaw kokwaɗ ana hay, ta wuraw aŋga ma wuɗa bəzakakay ana. Amana, waw ma hərɗawa da 'ərlam, ma kakərata ba.
66020010	Arka Setene, ndaw ma pafata wuiya na na, ma pamar teker a bəlay ma waw ta burəhway a dəlɓey ndaw ana, ka slam ma gənaw ana ta ndaw sek maləwaɗay ana. Arka na a da kam banay rəpas ta dəvaɗ a dzay, da mevey temere da mevey temere.
66020011	Arka i ma nəkada koriwal ɗuhwa ha ma bay, babara ha, ta ndaw ana ma ndza ha da huɗa: ka slam dey ŋga na na, dala ta ndasl ma 'ərlam ma hwam na slam ata na a pətsey guzer kakay.
66020012	Arka i ma nəkadata ndaw ma mətsa na hay, na ɗuhwa na hay, ta na bəza na hay ma lətsa hiya ka slam dey ma koriwal ma bay ana, arka ma wuram ɗeriwel hay, ma wuram ɗeriwel mekelehe: ɗeriwel ma mendzey. Arka ma kadəmatara sariya ma ndaw ma mətsa na hay, andza ma tek ata ma kəmawa na hay, andza na ma winda hiya da ɗeriwel ana hay.
66020013	Bəlay ma madatərawa ndaw ma mətsam da bəlay ana hay, me mətsey ta slam ma ndaw ma tsəvay hay ma madəmatərawa ndaw ata ma mətsam ana hay, arka kwa way way ma kadəmara sariya ŋga na, andza na ma tek aŋga ma kawa na.
66020014	Arka ma pəmatar teker andza me mətsey ta slam ma ndaw ma tsəvay hay a bəlay ma waw. Bəlay ma waw ana na, me mətsey ana ma tsetsew ana na, ŋga tok!
66020015	Kwa way way ka ndzafama mezəley ŋga ma winda ha da ɗeriwel ma mendzey kakay na, a pamar teker a bəlay ma waw ana.
66021001	Arka i ma nəkada ndasl ma 'ərlam waya ha ta dala waya ha, hərway ndasl ma 'ərlam tsəfəmey ana ta dala na tsəfəmey ana na, ka davasam ba, arka bəlay na ŋga dasakay.
66021002	Arka wuraw Kokwaɗ ana, Zeruzalem na wayna, i da nəkada tok na, a hərɗawa ha da 'ərlam ka slam ma Bay ma Bəla, andza ma kokwa ma ləmadara vaw a zel aŋga.
66021003	Arka i ma tsənada vəɗe ma ɗay ma bawa da koriwal ma bay, ta magala ha a ləvey: «Nəkafama ka 'ay me ndzey ma Bay ma Bəla da walaŋ ma ndaw hay, a da ndzey ta taya. A da təram na səkway ŋga ahiya, ŋga a da tərey tey na Bay ma Bəla na ma ndzaha ta taya na tey.
66021004	A da səfadatara yam dey ta ba ka dey, memətsey a da key dasakay, kwa ma tuway vagay dasakay, kwa me wudey, kwa banay a da key dasakay, hərway bəla guram ana ka devesey tsoy.»
66021005	Arka ndaw ana ma ndza ha ka koriwal ma bay ana me ləvey: «Nəkafama i key tek hay tabiyaha waya ahiya.» Arka ŋga me ləvey: «Windey: Guma neney hay na, ɗerre dərka na»
66021006	Arka ŋga ma ləvaya: «Ma ka ha tsoy! Yah na Alfa ta Omega, me zley ta me ndesley. A ndaw yam ma harta na na, i da vəlar ’ar yam na me vey ana ma hayaha.
66021007	Ndaw ma da zəga 'ar ma sleɗ ana na, a da zəma zleley ana, i da tərey Bay ma Bəla aŋga ha, ŋga tey a da tərey bəzey ɗaw aha.
66021008	Ama ndaw zluwer ana hay, ndaw me mbəɗey sler a guma ta na hay, ndaw me key tek haya kakay kambəlaɓa na hay, ndaw me kəɗey ndaw vagay ana hay, ndaw me ney ta ndaw hay so ha na hay, ndaw me key hila hay, ndaw ma nəmatar dəba a ’ərlam ndəraya ta har ana hay, ndaw maləwaɗay ana hay tabiyaha na. Mala ma ta ma vəla ha na, da bəlay ma waw ta burəhway me dəlɓey ndaw ana. Ma ndaw ana ŋga na hay na, memətsey me tsetsew ana.»
66021009	Arka ndaw asləta da walaŋ ma madurlam ana hay tsəla na, ma zəga vəliyem ana hay tsəla ma rəha hiya ta magədama ana hay tsəla madakwaydok ana hay ma sawa, ma tsaya guma, ma ləvaya: «Sawa i da ɓafaka ka madəlay, ka kokwa ma bəzey təɓaŋ.»
66021010	Ma zəga mezek a ɗaw ka 'ar ma mamba ɗuhwa ha, sololo ha, arka ŋga ma ɓafaya ka wuraw Kokwaɗ ana, Zeruzalem, a hərɗawa ha da 'ərlam ka slam ma Bay ma Bəla.
66021011	A wezley dey ta me wezley dey ma Bay ma Bəla ana, mewezley dey ŋga na na, a nəkey andza ŋgwa ma sumkwo haɗadzidzay ana, me nəkey ŋga na na, andza ŋgwa daha a zəlamar zaspe dey tsar tsar ta huɗa na.
66021012	Zleɗ aŋga na na, debesem aha, zozom aha, mambaw kava kurow kava tsew. Arka ka mambaw ana hay na, madurlam hay kurow kava tsew, ta mezəley ma winda hiya kava, mezəley ma ndaw ma gedzek a hay kurow kava tsew ma bəzey ma Israyel hay.
66021013	'Ar a bəzay, mambaw makar, ta tsakay lam mambaw makar, ta mey dzandzar mambaw makar, ta mey ŋgwa mambaw makar.
66021014	Zleɗ ma wuraw ana ma zla ha ka 'ar ma sek begəney hay kurow kava tsew, arka ka sek begəney ana hana hay kurow kava tsew ana hay na, mezəley ma maslaŋ ma bəzey təɓaŋ ana hay kurow kava tsew ana hay.
66021015	Ndaw ana ma tsaya guma na na, ta tek me wey tek aha da har, zeleŋ ma gura, ma da wada wuraw ana, mambaw aŋga na hay ta zleɗ aŋga na hay.
66021016	Wuraw ana na, tsakay ŋga na hay na, kal kal faɗ ata ahiya, ma zozom, ma zlepetem aŋga na hay na kal kal, ŋga ma wa ta zeleŋ, mawa kilometre gabal tsew ta temere tsew, ma zozom, ma zlepetem ta ma dzəgəlak aŋga na, a 'ərlam na andza ha atsa.
66021017	Ŋga ma wa zleɗ ana na, ma mbəsla har ɓe ɓe temere ta kokurow faɗ kava faɗ, madurlam a wa na, andza ma ndaw hay ma wam ana.
66021018	Zleɗ ana ma zla ha na ta ŋgwa ma zaspa, wuraw ana ma ka ha ta gura tsəzlakka, a nəkey tsəzlakka andza malam na dey tsar tsar ta huɗa na.
66021019	Ŋgwa ma sek begəney ma zleɗ ma wuraw ana na, ma mbatsa ha ta ŋgwa mambay ana hay gəle gəle. Ŋgwa ma sek begəney tsəfəmey ana na, zaspa, na ma tsetsew ana na, safir, na ma makar ana na, ma kalseduwaŋ, na ma faɗ ana na, ma emerod,
66021020	na ma zlam ana na, ma sarduwaŋ, na ma mukwa na na, ma kornalin, na ma tsəla na na, ma krisolit, na ma tsakar ana na, ma beril, na ma tsəfaɗ ana na, ma topaz, na ma kurow ana na, ma krisopras, na ma kurow kava ka asləta na na, ma iyaseŋte, na ma kurow kava tsew ana na, ma ametiste.
66021021	Mambaw ana hay kurow kava tsew ana hay na tek ma ɗay hay kurow kava tsew tey. Mambaw asləta na ma ka ha ta tek ma ɗay asləta tey. Slam me tsəhey 'ar ma wuraw ana na ma gura tsəzlakka na, a nəkey andza malam na dey tsar tsar ta huɗa na.
66021022	Ama da wuraw ana tok na, i ka nəkada 'ay me key kuley da huɗa sakay, hərway 'ay me key kuley ŋga na na, Bay’ərlam ana Bay ma Bəla ma slafa tabiyaha na, ta bəzey təɓaŋ adzay ana.
66021023	Wuraw ana na, a wuɗey pas, kwa kiya ka nəkar dey tikay, hərway me wezley dey ma Bay ma Bəla a wuɗatar dey, arka waw aŋga na ma la ha na na bəzey təɓaŋ.
66021024	Ndaw ma dala hay tabiyaha a da halam ka dey waw aŋga. Bay ma dala hay tabiyaha a da dadama zleley ta hay a huɗa.
66021025	Mambaw ŋga na hay a da ndzam re ma wura ahiya, ɗaɗa ndaw a da wuɗadata ha kakay, hərway da slam ana ŋga na na, dəvaɗ a key aha daha sa tikay.
66021026	A da dadəmara mewezley dey ta mehesəkey bəzay ma ndaw ma dala hay a huɗa.
66021027	Da huɗa na, tek ma zləɓa na, ndaw ma ney dəba a tek hay so na, ta ndaw me tsey maləwaɗay so na hay dakay. Ama sey ndaw ana ŋga na hay ma winda ahiya da ɗeriwel ma mendzey ma bəzey təɓaŋ ana dada.
66022001	Arka ŋga ma ɓafaya ka wayaŋ yam me vey ana, a wezley dey andza malam. A vawa na da koriwal ma Bay ma Bəla, ta na ma bəzey təɓaŋ.
66022002	Da wuzlah ma slam me tsəhey 'ar ma wuraw ana, ta me wenəkey ma wayaŋ ana da vaw tsew na, vəɗe ma tek me mendzey ma pətsa ha, a yey dey kurow kava tsew, ka kiya ka kiya na a yey bəzey, arka ɓaslah aŋga na na, a nefey ma ndaladata ndaw ma dala hay.
66022003	Me kəley 'ar a da key dasakay, koriwal ma Bay ma Bəla, ta na ma bəzey təɓaŋ a da kam na da wuraw ana, arka gawla ma 'ay ŋga hay a da kamar kuley.
66022004	A da nəkadama mey dey ŋga na, arka mezəley ŋga a da key ma winda ha ka 'ərdey ta na hay.
66022005	Dəvaɗ a da key aha dasakay, ndaw a da səpey aha waw ma me ley dasakay, kwa ma nəkey dey ma pas sakay, hərway Bay'ərlam Bay ma Bəla a da ɓatar waw ma nəkey dey ŋga, arka a da kam bay na da mevey temere da mevey temere.
66022006	Arka ŋga ma ləvaya: Guma neney hay na, kassla dərka na. Bay’ərlam Bay ma Bəla ma mesəfrey ma ndaw sek hay, ka sləradərawa madurlam aŋga ba, ma da ɓadatara a gawla ma 'ay ŋga hay, tek na ma da husawa da bəse neney.
66022007	Nəkafama i daɓa ha da bəse, ndaw ana ma wafa vaw ka guma neney hay da ɗeriwel ma ndaw sek ana na, ŋga da wuiya.
66022008	Yah Zaŋ na i ka tsənadərawa ba, i ka nəkadərawa ba, arka a dəba na i ma tsənadərawa ba na, ta i ma nəkadərawa ba na, i ma nar dəba ma da ɗular mey, ka slam sek ma madurlam a hana na, ma ɓafataya ka tek ana hay.
66022009	Ama ŋga ma ləvaya: ka da key andza ha zlay! Yah na, mandala ma meslərey ɗek, ta malam eɗek hay, ndaw sek hay ta ndaw ma wafama vaw ka guma ma ɗeriwel a neney hay, ka da nar dəba na, sey a Bay ma Bəla.
66022010	Arka ŋga ma ləvaya: ka da kəzlada guma ma ndaw sek a neney da ɗeriwel a neney ana zlay, hərway har ana a gurawa ha bəse.
66022011	Hayna ndaw ana me key dzerey kakay ana na, ka key dzerey ŋga na kakay ana təŋga, ndaw ana ma zləɓa vaw aha na, ka ndzey da ma zləɓa vaw ŋga na təŋga. Ama ndaw ana a key aha dzerey na, ka key dzerey ŋga hay, ndaw ana kokwoɗ aha na, ka key kokwoɗ adiya sa.
66022012	Nəkafama i daɓa ha da bəse ɗey, ta masa ɗaw aha da har, ma da vəladara kwa a way a way, kassla andza ma mber aŋga me key ana.
66022013	Yah na Alfa, yah na Omega, ndaw tsəfəmey ana ta ndaw madakwaydok ana, me zley ta me ndəvey.
66022014	Taya da wuiya ndaw ana hay ma pərəmata kəlmedzey ta hay ba, ma da ndzafam slam har ka me zəmey bəzey ma vəɗe ma tek me vəley mendzey ana, arka ma da fuləkwam ta mambaw a wuraw ana na.
66022015	Da bəla na, ndaw me key tek so ha na hay! ndaw me key hila hay, ndaw me ney ta ndaw hay so ha na hay! Da bəla na ndaw me kəɗey ndaw vagay ana hay, ndaw ma nəmatar dəba a ’ərlam ndəra ta har ana hay, ndaw me wuɗey maləwaɗay ana hay ta ndaw me tsey maləwaɗay ana hay!
66022016	Yah Yezu na, i ka sləraɓa madurlam a ɗaw ba, ma da kadakwar seydewe neney ka guma ma Egliz hay. Yah na bəzey ma hwaɗ ma səkway ma David, bamtay ma zlemedew.
66022017	Mesəfrey ta kokwa na a ləvam: Sawa! Hayna ndaw ma tsənada na ka ləvey: Sawa! Haɗaw ndaw ana yam a harta ha na ka sawa. Ndaw ana me wuɗey ana na, a ndzefey yam me vey ana ma hayaha.
66022018	I ɓada lele kwa a way way ma tsənadata guma ma ndaw sek da ɗeriwel a neney ana: kendzey ndaw ana ka key yam ba adiya na, Bay ma Bəla a da səkadara magədama ma tek a neney ma winda ahiya da ɗeriwel a neney.
66022019	Kendzey ndaw ana ka həlafa ba ka guma ma ndaw sek a neney ma winda ahiya da ɗeriwel a neney na, Bay ma Bəla a da həlafara ba ka bəzey ma vəɗe ma tek me vəley mendzey ana, ta wurow ana kokwaɗ ana, na ma winda ahiya da ɗeriwel a neney ana.
66022020	Ndaw ma təɓa ba na, a ləvey: Ayaw! I daɓa ha bəse. Amen, sawa Bay’ərlam Yezu!
66022021	Hahaya ma Bay’ərlam Yezu ka ndzey ta kuray tabiyaha!
