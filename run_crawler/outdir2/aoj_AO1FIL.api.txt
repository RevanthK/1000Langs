40001001	Wambota anama bafapana akupana Jisas Kraisi amama. Jisas nataga wambota Deviti, Devit nataga wambota anama Abrahami.
40001002	Bafasas ehasas wambota atama Abrahami isima. Nogalomana Abrahami Aisak. Nogalomana Aisaki Jekop. Ea' Jekop ahalomana Judai naloma sahopana owalopana ananimi.
40001003	Juda ahalomana Peres naloma Sira. Mama'wam amamu'wi Tamar. Ea' Peres ahalomana Hesron, ea' Hesron ahalomana Ram.
40001004	Ram nogalomana agilinama Aminadap. Ea' nogalomana Aminadap Nason. Ea' nogalomana Nasoni Salmon.
40001005	Ea' Salmon nogalomana agilinama Boas. Boas mama'wana Rahap. Boas nogalomana agilinama Obet. Obet mama'wana Rut, ea' Obet nogalomana agilinama Jesi.
40001006	Ea' Jesi anan ahalomana dembinai king Devit. Devit naso' ano'w nemata'w fowa' Uria nase'akwi nola king Solomon.
40001007	Ea' Solomon nogalomana agilinama Rehoboam, ea' Rehoboam nola Abiya. Ea' nogalomana Abiya agilinama Asa.
40001008	Asa anan ahalomana Jehosafat, nola Jehoram. Ea' Jehoram ahalomana Usia.
40001009	Ea' Usia nola Jotam, Jotam nola Ehas ahalomana Hesekia.
40001010	Hesekia nogalomana agilinama Manase, ea' Manase nola Emon. Emon ahalomana Josaia.
40001011	Ea' Josaia nola Jekonia naloma owapana ananimi maloma ahalomam mama'wam safe' sanda' kalabus sapani wambel Babilon laugoma.
40001012	Esis sofa'as sembalo'as la'ifis sapani Babilon, Jekonia nogalomana ananinai agilinama Sealtiel, ea' Sealtiel nola Serubabel.
40001013	Serubabel anan ahalomana Abiut ea' Abiut nola Eliakim. Nogalomana ananinai agilinama Asor.
40001014	Asor nogalomana agilinama Sadok, ea' Sadok ahalomana Akim. Akim nola Eliut.
40001015	Ea' Eliut nogalomana agilinama Elieser, ea' Elieser ahalomana Matan. Ea' Matani nola Jekop ahalomana Josep.
40001016	Josep anama naso' Maria. Ea' Maria kola Jisas, dei' esis sa'i anan Krais Dembinai God nandandepana nasapa'ana nafi'i.
40001017	Amam bafapana akupana Jisasi fowa'imi seambam mataga na'ama. Amam amama Abraham nolam magi' matagai mafi'i matagama Devit, amama seambam mataga 14-peleim. Ea' amam amama Devit nolam magi' matagai mafi'i matagama nemaf anama naumbih safi'i sofa' esis Israel safe' sanda' kalabus sape wambel Babilon, amama wapoti' 14-peleim. Ea' amam amama esis Israel sanda' kalabus Babilon solam magi' matagai mafi'i matagama nogota Krais nataga anai, amama wapoti' 14-peleim.
40001018	Fowa' Maria kola Jisas Krais, basef amama mape na'ama. Mama'wana Maria esis sa'i akwa'w kose'a Josep, ea' esis bias ina dei' sandase'ama, ata' owa'etin. Ea' sati Maria kofa' opafa Ambal Bu'unai Godi nafi'mai akwa'w ea' opafu'w.
40001019	Waulunama'w akwo'unai Josep anan aman bu'unai. Anan nandaiwa'ma neanda'akw ambal aol. Na'ama okom na'i nondambaho' nokwaho'w kopan etin.
40001020	Anan nape ata' okom nandanda'ma amama atom, ea' na'oh nandondo'oh, anona ensel Dembinai natagamana na'ipana na'i, “Josep, ine' akunamena Deviti, ina umbamehenama neao'wa waulu'mina ine'ikwi Maria, owa'. Dei' main, awani inima napei'wi, Ambal Bu'unai Godi nafi'mai akwa'w.
40001021	Nambimb kola awani aman, awani inima anan nigiambama amam nematawa hiesi ma neakwaha waf aonai asasinai nofa'as sotanimani. Na'ama dei' ine' nenda'managel Jisas. Basef ofagema ma agel anama na'i, anan aman nofa' epes ananisi ma seape andeande'.”
40001022	Amamaga amama hiami mataga na'ama si'i anom basef Dembinai nase'anam malogel anona aman profet fowa'inai, dei' mataga endilisi. Fowa' gani profet anama na'iam na'ama na'i,
40001023	“Owagama ano'w nemata'w awiawai'wi owa' kwease' amani opafu'w. Ea' kola enin awani aman agel ananinai Emanuel.” Agel anama ofagena na'iam na'ama na'i, “God nape naloma ape'.”
40001024	-
40001025	Ea' Josep na'oh nandamboma nanda'am si'i ensel na'ipana. Ea' naila basef amama nao'wakw ea' esis ina sandase'ama sapan etin, owa'. Ata' sape deindei safe'ma akwa'w kola awani aman. Ea' nanda'managel Jisas.
40002001	Maria kola Jisas Betlehem, etap hiagoma Judia. Nogota anama anona aman king Herot dembinai ma gavman nape numafi enis epes sape anona etap hiagoma Judia. Akwa'w kolana ea', anom amam dambami gawaimi owa' mogawa Godi mafi'i laogoma gani aon natefima mafi'i mafi'i mataga Jerusalem ea' mahali'as ma'i,
40002002	“Dei' awani dambaini nataga king dembinai esis Judai nape eti? Afa' ata' wapani gani aon natefima, wati ondo'w anani'wi kwatefi, ea' dei' wafi'i wa'i onda' lotumana ofela agel ananinai.”
40002003	Nemaf anama Dembinai King Herot name' basef amama, okom ananinai aona natanea nafe' na'i nambimb awani inima netaga damben nili'amonana. Ea' esis hiesi sape Jerusalem wapoti' umbamahas sa'i nambimb nemaf aonai notaga.
40002004	Ea' king Herot nefala amam pris hiami dambami maloma amam dambami mawalipasa mi'uli Godi hiami mafi'i ea' nahali'am na'i, “Aman anama Krais God nandandepana nosapa'ana niefi'i, nambimb anan neataga wambel enima?”
40002005	Ea' amam magwamana basef ma'i, “Mama'wana kolana Betlehem, etap hiagoma Judia. Dei' main, anona profet fowa'inai na'i basef mail okwatip ma'i, God na'i,
40002006	‘Ipe' Betlehem etap hiagoma Judia, ipe' ina epes falafipei, owa'. Ipe' ina pape pagi' ma amam gavman dambami mumafi ipe' Judia, owa'. Dei' main, anona Dembinai anona nemaf neataga wambel ipe'inai Betlehem. Anan nope dembinai ma ipe' amam nematawa Ae'ipei Israel ea' numafi ipe' hipei ma peape andeande'.’ ”
40002007	Ea' king Herot nandambaho' etin nofalai amam gawaimi amama mafi'i aon natefima mandambaho' mandatama etifigin nahali'am na'i, “Maina nemaf ipe' pati ondo'w akwama kwataga?”
40002008	Amam ma'ipana ma ea', king Herot nasapa'am mafe' Betlehem na'ipam na'i, “Ipe' fo'o pegolopa awani inima. Ama pitilin, pifi'i pi'ipa ae' wapoti'. Ae' wapoti' a'i efe' itilin enda' lotuman efela agel ananinai lu'una wapoti'.”
40002009	Amam mame' basef ananimi ea', mohafel makwaha anan mafe' mati ondo'w akwama fowa' mali' matolo'w gani aon natefima, kwafe' kwali'amam. Ea' kotawa ipat anama ilif awani inima Jisas napeinai.
40002010	Amam mati ondo'w akwama kotawa na'ama ea' wandanifel endilisi.
40002011	Ea' mawis ipat anama mati awani inima naloma mama'wana Maria. Ea' amam mindiwa nembawa motawa manda' lotumana mafela agel ananinai lu'una. Ea' mupalia paus amamumi mowafa hiahaom amama amam matalom otamba lu'wami alogw bu'wami ma'ami mase'anam. Ea' mase'ana gol naloma enin paura sa'i frankinsens, alogw bu'wami ma'ami maloma anom sanda bu'wami sofalam sa'i mer, mase'anam awani inima Jisas.
40002012	Mase'anam ea', God na'ipam na'i, “Ipe' ina ata' pitanima pefe'ma king Herot, owa'. Ea' pila anona eaf pitanima pefe' wambel ipe'inai.” Ea' amam maila anona eaf motanima mafe' wambel amamunai laogoma.
40002013	Amam amama gawaimi mafe' ea', Josep na'oh nandondo'oh anona ensel Dembinai nafi'mai anan na'ipana na'i, “Ine' hafel ne'wa awani inima neloma mama'wana anani'wi pefe' laogoma etap hiagoma Isip. Ea' pipani Isip ama nambimb peme' ae' i'ipina wapoti', pitanimani. Dei' main, King Herot atuwasi ni'ipa soldia ananimi mogolopa awani inima ma mohan neaga'.”
40002014	Ea' Josep nehafel owamb anama atona nao'wa awani naloma mama'wana Maria safe' Isip laogoma.
40002015	Josep napani Isip ama King Herot naga', ea' nao'was sotanimani si'i anom basef Dembinai God na'ipa anona aman profet, amama dei' mataga mandawalap ma'i, God na'i, “Nogalome ae'anai napani Isip ea' ae' efalana notanima nafi'i.”
40002016	King Herot nogawa amam amama gawaimi ina mutanimani, owa', mambaso'mana mafe' anona eaf. Ea' okom ananinai wandafuna kwapete' na'i noha Jisas neaga'. Dei' anan okom nandanda'ma basef amama amam gawaimi mali' ma'ipanam ma nemaf anama ondo'w kwataga anai. Na'ama dei' nasapa' anom soldia mafe' Betlehema wambel anama nape felefele'i maha awasi amam hiami dei' solam dambaim mafe' mataga afagof biam malo'ami maga' hi'alam.
40002017	Ea' dei' anom basef fowa' God na'ipanam profet Jeremaia mataga endilisi mandawalap.
40002018	Anan na'i, “Esis sape anona wambel Rama same' esis salef. Esis salef sandahowe mehip sa'i uwahipisa awasi sa'i, ‘Ano'w nemata'w Resel kwalopa batawisa'w akwa'usi, kwandaiwa' ma nambimb enis sonda' okom akwo'unai bo'ona awanena, owa'. Dei' main, awasi akwa'usi saga' hi'alas.’ ”
40002019	Josep ata' napani Isip ama King Herot naga', ensel Dembinai Godi nafe' na'ipana ma na'oh nandondo'oh
40002020	na'i, “Ine' hafel ne'wa awani neloma mama'wana anani'wi pitanima pefe' etap hiagoma Israel. Dei' main, amam ma'i meaha awani neaga' maga' hi'alam.”
40002021	Ea' Josep nesafel nao'wa awani naloma mama'wana anani'wi safe' sataga etap hiagoma Israel.
40002022	Ea' Josep name' basefa anona aman Arkelaus king Herot nogalomana nataga nofa' wambel naho'ofana nape dembinai king ma esis Judai. Ea' Josep umbamahana ma neafe' Judia. Ea' na'oh nandondo'oh wapoti', God na'ipana ma neafe' anama etap hiagoma Galili.
40002023	Ea' nafe' nape enin taun sa'uni sofalagon Nasaret si'i anom basef amam profet fowa' ma'iami ma'i, “Owagama esis sofalana si'i Nasaretinai.” Basef amama dei' mataga mandawalap endilisi.
40003001	Nimeguf hiami ma nogota anama anona aman Jon napisi'as embeli nafi'i nape anona etap hiagoma Judia wafiguma fatauguma
40003002	ea' nawalapa basef bu'wami na'i, “Nemaf anama bu'unai ea' felefele' notaga ma epes siowis kingdom heveni. Na'ama dei' ipe' pewa' alafugaha waf aonai pemboma opalef pefe'ma God.”
40003003	Ea' Jon nafe' na'ipasa basef amama si'i anona profet Aisaia fowa' na'iami na'i, “Owagama malogel anona amani noga ni'i anona etap wafiguma fatauguma ni'i basef na'ama ni'i, ‘Pendandomba eaf Dembinai nefe' usi'ina, penda'manana andeande'.’ ”
40003004	Luwaguf Jon nalami sanda' auf anom mafis lu'wami kamel sanda'am, ea' nowaho' anota let sanda' agwahup mafinina sanda'anai. Gwa'aimi ananimi na' gwamu'wis maloma aupimbel aolupumi.
40003005	-
40003006	Nogota anama amam nematawa sape Jerusalemi saloma hiesi sape etap hiagoma Judia ea' wambel anama felefele'ma walemb Jordan hiagoma, hiesi safi'mai Jona neapisi'as embel. Esis sawalapa waf aonai esis sanda'anai ea' Jon napisi'as walemb Jordan.
40003007	Afama Jon nati anom amam dambami esis Judai Farisi maloma anom dambami Sadyusi mafi'i ma mefa' baptais, ea' na'ipam na'i, “Ipe' panda' waf aonai si'i awasi iguf awami molaipei. Emi na'ipipa ma pa'i pefa' pefe' pindihi'ama okom wandafunai Godi anona nemaf neatagamepa?
40003008	Ipe' pemboma opalef pewa' alafugaha waf aonai ipe'inai, ea' penda' waf bu'unai ma pihi'ambas ipe' pamboma opalef endilisi paila waf bu'unai.
40003009	Ipe' ina ukup mondanda' mi'i, ‘Abraham anan ahalomapa ape'inai’, owa'. Ae' a'ipipa endilisi, God anan la'ifinai ma nonda' otamba amama motaga epes si'i awasi Abrahami.
40003010	Tamia'w kwa'oh lawag ofagema. Lawah hiami owa' mola su'utip bu'wami, anona nemaf solam sotopa'am sokwahom mefe'ma nif.
40003011	Ae' dei' apisi'ipa embela pihi'ambas ipe' pamboma opalef pakwaha waf aonai pafe'ma God. Anona aman nambimb nigi'ma ae'i ni'ifi, anan la'ifinai nikila' ae'. Anan nenda' baptaisimepa Ambal Bu'unai Godi nope nolomepa nese'epa nif la'ifimi wapoti'. Ae' ina aman bu'uwei ma eatagaha mandelefa su ananimi, owa'.
40003012	Anan nahapila anol savol lagof ananimi ma niesimba'am wit si'i rais amama andeande'. Ama nefa' bu'wami nuwis nembe'am ipat ananinai. Awami nembefam nofam nif amama lu'wami fandom mape la'ela'efi.”
40003013	Nogota anama Jisas nakwaha etap hiagoma Galili nafi'i walemb Jordan, ea' nafi'mai Jon ama neapisi'ana embel.
40003014	Ea' Jon na'i nosopama Jisas nai'pana na'i, “Ae' ina aman bu'uwei ma iapisi'ina, owa'. Ine' nipisi' ae', andeande'. Dei' ine' nafi'mai ae' ma main?”
40003015	Ea' Jisas nagwamana basef na'i, “Ine' nenda'meam si'i ae' a'ipina. Afa' biafa onda'am na'ama ma ondahama waf hianai bu'unai, si'i God na'iam.” Ea' Jon na'i a'e napisi'ana.
40003016	Jisas nofa' baptais nakwaha embel walemb nandagiai etin, heven nandausi' ma anan, ea' nati Ambal Bu'unai Godi nafi'mai anan, si'i amil mai'una nufia' nisila'manai.
40003017	Ea' anona maf na'i natagai heven na'i anom basef na'i, “Aman anama Nogalome ae'anai endilisi. Ae' okom nainailana endilisi. Okom ae'anai bo'ona ma anan.”
40004001	Ambal Bu'unai Godi nofa' Jisas nafe' anona etap fatauguma wafiguma ma Satan nagwambana neanda' waf aonai.
40004002	Jisas nape aon si'inai tu'waninai, ina na' gwa'aimi, owa'. Nolomahana.
40004003	Ea' aman anama Satan nagwamba epesi nafi'i na'ipana na'i, “Ine' na'i ine' Nogalomana Godi, dei' kipa otamba amama ma'oh etapi motaga si'i bret.”
40004004	Ea' Jisas nagwa basef na'ipa Satan, na'i, “Baibel na'i, ‘Bret atona ina nose'asa ambagof namumi epes, owa'. Ape' ukup mopoma basef motaga malogel Godi atom monda'apa meape la'ifipa.’ ”
40004005	Ea' Satan nao'wana nondowasa' Jerusalem nahaponana naitu ipat Godi lu'unai sanda' lotuwanai sanda' lotuwanai ilif.
40004006	Ea' Satan na'ipana na'i, “Ine' na'i ine' Nogalomana Godi, dei' nukupa' newa etap. Dei' main, basef mail Baibeli ma'i na'ama ma'i, ‘God ni'ipa ensel Ananimi mifi'i muhapilina lagof amamumi mumafina ma otamba ina moha bo'wagah ine'imi, owa'.’ ”
40004007	Ea' Jisas nagwamana basef na'i, “Anom basef Godi wapoti' mape na'ama ma'i, ‘Ipe' ina pegwamba dembinai God ipe'inai neanda' waf aonai, owa'.’ ”
40004008	Ea' Satan nao'wana mafe' wapoti' anona halaf launai endilisi nihi'ambana amamaga hiami bu'wami endilisi mape etap hiagoma maloma amam nematawa hiesi.
40004009	Ea' na'ipa Jisas na'i, “I'i ine' nindiwa nembawa netawa neanda' lotu nendanifela ae', ese'ena amamaga amama hiami ine'imi atom.”
40004010	Ea' Jisas nagwamana basef na'i, “Satan, nekwahae fo'o. Dei main, Baibel na'iam na'ama na'i, ‘Ipe' penda' lotuma Dembinai God ipe'inai atona ea' penda' opeh ananimi atom.’ ”
40004011	Ea' Satan nakwahona nafe', dei' ensel Godi mafi'i magiambama Jisas mumafiana.
40004012	Jisas name' basefa Jon nanda' kalabus, ea' nehafel nakwaha Nasaret nafe' etap hiagoma Galili.
40004013	Ea' nakwaha wambel ananinai nafe' Kaperneam, nape felefele'ma walemb batupa'manai lu'unai Galili, anona etap agilinama Sebulun naloma Naptali.
40004014	Ea' nafe' nape etap anama si'i basef fowa' anona profet Aisaia na'iam dei' mataga mandawalap endilisi. Anan nanda' basef amama na'i, God na'i,
40004015	“Etap anama Sebuluni Naptali felefele'ma etap anama eaf nafe' nataga naoh. Etap anama wambel Jordan fisanamb, wambel hiagoma agel lu'unai Galili. Esis wambel anama hiagoma ina sogawa basef Ae'ami, owa'.
40004016	Ea' sape si'i epes isima sape owamb atonai, si'i saga'i. Owagama gani sieti owaf lu'unai niluwi sotologon andeande'.”
40004017	Ea' dei' Jisas nafela maol na'ipasa basef la'ela'ef. Nawalipasa basef amama na'i, “Nemaf anama bu'unai felefele' neataga ma ipe' piowis kingdom heveni. Na'ama dei' ipe' pemboma opalef pefe'ma God.”
40004018	Jisas naila akata nafe' etin walemb batupa'manai lu'unai Galili, nati amam biam Saimon Pita naloma owalomana Andru. Amam mala anemb magi' agof manda' bisnis.
40004019	Anan nati amam biam na'ipam na'i, “Ipe' bipa pifi'i pembalo'a basef ae'ami pila ae'. Fowa' ipe' pagi agof, ea' dei' ihi'ambepa pefe' pi'ipa enis epes sila ae'.”
40004020	Ea' amam mame'ana mohafel mehip makwaha anemb ma'oh mailana mafe'.
40004021	Ea' Jisas na'i nindiki'ah nafo'o felefele' ea' nati anom amam biam wapoti' Jems naloma owalomana Jon maloma ahalomam amamunai Sebedi. Amam matoma bot mape magundisa anemb amamumi. Ea' Jisas nofala amam biam Jemsi Jon.
40004022	Ea' mohafel mehip makwaha bot mafi'i maila Jisas mafe'. Ahalomam amamunai Sebedi makwahona nape bot.
40004023	Ea' Jisas nafe' etap hiagoma Galili, nafe' na'ipasa basef bu'wami Godi amam nematawa hiesi nomon ifagw esis Juda sa'i basef sapeimi. Basef bu'wami anan na'ipasami amama ma'i, “Nemaf anama bu'unai nafi'mai ipe'. Ama ipe' hipei piowis kingdom heveni.” Ea' nanda' epes hiesi awes naninani nanda'asi sataga bo'wes wapoti'. Awes main naninani nanda'asi, Jisas la'ifina nanda'as sataga bo'wes.
40004024	Basef Jisasi mohafel mafe'agon etap hiagoma Siria ma nanda' awesisi hiesi sataga bo'wes. Ea' esis Siria wapoti' sofa'ai hiesi awesisi sofa'as safi'mai Jisas. Enis ambagof awami manda'as sahaga sagaol, enis ambagof awami mahas maofas nif, enis same' alop nimanimi lu'wami mahas, enis lagof bo'wagah monda'alasi esis sofa'as safi'mai Jisas nanda'as sataga bo'wes hi'alas.
40004025	Na'ama amam nematawa hiesi sailana safe'. Enis sape etap hiagoma Galili saloma enis sape wambel anama 10-peleina Dekapolis saloma enis sape Jerusalem, enis sape etap hiagoma Judia, saloma enis epes sape walemb Jordan fisanamb esis hiesi sailana safe'.
40005001	Jisas nati esis amam nematawa hiesi ea' nalata anona halaf nape. Ea' alupumi ananimi mafi'i mandatama etifigin malomana.
40005002	Ea' anan nafela basef amama laumi nawalipamom.
40005003	Anan na'i, “Ipe' emi egafipa pegawa ea' ipe' etipa owa' la'ifipama penda' maol bu'unai Godi, dei' ipe' pandanifel pape andeande'. Dei' main, ipe' pawis ea' kingdom heveni.
40005004	Ea' ipe' emi egafipa palef papani, ipe' dei' pandanifel ea'. Dei' main, God nambimb nonda' opalef ipe'imi mope bo'om.
40005005	Ea' ipe' emi egafipa mamaipama pape sa'ombel owina enis epes, dei' ipe' pandanifel ea'. Dei' main, ipe' anona nemaf pefa' amamaga bu'wami God na'i endilisi ma nease'epam.
40005006	Ea' ipe' emi egafipa ukup mehafel ma'ima'i waf bu'unai, si'i nolomahasa gwa'aimi eap pase'asa embel, dei' ipe' pandanifel pape andeande'. Dei' main? Nambimb God nese'epa waf anama bu'unai ukup maimailanai dende'ma ipe' si'ipamana.
40005007	Ea' ipe' emi egafipa pati enis epes uwahipis, dei' ipe' pandanifel ea'. Dei' main, nambimb God niti ipe' uwahipipa.
40005008	Ea' ipe' emi egafipa ukup mape bo'om andeande' ma waf aonai a'epa, dei' ipe' pandanifel ea'. Dei' main, ipe' anona nemaf piti God.
40005009	Ea' ipe' emi egafipa panda' maola pahagofa wandaf patalogamas seanda' waf bu'unai, dei' ipe' pandanifel ea'. Dei' main, God nambimb nofalepa ni'i ipe' awasi ananipei.
40005010	Ea' ipe' emi egafipa paila waf bu'unai ma enis epes sanda'mepa waf aonai sase'epa nimanimi, dei' ipe' pandanifel ea'. Dei' main, dei' ipe' pawis ea' kingdom heveni.
40005011	Ipe' emi egafipa paila ae' pape na'ama. Enis sandaiwa'ma paila ae' sonda' basef mamumami awami baso'maimi ma ipe'. Ea' sese'epa agof awami endilisi si'i ipe' epes aopei ma sase'epa nimanimi. Esis sonda'epa na'ama dei' ipe' pandanifel ea'.
40005012	Opalef ipe'imi mope awanem pepe pendanifel. Dei' main? Amamaga hiami bu'wami ipe'imi ma'oh heven ilif. Esis isima sanda' waf aonai ma ipe' na'ama etin si'i fowa' gani sanda' waf aonai ma profet amama mape fowa'imi.
40005013	Ipe' si'i sol ama pigiambama epes hiesi sape etapi. I'i sol amama mumbul usihima a'am, owa'etin. Nambimb ipe' penda'am pi'imama usihim wapoti'? Owa'etin. Sol amama mumbul maol a'ama sonda'am, esis sokwahom mefe' etap sofofo'asom.
40005014	Ipe' si'i lam epes hiesi sape etapi pihi'ambas. Anagon taun lu'wagoma natoma halaf ilif ina nape nandambaho', owa'etin.
40005015	Epes ina sakata lamifah sopalo'am ma'oh balata owin, owa'etin. Esis sawamonam balatagw ilifa howealama epes hiesi sape ipat nomon.
40005016	Ea' na'ama etin, ipe' penda' waf bu'unai si'i lamifah ipe'imi mape alihima howealama naep esis amam nematawai hiesi siti waf bu'unai ipe' panda'anai ma seafela agel Ahalomepa nape ilifi lu'una.
40005017	Ipe' ina ukup mondanda' mi'i ae' afi'i ma ili'amona mi'uli Godi neloma basef amam profet fowa' gani mawalipasami, owa'etin. Ae' ina afi'i ma ili'amonam, owa'. Ae' afi'i ma endelam iwapani'am enda'am motaga endilisimi.
40005018	Ae' a'ipipa endilisi. Basef amama mope mefe'ma amamaga mape ilif etapi moloma otaga etap higililam hi'ilam. Anom basef tu'wanima amef sa'usa'umi moloma anom basef bandami mail nomona buk mi'uli Godi, amama mope la'ela'ef hihif na'ama etin mefe'ma maol hianai Godi netaga nendawalap hi'ilana.
40005019	Na'ama i'i emi egafis sili'amona anom basef kwawie'ima basef amama mape mi'uli Godi ma esis sihi'amba enis epesa sonda'am na'ama etin, anona nemaf agof epes isima mefe' sa'osa'om ma kingdom heveni. Ea' emi egfis sila mi'uli Godi andeande'ma sihi'amba enisa sielana, anona nemaf esis sefa' agof lu'wami ma kingdom heveni.
40005020	Na'ama dei' ae' a'ipipa a'i, ipe' ukup pepoma amam dambami mawalipasa mi'uli Godi moloma amam dambami Farisi. I'i waf ipe'inai bu'unai owa' nikila' waf amamunai, anona nemaf ipe' ina pefe' piowis kingdom heveni, owa'etin.
40005021	Ipe' pame' ea' basef amama fowa' gani amam akupipa mofa'ami ma'iam na'ama ma'i, ‘Ipe' owa' peha enin epen neaga'. I'i enin neha enin epen nega', epen inima nambimb netagama basefa kot.’
40005022	Dei' ae' a'ipipa a'i, emi epen okom wandafuna ma enin sahin owan ananisi, enin nambimb netagama basefa kot. Ea' emi epen ni'ipa enin sahin owan ananini ni'i, ‘Ine' epen falafinai’, enis sonda'mana basef amam Juda dambami mumafi koti. Ea' i'i enin epen ni'ipa enin epen lamana ni'i, ‘Ine' okom nahena endilisi’, epen inima nefe' wambel aonai nif fandumi ma'oma.
40005023	I'i ipe' pi'i pindalali ma God penda' ofa felefele' ma balata anama sondolalima Godanai ma i'i ipe' ukup mopoma anona waf aonai ipe' panda'ana enin sahin owan ea' ukup numbutima ipe', penda'am na'ama.
40005024	Ata' pekwaha ofa ipe'inai nonda'oh felefele'ma balata anama, ipe' ata' pitanima pefe' penandona basef peloma sahin owan ipe'isi pali' panda'mas waf aonai. Ama ea', pifi'i pefa' ofa pefe' pindalali peso' Goda ofa.
40005025	I'i enin epen ni'i neanda'mepa basef, nelomepa pefe' ma ata' pitu eaf, ipe' mehip pese'ana okom pewalapa amama pi'iam peloman, ama basef owa'etin. Na'ama epen inima nenda'epa penda' basefa amama ma jas nonda'epa pefe'ma polisman, ea' monda'epa penda' kalabus.
40005026	Ae' a'ipipa endilisi, ipe' ina nambimb pekwaha ipat anama sanda' kalabusanai ulal, owa'. Ama peagwa amamaga lu'wami sa'umi ma wiaf ipe'inai hi'ilana, pefe'.”
40005027	Jisas na'ipam wapoti' na'i, “Ipe' pame'am ea' basef amama fowa'imi. Ipe' ina penda' waf aonai ma so'a waola enis amam nematawa deindeias, owa'.
40005028	Dei' ae' a'ipipa na'ama a'i, i'i anona aman nieti ano'w nemata'w, ama okom ananinai nehafema akwa'w, aman anama ea' nanda' waf aonai so'a waulanai ma okom ananinai.”
40005029	Ea' Jisas na'ipam anom basef womun etin na'i, “I'i naep ipe'imi mape lagof da'isimi monda'epa pewa ma waf aonai, pigiam pikwahom. I'i alop tu'wanina ipe'inai nefa' nimanimi, amama aom kwaukwawie'. Ina andeande' ma esis sokwaha alop si'ina ipe'inai hi'ilana neafe' wambel aonai hel nif fandumi mapoma. Amama anona nemaf pefa' nimanimi awami lu'wami endilisi.
40005030	I'i lagof da'isimi monda'epa pewa ma waf aonai, petopa'am pekwahom. I'i alop tu'wanina ipe'inai nefa' nimanimi, amama aom kwaukwawie'. Na'ama esis sokwaha alop si'ina ipe'inai hi'ilana nefe' wambel aonai hel nif fandumi mapoma.
40005031	Basef amama fowa' mataga ma'i, i'i anona aman ni'i nili'amona waulu'mana anani'wi, anan ata' ni'i anom basef nonda'am mil anop okwatip nose'akw ma neatopa' dase'ama.
40005032	Dei' ae' a'ipipa a'i, i'i nemata'w akwama owa' konda' waf aonai so'a waolanai, ma waulunama'w neakwaho'w etin, anan nanda' akwa'w kwanda' waf aonai so'a waola anona aman. Ea' emi aman naso' nemata'w fowa' anona aman nali'amona'wi, aman anama nagi' nase'akwi wapoti' nanda' waf aonai so'a waola nemata'w akwama.
40005033	Anom basef fowa' gani pame'ami ma'iam na'ama ma'i, ‘Basef amama la'ifimi pa'i endilisi gani ilif, ipe' ina pesambalom, owa'. Basef amama pilam mondahama ipe' pa'iama naep Dembinai.’
40005034	Dei' ae' a'ipipa, ipe' ina pi'i basef la'ifimi endilisi gani ilif, owa'. Ea' ina pi'i ilif hevena penda' anom basef la'ififi, owa'. Dei' main, gani ilif heven balata bu'unai dembinai Godi napoma.
40005035	Ea' na'ama etin ina pi'i etap anae' etina penda' basef ipe'imi la'ifim, owa'. Etap anae' nandahama si'i anona tebol sa'unai God nahapona bo'wagahanai. Ea' na'ama etin ipe' ina pi'i Jerusalema penda' anom basef ipe'imi la'ifimi, owa'. Jerusalem anama taun wambel lu'wagoma dembinai kingi.
40005036	Ipe' ina penda' basef ipe'imi la'ifim pi'i balagah ipe'imi, owa'. Dei' main, ipe' ina la'ifipama penda' anom auf ama balagah ipe'imi meataga afitimi alimi, owa'.
40005037	Ipe' pi'iam pi'i a'e o owa'. Pi'i amama atom. Basef watanieimi, amama mataga epen aonai Satan atona.
40005038	Ipe' pame'am ea' basef amama fowa' gani mataga ma'i, ‘I'i ipe' pepa' peloma enisa seahepa naep o seatalamepa nalelef, ipe' pegwamas pehas wapoti' penda'as sondagwama etin.’
40005039	Dei' ae' a'ipipa, ipe' ina pegwama epes sonda' ipe' aopei, owa'. I'i emi egalin nehepa aomb wa'ol, pendamboma nehepa aomb wa'ol wapoti'.
40005040	I'i anona aman nonda'mepa basef ni'i nefa' siaot ipe'inai, ipe' pese'ana sagwegw ipe'igwi wapoti'.
40005041	I'i anona aman dembinai ma gavman nindinapina ma pefe'mana wiga pelomana anagon fele' si'i nogota atotona, ipe' andeande'ma ata' pefe' pelomanago nehetagw biam laom wapoti'.
40005042	I'i emi epen nefalepa ma anom amamaga, ipe' pese'anam. I'i enin epen ni'i newaolamepa wiaf, ipe' ina pindaiwa'man pesambala basef ananimi, owa'.
40005043	Ipe' pame'am ea' basef amama fowa' gani mataga ma'i, ‘Ipe' pese'asa opalef epes isima sape felefele'ma ipe', ea' ipe' ukup wandafuma naumbih ipe'isi.’
40005044	Ea' dei' ae' a'ipipa anom basef a'i, ipe' ukup mimila naumbih ipe'isi pese'as opalef, penda' betena God niegiambama isima sanda'mepa waf aonai.
40005045	Ipe' penda'am na'ama ma peape awasi Godi si'i Ahalomapa nape heven ilifi. Anan nanda' aon alipunai nape ilifa nigiambama epes bu'wasi saloma epes sanda' waf aonai wapoti'. Anan nanda' asaf nalai ma epes isima sape andeande'i saloma isima sanda' waf aonai wapoti'.
40005046	I'i ipe' ukup mila epes isima ukup maimaila ipe' etipa, anona nemaf pefa' amamaga bu'wami maima waf anama? Owa'etin. Amam amama manda' waf aonai maloma mofa' takisi manda' waf anama atona.
40005047	I'i ipe' pinifela isima alupisi ipe'isi etis, ipe' petaga pikila' enisa maina waf bu'unai? Owa'etin. Esis sololama Godi sanda'am na'ama etin.
40005048	Na'ama ipe' pepe bo'wepa endilisi si'i Ahalomepa ipe'inai God nape heven ilif.
40006001	Ipe' pindumafuma andeande'. Ina penda' waf bu'unai ipe'inai ma naep esis epesi ma seatilipa, ma sie'i ipe' epes bu'wipei ma seafela agof ipe'imi, owa'. I'i ipe' penda'am na'ama, ipe' ina anona nemaf pefa' anom amamaga bu'wami ma Ahalomepa God nape heveni, owa'.
40006002	I'i ipe' pi'i pigiambama enis epes isima kwahusi, ipe' ine' pi'ipa enis epes, owa'. Ipe' ina penda'am si'i waf anama amam mambaso'as ma'i malogof biami mofapula alelefi batagw ma'ipas sali', owa'. Amam manda'am ifagw esis Juda sa'i basef sapeimi, anama eaf dawalegefa naep epesi seati amam sefela agof amamumi lu'um. Owa', hapaimi. Ae' a'ipipa endilisi, Epes isima safela agof amamumi ea' ma'um amama atom.
40006003	I'i ipe' pigiambama epes isima na'amai kwahusi, ipe' pembaho'as penda'as na'ama. Lagel wa'ana nanda'ami, lagel wa'ana ina nogawam, owa'etin.
40006004	Ipe' pembaho'am penda'am. Ama Ahalomepa ipe'inai nati amamaga amama mape mandambahi'i ea' anan atona nambimb nogwamepam ipe'.
40006005	Maina nemaf ipe' penda' beten, ipe' ina penda'am si'i waf anama amam amama mambaso'ami ma'i malogof biam manda'anai, ma mietu etin nomon ifagw esis Juda sa'i basef sapeimi o eaf lu'unai dawalegef, ama epes seatolom, owa'. Ae' a'ipipa endilisi amam anona nemaf God ina nogwamama amam amamaga bu'wami ma waf anama, owa'etin. Epes isima satolom ea' ma'um amama atom.
40006006	Nogota anama ipe' pi'i penda' beten, piwis ifagw nomon pewalo utagw ea' penda' betena God Ahalomepa ipe'inai, anan nape anama nandambaho'ma. Anan nati amamaga mape sandambahi'i ma nambimb neagwamipei beten.
40006007	Afama ipe' penda' beten, ipe' ina penda' beten pi'i basef loumi atom si'i epes isima sololama Godi sanda'am, owa'. Esis sa'i sonda' beten launai ma nambimb God neame'as. Owa'etin, God ina name'as.
40006008	Ipe' ina pila waf asasinai, hapainai. Ahalomepa God nape ilif nogawa ea' ma amamaga a'ipei. Nogota anama ipe' ata' owa' pihali'anama, anan nagawam ea'.
40006009	Ipe' penda' beten na'ama pi'i, ‘Ahalomapa ape'inai nape heven ilif, ape' ma'i agel ine'inai nope bo'ona andeande' ma hiesi seafela agel ine'inai lu'una.
40006010	Ape' ma'i nemaf anama bu'unai nifi'i ma epes hiesi siowis kingdom ine'inai. Waf bu'unai esis ine'isi sailana heven, ape' ma'i milana etap anae' wapoti' na'ama etin.
40006011	Dei' ine' nese'apa gwa'aimi mondahama nemaf anae'.
40006012	Ine' nekwahomapa waf aonai ape' manda'anai si'i ape' makwahomasa waf aonai enis epes sanda'mapanai.
40006013	Ine' owa' nili'apa mefe'ma amamaga ahifimi meagwamba ape'i. Hapaimi. Netagahipa ma epen aonai.’ ” [Wambel ine'inai noloma pepel ine'inai noloma nafifili ine'inai, amama ine'imi atom la'ela'ef hihif. Endilisi.]
40006014	Ea' Jisas na'ipam wapoti' na'i, “I'i ipe' pekwahomasa waf aonai enis epes sanda'mepanai, ma Ahalomepa nape heveni nekwahomepa waf aonai ipe' panda'anai wapoti'.
40006015	I'i ipe' owa' pekwahomasa waf aonai enis epes sanda'mepanai, Ahalomepa nape heven ina nekwahomepa waf aonai ipe' panda'anai wapoti', owa'etin.
40006016	Maim nimeguf ipe' pekwaha gwa'aimi, ina penda'am si'i amam amama mambaso'mami ma'i malogof biami manda'ami ma manda' amagah amamumi awasim, owa'. Amam manda' amagah aom na'ama ma epes satolom sogawa sa'i amam mokwaha gwa'aimi. Ae' a'ipipa endilisi amam mofa'am ea' amamaga amama ma danifel amamunai. Epes isima sati waf anama amamunai, ea' ma'um amama atom.
40006017	Maina nemaf ipe' pekwaha gwa'aimi ma penda' betena God, ipe' pesa'opa amagah penda' wel pindisa balagah ipe'imi.
40006018	Ama enis epes ina sogawa ipe' pakwaha gwa'aimi, owa'. Penda'am na'ama ma Ahalomepa nape nandambahi'i anan atona nogawepa. Anan nati amamaga mape mandambahi'i, ma nambimb neagwamipei beten.
40006019	Ipe' ina petama amamaga bu'wami atom ipe'imi pewa'aniam etap anae', owa'. Enis sakowalefi sapisila ifagw sawis sakowalopam, sopafowa motopa'am monda'am aom, waimba nasagiham.
40006020	Dei' ae' a'ipipa pewa'ania amamaga bu'wami ipe'imi mo'omepa gani heven ilif. Anama bamagufi sopafowa ina mototopa'am ea' waimba ina nasagiham, owa'etin endilisi. Ea' sakowalefi ina suwis sokowalopam, owa'.
40006021	Maina wambel amamaga bu'wami ipe'imi ma'oma, ea' wambel anama atona anona nemaf ukup ipe'imi wapoti' meapoma.
40006022	Naep nomon ukup ipe'ipi si'i lama alop si'ina ipe'inai. I'i ukup ipe'imi bo'om mope, ea' alop si'ina ipe'inai howalana.
40006023	I'i ukup ipe'imi aom, nambimb alop ipe'inai akutina hi'ilana. Ea' na'ama etin, i'i lam amama mape ukup ipe'imi nomon akutim, anona nemaf owamb anama ea' lu'una endilisi.
40006024	Ina enin epen la'ifina nanda' maol nihapila maol biefina amam dambami biam, owa'etin. Na'ama okom nila anona, anona nesambalona. Ea' anan neme' basefa anona, anona nowa' alafugahana. Ea' na'ama etin, ipe' ina la'ifipa pepe owina God noloma wiga hianai moni hianai, owa'etin.
40006025	Ea' ae' a'ipipa a'i ipe' ina ukup matamea hiahiama ambagof ipe'imi pi'i, ‘Ape' ata' mea' main? Ea' mea' embel maim?’ Owa'. Ipe' ina ukup motamea ma alop ipe'inai pi'i, nambimb ape' monda' main mombaho' alop ape'inai? Ambagof afa'imi ina gwa'aimi atom. Ea' alop ina luwaguf atom, owa'.
40006026	Ipe' ukup mopoma amiguf. Amiguf ina manda' aof mawa gwa'aimi maim, owa'. Amiguf amam ifagw owa'etina mowa'ani gwa'aimi mo'oh, ea' mowa'aniam mofa'am ma'oh ifagw gwa'aimi emi, owa'etin. Ea' Ahalomepa ipe'inai nape heveni, anan nase'am gwa'aimi. Ea' ipe' epes pikila' amiguf amama endilisi.
40006027	Ipe' nambimb emi la'ifina nomonas notanea nawis niwatania anona nemaf wapoti' ma ambal ananinai nope nogota laona wapoti'? Owa'etin.
40006028	Dei' maina nomonas ipe'imi matamea safe' endilisi ma luwaguf maim? Ipe' ata' ukup mopoma afis main salo ande'. Esis sataga salo lu'wis sa'imama? Esis ina sanda' maol, ina sanda' luwaguf maim, owa'etin.
40006029	Dei' ae' a'ipipa fowa' gani anona aman amamaga hiamunai Solomon nanda' sosaf hianai ma luwaguf ananimi, ea' sosaf ananinai ina bo'ona si'i afis amama, owa'etin.
40006030	A'e, otalef amama dei' ata' malo aof ama naman etef sotopa'am sokwahom mefe' nif. Otalef amama awami God nofalo'mam. Ea' ipe' amam nematawa pikila' otalef amama. Ea' dei' ipe' pembale'efa basef Godi, bale'ef ipe'inai ina la'ifina, pegawa endilisi anan numafipa wapoti'.
40006031	Ea' ipe' ina ukup motamea hihif endilisi pi'i, ‘Nambimb ape' mea' main? Mea' embel eti? Monda' luwaguf eti?’ Na'ama owa'.
40006032	Epes sape etapi sololama Godi ukup matamea mafe' endilisi ma sogolopam amamaga amama hiami. Ea' Ahalomepa ipe'inai nape heveni anan nogawa ea' amamaga amama a'ipei.
40006033	Ipe' ata' ukup mili' pegolopa waf bu'unai noloma piwis kingdom Ananinai pili', nese'epa amamaga amama ipe' wapoti'.
40006034	Ea' ipe' ina nomonas mopoma amamaga meataga naman, owa'. Nemaf namanifi fendapoma naman atef, ama amamaga amama meataga naman. Amamaga nimanimi matagama nimeguf deindei mandahama nimeguf atona etin. Ipe' ine ukup motamea mefe', owa'.
40007001	Ipe' ina pewaloga enis epes si'i anona jas dembinai nawaloga basef kot lu'unai, owa'. Ama anona nemaf God ina nowalogepa, owa'.
40007002	Waf ipe' panda'ana pawaloga enis epesanai, anona nemaf waf anama atona God nonda'mepana ipe' wapoti'. Ikwaf anama atona ipe' panda'ana pawalogas God nogwamepana ipe'.
40007003	Dei' maina ipe' pati usan sa'unai nape naep sahin owan ipe'isi, ea' ipe' owa' pegawa hapataf lu'unai nape naep ipe'imi?
40007004	Dei' maina ipe' ata' pali' pa'ipa sahin owan ipe'isi pa'i, ‘Owalome, ae' a'i iwafamena usan sa'unai nape naem ine'inai.’ Ea' hapataf lu'unai nape naep ine'imi. Na'ama owa'.
40007005	Ipe' malogof biamipei pambaso'mami. Ipe' ata' pili' pewafam usan hapataf lu'unai nape naep ipe'imi ma piti andeande', pewafamenan usan sa'unai nape naep sahin owan ipe'isi.”
40007006	Ea' Jisas na'ipam anom basef womun etin wapoti' na'i, “Amamaga bu'wami usi'imi, amama ipe' ina pese' nombagw, owa'. Ea' ipe' ina pekwaha awelep amama bu'wami ipe'imi mefe'ma bogof, owa'. Na'ama mofofo'asom awelep amama bu'wami bo'walelef amamumi ea' nombagw mohepa mea'epa.
40007007	Ipe' pihali' God nambimb nese'epa amamaga amama. Amama ipe' pegolopami nambimb pitolom. Ipe' peha uta, nambimb God nusi'amepana uta.
40007008	Dei' main, emi egafis sohali' Godi, nambimb sofa' amamaga. Emi egafis segolopa amamaga, nambimb seatolom. Ea' emi egafis soha uta, nambimb God nusi'amanasa uta.
40007009	I'i enin awani nihali' ahalomana ma anom gwa'aimi, atuwasi ahaloman nefela anom owap nose'anam? Owa'etin.
40007010	I'i anona awani nihali' ahalomana nease'ana anona eol, anan nambimb ina nose'ana anona yul aonai, owa'.
40007011	Ea' ipe' amam nematawa aopei pase'asa amamaga bu'wami atoma awasi ipe'isi. Ea' endilisi Ahalomepa ipe'inai nape heven nikila' ipe' epes. Anan wapoti' nambimb i save nose'asa amamaga bu'wambu'wami amama sahali' anan emi.
40007012	Maina waf ipe' pa'i esis sanda'mepana ipe'i, ipe' penda'masana na'ama etin. Basef amama ofagema ma mi'uli Godi na'ipa Mosesanai naloma basef God fowa' na'ipa amam profet manda'ami.
40007013	Ipe' pefe' piowis uta sa'unai. Dei' main, anona eaf nafe' nawis wambel aonai hel alihina endilisi uta wapoti' alihina. Ea' amam nematawa hiesi safe' saila eaf anama.
40007014	Ea' uta ma eaf nafe' nawis wambel sape namisagoma ina alihina, owa'etin. Uta wapa'mona. Wambel anama sape bo'wes andeande' la'ela'ef. Eaf anama ahifina endilisi ma seafe'. Amam nematawa atona etin esis ea' amama atom sati eaf anama sailana.
40007015	Ipe' pindumafuma andeande'ma amam profet mambaso'mami ma'i mawalipasa basef Godi. Amam mafi'i mambaso'mepa manda' ufunufeni mataga patolom ande' atogon mape bo'om sa'umbilim si'i sipsip. Ea' ukup amamumi nomon aom endilisi ma ipe' ma'i mohambombagepa mohepa si'i nombagw wandafumi. Ea' ipe' ina peme'am, owa'.
40007016	Ipe' piti waf amamunai netaga nendawalap si'i su'utip pail lawah ea' pegawa waf amamunai bo'ona o aona. Epes ina sola su'utip wainim mandelef amama higatagumi, owa'. Ea' esis ina sola su'utip fik si'i ahip anona mandof higatagunai, amama wapoti' owa'. Ea' waf aonai amamunai nataga nandawalap aona si'i su'utip awami.
40007017	Ea' na'ama etin lawah hiami anom bu'wami mola su'utip bu'wami gwa'aimi, ea' lawah awami mail mola su'utip awami numbutimi.
40007018	Lawah bu'wami ina mail mola su'utip awami ea' lawah awami ina mail mola su'utip bu'wami, owa'.
40007019	Lawah hiami owa' mieil mola su'utip bu'wami, amama esis salam saofam nif.
40007020	Na'ama ipe' nambimb piti waf amam profeti netaga nendawalap si'i su'utip mail lawah, ea' pegawa waf amamunai bo'ona o aona.
40007021	Ipe' ina pi'i amam nematawa hiesi hi'alas sofala ae' sa'i Dembinai, pi'i anona nemaf seafe' siowis kingdom heveni, owa'etin. Emi egafis sila okom Ahalomei nape heven ma sielana, esis etis anona nemaf sefe' suwis kingdom heveni. Enis lamasa owa'.
40007022	Nemaf anama amam nematawa hiesi sifi'i si'ipa ae' si'i, ‘Dembinai, Dembinai, ape' mawalipasa basef Godi si'i profet amama mawalipas ea' ma'i agel ine'inai matofa ambagof awami mape epesi! Ape' ma'i agel ine'inai manda' ikwaf naninani la'ifinai si'i God nanda'anai!’
40007023	Nemaf anama ae' iwalipas i'ipas alihis na'ama i'i, ‘Fowa' gani pafi'i pafi'i pataga dei' Ae' ina egawa ipe', owa'. Ipe' epes panda' waf aonai, ipe' si'amae, ipe' fo'o.’
40007024	Emi egafis seme' basef ae'ami ma sielami, esis si'i epen gawainai nala' ipat ananinai netawa etap anama otambaiguma la'ifiguma.
40007025	Anom nimeguf mafe' ea', asaf lu'unai nalai, walemb nawisi lu'una embel kolo'walami mafe', uf la'ifinai naluwi, amama makoto'ma ipat anama ea' ina nato, owa'. Epen inima nala otamba lu'wami mosahapana netawa.
40007026	Ea' emi egafis seme' basef ae'ami owa' silam, esis si'i anona aman nahaga nagaoli. Anan nala' ipat ananinai natoma ilifa wesan atona.
40007027	Anom nimeguf mafe' ea' asaf lu'unai nalai, embel mataga, ea' uf naluwi la'ifina, amama maola ipat anama nondokwaef nowa. Ipat anama nato na'oh kwapete' endilisi aona.”
40007028	Nogota anama Jisas na'i basef amama laumi ma hi'alam, esis same' basef ananimi ea' gegelalasis kwapete'as endilisi.
40007029	Dei' main, anan ina nawalipas si'i amam falafumi ma'ipas, owa'. Anan na'ipasa basef la'ifimi naloma pepel na'ama etin si'i amam agufumi ma'ipas. Amam dambami mawalipasa mi'uli Godi ina mawalipas na'ama si'i anan, owa'. Anan la'ifina endilisi nikila'am.
40008001	Ea' Jisas nakwaha halaf anama nilianai, amam nematawa hiesi sailana safe'.
40008002	Ea' anona aman awasinai alop nambo'anai nafi'i felefele'ma Jisas nindiwa nembawa notawa felefele' ma anan na'ipana mehip na'i, “Dembinai, i'i ine' ni'i a'e, nenda' ae' etaga bo'owe.”
40008003	Ea' Jisas naso' lagelana nahapila anan na'ipana na'i, “Ae' a'i a'e ma ine' netaga bo'wena.” Ea' dei' etef awes anama aonai nakwahona ea' nataga bo'ona.
40008004	Ea' Jisas na'ipana na'i, “Ina nefe' ni'ipa enin epen ni'i ae' anda'ena bo'wena, owa'. Ine' fo'o nihi'ambana alop ine'inai aman anama pris. Ea' nese'ana amamaga amama anan nendolalima God ea' ine' ninifelana ma nataga bo'wena si'i mi'uli ananinai fowa' Moses na'ipasanai na'i. Ama esis hiesi sitilina sogawa ambo'wena.”
40008005	Jisas nafe' wambel Kaperneam ea' anona soldia dembinai nape. Anan kepten numafi soldia hiami 100-peleim. Ea' nafi'i nahali' Jisas nindinip na'i,
40008006	“Dembinai, aman anama nanda'me maoli awes nanda'ana na'oh ipat ananitai. Bo'wagahi lagof saga' sailana. Alop ananinai ekep mahana kwapete'.”
40008007	Ea' Jisas na'ipana na'i. “Ae' atuwasi efo'o enda'ana bo'ona.”
40008008	-
40008009	Ea' dembinai soldia anama na'ipana na'i, “Ae' ina aman bu'uwei ma ine' neafo'o niwis ipat ae'anai, owa'. Ine' ni'i basef atom, atuwasi anan bo'ona. Dei' main, ae' ape owina anom soldia dambami mumafi mase'e maol. Ea' ape ilifa anom soldia ae'ami imafiam. I'ipa anona i'i, ‘Ine' fo'o’, name'e nafe'. Ea' i'ipa anona i'i, ‘Ine' fi'i’, name'e nafi'i. Ea' i'ipa anama agel a'anai nanda'me maoli i'i, ‘Ine' da'a maol anama’, anan name'e nanda'ana. Ine' dembinai. Ea' awes anama atuwasi neme' basef ine'imi ea' nefe'. Dei' ine' ni'i etin, ea' anan ambo'ona wapoti'.”
40008010	Ea' Jisas name' basef ananimi okom natanea na'ipa amam nematawa hiesi saila anan safi'i na'i, “Endilisi etis ae' a'ipipa! Soldia dembinai anama anan ina ipe' Israelinai. Ea' dei' anan nembale'efa ae'. Ina anona aman Israelinai nombale'efa ae' na'ama, owa'etin. Anan nikila' ipe' Israela nembale'efa ae' la'ifina.
40008011	Endilisi ae' a'ipa ipe' Juda hipei, ipe' ina ukup mi'i ipe' etipa pefe' piowis kingdom heveni, owa'. Amam nematawa hiesi lamasi sifi'i gani aon natefima nowala ma naso'ma, isima sefe' siowis anama. Ea' sefe' siowis soloma dambami bafapepa ipe'imi Juda, Abraham noloma Aisak Jekop, sefe' sope etifigin sea' gwa'aimi solomam.
40008012	Ea' ipe' Juda hipai owa'etin. God nandondomba kingdom heveni ma ipe' piowis, owa'etin. Anona nemaf anan negalo'ma ipe' ni'ipipa ni'i pefe' wambel aonai owamb atona napoma. Ea' pefa' nimanimi lu'wami pelef mehip pena' nalelef ipe' tilili talala' kwapete' pepe.”
40008013	Ea' Jisas na'ipa soldia anama dembinai na'i, “Ine' fo'o. Ine' na'i ae' la'ifiwei ma iegiambama aman anama nanda'mena maol ine' neataga bo'ona. Ae' anda'ana bo'ona si'i ine' nambale'efa ae'.” Ea' dei' etef aman anama ambo'ona wapoti'.
40008014	-
40008015	Ea' Jisas nafe' nawis nomon ipat Pitai nati Pita nandagi'mokwi awasi'w kwa'oh, alop akwa'unai nifina kwapete'. Ea' natolo'w nahapila lagel akwa'unai awes anama nafe' nakwaha akwa'w. Ea' kohafel kwape kwanda'mana gwa'aimi anan.
40008016	Wambomota felefele' ma owamb esis sofa'ai amam nematawa hiesi ambagof awami mapeisi sofa'as safi'mai Jisas. Ea' na'ipa ambagof awami basef bandami atom natofam mafa' mafe'. Anan nanda' esis hiesi awesisi sataga bo'wes hi'alas.
40008017	Anan nanda'am na'ama si'i fowa' gani anona profet Aisaia na'i basef na'i, “Anan atona nofa' awes ape'inai nigiambamapa ma meape bo'wepa.”
40008018	Ea' Jisas nati epes hiesi saitu sindiwapana, ea' na'ipa alupumi ananimi mofa' bot mefe' anama walemb batupa'manai gani fisana.
40008019	Ea' anona aman dembinai nawalipasa mi'uli Godi nafi'i na'ipana na'i, “Dembinai tisa, ae' a'i efe' elomena. Ea' ofe' etin anama hiagoma ine' na'i neafe'ma.”
40008020	Ea' Jisas nagwamana na'ipana na'i, “Nombagw aolopumi ma'oh mala etap wambel amamunai. Amiguf wapoti' mufia' mafe' ilif mala' alegah mapeih gani ilif, ea' ae' owa'etin. Ae' ataga epen endilisiwei, wambel a'e ma a'oh alo balaga ae'anai.”
40008021	Ea' anona aman alupunai Jisasi nafi'i na'ipana na'i, “Ae' a'i ata' epe imafi ahalome, ata' igiambamana ma noga' ewana ma nope, ifi'i ilina.”
40008022	Ea' Jisas na'ipana na'i, “Hapainai, esis saga'i sondawago esis etis isima saga'i. Ine' owa'. Ine' fi'i nila ae'.”
40008023	Ea' Jisas nalata bot anama naloma alupumi ananimi mafe' malomanamai mombo fisana mafe' anona walemb batupa'manai lu'unai.
40008024	Ea' mehip etin uf lu'unai naluwi, embel mohafel mawis bot nomon felefele'ma bot na'i nowala embel. Ea' Jisas na'oh nolola bot.
40008025	Ea' alupumi ananimi mafe' minimbalana ma'ipana ma'i, “Dembinai! Ine' hafel nigiambamafa. Afa' wa'i higililafa owala embel!”
40008026	Ea' na'ipam na'i, “Ipe' ina pembale'efa pa'i ae' la'ifiwei, owa'etin. Dei' maina ipe' umbamahepa?” Ea' nehafel na'ipa uf naloma embel na'i, “Ipe' tol motah.” Ea' uf faso'mana, embel ina ata' manda' fepo, owa'. Tol motah.
40008027	Ea' amam alupumi ananimi gegelalasom umbamaham kwapete'am ma'i, “Anan emi egafuna? Na'ipa uf naloma embel mame'ana mowala.”
40008028	Jisas nafe' nataga anagon wa'ol walemb batupa'manai anama anona etap esis Gadara sapoma. Ea' anom amam biam ambagof awami mapeimi mafi'mai anan. Amam mape la'ela'ef hi'agilif sawa saga'ima mafi'i. Amam amama epes awami mahasi. Ea' esis amam nematawa hiesi umbamahasa seafe' eaf anama amam mapoma.
40008029	Ea' mofala Jisas mehip ma'i, “Ine' God Nogalamana. Ine' na'i nenda' maina afa'? Ine' na'i nehafa ofa' nimanimi lu'wami? Nemaf anama na'i niahafanai ina dei' nataga, ata' owa'.”
40008030	Ea' anom bogof hiami maitu ma' gwa'aimi felefele'.
40008031	Ea' ambagof awami mahali' Jisas ma'i, “I'i ine' netofafa, nesapa'afa ofe' uwisa bogof mamuma.”
40008032	Ea' na'ipa ambagof amama na'i, “Ipe' fo'o!” Ea' makwaha amam amama biam mawisi mafe' mawisa bogof. Ea' bogof mamuma hiami masagih mafa' mafe' mehip mowala awagoma tata mowala mala embel walemb batupa'manai afum hi'alam.
40008033	Ea' amam mumafi bogofi masagih mafe' wambel lu'wagoma ma'ipasa basef amama amam nematawa hiesi ma'ipasa amamaga amama matagama amam amama biam ea' ma'ipasa bogof wapoti' afum hi'alam.
40008034	Ea' epes hiesi wambel anama safi'i sati Jisas sahali'ana sa'ipana mehip sa'i anan nekwaha etap anama asasima nefe' anagon.
40009001	Esis sandaiwa'ma Jisas ea' nafe' nalata anota bot nafe' walemb batupa'manai lu'unai fisana ea' nataga wambel ananinai ofagama.
40009002	Ea' anom amam mofa'ai anona aman mafi'i. Lagof bo'wagah maga' mailanai ea' tol na'oh lahis. Ea' Jisas natolom nogawa amam mombale'efana ma'i anan la'ifinai ma nigiambama aman anama aonai neataga bo'ona. Ea' na'ipa aman anama na'i, “Ine' epen ae'inai! Opaf ine'inai nepe awanena. Waf aonai ine' nanda'anai ae' akwahomenana ea'.”
40009003	Ea' anom dambami mawalipasa mi'uli Godi ukup mandanda' na'ama manda'ipama ma'i, “Aman anama Jisas nanda' God findiwana na'ipana awagon.”
40009004	Jisas nogawa nomonas amamumi. Ea' na'ipam na'i, “Dei' maina ipe' ukup ipe'imi mape na'ama?
40009005	Dei' amamaga maim ipe' pa'i ahifima ae'? Ae' la'ifiwei ma i'ipa aman anama awesinai i'i, ‘Ae' ekwahomena waf aonai nanda'anai,’ o i'ipana ie'i, ‘Nehafel nefe'.’ Basef amama nohafel neafe' ipe' pa'i amama ahifima ae'.
40009006	Ae' ataga epen endililsiwei a'i ipe' pegawa ae' la'ifiwei ma eakwahomasa waf aonai hianai amam nematawa sape etapi sanda'anai. Na'ama ae' a'i ihi'ambepa ae' la'ifiwei ma enda' amamaga amama.” Ea' na'ipana na'i, “Ine' hafel fela lahis ine'imi fa'am nefe' ipat ine'inai.”
40009007	Ea' anan nohafel nafe' ipat ananinai.
40009008	Ea' amam nematawa hiesi satolona sehafel gegelalasis umbamahas kwapete' sogawa God nagiambama aman anama nase'ana pepel lu'unai. Na'ama esis safela agel Godi lu'una.
40009009	Ea' Jisas nohafel nakwaha wambel anama nafo'o nati ae' Matyu, anda' basefa buk anae'. Ae' ape ipat anae' mofa' takisanai. Ea' Jisas na'ipi na'i, “Ine' fi'i nila ae'.” Ea' ae' ehafel ailana afe'.
40009010	Ea' Jisas naloma alupufai ananifai wape ipat ae'anai wa' gwa'aimi etin, amam hiami manda' waf aonai maloma anom hiami mofa' takisi mafi'i malomafa ma' gwa'aimi.
40009011	Ea' amam Farisi dambami mafi mati Jisas nape nalomafa wa' gwa'aimi, mahali' alupumi ananimi ma'i, “Dei' maina dembinai tisa ipe'inai nape naloma amam mofa' takisi maloma amam amama manda' waf aonai ma' gwa'aimi etifigin?”
40009012	Ea' Jisas name'am na'ipam na'i, “Isima awes a'asi ina safe'ma dokta, owa'. Esis bu'wasi. Ea' isima awes nanda'asi etis safe'ma dokta.
40009013	Anom basef mape buk Baibeli ma'i na'ama ma'i, God na'i, ‘Ae' andaiwa'ma ipe' peha mafis pese' ae', owa'. Ipe' piti enis amam nematawa uwahipis pigiambamas, andeande'.’ Ea' ipe' ina pegawa basef amama ofagema, owa'. Dei' pefe' pitalifam pegawam. Dei' main, ae' ina afi'i ma efala epes sanda' waf bu'unai, owa'. Ae' afi'i ma efala epes isima sanda' waf aonai etis.”
40009014	Jon aman anama napisi'as embel, alupisi ananisi same' basef ananimi safi'i anama Jisas napoma sahali'ana na'ama sa'i, “Anom nimeguf afa' waloma amam Farisi afa' wakwaha gwa'aimi wape etin wanda' beten. Dei' maina amam alupumi ine'imi owa' meakwaha gwa'aimi si'i afa'?”
40009015	Ea' Jisas nagwamam na'i basef womun etin na'i, “I'i enis sonda' anom gwa'aimi lu'wami ma enis aman nemata'w bias sondase'ama, ipe' pa'i esis alupisi atuwasi sondaiwa'ma gwa'aimi nemaf anama anan naso' nemata'wi nape nalomas? Owa'etin. Ea' nemaf anama anan nokwaha esis nefe' anagon laogoma, esis sokwaha gwa'aimi.”
40009016	“Ina andeande'ma peatopa' lowaf namunai pigundisana neloma anona lowaf apinai, owa'. Na'ama nambimb lowaf anama namunai nendatagah, nehape' apinai pele'atana negal neataga lu'una.” Ea' na'i anom basef womun etin wapoti' na'i,
40009017	“Embel wainim dambaimi ape' ina mowalam agwahup apinai mafinina si'i botowagof, owa'. I'i enin nenda'am na'ama, embel wain netef hianai, nohape' agwahup anama pele'etana ea' wain kolo'olana hi'ilana. Na'ama owa'. Wain dambainai mowalana agwahup dambainai atona. Ma embel moloma agwahup mola andeande'.”
40009018	Jisas ata' nape na'ipas etin, anona aman dembinai esis Judai nafi'i nindiwa nembawa notawa na'ipana na'i, “Nogame ae'akwi felefele' kwa'i koga'. Ae' a'i ine' nefe' newamona lagel ine'inai akwa'w ambal natanimai nuwisa'w kohafel kopan.”
40009019	Ea' Jisas nohafel naloma alupumi ananimi malomana mafe' eaf.
40009020	Ea' ano'w nemata'w kwafi'i alafuga Jisasi kwahapila lowaf ananifi da'malififa. Awes lu'unai nanda'akwi kwape gamba la'ela'ef afagof 12-peleim.
40009021	Ea' akwa'w okom nandanda' na'i, “I'i ae' esa lagela lowaf ananifi, ae' bo'awe.”
40009022	Ea' Jisas nandamboma natolo'w na'ipa'w na'i, “Nogame ae'inai! Opaf ine'inai nepe la'ifina. Ine' ea' nembale'efa ae' la'ifiwei. Amama atom dei' anda'ena bo'wena.”
40009023	Ea' Jisas nafe' ipat aman anama dembinai esis Judai nati enis amam nematawa sofapula batagwa nemata'w akwama awiawai'wi afu'w. Ea' epes hiesi salef mehip sa'i sapoma'w.
40009024	Ea' anan na'ipas na'i, “Ipe' si'amae! Akwa'w ina kwaga' endilisi, owa'. Kwa'oh etin.” Ea' esis sanda'iafana.
40009025	Ea' sehafel sawis ande', Jisas nikila'as nawis nomon nahapila lagel akwa'unai nafela'w kohafel ambo'okw wapoti'.
40009026	Ea' basefa nemata'w akwama mafe'agon hi'alagon.
40009027	Jisas nakwaha wambel anama nafe' etin, nati amam biam naep mase'ami magi'mana mofalana mehip ma'i, “Ine' akunamana Deviti, niti afa' uwahipifa!”
40009028	Ea' Jisas nafe' nawis anota ipat nomon, ea', amama mafi'mai anan nahali'am na'i, “Ipe' pembale'efa ae' la'ifiwei ma enda'epa bo'wepa?” Ea' amam ma'i, “A'e, Dembinai afa'inai.”
40009029	Ea' nasa lagofa naep amamumi na'i, “Ae' egawepa, ipe' pa'i ae' la'ifiwei. Na'ama ae' enda' naep ipe'imi ambo'om wapoti' mondahama pembale'efa ae'.”
40009030	Ea' dei' naep amamumi ambo'om matologon andeande'. Na'ama Jisas na'ipam basef la'ifimi na'i, “Ipe' ina pefe' pi'ipa enis amam nematawa ma anda'epa bo'wepa, owa'.”
40009031	Ea' amam mafe' mawalapa basef ma'ipa amam nematawa hiesi ma'i Jisas nanda' naep amamumi bo'om. Ea' basef amama mafe'agon hi'alagon.
40009032	Amam amama naep mase'ami mafe' etin, esis sofa'i anona aman malogel nase'anai. Anan ambal aonai nanda'ana, na'ama ina noga na'i basef, owa'. Ea' sofa'ana nafi'mai Jisas.
40009033	Jisas natofa ambal anama aonai. Na'ama dei' aman anama na'i andeande'. Ea' amam nematawa hiesi ukup matamea ma aman anama sa'i, “Fowa' ape' Israel ina mati anom amamaga amama, owa'etin.”
40009034	Ea' amam Farisi dambami esis Judai mambaso'am ma'i, “Anan natofa ambagof awami ma pepel anan dembinai ma ambagof awami amama.”
40009035	Maol Jisas nanda'anai nape na'ama. Anan nohafel nafe' wambel hiagoma na'ipasa basef bu'wami Godi. Nafe' nawis ifagw esis Juda sa'i basef sapeimi na'ipasa siowis kingdom heveni. Anan nagiambama amam nematawa hiesi awes hianai naninani nanda'asi sataga bo'wes wapoti'.
40009036	Ea' nati amam nematawa hiesi uwahipis esis ukup mololas sape umbamahas kwapete'. Ina anona aman nape numafias, owa'. Esis sape si'i sipsip owa' enin epen nimafias. Ea' nati esis uwahipis.
40009037	Ea' na'ipa alupisi ananisi anom basef na'i, “Ipe' piti aof hianai gwa'aimi hiami maof ea'. Ea' epes sanda' maoli owa' hiase, kwawie'is.
40009038	Ipe' pihali' Dembinai ofagonama aofi. Pihali'ana ma nosapa' epes hiesi sefe' sonda' maola sola gwa'aimi ananimi sembe'am etifigin.”
40010001	Ea' Jisas nofalai alupumi 12-peleim ananimi mafi'mai anan nase'am agof lu'wami nanda'am mataga la'ifima meatofa ambagof awami ea' monda' hiesi awes hianai naninani nanda'asi sataga bo'wes.
40010002	Amam amama Aposel 12-peleim Jisasi, agof amamumi amama. Nali'i Saimon agel wa'ana Pita, owalomana ananinai Andru. Ea' Jems Sebedi nogalomana naloma owalomana Jon,
40010003	ea' Filip naloma Bartolomyu, Tomas naloma ae' Matyu anda' basef amae' efa'asa takis. Ea' Jems Alfius nogalomana, Tadius,
40010004	ea' Saimon anan epes hiesi Seloti. Ea' aman anama Judas nawalapa Jisasa amam naumbih ananimi.
40010005	Jisas nasapa' amam amama 12-peleim mafe', nase'ama basef amam na'i, “Ipe' ina pefe'ma epes isima owa' sogawa Godi, owa'. Ea' ina pefe' piwis anona wambel etap esis Samariainai, owa'.
40010006	Ipe' pefe' ma esis epes hiesi Israel etisi sape si'i sipsip higilalam.
40010007	Pefe' pewalapa basef na'ama pi'i, ‘Nemaf bu'unai nafi'i felefele' ea' ma ipe' piowis kingdom heveni.’
40010008	Ipe' penda' awesisi bo'wes pefala saga'i sope namis wapoti', penda' isima awes aonai nanda' alop asasinai nambu'wi sotaga bo'wes. Ea' petofa ambagof awami mapeisi. Pepel Godi ipe' pefa'anai, anama ipe' pefa'ana etin, ina patalana otamba, owa'. Ea' na'ama etin ipe' pese'asana etin esis ina sotaloma ipe', owa'etin.
40010009	Ipe' ina pelo' otamba gol silva moloma kapa poket isalef ipe'imi, owa'.
40010010	Ipe' ina pefa' roksak o siaogw biam atom, o su moloma bandefah pandahe'amon pafi'iami, owa'. Dei' main, epes sanda' maoli, andeande'ma sofa' gwa'aimi asasimi.
40010011	I'i ipe' pefe' piowis anona wambel, ata' petologon pegawagon andeande'. Aman wambel anamainai emi egafuna bu'unai nie'i awima ipe', pepe peloma anan atona pefe' ma nemaf anama pekwaha wambel anama pefe'.
40010012	Nemaf anama ipe' pefe' piowis anona ipat, pi'ipa esis amam nematawa sape ipat anama pi'i, ‘Ipe' pepe opalef awanem.’
40010013	I'i enis sape ipat anama bu'wasi senda'mepa waf sie'i a'e ma ipe', nambimb basef ipe'imi opalef awanemami mopomas. I'i owa', hapaimi, basef amama bu'wami motanimani mopomepa la'ela'ef.
40010014	I'i enin epen nendaiwa'ma nease'epa opafa nefa'epa pefe' piowis ipat ananinai ma nindaiwa' ma neame' basef ipe'imi, pehafel pekwaha ipat anama o taun anama ea' pindilamam nombol sopof mail bo'wagah ipe'imi, ma sitilipa sogawa waf aonai asasinai ofagena asasinai atona.
40010015	Ae' a'ipipa endilisi, nemaf anama lu'unai anona nemaf God nowaloga epesanai, niti esis fowa' gani sape Sodom Gomora uwahipis andeande'. Ea' epes isima wambel anamaisi ina niti uwahipis, owa'. Nimanimi awami endilisi anona nemaf motagamas.”
40010016	Ea' Jisas na'ipam wapoti' na'i, “Ipe' peme', ae' esapa'epa pefe' si'i sipsip pefe' la'afena nombagw wandafumi aolupumi. Na'ama ipe' ukup mondanda' andeande' pefe' pila gawa si'i iguf mafe'. Ea' pila waf bu'unai si'i anona amil ma'unai, ipe' ina ukup mope aoma penda' waf aonai, owa'.
40010017	Ipe' pindumafuma andeande'ma anom amam. Anona nemaf sonda' kotimipa ma amam dambami Juda ea' sehepa nomon ifagw esis Juda sa'i basef sapeimi.
40010018	Amam mogawa ipe' panda' maol ae'anai ea' mondaiwa'mepa, ea' mofa'epa pefe' pitu naep kinga gavman dambami ma peawalapa basef ae'ami bu'wami ma amam moloma esis amam nematawa ina sogawa Godi pi'ipasam.
40010019	Nemaf anama esis sowalapepa ma basef, ipe' ina umbamehepa pi'i, ‘Nambimb ape' mogwa basef mi'iam mi'imama?’ Owa'. Nogota anama atona God nihi'ambepa maim basef ipe' pewalapam pi'iam.
40010020	Amama ina ipe' etipa pi'iam, owa'. Ambal Bu'unai Ahalomepa Godi atona nowalapa basefa malogof ipe'imi.
40010021	Nemaf anama esis hiesi sahin owan sonda' basefa enis sohas soga'. Ea' ahapas sonda'am na'ama etina esis nogamas batawiamas asasisi. Ea' nogamas batawisas wapoti' sonda' masa basefa mamasas asasisi enis sohas soga'.
40010022	Anona nemaf epes hiesi wambel hiagoma siti ipe' pila basef ae'ami, ea' opalef aoma ipe' endilisi. Ea' emi egafis sembale'efa Ae' la'ifis situma seatagama nemaf akutainai, anona nemaf God nefa'as sotanimani.
40010023	I'i esis sape anona taun sonda' waf aonaima ipe', pefa' pefe' anona wambel. Ae' a'ipipa endilisi, ae' ataga epen endillisiwei. Ipe' ina pefe' pembefa maol ae'anai wambel anama Israeli hiagoma, ata' owa', ipe' piti ae' iefi'i.
40010024	Epes sanda' skul etin ina sape dambes sikila' tisa asasinai, owa'. Ea' epen inima agel a'an nanda' maol etini enin ina nape ilifa dembinai ananinai, owa'.
40010025	I'i esis sanda' skuli sope na'ama etin si'i tisa asasinai, esis ukup mi'i andeande'. Ea' i'i enin epen agel a'an nanda' maol etini nepe si'i dembinai ananinai, isima wapoti' andeande'. Ae' Dembiwei Ahalomepa ma wambota ae'anai esis sa'i basef awami ma agel ae'anai sa'i ae' Belsebul. Na'ama anona nemaf esis si'ipipa sonda'mepa agof awami endilisi mikila' agel Belsebul sanda'meana ae'.
40010026	Na'ama ipe' ina umbamehepa ma amam, owa'. Amamaga hiami mape mandambahi'i anona nemaf motaga alihim hiesi sotolom sogawam. Ea' amamaga hiami ata' sambaho'am mapani anona nemaf motaga mondawalap, hiesi sogawam.
40010027	Basef amae' ambahe'am owamb a'ipa ipe' etipami, amama pewalapam pi'iam alip. Ea' basef pame'am sa'iam so'uso'umbili, amama petoma ifagw ilif pewalapam pi'iama amam nematawa some'am.
40010028	Ipe' ina umbamehepama esis soha alop atona neaga'i, ea' anona nemaf esis ina la'ifisa soha ambagof ipe'mi, owa'. Ea' ipe' umbamehepama aman anama la'ifinai ma noha alop si'ina noloma ambagof ipe'imi ma wambel aonai hel.
40010029	Ipe' pegawa epes satala amiguf sa'umi biam ma moni owap wa'anai atotona. Ea' Ahalomepa ipe'inai ina nati anona amil atotona nowai etin, owa'. Numafiam andeande'.
40010030	Ea' neambam auf malo balagah ipe'imi dende' hi'alam.
40010031	Na'ama ipe' ina umbamehepa. Anan okom napoma ipe' pikila' amiguf hiami amama.”
40010032	Ea' Jisas na'ipas na'i, “Emi egafis sowalapa agel ae'anai ma amam nematawa hiesi, anona nemaf ae' wapoti' ewalapa agof epes isima ma naep Ahalome Godi gani heven.
40010033	Ea' emi egafis sowa' alafuga ae' sindaiwa'me ma owa' sowalape si'ipas naep amam nematawai, na'ama etin anona nemaf ae' wapoti' ewa' alafugahas ma naep Ahalome Godi gani ilif heven.”
40010034	Ea' Jisas na'i anom basef wapoti' na'i, “Ipe' ina pi'i ae' afi'i etap anae' ma eakolasa ipe' peape opalef awanem, owa'. Ae' efa'i bainat hi'elinai afi'i ma nambimb enis epes sohafel sepa' sealoma enis.
40010035	Ae' afi'i ma enda' waf anama lopa' fitapanai neataga, si'i basef ma'iam ma'i, ‘Anona nemaf anona aman noloma ahalomana ananinai mondawaloga biefim, ea' ano'w nemata'w koloma mama'wakw ondawaloga biefiwa, ea' mefi'ma'w akwo'ukwi koloma ma'makw kwandagi'mokwi ondawaloga biefiwa.
40010036	Ea' esis sape ipat atotona nambimb esis wambota aman anama sondawaloga seataga naumbih.’
40010037	Emi egafis ukup maimaila ahapas mamasas asasisi etis ma owa' ukup mimila ae', epes isima ina setaga alupisi ae'asi endilisi, owa'. Ea' emi egafis ukup asasimi mohafel mimila awasi asasisi, ma owa' ukup mimila ae', isima ina setaga alupisi ae'si, owa'.
40010038	Ae' efa' nimanimi awami anda' maol Godi sehe ega' lawag usi'inai tu'wanainai. Emi egafis owa' senda'am na'ama etin si'i ae' ma sieli, epes isima ina la'ifis setaga alupisi ae'asi, owa'.
40010039	Emi egafis ukup mopoma ambagof asasimi atom si'i sihapilam tatala'im sigiambama ambagof asasimi, anona nemaf ambagof asasimi higililam. Ea' emi egafis ukup mopoma ae' ma sesambala ambagof asasimi etap anae', anona nemaf God nofa' ambagof asasimi sotanimani sope andeande' la'ela'ef hihif.
40010040	Emi egafis sese'epa opalefa sie'i ipe' ae'ipai, esis sase'e opalef ae' wapoti'. Ea' emi egafis sase'e opalefa ae', esis sase'ana opalef God nasapa'e afi'i.
40010041	Ea' emi egafis sieti anona aman profeta sie'i, ‘Aman anama profet nanda' maol Godi. Ape' mose'ana opalef migiambamana,’ epes isima anona nemaf sefa' amamaga bu'wami si'i profet anama nefa'ami. Ea' emi egafis sieti anona aman bu'unai nifi'i ma esis sie'i, ‘Ape' ma'i anan aman bu'unai. Ea' migiambamana mese'ana opalef.’ Epes isima anona nemaf sefa' amamaga bu'wami si'i aman anama bu'unai neafa'ami.
40010042	I'i emi egafis sieti enis epes falafisi wafisi o agufisi ma esis sietilis ukup mimila epes isima Jisasi sigiambamas sese'asa embel maim, ae' a'ipipa endilisi, anona nemaf epes isima sefa' amamaga asasimi bu'wami ina higililam, owa'.”
40011001	Jisas na'ipama basef amama alupumi ananimi 12-peleim ma hi'alam, nohafel nakwaha wambel anama nafe' taun wambel hiagoma etap hiagoma Galili nawalipa amam nematawa hiesi na'ipasa basef Godi.
40011002	Jon napisi'as embeli nape nanda' kalabus, ea' name' basefa maol hianai Krais nanda'anai. Ea' dei' Jon nasapa' anom alupumi ananimi mafe'ma Krais.
40011003	Ea' mahali'ana ma'i, “Ine' aman ma'wina nafi'i ea', o ata' mope mohafa anona?”
40011004	Ea' Jisas nagwamama basef na'i, “Ipe' pitanima pefe' pi'ipa Jona amamaga amama dei' patolomi pami'ami.
40011005	Isima naep mase'asi asati wapoti', bo'wagah awamisi safe' andeande', awes aonai nanda' alop asasinai nambu'wi ambo'wes, aligah mase'asi same' basef andeande', saga'i sotanima sohafel wapoti' ea' kwahusi same' basef bu'wami Godi.
40011006	Emi egafis ukup etifim sombale'efa ae', isima sandanifel endilisi.”
40011007	Ea' alupumi amama Joni mafe' etin, Jisas na'ipa esis amam nematawa hiesi ma Jon na'i, “Fowa' ipe' pafe' anona etap fatauguma wafiguma, pafe' pati main? Pafe'ma pati anona aman ina nembale'ef andeande'i si'i anona elifita uf nefa'ana nonda' felifal nalimbi? Owa'etin.
40011008	Pafe' pati main? Pafe' pati anona aman nala luwaguf bu'wami atumi? Owa'etin. Epes isima sala luwaguf bu'wami atom esis sape ifagw bu'wami king dambami atom mapeimi.
40011009	Dei' ipe' pafe' pati main? Pafe' pati anona aman profet? Ae' a'ipipa, anan profet dembinai nikila' profet hiami hi'alam.
40011010	Aman anama ea' ma'una anan atona si'i basef mape Baibeli na'iam. God fowa' gani na'ipa Jisas na'i, ‘Ine' neme', anona nemaf ae' esapa' anona aman nofa' basef ae'ami nili' nefe' nendondombamena eaf ine'inai.’
40011011	Ae' a'ipipa endilisi. Aman anama Jon napisi'as embeli nikila' amam hiami ma etap anae'. Ea' emi egafis dei' siowis kingdom heveni, epes isima dembesi sikila' Jon. I'i epes isima agof a'asi ma kingdom heveni, esis wapoti' dei' sape dembesi sikila'ana.
40011012	Nogota anama fowa' Jon napisi'as embel ea' nafi'i nagata dei', anom amam la'ifimi ma'i mohambombaga waf epes siowis kingdom heveni. Ea' anom amam la'ifimi dei' mawis mape kingdom anama heveni.
40011013	Amam mawalipasa basefa mi'uli Godi maloma basef amam profeti mawalipasam mape mafi'i mataga nogota Jon nataganai.
40011014	I'i ipe' pi'i a'e ma pembale'efa basef amamumi, dei' pegawa Jon anan si'i Elaija, aman anama fowa' amam profet ma'i niefi'i.
40011015	Ipe' emi egafipa aligah magalipei, peme' basef amama andeande'.
40011016	Ae' indila'wifa ipe' amam nematawa dei' pape etap anae'i i'imama? Ipe' pape si'i awasi sandatama etifigin sapoma sofala enis awasi sa'i,
40011017	‘Ape' mandani mufapula batagwa ipe', ea' ipe' ina palemb. Ape' manda' awalef malef matamea, ea' ipe' ina palef.’ Ipe' epes dei' pape etap anae' patotopa' basef si'i awasi isima owa' sealemb selef seatasea,
40011018	Aman anama Jon napisi'as embeli nafi'i ina na' gwa'aimi embel wainim, owa'. Ea' pa'i ambal aonai napeina.
40011019	Ae' ataga epen endillisiwei afi'i a' gwa'aimi maloma embel wain, ea' patolowe pa'i, ‘Piti aman anama na' gwa'aimi hiami na' embel wain hianai endilisi. Anan alupunai ma amam mefa' takisi maloma amam manda' waf aonai!’ Gawa anama gawa bu'unai Godi sonda' waf bu'unai. Epes isima sa'i na'ama, ea' opeh Godi mihi'ambas gawa Ananinai bu'unai endilisi.”
40011020	Wambel hiagoma taun fowa' Jisas nali' nafe' nanda' ikwaf naninani la'ifinai esis satolom sogawam ea' esis ina samboma opalef safe'ma God, owa'. Na'ama dei' Jisas okom numbutina
40011021	na'ipas na'i, “Ae' ati ipe' Korasinipei paloma Betsaidaipei uwahipipa endilisi. Nimanimi awami anona nemaf meatagamepa. Epes isima fowa' gani sanda' waf aonai sape wambel biefim Tair naloma Saidon ina sati ikwaf la'ifinai naninani si'i dei' anda'ana wambel ipe'inai, owa'. I'i esis seatolom, fowa' sowaho'am begah pepe'agatami si'i luwaguf tol sope nif agambeh. Ama sihi'amba enis epes esis ea' samboma opalef endilisi safe'ma God. Owa'etin.
40011022	Endilisi ae' a'ipipa. Anona nemaf God nowaloga esis amam nematawa hiesi, anama nimanimi Tairi soloma Saidoni amama ina lu'um endilisi si'i nimanimi anona nemaf meatagamipei, owa'etin. Anona nemaf anan nieti esis uwahipis ea' ipe' owa'.
40011023	Ea' ipe' Kaperneam, anona nemaf esis sefala agof ipe'imi molata ilif? Owa'etin. God nokwahipa pefe' wambel aonai hel. I'i fowa' gani anona aman nonda' anona pepel la'ifinai wambel anama Sodom si'i anda'ana wambel ipe'inai, epes isima Sodom sope etin. Owa'etin. Saga' hi'alas.
40011024	Dei' ae' a'ipipa, nemaf anama lu'unai God nowaloga epesanai, niti esis fowa' sape Sodomi uwahipis. Ea' ipe' anan ina niti uwahipipa, owa'. Ipe' pefa' nimanimi lu'wami awami endilisi.”
40011025	Nemaf anama Jisas na'iam na'ama na'i, “Ahalome, ine' Dembinai ma ilif etapi. Ine' nambaho' amamaga amama ma esis epes gawaisi sofa' gawa lu'unai, ea' nambomam nihi'ambasam epes isima gawa a'asi falafisi isima sape si'i awasi.
40011026	A'e Ahalome okom ine'inai na'i ea' anama atona.
40011027	Ahalome ae'anai nanda' amamaga hiami hi'alam mape lagel ae'anai. Ina enin epen negawa ae' Nogalomana Godi, owa'etin. Anan atona nogawe. Ea' owa' enin epen negawa Ahalome, owa'etin. Ae' Nogalomana ananiwei atowe egawana. Ea' emi egafis ihi'ambasa Ahalomei, isima wapoti' esis etis sogawana.
40011028	Ipe' epes panda' maol numa'unai noma'w nahipei ipe' hipei ipe' pifi'mai ae', enda'epa pepoma noma'w.
40011029	Peme' basef ae'ami pilam penda' waf ae'anai. Waf anama si'i anona lawag ae' ase'epana pewandefana ekaguf ipe'imi. Ea' pelafa gawa ae'anai ma pegawa ae'. Dei' main? Ae' anda' waf sa'umbilinai ma epes, ae' ina afela agel ae'anai atona, owa'. Ipe' pifi'mai ae' ma nambimb pepoma noma'wa ambagof ipe'imi.
40011030	Dei' main? Maol ae' ese'epana pefa'anai, anama ina amamaga nimanimi, owa'. Maol anama andepenai bu'unai endilisi ma niegiambama ipe' epes hipei.”
40012001	Anona nemaf esis Juda sapoma noma'wanai Sabat, Jisas nafe' anagon, nataga anona aof sawa witanai ea' nawis. Ea' alupumi ananimi mafe' malomana nolomaham magi anom wit maufi magwa'am.
40012002	Ea' amam Farisi mati waf anama alupumi Jisasi manda'anai ea' mahali'ana ma'i, “Ine' niti waf anama alupumi ine'imi manda'anai. Amam mosombala mi'uli ma nemaf anama Sabat mapoma noma'wanai. Dei' maina amam manda'am na'ama?”
40012003	Ea' Jisas nagwamam na'ipam na'i, “Ipe' pegawa basef amama ea' ma waf fowa' gani dembinai king Devit nanda'anai. Nemaf anama Devit naloma alupumi ananimi nolomaham.
40012004	Anan nawis ipat lu'unai Godi nomon na' bret anama amam pris mondolali maso' Godanai. Ea' anan na'ana naso' alupumi ananimi wapoti' ma'ana etin. Ea' mi'uli ape'inai na'i amam pris atom mea'ana. Enis epes owa'. Anan ina naila mi'uli anama, owa'.
40012005	Ipe' patalifa basef amama mape buk mi'uli Godi ea' ma amam pris manda' maol ipat lu'unai Godi nomon nemaf anama Sabat. Basef amama ma nemaf sapoma noma'wanai amam ina magi'am, owa'. Mumbisila'am mawala mi'uli anama. Ea' amam ina manda' waf aonai, owa'.
40012006	Ae' dei' a'ipipa, enin epen dei' nape na'ae enin nikila' ipat lu'unai Godi.
40012007	Basef mail buk Baibel fowa' amam manda'ami ma'iam na'ama ma'i, God na'i, ‘Ae' ina okom na'i bulmakau mafis pindalalima ae'ami, owa'. Ae' okom na'i ipe' piti sahin owan ipe'isi uwahipis.’ I'i ipe' pegawa basef amama Godi ofagema, ipe' ina pewaloga epes isima owa' sonda' anona waf aonai, pi'i awasi. Owa'etin. Ipe' owa' pegawami.
40012008	Dei' main, ae' ataga epen endilisiwei, ae' atowe ape Dembiwei ma nemaf anama Sabata i'ipipa maina maol andeande'ma pila basef penda'ana nemaf anama.”
40012009	Jisas nohafel nakwaha aof anama nafe' nawis anona ipat esis Juda sa'i basef sapeinai.
40012010	Ea' nati anona aman lagel aonainai nape ipat anama. Wa'ana naga' dindigina nailana. Anom amam ma'i mogolopa anona eafa meambaso'ma Jisasa anom basef baso'maimi ma monda'mana basef. Ea' mahali'ana ma'i, “Afa' andeande'ma wigiambama enis epes awesisi ma nemaf anae' sapoma noma'wanai, o owa'?”
40012011	Ea' Jisas nagwamam basef na'ipam na'i, “I'i anona aman ipe'inai sipsip ananinai nefe' newala nepe anona nowaga lounai nemaf anama Sabat sapoma noma'wanai, ipe' pafe' pagianai.
40012012	Waf anama bu'unai. Ea' epes sikila' sipsip endilisi. Ea' na'ama etin ape' monda' waf bu'unai migiambama epes nemaf anama mapoma noma'wanai.”
40012013	Ea' Jisas na'ipa aman anama lagel aonainai na'i, “Dowa lagel ine'inai usi'ina.” Ea' aman nando lagel ananinai nataga bo'ona wapoti', si'i wa'ana.
40012014	Ea' amam dambami Farisi mohafel mawis ande' munduwa'anima ma'i basef mandame'mama moha Jisas neaga'.
40012015	Jisas nogawa amam ma'i mohana neaga'. Ea' nakwaha wambel anama nafe' ea' hiesi sailana safe', nanda' isima awes nanda'asi sataga bo'wes.
40012016	Ea' na'ipas mehip na'i esis ina sowalapa anan si'iana alihina, owa'.
40012017	Anan na'ipas na'ama etin si'i anom basef God fowa' na'ipa profet Aisaiai. Basef amama mataga endilisi ma'iam na'ama ma'i,
40012018	“Piti aman anama nanda' maola ae'i, ae' andandepana ea'. Nomonas ae'ami maimailana endilisi, okom ae'anai ea' bo'oma anan. Ae' nambimb ese'ana Ambal Bu'unai Ae'anai nuwalipasa basef ae'ami ma neawaloga epes hiesi owa' seagawa ae'i ma waf bu'unai usi'inai.
40012019	Aman anama ina nonda' megah mahas ninifalis ni'ipas diga lu'unai, owa'. Esis ina some' malogel ananinai noga nie'i eaf lu'unai, owa'.
40012020	Anona elifita sa'unai nondola'i anama anan ina nowalona, owa'etin. Ea' anona lam fandona sa'osa'ombel, anama anan ina nehefana noga', owa'. Anan nope nonda' maol la'ela'ef nefe' nefe' neatagama nemaf anama nonda' waf bu'unai nikila' endilisi waf aonai ma neawala.
40012021	Ea' esis amam nematawa hiesi owa' seagawa ae'i sila basef ananimi sope sohafana ma niegiambamas.”
40012022	Nemaf anama esis sofa'ai anona aman ambal aonai nawisanai safi'mai Jisas. Naep mase'ana malogel ananinai nase'ana, ea' Jisas nanda'ana bo'ona, na'i andeande' naep mati natologon nafe' andeande'.
40012023	Ea' amam nematawa hiesi gegelalasis kwapete'as sa'i, “Aman anama anan Devit akunamana?”
40012024	Ea' amam Farisi mame' amama mambaso'am ma'i, “Anan natofa ambagof awami ma pepel anan dembinai ma ambagof awami agilinama Belsebul anan atona.”
40012025	Ea' Jisas nogawa ukup amamumi na'ipam na'i, “I'i enis epes hiesi sape etap hiagoma anona kantri sondawaloga biefisa sopa', ina nambimb la'ifis, owa'. I'i enis epes wambota atotona sondawaloga biefisa sopa', esis nambimb ina la'ifisa seapa', owa'.
40012026	I'i wambota Satani sondawaloga biefis seapa', nambimb wambota ananinai la'ifis si'imama? Owa'.
40012027	I'i endilisi ae' atofa ambagof awami ma pepel Belsebuli, dei' emi nigiambama epes ipe'isi satofam? Owa'. Dei' epes isima ipe'isi etis sihi'ambepa basef ipe'imi owa' endilisimi.
40012028	Endilisi, Ambal Bu'unai Godi nigiambama ae' atofa ambagof amama awami. Ea' dei' ipe' pegawa nemaf anama piowis wambota Godi numafipa dei' natagamepa ea'.
40012029	Anom basef wapoti' amama. Enin epen ina la'ifina nefe' nuwis ipat anona aman la'ifinai napeinai nonda' wala amamaga ananimi, owa'. Enin ata' nili' nombalo'ana nowa'ana tatala'ina, anan la'ifina ma niowis nokolawefa nefa' amamaga ma'oh ipat aman anama.
40012030	Emi egafis owa' alupisi ae'asi ma owa' sepe la'ela'ef seloma ae', esis naumbih ae'asi. Emi egafis owa' sekolasa sipsip moloma ae', esis satofa sipsip mafa' mafe' atona etin deindei.
40012031	Ea' ae' dei' a'ipipa, anona nemaf God nokwaha waf aonai naninani hianai noloma basef findiwaimi hiami amam nematawa sanda'ami hi'ilam. Ea' emi egafis sanda' basef findiwama Ambal Bu'unai Godi, anona nemaf God ina nokwahomasam, owa'.
40012032	Emi egafis seanda' anom basef awami findiwama ae' ataga epen endilisiwei, nambimb God nokwahomasa awami amama asasimi. Ea' emi egafis sanda' basef findiwama Ambal Bu'unai Godi, anona nemaf God ina nokwahomasam, owa'. Findiwa aonai la'ela'ef nopais, dei' nogota anae' nefe' anona nemaf nogota nigi' neatagai wapoti' nope la'ela'ef hihif.
40012033	Lawah bu'wami mail mola gwa'aimi bu'wami. Lawah awami mail mola gwa'aimi awami. Dei' main, ape' mati gwa'aimi mailami, mogawa lawah bu'wami awami.
40012034	Ipe' epes aopei si'i iguf mahasi, nambimb ipe' la'ifipa pi'i basef bu'wami? Owa'etin. Maim basef mape si'ima opalef epesi, amama atom esis sawalapama malogof asasimi.
40012035	Epes bu'wasi, esis ukup bu'wami mapeis ea' sawalapa waf bu'unai. Ea' epes awasi waf hianai aonai napeis ea' sawalapa waf aonai atona.
40012036	Dei' ae' a'ipipa. Basef hiami amam nematawa sa'iami, anona nemaf God nohali'asa basef amama ea' nowalogas nemaf anama newaloga epes hiesi anai.
40012037	Basef ipe'imi atom anona nemaf God neme'epamam newaloga ipe' ni'i ipe' epes bu'wipei. Ea' i'i owa', ea' basef amama ipe'imi atom anona nemaf God neme'epamam wapoti' newaloga ipe' ni'i ipe' epes aopei.”
40012038	Ea' nemaf anama anom mawalipasa mi'uli Godi maloma anom Farisi mahali'ana ma'i, “Tisa dembinai, afa' wa'i ine' nenda' anona ikwaf la'ifinai si'i God nanda'anai ma afa' ata' otolona.”
40012039	Ea' Jisas nagwamam basef na'ipam na'i, “Ipe' amam nematawa dei' pape etap anae' panda' waf aonai pewa' alafugaha God. Dei' maina ipe' pa'i piti Ae' enda' anona ikwaf la'ifinai ma ihi'ambepa pepel Godi? Ae' ina ihi'ambepa pepel anama ipe', owa'. Ikwaf anama la'ifinai fowa' God nihi'amba profet Jona atona nambimb ihi'ambepana ipe'.
40012040	Fowa' gani aman anama Jona aol lu'unai nowalo'ana nape opaf nomon nimeguf wanom, owambeh wanom. Ea' na'ama etina ae' ataga epen endilisiwei nambimb epe nimeguf wanom owambeh wanom etap nomon.
40012041	Nemaf anama God newaloga esis amam nematawa esis epes Ninivaisi sohafel sola' basef motanima milipa ma waf aonai ipe' panda'anai. Dei' main, esis Ninive same' basef Godi Jona na'ipasami ea' samboma opalef safe'ma God. Ea' dei' anona nikila' Jona nape na'ae.
40012042	Anona nemaf God nowaloga epes, nemaf anama ano'w nemata'w kwin dembe'wi kwapani gani wa'ol aon nowalama lambihilifinama kohafel koloma ipe' pape na'ae kogwamepa basef motanima milipa kwi'i ipe' epes aopei. Dei' main, kwin akwama kwapani gani etap nafe' notambela ea' kwafi'i kwame' basefa gawa lu'unai dembinai king Solomon nawalipasanai. Ea' dei' anona nikila' Solomoni nape na'ae.
40012043	Nemaf anama anona ambal aonai nakwaha enin epen nawisi nafi'i, anan nafe' anama fatauguma nogolopa anagon na'i neapoma noma'w. Owa'. Ina nati anagona neape, owa'.
40012044	Ea' na'i, ‘Ae' etanima efe' ipat fowa' apeinai.’ Ea' nafi'i nati ipat anama sambefana andeande' sofalo'mana nape wafina.
40012045	Ea' notanima nafe' nao'wai anom ambagof awami 7-peleim wapoti' mafi'i mawis mape ipat anama. Ambagof amama awami endilisi manda' waf aonai nikila' waf aonai fowa' nali' nanda'anai. Fowa' epen inima nape awen ea' dei' nape awen endilisi nikila' pe fowa' nali' napeinai. Ipe' amam nematawa dei' pape etap anae' panda' waf aonai, anona nemaf pepe awepa na'ama etin si'i epen inima.”
40012046	Jisas ata' na'ipasa basef etin esis amam nematawa, mama'wana kwaloma owapana ananimi safi'i saitu ande' sa'i si'ipana anom basef.
40012047	Ea' anona aman na'ipa Jisas na'i, “Ine' neme', mama'wena ine'ikwi kwaloma anom owapena ine'imi safi'i saitu ande' sa'i solomena si'i.”
40012048	Ea' anan nagwamana basef na'ipana na'i, “Mama'we owape ae'asi emi egafis?”
40012049	Ea' nanda' lagel nendela'wifa amam alupumi ananimi na'ipas na'i, “Piti mama'we kwaloma owape ae'asi isima.
40012050	Emi egafis sila okom Ahalome nape heven ilif, ma sila waf ananinai, amama atom si'i mama'we owape henitiame ae'asi.”
40013001	Nemaf anama atona Jisas nakwaha ipat nawis ande' nafe' nape felefele'ma walemb batupa'manai lu'unai.
40013002	Ea' amam nematawa hiesi safi'i salipana sape. Ea' nalata natoma anona bot sa'unai, esis saitu akata.
40013003	Ea' na'ipasa basef hiami wamon etini na'ipas na'ama na'i, “Anona aman nafe' nowaha olelemb witim si'i rais anona aof.
40013004	Anan nowahom nafe', anom mowa eaf safe'ma ea' amiguf mufia' mafi'i ma'am.
40013005	Ea' anom mowa otambaiguma etap ina lu'una, natoma ilif atogon, ina nowala owin. Ea' mataga mehip.
40013006	Ea' owaf naluwi naham alim masilimb ina mowala etap ea' alim.
40013007	Ea' anom mowala la'afena mandelef wandafumi mataga malomam maofenia wit, ea' ina mail mola gwa'aimi, owa'.
40013008	Ea' anom mowa mafe' etap bu'unai ea' mataga malo mail mola gwa'aimi. Anom mola 100-peleim, anom mail mola 60-peleim, ea' anom mail mola 30-peleim atom.
40013009	Ipe' aligah magalipei ma pame' basef amama, peme'am andeande' ukup okokomam.”
40013010	Ea' amam alupumi ananimi mafi'mai Jisas ma'ipana ma'i, “Dei' maina ine' na'ipasa basef esis womun etin?”
40013011	Ea' nagwamama basef na'i, “God nihi'ambepa basef ofagema mape mandambahi'i ma ipe' piowis kingdom heveni. Ea' epes isima, owa'etin.
40013012	Emi egafis sembale'efa basef Godi nambimb God nowatanimasam wapoti'. Ea' isima owa' sembale'ami, nambimb basef kwawie'im amama esis sombale'efami, God nondalombasam esis sopan etin.
40013013	Basef ofagema ma ae' dei' a'i basef wamun etinami ma esis, amama. ‘Esis sotologon, ea' ina nambimb siti anom amamaga, owa'. Ea' esis some' basef aligah asasimi ea' ina sogawa ofagema, owa'.’
40013014	Esis sanda'am na'ama ma anom basef fowa'imi mandawalap endilisi. Basef amama anona profet Aisaia fowa' God na'ipanam nanda'ami ma'iam na'ama ma'i, ‘Ipe' anona nemaf pegehembe' peme' basef, ea' ina pegawa ofagema. Ipe' petologon la'ela'ef, ea' ina piti anom amamaga, owa'.
40013015	Dei' main, ukup amam nematawa isima mase'as endilisi, aligah asasimi mase'as ukup iwanima seame' basef. Ea' sasopama naep asasimi ma siti amamaga. I'i owa', seme' basef aligah asasimi ma sogawa basef ofagema ma ukup asasimi. Ama esis somboma opalef sila ae' ma enda'as bo'wes wapoti'. Owa'.’
40013016	Ea' ipe' pandanifel. Dei' main, naep ipe'imi ea' mati amamaga, aligah ipe'imi mame' basef.
40013017	Ae' a'ipipa endilisi, fowa' gani amam profet hiami maloma anom amam manda' waf bu'unai ma'i miti amamaga amama dei' ipe' patulumi, owa'. Ukup amamumi maimailam endilisi ma mame' basef amama ipe' pame'ami. Owa. Amam ina mame'am.
40013018	Ipe' peme' basef ofagema amama womun etina aman anama nowaha olelemb gwa'aimi aof.
40013019	Basef amama ma epes siowis kingdom heveni mape na'ama. Olelemb mowa eafi amama si'i epes isima same' basef amama, esis ina okokoma basef, owa'. Ea' Satan nafi'i nofa' basef amama God nase'asam opalef asasimi nakwahom nafe'.
40013020	Ea' anom mowa mafe' anagon otambaiguma, amama si'i enis epes same' basef Godi sofa'am mehip sandanifelamam.
40013021	Isima si'i masilimb ina mowala etap owin. Esis sembale'am nogota bandana etin ea' nemanimi matagamas enis amam nematawa sandaiwa'ma sembale'a basef Godi sanda'as findiwas sahas sanda'masa waf aonai ea' sandahagas satanima.
40013022	Anom mowa mandelef wandafumi la'afen, amama si'i enis epes same' basef sailam safe', ukup matamea ma amamaga amama mape etapi ma ukup maimaila moni maim hiami ea' amama mataga maofania basef Godi. Ea' ina sombale'ef sanda' waf bu'unai la'ifis, owa'.
40013023	Ea' anom mowa etap bu'unai si'i epes isima same' basef bu'wami ma ukup asasimi maimailam sogawama sanda' waf bu'unai. Enis sanda' waf bu'unai si'i olelemb mola 100-peleim, enis si'i mola 60-peleim. Ea' enis si'i mola 30-peleim atom.”
40013024	Ea' Jisas na'ipasa anom basef womun etin wapoti' esis amam nematawa hiesi na'i, “Epes siowis kingdom heveni si'i anona aman nafe' nowaha olelemb bu'wami gwa'aimi aof ananinai.
40013025	Anom nimeguf mafe'ma ea', owamb esis hiesi sa'ihi, anona aman naumbihinai nafi'i nowaha otalef awami wapoti' aof anama anan do'ok nowaha olelemb bu'wami ea' nafe'.
40013026	Anom nimeguf mafe'ma ea' olelemb amama bu'wami mataga ma monafa mola gwa'aimi, amam manda' maola aman ofagonama aof ea' mati otalef awami mataga mape maloma olelemb bu'wami.
40013027	Ea' mati na'ama, mafi'i ma'ipa anan ma'i, ‘Dembinai, afa' wa'i ine' newaha olelemb bu'wami aof ine'inai. Ea' otalef amama awami malo. Emi newahom mataga?’
40013028	Ea' na'ipam na'i, ‘Anona aman naumbihinai nanda'am.’ Ea' ma'ipana ma'i, ‘Ine' na'i afa' ofe' ugi otalef amama awami owa'aniam mo'oh atogon?’
40013029	Ea' aman anama na'ipam na'i, ‘Owa'. Na'ama pelalama wit pigiam moloma otalef awami.
40013030	Ipe' kwahowam mope atifima la'isitai, ea' usifa'am. Nogota anama sofa' gwa'aimianai, ae' i'ipa amam manda' maol anama i'ipam i'i, “Ipe' piwa'ania otalef amama awami piwasi'am ondogw mo'oha peofam. Ea' petama wit pefa'am pekolasom mofe' miowis mo'oh ipat ae'anai.” ’ ”
40013031	Ea' Jisas nase'asa anom basef womun etin wapoti' na'i, “Epes siowis kingdom heveni si'i nalof su'utipi sa'umi. Anona aman nofa'am nawam aof ananinai.
40013032	Nalelef mastetimi sa'usa'umi. Ina lu'um si'i su'utip gwa'aimi lawah hiami, owa'. Amama sa'usa'um endilisi. Ea' mataga malo, lu'um mikila' gwa'aimi hiami mape aofi. Amam mataga si'i lawag lu'unai ea' amiguf mafi'i mala alegah mail agof.”
40013033	Ea' nawalapa anom basef womun etin wapoti' ma esis na'i, “Epes isima siowis kingdom heveni si'i yis ano'w nemata'w kofa'am kwambomam maloma plaua hiami mala dram lu'unai ea' plaua hiami matef lu'um.”
40013034	Ea' Jisas nawalapa basef amama hiami womun etina amam nematawa isima hiesi. Anan ina na'ipasam alihim, owa'. Na'iam womun etin.
40013035	Anom basef anona aman profet fowa' gani nanda'ami dei' mataga alihim mandawalap mapan. Profet anama na'iam na'ama na'i, “Anona nemaf ae' ie'i malogel i'i basef womun etin. Ae' ie'i basef mape mandambahi'i dambadamba God nanda' ilif etap mafi'i mafi'i mataga dei'.”
40013036	Ea' Jisas nohafel nakwaha esis amam nematawa hiesi nafe' ipat, ea' alupumi ananimi mafi'mai anan ma'ipana ma'i, “Basef amama womun etina otalef awami mataga aof, ine' newalapa ofagema ma afa'.”
40013037	Ea' Jisas nagwamama basef na'ipam na'i, “Aman nowaha olelemb bu'wami anama ae' ataga epen endilisiwei.
40013038	Ea' aof anama si'i wambel etap anae' hiagoma. Ea' olelemb amama bu'wami si'i epes siowis kingdom heveni. Ea' otalef awami, amama si'i epes awasi Satani.
40013039	Ea' aman anama naumbihinai nowaha otalef awami, anan Satan. Ea' nogota anama sola gwa'aimianai, anama si'i nemaf akutainai ma etap anae' hiagoma. Ea' amam amama mola gwa'aimi witi, amama si'i amam ensel.
40013040	Nemaf anama amam motama otalef awami mofam nif hi'ilalm na'ama etin si'i nemaf akutainai.
40013041	Ae' ataga epen endilisiwei anona nemaf ae' esapa'i amam ensel ae'ami ea' motofa amamaga amama hiami manda' epes sanda' waf aonai moloma amam nematawa isima hiesi sanda' waf aonai muli'amonas seakwaha kingdom Ae'anai.
40013042	Ea' amam ensel mokwaha epes isima sefe' nif lu'wami fandomi sepe nif amama selef kwapete'as nalelef tilili talala' sope awes.
40013043	Nemaf anama amam nematawa bu'wasi seataga wanefigeis si'i aon alipunai nalatawi kingdom Ahalomasi. Epes aligah mapaipei, ipe' peame' basef amama andeande'.
40013044	Epes siowis kingdom heveni si'i anom amamaga satalom otamba hiami sambaho'am ma'oh anona aof etap. Ea' anona aman nafi'i natolom nambaho'am wapoti'. Anan nandanifel endilisi nafe' nofala enis epes safi'i sase'ana moni ma satala amamaga ananimi hi'alam. Ea' nofa' moni anama nafe' natala aof anama.
40013045	Anom basef wapoti', epes siowis kingdom heveni si'i anona aman nanda' bisnis nagolopa enis ombahigis bu'wasi etis.
40013046	Ea' nati enis bu'wasi endilisi satalis otamba hiami nofala enis epes safi'i ma sase'ana otamba satala amamaga ananimi hi'alam. Ea' nofa' otamba ma isima nafe' natala ombahigis isima fasisi etis.
40013047	Anom basef wapoti'. Epes siowis kingdom heveni si'i anona anemb anom amam mafe' malana nowala walemb batupa'manai lu'unai malimai agof mamumami.
40013048	Ea' anemb anama si'ina ma agof mahende'ana nafi'i akata wata'ita. Ea' mape masifa'ma agof bu'wami atom malo'am holalef. Ea' awami makwahom.
40013049	Ama anona nemaf akutainai etap anae' ea' na'ama etin si'i amam masifa'ma agof bu'wami dei awami dei. Nemaf anama amam ensel mufi'i misifa'mas sanda' waf aonai sape la'afena amam nematawa isima bu'wasi mofa'as mefe'
40013050	mokwahis sefe' nif lu'wami fandomi. Ama seapan nif amama lu'wami sowa selef kwapete'as nalelef tilili talala' sopan la'ela'ef.”
40013051	Ea' Jisas nahali' alupumi ananimi na'i, “Ipe' ea' pegawa basef amama hiami o owa'?” Ea' magwamana basef ma'i, “A'e.”
40013052	Ea' na'ipam na'i, “Amom dambami mawalipasa mi'uli Godi molafa basef ananimi ma miowis kingdom heveni, amam mandahama si'i anona aman ofagonama ipati. Anan nafe' nawis ipat nomon nofa'ai amamaga bu'wami namumi maloma apimi ea' nofa'am nafi'i.”
40013053	Jisas nawalipam basef amama womun etin ma ea', nakwaha wambel anama
40013054	nafe' wambel ananinai ofagama. Ea' nawis ipat esis Juda sa'i basef sapeinai nasefela basef Godi na'ipasam. Anan na'iam na'ama esis gegelalasis kwapete' sa'i, “Gawa anama naloma pepel anama ma nanda' amamaga si'i God nanda'ami, anan nofa'ana eti?
40013055	A'i aman anama nogalomana aman nala' ifagwi Maria kolanai? Ape' mogawa owalopana ananimi Jems Josep Saimon Judas mape na'ae.
40013056	Henitiamana ananiwai wape walomapa na'ae. Ea' amamaga amama gawa bu'unai anan nofa'ana eti?”
40013057	Ea' sowa' alafugaha anan. Ea' Jisas na'ipas na'i, “Anona profet nofa' agel lu'unai wambel hiagoma deindei, sa'i anan dembinai sembale'efana. Ea' ina nofa' agel lu'unai wambel ofagama ananima, wambota ananinai sapoma, owa'.”
40013058	Ea' esis owa' sembale'efana, owa'. Na'ama dei' anan ina nanda' anom amamaga la'ifimi hiami wambel anama, owa'.
40014001	Nemaf anama anona aman agilinama Herot nape dembinai gavmana etap hiagoma Galili. Anan name' basefa maol bu'unai Jisas nanda'anai, ea' name' safela agel Jisasi nafe' lu'una.
40014002	Ea' Herot na'ipa isima sanda'mana maol na'i, “Aman anama Jon napisi'as embeli dei' nohafel wapoti' nape la'ifina nanda' maol si'i God nanda'anai.”
40014003	-
40014004	Fowa' basef amama mape na'ama. Herot owalomana Filip waulu'mana anani'wi agili'wa Herodias. Ea' sahalomana Herot nandalombana'w. Ea' Jon na'ipa Herot na'i, “Ine' naso' nemata'w sahalomenai, ea' nawala mi'uli Godi. Na'ama ina andeande', owa'.” Ea' Herot nandaiwa'ma neali'amona'w ea' na'ipa amam soldia mombalo' Jon mofa'ana mafe' manda'ana nanda' kalabus.
40014005	Herot na'i nohana noga', ea' owa'etin. Dei' main, anan umbamahanama amam nematawa hiesi sa'i Jon anona profet. Na'ama Herot ina nahana, owa'.
40014006	-
40014007	Nafe' ma anona nemaf Herot nofala epes hiesi safi'i sandakolas etifigin nandanifela ma nemaf mama'wana kolanai. Nemaf anama Herodias nogama'w kwafi'i kwawisi nomon kwaitu kwalemb. Esis hiesi satolo'w ea' Herot nandanifela ma akwa'w na'i basef la'ifimi endilisi gani ilif na'iam na'i, “Endilisi ae' a'ipina, i'i ine' ni'ipa ae' ma ease'ena anom amamaga ae', ese'enam.”
40014008	Ea' akwa'w kwafe'ma mama'wakw kwahali'akw kwafe' kwa'ipa Herot kwa'i, “Dei' etef ae' a'i ine' neha aman anama Jon napisi'as embeli neaga' netopa' balaga nola anona plet nefa'anai nese'eana.”
40014009	-
40014011	Akwa'w kwa'iam na'ama, opaf Heroti nimanina endilisi. Ea' anan okom na'i basef endilisi gani ilif na'iam la'ifimi, ea' amam nematawa hiesi isima same'ana. Ea' nasapa' anona aman soldia nafe' ipat kalabusanai natopa' bagato'w Joni nala balaga nala anona plet nafi'i naso' Herodias nogama'w kofa'ana kwafe' kwaso' mama'wakw.
40014012	Ea' amam alupumi Joni mafi'i mofa' alop si'ina mafe' mawana hi'agif. Ea' mafe' ma'ipa Jisasa amamaga amama.
40014013	Jisas name' basef amama, anan atona nafe' nakwaha wambel anama nofa' bot nafe' anagon wafiguma epes a'agoma. Ea' amam nematawa hiesi same' basefa Jisas nafe', sakwaha wambel hiagoma asasima sailana safe' eaf sa'i sotolona.
40014014	Jisas nafe' nataga akata nati esis hiesi nati uwahipis. Ea' nati epes asasisi awes nanda'asi nanda'as sataga bo'wes wapoti'.
40014015	Wambomota felefele'ma owamb alupumi ananimi mafi'i ma'ipana ma'i, “Afa' wape na'ae wafiguma ea' wambomota felefele'ma owamb. Ine' nesapa'as sofo'o wambel asasima setala gwa'aimi sonda'am sea'am.”
40014016	Ea' Jisas nagwamam na'ipam na'i, “Ae' ina esapa'as sefe', owa'. Ipe' etipa pese'as gwa'aimi.”
40014017	Ea' amam ma'ipana ma'i, “Afa' gwa'aimi ina hiam. Bret lagel wa'ana atona naloma agof biam ea' ma'um ma'omafa.”
40014018	Ea' na'ipam na'i, “Ipe' fa'am fi'i pese' ae'.”
40014019	-
40014020	Ea' na'ipa amam nematawa hiesi sape otalef bu'wami etap. Ea' nafela bret anama lagel wa'ana atona naloma agof naniga nati heven ilif nanifela God ea' nawalam naso' alupumi ananimi mafe' mase'as sa'am dende' alihis andeande'. Ea' alupumi ananimi matatama tu'wa'wanimi ma'ihi malo'wam holalef lu'wami 12-peleim si'im endilisi.
40014021	Epes sa' gwa'aimi amama hiesi. Esis seamba amam atom mataga 5,000-peleim. Ea' ina seamba awasi nematawa, owa'.
40014022	Ea' Jisas nasapa' alupumi ananimi mofa' bot mali' mafe' walemb batupa'manai lu'unai anama mambo fisana. Ea' nasapa' amam nematawa isima hiesi safe'.
40014023	Safe'ma ea', anan atona nandowasa' halaf nape nanda' beten nahali' God. Wambomota felefele'ma owamb, anan atona ata' napani halaf ilif.
40014024	Ea' alupumi ananimi mape bot mali' mafe' mape walemb batupa'manai lu'unai la'afen, ea' uf lu'unai naluwi. Ea' naoh fepo mafi'i makwasa bot. Ea' uf wapoti' nalo nakoto'ma bot, nanda'am bumu boma nala.
40014025	Owamb ata' nail etin, felefele'ma lala, Jisas nailam natoma nafe' embel ilif nafe'ma amam.
40014026	Amam mati anan naitu nafi'i embel ilif, umbamaham kwapete' ma'i, anona gamba nailam nafe'. Ea' manda'am wige' ma'oh kwapete'am.
40014027	Ea' Jisas nalomam na'i mehip na'i, “Ipe' la'ifipa umbamehepa owa'. Ae' atowe ma'uwi ailipa afi'i.”
40014028	Ea' Pita nagwamana na'ipana na'i, “Dembinai! I'i ine' ma'wina, ni'ipa ae' itu efe'mago ine' embel ilif.”
40014029	Ea' Jisas na'ipana na'i, “Ine' fi'i.” Ea' Pita nakwaha bot natoma nafe' embel ilif nafe'ma Jisas.
40014030	Ea' anan nati naoh mohafel lu'um, umbamahana na'i nowala naoh. Ea' nofala Jisas na'i, “Dembinai! Nigiambame.”
40014031	Ea' mehip etin Jisas nowasa' lagel nahapilana na'ipana na'i, “Ine' owa' nembale'ef la'ifina ni'i ae' la'ifiwei, owa'. Dei' maina ine' nomonas mape biefim?”
40014032	Ea' amam biam malata bot, uf naloma embel mandahagas.
40014033	Ea' amam mape boti mati amamaga amama manda' lotuma Jisas mafela agel Godi lu'una ma'i, “Endilisi etis, ine' nogalomana Godi.”
40014034	Ea' Jisas naloma alupumi ananimi mowala mambo walemb batupa'manai anama mafe' mataga anagon etap hiagoma Genesaret.
40014035	Ea' enis epes sape etap anama sagawana sa'i anama Jisas. Ea' sasapa' enis safe' sa'ipa enis sape felefele'i hiagoma sofa'ai enis epes awes nanda'asi safi'mai anan.
40014036	Ea' sofa'ai isima awes nanda'asi sa'ipana saisailana sa'i anan ni'i a'e ma isima sohapila lowaf ananinai da'malifina atona. Ea' emi egafis sahapila lowaf ananinai sataga bo'wes wapoti'.
40015001	Nemaf anama anom Farisi esis Judai maloma anom amam mawalipasa mi'uli Godi makwaha Jerusalem mafi'mai Jisas. Ea' mahali'ana ma'i,
40015002	“Dei' maina alupumi ine'imi mumbisila' waf ape'inai akupapa mase'apenai? Ama amam owa' measa'opa lagofa mea' gwa'aimi.”
40015003	Ea' Jisas nagwamama basef na'i, “Dei' maina ipe' pawala mi'uli Godi ma paila waf ipe'inai atona?
40015004	Ipe' pawala basef God na'iam na'i, ‘Ipe' pinifela mamasepa ipe'isi pembale'efas pigiambamas. Emi egafis si'i basef awami ma ahapas mamasas asasisi, isima enis epes sohas soga'.’
40015005	Ea' ipe' pambaso'am pa'i anom basef na'ama pa'i, Emi epen nindaiwa'ma nigiambama mamasan ni'ipas ni'i, ‘Otamba maim ae'ami andaiwa'ma ese'epam. Ae' andandepama ese'anam God.’
40015006	Ea' ipe' Farisi paloma ipe' enipa pawalipasa mi'uli Godi, ipe' pa'i a'e ma epen inima nembaso'ma mamasan, ea' ina nagiambamas. Ipe' panda' waf anama pesambala basef amama Godi na'i migiambama mamasapa. Ea' panda' waf ipe'inai atona lu'una.
40015007	Fowa' profet Aisaia nendela'wifa ipe' endilisi, ipe' pa'i basefa malogof biam. Anan nanda'am andeande' dende'ma ipe' na'iam na'ama na'i,
40015008	‘Amam nematawa isima safela agel ae'anai lu'una malogof asasimi atom ande', ea' opalef asasimi mape laogona ae'. Ukup asasimi ina sembale'efa ae', owa'.
40015009	Esis ina sawalipasa basef ae'ami. Esis sawalapa mi'uli epes sape etapi sambaso'mas sa'i, “Mi'uli anama basef Godi.” Ea' sanda' lotu safela agel ae'anai atona.’ ”
40015010	Ea' Jisas nofala esis amam nematawa hiesi safi'mai anan na'ipas na'i, “Ipe' hipei peme' basef Ae'ami okokomam pegawam andeande'.
40015011	Amamaga gwa'aimi maim ande'ami ipe' pegwa'am mowala nomon, amama ina manda'epa awepa, owa'. Ea' amamaga mape ukup ipe'imi nomon mawisi ande', amama atom manda'epa awepa.”
40015012	Ea' alupumi ananimi 12-peleim mafi'mai anan ma'ipana ma'i, “Ine' negawa amam Farisi mame' basef amama ine'imi mandaiwa'mam opalef aoma ine'?”
40015013	Ea' nagwa basef womun etina amam na'ipam na'i, “Ahalome ae'anai nape heveni nawa amamaga anona aof. Ea' amamaga hiami anan owa' neawami, amama anona nemaf nigiam moloma nombalef masilimb.
40015014	Ipe' kwahowa amam Farisi ata' mopan. Amam si'i amam naep mase'ami ma'i mihi'amba eafa enis epes. I'i esis naep mase'asi si'i sihi'amba eaf enis epes isima naep mase'asi, atuwasi esis hiesi sondakolas dogwas sefe' sowala etin kwambiwag.”
40015015	Ea' Pita nagwamana basef na'ipa Jisas na'i, “Ine' ni'i basef amama ofagema womun etina amamaga awami ma afa' ata' weame'am.”
40015016	Ea' Jisas na'ipam na'i, “Ipe' wapoti' nomonas ata' a'epa?
40015017	Ipe' owa' ata' pegawa! Amamaga ande'ami mawis malogofa mowala opalef, amama motanima mawisi ande' mafe' mowala dowah.
40015018	Ea' amamaga mape ipe' nomon, ukup awami maim mataga ande', amama atom manda'epa awepa.
40015019	Amamaga awami mape ukup nomon mawisi ande' amama. Ukup awami, waf soha enis seaga', waf sanda' so'a waulanai, ea' sonda' anona waf aonai si'i waf anama so'a waulanai, wal, baso'am, findiwa.
40015020	Waf anama atona nawisi ande' nanda' epes awes. Ea' epes owa' seasa'opa lagof andeande'ma sea' gwa'aimi si'i amam Farisi ma'iam, amama ina manda'as awes, owa'.”
40015021	Ea' Jisas nakwaha wambel anama nafe' gani wa'ol etap felefele'ma wambel anama biefina Tair Saidon.
40015022	Ea' ano'w nemata'w Kenani'wi kwafi'i kofalana na'ama kwa'i, “O, Dembinai, ine' akunamana Deviti, ine' niti ae' uwahipiwi. Ambal aonai nahambombaga nogame ae'akwi endilisi ea' kofa' nimanimi endilisi.”
40015023	Ea' Jisas ina nagwama'wa anom basef akwa'w, owa'. Ea' amam alupumi ananimi mafi'mai anan ma'ipana mehip ma'i, “Nemata'w akwama kwanda'am falafala kwagi'mafa. Ine' sapa'akw kotanima kofo'o!”
40015024	Ea' Jisas nagwa basef na'ipa'w na'i, “God nasapa' ae' afi'i ma epes sape si'i sipsip higilalapi isima esis Israeli etis.”
40015025	Ea' akwa'w kwafi'i kwindiwa nembawa kotawa felefele'ma anan kwa'i, “Dembinai, ine' nigiambama ae'.”
40015026	Ea' nagwama'wa basef na'i, “Ape' ina mofa' gwa'aimi awasi ape'isi makwahom mafe'ma nombagw, owa'.”
40015027	Ea' akwa'w kwagwamana basef anan kwa'i, “Dembinai, ine' na'i endilisi. Ea' nombagw mafe' owina tebol matatama gwa'aimi mowa etapi magwa'am.”
40015028	Akwa'w kwa'iam na'ama, Jisas nagwama'wa basef na'i, “O, nemata'w, bale'ef ine'inai lu'unai. Dei' amamaga ina okom na'iami atuwasi meatagamena si'i ine' na'iam.” Ea' nogota anama atona nogama'w akwa'ukwi ambo'okw wapoti'.
40015029	Jisas nakwaha wambel anama nafe' felefele'ma walemb batupa'manai Galili. Ea' nondowasa' anona halaf tol nape.
40015030	Ea' esis amam nematawa hiesi safi'i satagamana sofa'ai esis awes naninani nanda'asi safi'mai anan. Enis bo'wagah awamisi, enis naep mase'asi, bihiguf mondola'asi, enis malogof mase'asi, awes naninani nanda'asi. Esis sofa'as safi'i sambe'as sa'oh felefele'ma bo'wagah Jisasi ea' nanda'as bo'wes.
40015031	Ea' esis gegelalasisa sati epes isima naep mase'asi satologon, malogof mase'as sa'i, bihiguf mondola'asi ea' usi'im, bo'wagah awamisi ea' bo'om safe'. Ea' dei' esis hiesi safela agel God Israeli lu'una.
40015032	Ea' Jisas nofalai alupumi ananimi mafi'i na'ipam na'ama na'i, “Ae' ati esis amam nematawa isima uwahipis. Esis sape salome nimeguf wanom gwa'aimi a'as nolomahas endilisi. I'i ae' esapa'as sefe' etin utagw wambel asasima, siti noga atona sowa so'oh sefe' eaf.”
40015033	Ea' alupumi ananimi ma'ipana na'ama ma'i, “Anae' wafiguma epes a'agoma. Atuwasi afa' ofa'ai bret eti ma weaso' amam nematawa isima hiesi?”
40015034	Ea' Jisas nahali'am na'i, “Dei' ipe' bret ma'um ma'oh?” Ea' amam ma'i, “Afa' bret 7-peleim ma'omafa maloma agof sa'umi kwasala'um.”
40015035	Ea' Jisas na'ipa esis amam nematawa sope etap,
40015036	nafela bret 7-peleim maloma agof amama nanifela God nawalom naso' alupumi ananimi ma mease'asam esis amam nematawa hiesi. Amam mase'as hi'alas dende'.
40015037	Ea' sa'am dende' elihis andeande'. Ea' alupumi ananimi matatama tukwakwanimi ma'ihi makolasom maolo'wam holalef lu'wami 7-peleim si'im endilisi.
40015038	Esis amam nematawa sa' gwa'aimi amama, seamba amam atom mataga 4,000-peleim. Ea' esis ina seamba awasi nematawa wapoti', owa'.
40015039	Jisas nasapa'as safe' ea', anan nalata bot nafe' gani wa'ol walemb batupa'manai lu'unai anona etap lu'unai Magadan.
40016001	Ea' anom Farisi maloma anom Sadyusi mafi'mai Jisas ma'i mogwambana ma anan ata' nonda' anona ikwaf la'ifinai si'i God nape heven ilifi nanda'anai ma ata' motolona.
40016002	Ea' anan nagwamam anom basef womun etin na'i, “Ipe' pati otaga wambomota felefele'ma owamb ea' pa'i, ‘Otaga nasa'of akwahina. Na'ama atuwasi nogota bo'otama owaf nilowata.’
40016003	Ea' kuhimbita pa'i, ‘Otaga ilagw ea' alialim. Manda'am na'ama ma atuwasi uf nuluwi asaf nolai.’ A'e, ipe' pati ikwaf hianai ilifanai etapanai andeande' ea' dei' ipe' owa' pegawa ikwaf nogota anae' andeande'.
40016004	Ipe' epes hiesi amam nematawa dei' pape etap anae' panda' waf aonai pewa' alafugaha God. Dei' pa'i piti anona ikwaf la'ifinai. Ea' ae' owa'etina enda'ana potolona, owa'. Ikwaf anama la'ifinai fowa' God nihi'amba profet Jona atona nambimb ihi'ambepana ipe'.” Jisas na'ipam ea', nakwahom nafe'.
40016005	Ea' Jisas nao'wa alupumi ananimi mofa' bot mowala mambo walemb batupa'manai anama mataga fisana, ea' amam ukup mase'ama mofa' anona bret nolomam.
40016006	Ea' Jisas na'ipam na'i, “Ipe' pindumafuma andeande' ma yis amama amam Farisi maloma amam Sadyusi!”
40016007	Ea' amam mame' anan na'iam na'ama, amam manda'ipama ma'i, “Afa' ukup mase'afa bret na'ihi, dei' na'ipafa.”
40016008	Ea' Jisas nogawa ukup amamumi na'ipam na'i, “Bale'ef ipe'inai ina la'ifina. Dei' maina ipe' panda'ipama pa'i, ‘Afa' bret a'afa?’
40016009	Ipe' ukup ma'i ma bret anama wanifina biefina esis hiesi 5,000-peleis sa'ana ma tu'wanina na'ihi, o owa'? Pakolasom paolo'wam holalef ma'um si'im? Ipe' ata' owa' pegawa?
40016010	Ipe' owa' ukup mi'i bret amama 7-peleim nemaf anama hiesi 4,000-peleis sagwa'anai tu'wanina na'ihi pakolasom paolo'wam holalef ma'um si'im?
40016011	Dei' maina ipe' owa' peagawa? Ae' ina a'ipipa bret endilisinai, owa'. Ae' a'i ipe' pindumafuma yis amama amam Farisi maloma amam Sadyusi.”
40016012	Ea' dei' amam mogawa, anan ina na'ipama yis amama endilisimi, owa'. Anan na'i amam mundumafuma basef amam Farisi maloma amam Sadyusi mawalipasami.
40016013	Ea' Jisas nafe' naloma alupumi ananimi mataga felefele'ma wambel hiagoma Sisaria Filipai. Ea' nahali'am na'i, “Amam nematawa esis sogawa ae' ataga epen endilisiwei sogawa maina agel sanda'meana?”
40016014	Ea' ma'ipana ma'i, “Enis sa'i ine' Jon aman napisi'as embeli. Enis sa'i ine' Elaija. Ea' enis sa'i ine' Jeremaia o enina profet.”
40016015	Ea' nahali'am na'i, “Ipe' pa'i ae' emi?”
40016016	Ea' Saimon Pita nagwamana basef na'i, “Ine' Krais, aman anama God nandandepena nasapa'ena nafi'i. Ine' nogalomana God ambal namunai napeinai.”
40016017	Ea' Jisas nagwamana basef Pita na'i, “Saimon, ine' nogalomana Jonai, ine' nendanifel endilisi. Dei' main, ina anona aman etapanai nihi'ambena basef amae' na'iam, owa'. Ahalome atona nape heveni nihi'ambenam na'iam.
40016018	Dei' a'ipina endilisi, agel ine'inai Pita, agel anama na'i owap. Nambimb ae' enda' maol la'ifinai ma sios ae'ami motoma owap anama ilif. Ama pepel anama ga'inai ina la'ifina nikila'a amam, owa'etin.
40016019	Ae' nambimb ese'ena ki utainai ine' ma kingdom heveni. Amamaga ine' nehapilam nape na'ae etapi, amama anona nemaf God nohapilam gani heven ilif wapoti'. Ea' maim amamaga ine' nekwahom na'ae etapi, amama anona nemaf God nokwahom gani heven ilif wapoti'.”
40016020	Ea' Jisas na'ipam basef la'ifimi na'i amam ina mi'ipasa basef amama enis epes mi'i Anan Krais, God nandandepana nasapa'ana nafi'i, owa'. Mombaho'ana.
40016021	Nogota anama Jisas nali' nahafel nihi'amba alupumi ananimi ma nambimb nofe' niwis Jerusalem ama agufumi Judai mease'ana nimanimi lu'wami. Amam dambami mawalipasa mi'uli Godi moloma amam pris dambami nambimb mose'ana nimanimi lu'wami anona mohana noga'. Ama nimeguf biam hi'ilama anona neafe'ma wanomi ea' notanima nohafel wapoti'.
40016022	Ea' Pita nofa' Jisas nelefata nasa gemba ea' na'ipana na'i, “Dembinai, owa'etin. Ae' andaiwa' endilisi ma amamaga amama mogatagama ine', owa', hapaimi!”
40016023	Ea' Jisas nandamboma na'ipa Pita na'i, “Ine' si'i Satan. Dei' main, ine' owa' okom ni'i okom Godi, owa'. Okom na'i nomonas epes sape etapi etis. Ine' nehopa eaf ae'anai, Si'amae nefe' alafuga ae'anai.”
40016024	Dei' Jisas na'ipa alupumi ananimi na'i, “Ae' efa' nimanimi anda' maol Godi sehe ega' lawag usi'inai tu'wanainai. I'i emi egafis si'i sila ae', esis senda'am na'ama etin si'i ae' ma sieili. Ea' sehagofa ukup asasimi ma maina maol esis sa'i senda'anai.
40016025	Emi egafis ukup mopoma ambagof asasimi atom si'i sihapilam tatala'im, anona nemaf ambagof asasimi higililam. Ea' emi egafis ukup mopoma ae' ma sesambala ambagof asasimi etap anae', anona nemaf God nofa'as sotanimani sopan andeande' la'ela'ef.
40016026	I'i emi egafis seanda' maol naninani ma sofa' gwa'aimi wiga amamaga hiami etapami atom hegilialami, esis wapoti' hegililas solomam. Dei' amamaga amama anona nemaf migiambamas mi'imama? Owa'etin. Amama nambimb sefa' amamaga maima seatal ambagof asasimi ma setanima seawambilai ambagof asasimi wapoti'? Owa'etin.
40016027	Ae' ataga epen endilisiwei, anona nemaf ae' ifi'i elomai amamaga bu'wami pepel nafifili noloma amam ensel ae'ami. Ama nemaf anama, ae' egwamasa amamaga hiami esis amam nematawa hiesi mondahama waf esis sanda'anai hianai.
40016028	Ae' a'ipipa endilisi! Enis epes dei' saitu na'ae, esis ina nambimb soga' ulal, ata' owa', siti ae' ataga epen endilisiwei eape si'i dembiwai king iefi'i.”
40017001	Nimeguf wanom mafe'ma hi'alam, Jisas nao'wa Pita naloma Jems naloma owalomana Jon nao'wam mondowasa' anona halaf launai. Nao'wa amam atom mape.
40017002	Ea' mati alop ananinai wanifigeina endilisi. Ea' naep ananimi wanefigeim endilisi si'i owaf nowala naso' ea' luwaguf ananimi mataga afitim si'i lamifah mafifil.
40017003	Ea' amam wanom mape dei' atef mati amam biam fowa'imi Moses naloma Elaija mataga maitu ma'i maloma Jisas.
40017004	Amam mati amam wanom, Pita na'ipa Jisas na'i, “Dembinai, afa' wape na'ae andeande'. Ine' ni'i awi, afa' ola' aolah wanom na'ae, anona ine'inai anona Mosesi, anona Elaijai.”
40017005	Anan ata' na'i etin, anom elagw afitimi mafifil endilisi mafi'i mili'akwa amam. Ea' anona malogel na'i natagai elagw amama na'i basef na'i, “Anan nogalome ae'anai, ae' okom nainailana endilisi ea' ae' okom nohafel naila waf ananinai. Ipe' peme' basef ananimi.”
40017006	Amam alupumi ananimi mame' basef amama, umbamaham endilisi ea' mande' nembawa motawa mande' amagah etap.
40017007	Ea' Jisas nafi'i felefele'ma amam nasa lagela amam na'ipam na'i, “Ipe' hafel. Ipe' ina umbamehepa, owa'.”
40017008	Ea' amam masa'ma naep matologon ea', ina ata' mati enin epen, owa'. Mati Jisas atona naitu nalomam.
40017009	Ea' amam ata' makwaha halaf makini' etin, ea' Jisas na'ipam mehip na'i, “Ipe' ina pewalapa amamaga amama dei' patulumi, pi'ipa enin epen, owa'. Pefe' dahama dahama nemaf anama ae' ataga epen endilisiwei ma sehe ega' etanima ehafel hi'agif wapoti', pi'ipas.”
40017010	Ea' alupumi ananimi mahali'ana ma'i, “Dei' maina amam mawalipasa mi'uli Godi ma'i Elaija fowa'inai ata' nili' nifi'i?”
40017011	Ea' Jisas nagwa basef na'i, “A'e endilisi, Elaija nifi'i nondondomba amamaga hiami motaga bo'om andeande'.
40017012	Ea' dei' ae' a'ipipa, anona Elaija nafi'i ea'. Ea' esis amam nematawa ina sogawa anan, owa'. Sa'i anona epen. Esis saila ukup asasimi atom sanda'mana waf aonai endilisi. Ea' anona nemaf sonda'am na'ama etina sease'e nimanimi ae' ataga epen endilisiwei.”
40017013	Jisas na'iam na'ama, ea' alupumi ananimi mogawa anan na'ipama Elaija anan womun etina Jon napisi'as embeli.
40017014	Amam mafe' mataga ma esis amam nematawa hiesi, anona aman nafi'i natagama Jisas nindiwa nembawa notaoma Anan
40017015	na'ipana na'i, “Dembinai, ine' ni'i uwahipina so'uso'win aman ae'anai. Enin ambal aonai nanda'ana name' nimanimi lu'wami endilisi ma alop ananinai. La'ela'ef ambal anama nanda'ana newala nasef nif fandumi nafe' nowala embel la'ela'ef.
40017016	Ae' ao'wana wafe'ma alupumi ine'imi ea' amam ina la'ifima monda'ana bo'ona, owa'.”
40017017	Ea' Jisas nagwamama basef na'ama na'i, “Ipe' amam nematawa owa' pembale'efa ae'. Ea' opalef ipe'imi owa' mope andeande'. Nimeguf ma'um ata' epe elomepa? Nimeguf ma'um wapoti' ma efa' nimanimi ipe'imi? Ipe' fa'an pifi'mai ae'.”
40017018	Ea' Jisas nagaola ambal anama aonai ea' nakwaha aman inima so'uso'win ea' dei' etef nataga bo'ona.
40017019	Alupumi Jisasi atom malomana mape, mahali'ana na'ama ma'i, “Dei' maina afa' owa' la'ififa ma weatofa ambal anama aonai?”
40017020	Ea' na'ipam na'i, “Bale'ef ipe'inai ata' sa'ona, Amama atom dei' ipe' ina la'ifipa, ata' owa'. A'e, ae' a'ipipa endilisi, i'i bale'ef ipe'inai so'ona, nendahama si'i nalelef sa'umi mastetimi lawag, nambimb ipe' pi'ipa halaf nani pi'i, ine' degia nefe' newala gani wa'ol, nendegia nefe'. Ipe' pembale'efa ae' la'ifipa, na'ama dei' la'ifipei ma penda' maolan hianai naninani. [
40017021	Owa' anona eaf peatofa ambagof amama awami, owa'etin. Pekwaha gwa'aimi ma penda' beten, ea' amama atom.”]
40017022	Nemaf anama Jisas nao'wa alupumi ananimi mafi'i etin anama etap hiagoma Galili, ea' na'ipam na'i, “Ae' ataga epen endilisiwei, nambimb felefele' anona aman nose'asa ae' efe'ma lagof amam naumbih ae'ami.
40017023	Ea' amam amama mohe ega'. Ama nimeguf biam hi'ilam ea', anona neafe'ma wanomi, etanima ehafel wapoti'.” Ea' opalef amam alupumi ananimi nimanim endilisi.
40017024	Ea' Jisas naloma alupumi ananimi mataga anona wambel Kaperneam. Ea' amam mofa' takisa ipat lu'unai Godi mafi'mai Pita mahali'ana ma'i, “Dembinai tisa ipe'inai anan natala takisa ipat anama?”
40017025	Ea' Pita na'i “A'e.” Pita notanima nafe' nawis anona ipat nomon, ea' Jisas nali' nahali'ana na'i, “Ine' okom na'imama? Amam king dambami etapami mofa' otamba ma takisa wiga maima emi? Amam mofa'asa epes hiesi esis amam nematawa amamisi etis a'a enis epes anona wambota?”
40017026	Ea' Pita na'i, “Ama enis amam nematawa anona wambota.” Ea' Jisas na'ipana na'i, “Na'ama esis epes hiesi kingi ina satala takis, owa'. Sape etin.
40017027	Ea' afa' undumafuma. Na'ama amam miti afa' owa' onda' takis, amam ukup numbutima afa' mi'i afa' epes aofai. Ea' dei' ine' fo'o la huk walemb batupa'manai anama ma niegiai aol anama nali'i ine' newala malogel aoli niti anona moni atona, moni anama dende' ma takisa afa' biafa. Ea' ine' nefa' moni anama nese'amana amam ama neatala takis isima afa' biafa.”
40018001	Nemaf anama amam alupumi Jisasi mafi'mai anan mahali'ana ma'i, “Emi nikila' enis nataga dembeni endilisi ma kingdom heveni?”
40018002	Ea' Jisas nofalai enin so'uso'win nafi'mai anan nahaponan naitu la'afena amam.
40018003	Ea' na'ipam, “Ae' a'ipipa endilisi. Emi egafis si'i siowis kingdom heveni, ama sase'ana opalef God si'i awasi isima sa'i sase'ana opalef God, isima sanda'am na'ama anona nemaf siowis kingdom heveni. I'i owa', owa'etin.
40018004	Emi egafis seape sa'umbili owa' seafela agof asasimi lu'um setaga si'i awani inima, epes isima ea' sikila' enis epes seape dembesi ma kingdom heveni.
40018005	Emi egafis sese' opalefa sigiambama enin so'uso'win si'i ini' ma ukup asasimi mopoma ae', esis sase'e opalef ae' wapoti' sagiambame.
40018006	I'i emi egafis seanda' enin epen so'uso'win nembale'efa ae'i nefe' nenda' waf aonai, epes isima sepe na'ama. I'i enis epes sofa' epes isima sepa' owap lu'unai nil bagafowa asasimi sofa'as sefe' sokwahis sowala naoh mami lu'wami, esis sope andeande' kwaukwawie'. I'i epes isima senda' enin so'uso'win nekwaha nembale'efa ae', epes isima anona nemaf sope awes endilisi sikila' sowala naoh afisi.
40018007	Ipe' epes etapipei, ae' ati ipe' uwahipipa ma amamaga amama meagwambipei monda'epa penda' waf aonai. Endilisi amamaga amama anona nemaf meatagai, ea' emi egafis sonda'am meatagai, ae' ati esis uwahipis endilisi. Dei' main, anona nemaf sefa' nimanimi.
40018008	I'i lagof o bo'wagah ipe'imi monda'epa pewa ma waf aonai, petopa'am pekwahom mefe'. Andeande' ma lagof bo'wagah atom mope ma ambal nopeipa pepan andeande' la'ela'ef. Ea' sefa'epa sokwahipa pefe' wambel aonai nif fandumi la'ela'efi. Anama ina nambimb pepe andeande', owa'. Pepe aopa endilisi.
40018009	Ea' i'i naep ipe'imi monda'epa pewa ma waf aonai, pigiam pekwahom. Atom etin mope ma pefa' ambal namunai napeipa peapan andeande' la'ela'ef hihif. Na'ama naep biam mapomepa mofa'epa mokwahepa pefe' wambel aonai hel nif fandumi mape la'la'efi. Na'ama ina nambimb pepe andeande', owa'. Pepe aopa endilisi.
40018010	Ipe' pindumafuma! Na'ama pi'i enin epen atitin sa'wini pi'i inima enin falafini, owa'. Dei' main, amam ensel asasimi mape heveni mumafi awasi isima andeande'. Ensel amama la'ela'ef mape felefele'ma Ahalome God nape heveni. [
40018011	Ae' ataga epen endiliswei, ae' afi'i ma eagolopa epes higilalasi efa'as setanimani.]
40018012	Ipe' ukup ma'imama? I'i anona aman numafi anom sipsip 100-peleim ama anona atotona hegililana, aman amama ata' nokwaha sipsip amama 99-peleim mitu mea' otalef anagon dohotagw, anan ata' nefe' nogolopa anona hegilalanai.
40018013	I'i nefa'anai, a'ipipa endilisi, atuwasi nondanifamana. Danifel ananinai nikila' nandanifel ma sipsip amama 99-peleim maituwi.
40018014	Ea' na'ama etin Ahalomepa ipe'inai nape ilif heveni nandaiwa' ma enin epen so'uso'unai higililana, owa'.
40018015	I'i sahin owan sonda' waf aonai ma ine', ine' nefe' nitilin ipe' etipa pepe ea' nihi'amban waf aonai ananinai. I'i enin neme'ena, andeande', si'i ine' nofa'ai enin netanimani wapoti'.
40018016	Ea' i'i enin owa' neme' basef ine'ifi, ni'ipa enis epes bies wapoti' ea' pefe' etin. Ama ipe' bipa o wanipa pefe'ma peame' basef epen inima ma peawaloga basef amama pi'i endilisimi atom.
40018017	Ama i'i enin nindaiwa'ma neame' basef ipe'ifi, ine' ni'ipa esis Kristen hiesi sondatama etifigin ni'ipasan. Ama enin ni'i nindaiwa'ma neame' basefa esis Kristen hiesi wapoti', ine' nekwahin nepe si'i isima owa' seagawa Godi, o si'i amam amama awami mofa' takisi.
40018018	Ae' a'ipipa endilisi! Amamaga ipe' pahapilam etap anae', amama anona nemaf God nohapilam mape gani ilif heven wapoti'. Ea' amamaga amama ipe' pekwahom etap anae, amama anona nemaf God nokwahom gani heven ilif wapoti'.
40018019	Ea' ae' a'iam endilisi ma ipe' wapoti'. I'i ipe' bipa pape etapi ukup mefe' atifigina anom amamaga, pi'i penda' beten pehali' Goda nease'epa amamaga amama, ea' andeande' Ahalome ae'anai napani ilif heveni nambimb nese'epam ipe'.
40018020	Dei' main, i'i epes bias o wenis ukup mapoma agel ae'anai ma sunduwa'anima sope etifigin, ae' ape alomas.”
40018021	Nemaf anama Pita nafi'i nahali'ana na'i, “Dembinai, nimeguf ma'uma'um sahin owan ae'asi sonda'me waf aonai ae', ma eakwahamasana? Nimeguf 7-peleim o ma'um?”
40018022	Ea' Jisas na'ipana na'ama na'i, “Ae' ina a'ipina nimeguf amama atom 7-peleim, owa'. Ae' a'i ine' nekwaha waf aonai esis sanda'minanai nimeguf hiami 490-peleim.
40018023	Dei' main, esis siowis kingdom heveni si'i anona dembinai king na'i nogawa wialef mapoma amam manda' maol ananinai mapoma ma'um.
40018024	Ea' anan nanda'am nogawam andeande'ma nonda' amam meagwamana wiaf, ea' sofa' anona aman safe'ma anan. Ea' aman anama nowaola wiafa moni lu'unai 10 milian kina.
40018025	Ea' anan moni a'ana ma neagwan dende'ma niembi wiaf anama anan nowaolamasana. Ea' dembinai king na'ipas na'i esis setala aman anama noloma waulu'mana awasi ananisi ma sonda' maol akupi ea' setala amamaga asasimi wapoti' sofa' moni ma seagwa wiaf anama.
40018026	Ea' aman anama nowafa notawa etapa naep king anama dembinai na'ipana na'ama na'i, ‘Ine' niti ae' uwahipiwi nepe nehafa ae'. Anona nemaf ae' egwamena wiaf anama hi'ilana ma ine'.’
40018027	Ea' dembinai anama nati owahipina nakwahomana wiaf ananinai nafe' wafifina.
40018028	Ea' aman anama nawisi ande' nati anona amam atom manda' maol etini, anan nowaola wiafa moni kwawie'in si'i 10 kina. Ea' nombalo' aman anama nowa'ana sisihina bini'w anani'wi na'ipana na'i, ‘Ine' negwame wiaf ine'inai hi'ilana!’
40018029	Ea' aman anama nowafa notawa etap ea' na'ipana basef la'ifimi na'i ‘Ine' niti ae' owahipiwi ea' nepe nehafa ae'! Nambimb egwamena wiaf ine'inai hi'ilana.’
40018030	Ea' anan nandaiwa'. Ea' nofa'ana nafe' nanda'ana nanda' kalabus, ama nepe neagwa wiaf anama.
40018031	Amam mandao'oma manda' maoli mati amama, opalef amamumi nimanim endilisi mafe' mawalapa amama ma dembinai amamunai.
40018032	Ea' dembinai nofalai aman anama nanda' maoli ea' na'ipana na'i, Ine' aman nanda' maol aonai. Do'ok ine' naloma ae' nalef, ea' akwaha wiaf anama lu'unai ine'inai hi'alana.
40018033	Ae' ati ine' owahipina, ea' dei' maina ine' owa' nie'i owahipina alupunai ine'inai panda' maol etini?
40018034	Ea' dembinai okom numbutina nase'amana amam amama mumafi kalabusi ma mease'ana nimanimi lu'wami nope nope neagwa wiaf ananinai hi'ialana.
40018035	I'i ukup ipe' hipei owa' peakwaha waf aonai endilisima sahin owan sanda'mipanai, anona nemaf Ahalome ae'anai nape ilif heveni wapoti' nonda'mepam ipe' na'ama etin si'i dembinai nanda'ama aman anama.”
40019001	Jisas na'i basef amama mafe' ea', nakwaha etap anama hiagoma Galili nafe' anona etap hiagoma Judia gani wa'ol walemb Jordan gani fisana.
40019002	Ea' amam nematawa hiesi sailana safe' ea' nanda' epes hiesi ambo'wes.
40019003	Ea' anom dambami Farisi mafi'mai anan mahali'ana anom basef magwambana ma'i, “Mi'uli ape'inai andeande'ma anona aman nondaiwa'ma nemata'w anani'wi nokwaho'wa okom ananinai atona o owa'?”
40019004	Ea' anan nagwamama basef amam na'i, “Ipe' patalifa basef amama Godi pagawam ea'. Basef amama ma'iam na'ama ma'i, ‘Fowa' gani dambadamba God nanda' amamaga hiami nanda' epes sataga amam nematawa.’
40019005	Ea' God na'i, ‘Na'ama esis bias ina ata' sope si'i sape deindei, owa'. Aman nokwaha mamasana ananisi nefe' noloma waulu'mana anani'wi, esis bias sope alop atotona.’
40019006	Ea' esis bias sondase'ama sotaga si'i alop etifina. Esis ina ata' sape biasa sape deindei, owa'. Ea' esis God nakolasis sape la'ifis, isima God na'i enin epen ina nehape'as, owa'.”
40019007	Ea' Farisi amama ma'ipana wapoti' ma'i, “Moses na'ipapa mi'uli anama na'i, aman nonda' anom basef mil okwatip nose'akwana nokwaho'w kofe'.”
40019008	Ea' Jisas na'ipa amam na'i, “Ipe' patopa' basefi. Dei' Moses na'i a'e ma eaf anama dei' pailana pagalo'ma wauhiamepa patopa' waf dase'amainai. Fowa' gani dambadamba ina anom basef mape na'ama, owa'.
40019009	Ae' a'ipipa a'i, I'i ano'w nemata'w anona amani owa' konda' waf aonai so'a waulanai, ma anan nogolo'makw noso' ano'w wapoti', anan nanda' waf aonai so'a waola nemata'w akwama nali' nase'akwi.”
40019010	Ea' amam alupumi ananimi ma'ipana ma'i, “I'i waf anama endilisinai ma owa' neape la'ela'ef noloma akwa'w, dase'ama hapainai. Ea' andeande'ma nemata'w a'ana nope etin.”
40019011	Ea' anan na'ipam na'ama na'i, “Ina nambimb amam nematawa hiesi la'ifis sofa' basef amama sombale'am, owa'. Epes isima God nase'as pepel ea', esis etis sofa'am.
40019012	Dei' main, amam na'amaimi mape amam owa' la'ifima mease' nematawai. Ea' anom mamalawa amamuwai olam ea' la'ela'ef mape na'ama. Ea' anom, amam matopa'am alop amamunai. Ea' amam ina la'ifima measo' nematawa, owa'. Ea' anom, okokoma miegiambama epes hiesi siowis kingdom heveni. Na'ama mandaiwa'ma mease' nematawa. Emi aman la'ifina niela basef amama, anan nilam andeande'.”
40019013	Nemaf anama esis sao'wamanai enis awasi sofa'as safi'mai anan, sa'i anan nowamona lagof ananimi ma awasi isima ni'ipasa basef bu'wami ma God nefalo'mas. Ea' alupumi ananimi ma'ipa esis owa' sofa'as safi'mai anan.
40019014	Ea' Jisas na'i, “Ipe' kwahowas awasi isima sifi'mai ae'. Ipe' ina pindaiwa'mas. Fa'asi sifi'mai Ae'. Dei' main, esis amam nematawa siowis kingdom heveni, esis same' basef Godi sailam si'i awasi isima.”
40019015	Ea' nawamona lagof ananimi balagah asasimi, nakwaha esis nafe'.
40019016	Ea' anona aman nafi'i na'ipa Jisas na'i, “Dembinai Tisa, ae' nambimb enda' maina waf bu'unai ma efa' ambal namunai epe andeande' la'ela'ef?”
40019017	Ea' Jisas na'ipana na'i, “Dei' maina ine' nahali' ae' ma amamaga amama? Anona aman atotona nape ilifi Anan bu'unai. I'i ine' ni'i nefa' ambal namunai, andeande'ma nila basefa mi'uli fowa' God naso' Mosasanai hianai.”
40019018	Ea' aman anama nahali' Jisas na'i, “Maina mi'uli?” Ea' Jisas nagwamana basef na'ipana na'i, “Ina nenda' waf aonai so'a waulanai, neha enis epes sega' nenda' wal, owa'. Ina neambaso'ma enis epes,
40019019	ine' nepe owina mamasena ine'isi neme' basef asasimi nilam ea' nimafias andeande'. Ine' okom ninila enis sape felefele'ma ine'i, si'i ine' okom nainaila ine' etina ma nimafi ine'.”
40019020	Ea' aman anama ata' sa'unai awaminai na'ipa Jisas na'i, “Mi'uli anama hianai ae' embale'efana ailana afi'i ea'. Dei' maina waf ata' nape?”
40019021	Ea' Jisas na'ipana na'i, “I'i ine' ni'i neataga bu'winai endilisi, ine' fo'o nese'asa amamaga ine'imi ma enis epes sotalinama nefa' moni anama nenda'ana nese isima kwahusi. Nenda'am na'ama ma anona nemaf nefa' amamaga bu'wami gani ilif heven. Ea' ine' nifi'i nila ae'.”
40019022	Ea' aman anama sa'unai name' basef amama, okom ananinai nimanina ea' nandamboma megah atogah nafe'. Dei' main, anan amamaga hiamunai.
40019023	Ea' Jisas na'ipa alupumi ananimi na'ama na'i, “Ae' a'ipipa endilisi, epes isima wiga moni hianaisi, sanda'am ahifim endilisi ma sefe' siowis kingdom heveni. Atona etin sefe' siowis.
40019024	Ae' a'i i'ipipa wapoti', anona mafin lu'unai kamel nuwis nil nagala sagundisa luwagufanai, anama wila ma niowis. Ea' amam nematawa amamaga hiamisi sefe' siowis kingdom Godi, sonda'am ahifim endilisi ma sefe' siowis. Eaf anama ahifina endilisi nikila' maol kamel nuwis nil nagala.”
40019025	Ea' alupumi ananimi mame' basef amama, amam gegelalasom kwapete'am endilisi. Ea' ma'i, “I'i na'ama, anona nemaf God nefa' emi egafis sotanimani seape andeande' la'ela'ef? Owa'etin.”
40019026	Ea' Jisas naniga nati amam na'ipam na'i, “Amamaga epes owa' la'ifisa seanda'ami, amama God atona la'ifinai ma nonda'am. Anan la'ifinai nonda' amamaga hiami.”
40019027	Ea' Pita nagwamana basef na'ipana na'i, “Neme', afa' ea' wakwaha amamaga afa'imi hiami, ea' dei' wafi'i wambale'efa basef ine'imi wailina. Afa' anona nemaf ofa' maim amamaga?”
40019028	Ea' Jisas na'ipam na'i, “Ae' a'ipipa endilisi. Owagama nemaf anama neataga ma amamaga hiami meataga dambaim wapoti', nemaf anama ae' ataga epen endilisiwei, efa' pepel howalagon atoma balata king ae'anai. Nemaf anama ipe' amam ae'ipei pail ae'i ipe' 12-peleipa petoma siaifah bu'wami amam dambami kingi 12-peleim, ea' pewaloga wambotagw 12-peleim amam nematawa ape'isi Isrel.
40019029	Ea' emi egafis ukup asasimi mopoma ae' sokwaha ifagw moloma sahin owan ahapas mamasas batawisas moloma aof amamaga maim asasimi, anona nemaf sofa' amamaga hiami endilisi mikila' asasimi fowa'imi. Ea' anona nemaf sofa' ambagof namumi sopan andeande' la'ela'ef hihif.
40019030	Ea' epes hiesi dei' sataga sali'i agof lu'womisi, anona nemaf owagama agof a'as sotaga sigi'. Ea' epes isima sataga sagi' owagama sofa' agof lu'wami sotaga sili'.”
40020001	“A'e, epes siowis kingdom heveni si'i anona aman nafamunagoma anona etap lu'wagoma. Ea' lala kuhimbita atona anan nafe'ma nufa'i anom amam monda' maol aof anama ananinai nawa su'utip mandelef wain napoma.
40020002	Anan nafe' na'i naloma anom manda' maoli ea' nalomam ukup etifima otamba atuwasi meafa'ami, mofa' wan kina atona etina nemaf anama. Ea' nasapa'am mafe' manda' maol aof ananinai.
40020003	Ea' anan nape ma aon nandegiai nape si'i 9 klok, anan nafe' ea' nati anom amam ata' tol maitu etin anama mondowa'anima mapoma.
40020004	Ea' na'ipam na'i, ‘Ipe' wapoti' fo'o penda' maol aof ae'anai ma ease'epa otamba mondendaepa mondahama waf bu'unai.’
40020005	Ea' amam mafe'. Ea' aon nahagasom 12 klok anan nafe' wapoti' ea' nanda'am na'ama etin si'i do'ok nanda'am. Ama aon nasa 3 klok, nafe' nanda'am wapoti' si'i do'ok nanda'am.
40020006	Ea' wambomota 5 klok, nafe' nati anom ata' maitu etin. Ea' na'ipam na'i, ‘Dei' maina ipe' ata' tol paitu etin na'ae nemaf anae' laona?’
40020007	Ea' ma'ipana ma'i, ‘Ina anona aman nase'afa maol afa', owa'.’ Ea' anan na'ipam na'i, ‘Ipe' wapoti' fo'o penda' maol aof ae'anai.’
40020008	Ea' wambomota felefele'ma owamb aman anama nafomona aofi nafi'i na'ipa aman numafi amam manda' maoli na'i, ‘Ine' fala manda' maoli amama hiami ea' nese'ama moni amam. Ine' nili' nese amam amama magi' matagai, nese'aman nefe' nefe' netagama amam amama mali' mataga manda' maoli.’
40020009	Ea' amam amama mataga manda' maol wambomota 5 kloki, mataga mofa' wan kina atona etin.
40020010	Ea' amam amama mali' mohafel kuhimbita manda' maoli, mafi'i ukup mandanda' ma'i atuwasi amam mofa' moni lu'unai nikila' anom. Owa'etin. Amam wapoti' mofa' wan kina na'ama etin.
40020011	Ea' manda' megah mahana nafomona aofi.
40020012	Ea' ma'iam na'ama ma'i, ‘Amam amama magi' matagai, amam mafi'i manda' maol nogota bandana si'i awa atitin, ea' ine' nase'ama moni anama na'ama etin si'i afa' ofa'anai. Ea' afa' wali' wanda' maol lu'unai endilisi ma nemaf launai, ea' owaf nahafa.’
40020013	Ea' anan nagwamana basef anona aman amamunai na'ipana na'ama na'i, ‘Alupinai, ae' ina anda'ena awena, owa'. Afa' biafa wali' wa'iam ea' nomonas atifima pefa' wan kina etin.
40020014	Ine' fa'a moni ine'inai ea' fo'o. Otamba ae' ase'enama ine'i, ea' ikwaf anama atona ae' ese'anama aman anama nagi' nafi'i nanda' maoli, pefa'am dende' etin.
40020015	Ae' anda' maol si'i okom ae'anai na'iana moni ae'anai. Na'ama andeande'. Ae' anda' waf bu'unai ma imafi amam magi' mafi'i wambomota. Na'ama dei' ine' kowalena ma otamba amamumi ma main?’
40020016	Anona nemaf na'ama etin, epes isima dei' sataga sagi'i agof a'asi sotaga agufisi sope sili', ea' epes isima sataga sali' agufisi, anona nemaf agof a'as sotaga sigi'.”
40020017	Jisas na'i nondowasa' Jerusalem, anan nao'wa alupumi ananimi 12-peleim atom mafe'. Amam ata' mafe' etin eaf ea' na'ipam na'i,
40020018	“Peme', dei' afa' ondowasa' Jerusalem. Ae' ataga epen endilisiwei nambimb anona aman nowalapa ae' ma amam pris dambami moloma amam dambami mawalipasa mi'uli Godi, ea' monda' kotimi ea' mi'i basef mondame'mam ma mohe eaga'.
40020019	Ea' monda'e efe'ma esis sololama Godi ma sonda' findiwae ma basef awami sopagahowe sehe egaga' lawag usi'inai tu'wanainai. Ama nimeguf biam hi'ilam anona nefe'ma wanomi, God nefele ma hi'agif etanima ehafel wapoti'.”
40020020	Nemaf anama Sebedi waulu'mana mama'wana Jemsi Jon kwao'wai batawisa'w akwa'umi biam safi'mai Jisas. Ea' kwindiwa nembawa kotawa etap kwa'ipana anom basef.
40020021	Ea' Jisas nahali'akw na'i, “Ine' na'i ae' enda'mena main?” Ea' kwa'ipana kwa'i, “Ine' ni'i anona nemaf netaga dembinai, nemaf anama ae' a'i batawisi amama ae'ami biam mope dembem felefele'ma ine', anona nil wa'ol egagili, ea' anona nil wa'ol da'isinaima.”
40020022	Akwa'w kwa'iam na'ama, Jisas nagwama'w na'ipa amam na'i, “Ipe' ina pegawa andeande'ma amamaga ipe' pahali'imami, owa'! Ipe' bipa la'ifipama pegwa' embela kap anama dei' ae' egwa' embelanai, o owa'?” Ea' magwamana ma'ipana ma'i, “Afa' wila la'ififa.”
40020023	Ea' Jisas na'ipam na'i, “Endilisi, ipe' bipa nambimb pegwa' embela kap anama ae' egwa' embelanai. Ea' pepe lagel da'isinai o egagili ae'ami, amama ina maol ae'anai, owa'. Ahalome atona ni'i esis isima nandandepas ea'i, esis etis sope lagof da'isinai o egagili ae'ami.”
40020024	Ea' alupumi Jisasi tu'wanim 10-peleim mame' amam biam ma'iam na'ama, manda' megah mahama amam sahalomana owalomana.
40020025	Ea' Jisas nofala alupumi Ananimi 12-peleim mafi'mai anan, ea' na'ipam na'i, “Ipe' pegawa, anom king mape dambami ma isima sololama Godi, amam mape ilifa esis endilisi manda'as kwapete'as. Ea' amam dambami mape la'ifim endilisi ma manda' esis amam nematawa saila malogof amamumi.
40020026	Ea' waf anama ina nepoma ipe', hapainai. Emi aman nope dembinai ma ipe', anan ata' nili' nope si'i nanda' maol etina ipe' hipei.
40020027	Ea' emi aman ni'i notaga dembeni ma ipe', anan ata' nopan si'i agel a'anai nanda' maol etin nape owina hiesi.
40020028	Ae' ataga epen endilisiwei, ae' wapoti' na'ama etin. Ina afi'i ma esis sonda'me maola siegiambame, owa'. Ae' afi'i enda' maola igiambama ipe' hipei. Afi'i ma sehe ega' etala ipe' peloma epes hiesi etagahipama waf aonai ipe' panda'anai.”
40020029	Ea' Jisas naloma alupumi ananimi makwaha wambel anama Jeriko ma'i mefe', amam nematawa hiesi sailana safe'.
40020030	Ea' amam biam naep mase'ami tol mape felefele'ma eaf. Ea' mame' basef sa'i Jisas nafi'i ea' mofalana mehip ma'i, “Dembinai, ine' akunamana Deviti, niti afa' uwahipifa!”
40020031	Ea' esis amam nematawa hiesi sinifalom sa'i mosopama malogof. Owa'etin. Amam mofalana mehip endilisi ma'i, “Dembinai ine' akunamana Deviti, niti afa' uwahipifa!”
40020032	Ea' Jisas naitu nofala amam biam na'i, “Ipe' bipa pa'i ae' enda'mepa main?”
40020033	Ea' amam ma'ipana ma'i, “Dembinai, afa' wa'i ine' newalamafa naep afa'imi ma witi andeande'.”
40020034	Ea' Jisas nati amam owahipim nasa lagof ananimi naep amamumi, ea' dei' etef amam biam mati andeande' wapoti', ea' magi'ma Jisas mafe'.
40021001	Ea' amam mafe' mataga felefele'ma Jerusalem, mataga Betfage felefele'ma halaf Oliv. Ea' Jisas nasapa' alupumi ananimi biam na'ipam na'i,
40021002	“Ipe' bipa pefe' piwis wambel nanima nape gani wa'ili felefele'ma na'ae. Ea' piti anona donki sa'unai esis sepana nail naloma noganai ananinai maitu. Ipe' petagahom ea' pefa'am pifi'mai ae'.
40021003	I'i enin epen ni'i nihali'ipa ma anom basef, pi'ipan pi'i, ‘Dembinai afa'inai na'ipafa na'i nonda' maola anan ama atuwasi nosapa'am mutanimipei mehip.’ ”
40021004	Amamaga amama amam mofa'i donki mataga dende' si'i basef amama fowa' gani anona profet na'iami. Anan na'i,
40021005	“Ipe' pi'ipa epes sape Saioni pi'i, ‘Ipe' piti, dei' king dembinai ipe'inai anona nemaf nifi'mai ipe'. Anan nanda' waf sa'umbilifi, ea' notoma donki noganai nofa'ana nifi'i.’ ”
40021006	Ea' alupumi Jisasi biam mafe' ea' manda'am si'i do'ok na'ipamam.
40021007	Amam mofa' donki anama naloma noganai mafi'mai Jisas, mawamona sagwegw amamumi matoma ilifa donki amama biam. Ea' Jisas nandegia natoma donki anama.
40021008	Ea' amam nematawa hiesi sambe'amonam sagwegw eaf, safela agel ananinai lu'una. Enis satopa' lawah agof apulima motawa felefele'i sase'wiam eaf sofalo'mana.
40021009	Ea' esis amam nematawa hiesi sali' sagi' sanda' la kolo' na'ama sa'i, “Hosana! Ine' akunamana Deviti! Ape' mandanifel endilisi ma ine'. Ape' ma'i God nofalo'ma ine' nafi'i agel ananinai nese'ena pepel ma neanda' maol ananinai. Ape' mofela agel dembinai God nape ilifi.”
40021010	Nemaf anama Jisas nafe' nawis wambel Jerusalem, ea' amam nematawa hiesi sohafel gegelalasis kwapete' ea' soga sa'i mehip sandahali'ma sa'i, “Aman anama anan emi egalina?”
40021011	Ea' esis amam nematawa hiesi safe' salomanai sa'i, “Aman anama anona profet Jisas, aman nape wambel Nasaret nape etap hiagoma Galili.”
40021012	Ea' Jisas nawis ipat lu'unai Godi nagalo'ma esis hiesi sanda' bisnis saloma isima satalom ipat anama nomon. Anom amam mati otamba enis epesi ea' mindisila'mam. Ea' Jisas namboma tebol amamumi nakowasom. Enis sanda' bisnisa setala amiguf mai'unamb. Ea' namboma siaifah asasimi nakowasom wapoti'.
40021013	Ea' na'ipas na'i, “Basef mape Baibeli God na'i, ‘Ipat ae'anai nondapoma epes hiesi sifi'i sopaina sonda' beten sohali' Ae. Ea' ipe' panda'ana nataga si'i ipat sanda' walanai.’ ”
40021014	Jisas ata' napani ipat anama lu'unai nomon, sofa'manai epes isima naep mase'asi bo'wagah maim mondala'asi safi'manai, ea' nanda'as sataga bo'wes.
40021015	Ea' amam pris dembami maloma anom mawalipasa mi'uli Godi mati anan nanda' maol la'ifinai bu'unai, ea' mame' esis awasi sandanifela anan gani nomon ipat lu'unai Godi sa'i, “Ape' mafela agel akunamana Deviti!” Ea' amam dei' ukup aom kwapete' ma anan.
40021016	Ea' mahali'ana ma'i, “Ine' negawa basef ofagema awasi isima sa'iami?” Ea' Jisas na'ipam na'i, “A'e, ae' egawam.” Ea' na'ipam na'i, “Ipe' pitalifam basef amama mail Baibeli pegawam o owa'.? Basef amama fowa'imi ma'i na'ama ma'i, God, ‘Ine' owagama niwalipa awasi sa'wisi soloma isima ata' agunifisi sa' nomambeh atumi, ea' sofela agel ine'inai.’ ”
40021017	Ea' anan nakwaha amam nawisi ande' nafe' nape anona wambel Betani ea' na'oh owamb anama.
40021018	Ama wafilu kuhimbita atona Jisas nohafel notanima nafe' nataga felefele' ma taun anama Jerusalem ea' nolomahana.
40021019	Ea' nati anona lawag fik notawa eaf ea' nafe' natolona. Ea' ina nati anom su'utip mailana, owa'. Apul atom. Ea' na'ipana na'i, “Ine' ina ata' anom su'utip milina wapoti'. Owa'.” Ea' mehip lawag anama bowana ea' alina hi'alana.
40021020	Ea' amam alupumi ananimi mati lawag anama alina, gegelalasom endilisi. Ea' ma'i, “Dei' maina lawag anama fik bowana ea' alina mehip?”
40021021	Ea' Jisas nagwamama basef amam na'ipam na'i, “Ae' a'ipipa endilisi. I'i ipe' pembale'efa ae' endilisi ma ipe' ina ukup biembiefim mupeipa, nambimb ea' penda'am si'i ae' anda'ama lawag anama fik. Ea' ipe' ina penda' amama atom, owa'. I'i ipe' pi'ipa halaf nanima pi'i, ‘Ine' degia nefe' newala naoh,’ nambimb neme'epa nilam si'i ipe' pa'iam.
40021022	I'i ipe' pembale'ef endilisi ma penda' beten, amamaga amama ipe' panda' betena pa'i pefa'ami, nambimb ipe' pefa'am.”
40021023	Ea' Jisas notanima nafe' nawis ipat lu'unai Godi nape nawalipasa basef etin, amam pris dambami maloma agufumi Judai mafi'mai anan mahali'ana ma'i, “Emi na'ipina dei' nape dembinai nanda' opeh amama?”
40021024	Ea' Jisas nagwamama basef na'i, “Ae' wapoti' a'i ihali'ipa ma anom basefa ipe' ata' pili' pi'ipa ae' ama atuwasi i'ipipa emi na'ipi ape dembiwei anda' opeh amama.
40021025	Aman anama Jon napisi'as embeli, emi na'ipana ma nanda' opeh amama? God nape heveni na'ipana napisi'as o enin epen etapanai na'ipana?” Ea' mame' basef amama manda'ipama ma'i, “Afa' wi'i, ‘God nape heveni na'ipana,’ atuwasi anan ni'ipafa ni'i, ‘Dei' maina ipe' owa' pembale'efana?’
40021026	Ea' afa' wi'i, ‘Enin epen etapanai na'ipana,’ na'ama esis amam nematawa sohafa. Afa' umbamahafama esis. Dei' main, esis hiesi sa'i Jon anona profet dembinai.”
40021027	Ea' magwamana basef ma'i, “Afa' ina ogawana.” Ea' Jisas na'ipam na'i, “Na'ama etin ae' ina i'ipipa ma emi nase'e agel lu'unai anda' opeh amama Ae'ami, owa'.”
40021028	“Ipe' ukup mape ma'imama? Anona aman nogamana biam. Anan nafe'ma nogalomana dambena ma na'ipana na'i, ‘Nogalome ae'inai, dei' ine' fo'o nenda' opeha aof ae'anai newa mandelef wainim.’
40021029	Ea' nogalomana nagwamana basef na'ipana na'i, ‘Ae' andaiwa'.’ Anom nimeguf mafe'ma ea', namboma okom ea' nafe'.
40021030	Ea' ahalomana nafe' na'ipa anona wapoti' na'ipana na'ama etin si'i do'ok nali' na'i. Ea' nagwamana basef na'i, ‘A'e, ahalome.’ Ea' anan ina naila basef ananimi nafe', owa'.
40021031	Ea' dei' nogamana amama biam ananimi mamanama naila basef ahalomanai?” “Amam ma'i, ‘Nali'i.’ ” Ea' Jisas na'ipam na'i, “Ae' a'ipipa endilisi, amam amama mofa' takisi manda' waf aonai maloma nematawa wanda' waf aonai wanda' so'a wauli esis ea' sefe' suwis wambota Godi numafias sili' ma ipe'.
40021032	Ipe' pegawa aman anama Jon napisi'as embeli. Anan nali' nafi'mai ipe' ea' nihi'ambepa wafa eaf bu'unai, ea' ipe' owa' peambale'efana. Ea' epes isima sanda' waf aonai anom mofa'asa takisi maloma anowa nematawa wanda' waf aonai so'a waulanai esis sembale'efana. Ipe' pati esis sembale'efana na'ama, ea' ipe' ina pamboma opalef pakwaha waf aonai pambalelefana, owa'.
40021033	Ipe' peme' anom basef womun etin. Anona aman dembinai nanda' anona aof nawa wain nahopana. Aof anama nomon anan nanda' anona tang notawa ma sofa'asa su'utip amama wainim, ea' nala' anona ipat launai notawa sope sumafiagon. Ea' nakwahomama aof anama anom amam ma'i monda' maola aof anama mofa' monianai. Ea' nafe' napani anona wambel laoguma.
40021034	Nogota su'utip mailanai, nasapa' anom manda' maola anani mafe'ma amam manda' maol aof ananinai. Anan na'i amam mose'ana anom su'utip gwa'aimi aof anama.
40021035	Ea' amam amama manda' maol aofi mofa' amam amama nafomona aof anamai naspa'am mafi'i mombalo'am maham, anona mahana afuna endilisi, anona makwaha otamba mahana, ea' anona mahana etin nafa' nafe'.
40021036	Ea' anan nafomona aofi nasapa' anom amam mafe' wapoti'. Nasapa' amam hiami mikila' amam mali' nasapa'ami. Ea' amam amama manda' maol aofi manda'am na'ama etina amam si'i mali' mafi'i.
40021037	Ea' nagi' nasapa' nogalomana ananinai nafe'ma amam manda' maol aofi. Ea' anan na'iam na'i, ‘Nambimb amam mome' malogel nogalome ae'anai.’
40021038	Owa'etin. Amam mati nogalomana ananinai nafi'i, manda'ipama etin ma'i, ‘Aman anama anona nemaf nofa' amamaga hiami ahalomanai. Afa' ohana afuna ma afa' atofa ofa' aof anama.’
40021039	Ea' mombalo'ana mofa'ana mawisi aof ande'ana mahana afuna.
40021040	Ea' nambimb aman nafamona aofi nonda' maina amam?”
40021041	Ea' amam pris dembemi maloma amam agufumi Judai magwamana ma'ipana ma'i, “Namanani anan nonda'mam waf aonai endilisi ma amam amama manda' waf aonai noham moga'. Ea' nose'asa aof anama nefe'ma enis epes sumafiana ama nogota gwa'aimi mieilana esis sose'ana anom gwa'aimi anan.”
40021042	Ea' Jisas na'ipam na'i, “Ipe' patalifa basef Godi pegawam o owa'? Basef Baibeli ma'i na'ama ma'i, ‘Owap anama mala' ifagwi magwase'ana dei' nataga nape owap nape nali'i ma nembalo' ipat. Dembinai God nanda' amama mataga, ape' matolom bo'om endililsi.’
40021043	Ea' ae' dei' a'ipipa. God nambimb nelefata basefa waf bu'unai ma ipe' piowis kingdom Ananinai ea' nose'asam enis epes nambimb sombale'efana sonda' waf bu'unai. [
40021044	Ea' emi egafis sanda' sisi'ip sowa owap anama, pepe'etas. Ea' i'i owap anama nowa nosali'as, esis loloweas si'i sopof atona.]”
40021045	Ea' amam pris dambami maloma amam Farisi mame' basef amama womun etin Jisas na'iami ma'i anan nondala'wifa amam na'i basef amama.
40021046	Ea' mape magolopa eaf mombalo'ana ea' amam umbamahama esis amam nematawa. Dei' main, esis hiesi sombale'efana la'ifis sa'i Jisas anona profet.
40022001	Ea' Jisas na'ipana basef womun etin wapoti' na'i,
40022002	“Epes siowis kingdom heveni si'i anona king dembinai etapanai. Nogalomana ananinai na'i noso' ano'w nemata'w, ea' king anama nanda' anom gwa'aimi lu'wami.
40022003	Nemaf anama seagwa' gwa'aimi anai notaga, anan nasapa' amam amama manda' maola anani mafe' mofalai epes isima fowa' nali' nofalasi seafi'mai gwa'aimi amama. Ea' esis sandaiwa'ma seafi'i.
40022004	Ea' anan nasapa' anom wapoti' manda' maola anani motambel mafe', ea' na'ipam na'i, ‘Ipe' fo'mago epes isima ae' andandepas sapani ea' pi'ipas na'ama pi'i, “Peme', ae' andandomba gwa'aimi ae'ami ea'. Mafis bulmakau suwafumi maloma mafis amama lu'wami ae'ami, ape' maham. Ea' amamaga hiami mandandombol ma'oh ea'. Ipe' pifi'mai gwa'aimi amama enda'ama nogalome noso' akwa'wi.” ’
40022005	Ea' esis ukup aoma seme'ama seafe' ea' sandamboma safe' deindei ma opeh asasimi. Anona nafe' aof, anona nafe'ma bisnis ananimi.
40022006	Ea' amam mapani mombalo' amama manda' maola kingi manda'am kwapete'am maham afum.
40022007	Ea' king anama neme' amama okom wandafuna nasapa' soldia ananimi mafe' maha amam maha manda' maola anani afum hi'alam. Ea' makata nif maofa wambel amamunai wapoti'.
40022008	Ea' king na'ipa amam manda' maoli na'i, ‘Gwa'aimi enda'ama nogalome noso' akwa'w ea' sandandombam ma'oh ea' epes isima ae' efalasi ina seme' basef ae'ami safi'i, owa'.
40022009	Na'ama dei' ipe' pefe' eaf anama hianai dawalegefa piti isima epes hiesi pi'ipas pefalas sifi'mai gwa'aimi amama lu'wami dase'amaimi.’
40022010	Anan na'iam na'ama, amam manda' maoli mafe'agon gani gani eaf dawalegef mowa'aniesi epes isima matilisi hiesi, epes bu'wasi saloma sanda' waf aonai wapoti'. Ea' safi'i sape ipat anama sondase'ama ma si'ina endilisi.
40022011	Esis sape ea' dembinai king nawis nomona nitilis. Ea' nati anona aman atotona ina nala luwaguf salama nemaf anama dase'amainai, owa'.
40022012	Ea' king na'ipana na'i, ‘Alupinai, dei' maina ine' owa' nela luwaguf amama sandase'amaimi nifi'i niwisi na'ae?’ Ea' anan ina na'i anom basef, owa'.
40022013	Ea' king na'ipa amam manda' maoli na'i, ‘Ipe' pewa' lagof maloma bo'wagaha ananimi pekwahona nefe' niwis nepe owamb ande'. Owamb anama nambimb anan nowa nelef nalelef tilili talala' kwapete' nepe.’ ”
40022014	Ea' Jisas na'ipas na'i, “A'e, God nofala epes hiesi na'ama etin si'i king anama nofalas. Anan nofala hiesi, ea' nandandepa atona etin sifi'i siowis sope solomana.”
40022015	Ea' amam dambami Farisi mafe' manda' basef ma'iam mandame'mama membale'a Jisas mowa'ana. Amam ma'i mome' anom basef ananimi owa' andeande'i ma monda'mana basef mowa'ana si'i sowa' bogof.
40022016	Ea' amam masapa' alupumi amamumi maloma amam Heroti amam mafe'ma Jisas ma'i, “Dembinai Tisa, afa' ogawena ine' aman bu'unai na'i basef endilisimi. Ina umbamehena owa'. Ina ni'ipasa anom basef isima enis agof lu'wamisi ea' anom basef isima agof a'asi falafisi, owa'. Ine' na'ipasa basef atifim endilisimi atom ma okom Godi amam nematawa hiesi dende' etin hi'alas.
40022017	Ea' ine' ni'ipafa. Dei' ine' okom nape na'imama? Mi'uli ape'inai na'i andeande'ma ape' mose'ana takis Sisar gavman dembinai esis Romi o owa'?”
40022018	Ea' Jisas nogawa ea' ma waf baso'omainai amamunai ea' na'i, “Ipe' amam pa'i malogof biamipei, dei' maina ipe' pagwamba ae'?
40022019	Ipe' pihi'ambe anona moni ma ata' itolona.” Ea' mofa'manai anona moni ma natolona.
40022020	Ea' nahali'am na'i, “Ambal naloma agel anama mailanai eminai?”
40022021	Ea' ma'i, “Anama Sisari gavman dembinai esis Romi.” Ea' nagwamama basef na'ipam na'i, “Ea' amamaga Sisari, amama pese'anam Sisar. Ea' amamaga Godi, pese'anam God.”
40022022	Amam mame'anama basef amama ea' gegelalasom kwapete'am makwahona mafe'.
40022023	Nemaf anama atona anom amam Sadyusi mafi'mai Jisas. Amam hiami mombale'ef saga'i ina anona nemaf sotanima sohafel wapoti', owa'. Ea' amam mafi'mai Jisas mahali'ana
40022024	ma'i, “Dembinai Tisa, fowa' gani Moses na'i, ‘I'i anona aman noga' ma anan awasi a'ana ea' waulu'mana ata' kope, owalomana ananinai nose'akw nola enis awasi ma soho'ofana.’
40022025	Ea' fowa' amam wambota atotona 7-peleim mape. Nali'i sahalomam nase'akw awani a'akw naga', nakwaho'w kwape. Ea' owalomana nase'akw naga' nakwaho'w kwapani awani a'akw.
40022026	Ea' owalomana nandatu'ulanai wapoti' nanda'am na'ama etin, ea' anona nandatu'ulomi nase'akw manda'am na'ama etin mafe' mafe'ma matagama owagufunai akutainai.
40022027	Amam amama wambota atotona ea' maga' hi'alam. Anom nimeguf mafe'ma ea', akwa'w kwaga' waulu'mam.
40022028	Ea' anona nemaf esis saga'i sohafel wapoti', nemata'w akwama kwaso' amam 7-peleimi emi egafuna nose'akw? Amam 7-peleim mase'akw hi'alam.”
40022029	Ea' Jisas nagwamama basef na'i, “Ipe' owa' pegawa basef Baibel na'iami, owa' pegawa pepel Godi. Ea' ipe' dei' ina pa'i basef endilisimi, owa'.
40022030	Nemaf anama sa'i sokwaha hi'agilif sotanima sohafel wapoti', amam nematawa ina ata' sondase'ama wapoti', owa'. Sopan etin si'i ensel mape heveni.
40022031	Basef amama esis saga'i sotanima sohafel wapoti', ipe' patalifa basef amama God na'iam mape Baibeli o owa'? Anan na'ipipa na'ama na'i,
40022032	‘Ae' God Abrahami, Aisaki maloma Jekopi.’ Basef amama ma'i God ina Dembinai ma epes isima saga'i, owa'. Anan God epes isima ambal napeis sape namusi.”
40022033	Esis amam nematawa hiesi same' na'ama sohafel gegelalasisa basef ananimi.
40022034	Ea' Jisas nasopama malogofa amam amama dambami Sadyusi ma basef amama. Ea' anom amam Farisi mame' basef amama mondowa'anima mafi'i felefele'ma anan.
40022035	Ea' anona naloma amam nogawa mi'uli Godi andeande' na'i nogwamba Jisasa ni'i anom basef owa' andeande' ma monda'mana basef mowa'ana si'i sowa' bogof. Ea' nahali'ana na'i,
40022036	“Dembinai Tisa, maina mi'uli Godi lu'unai nikila' mi'uli hianai nape nali'i?”
40022037	Ea' Jisas na'ipana na'i, “Ukup ipe'imi mohafela Dembinai God ipe'inai mimilana na'ama. Ukup ipe'imi mimilana hi'ilam, pese'ana ambagof opalef ipe'imi pese'anam hi'ilama Dembinai God atona.
40022038	-
40022039	Mi'uli anama lu'unai, nali' endilisi. Ea' mi'uli nagi'i anama, ‘Ipe' ukup mimila enis epes sape felefele'ma ipe'i, si'i ukup maimaila ipe' etipa.’
40022040	Basef ofagema ma mi'uli hianai Godi maloma basef amam profet manda'ami hiami mape nomona mi'uli anama biefina.”
40022041	Amam Farisi ata' munduwa'animai etifigin maitu, Jisas nahali'am na'i,
40022042	“Ipe' ukup mape ma'imama ma Krais anan God nandandepana ea' ma nesapa'ana niefi'i? Anan nogalomana emi?” Ea' ma'ipana ma'i, “Devit nogalomana.”
40022043	Ea' nahali'am na'i, “Dei' maina Ambal Bu'unai Godi nafela okom Deviti ma na'i Krais Anan Dembinai? Ea' Devit fowa' gani na'i,
40022044	‘Dembinai God na'ipa Dembinai Ae'anai na'i, “Ine' nepe lagel kwahisinai Ae'anai la'ela'ef nefe' netagama anona nemaf Ae' enda' naumbih ine'isi sefe' owina bo'wagah ine'imi.” ’
40022045	Devit fowa' nofala Krais na'i, ‘Dembinai.’ Amama atom dei' Krais ina aman atona falafunai, owa'. Anan Dembinai.”
40022046	Ea' dei' ina anona aman la'ifina ma nogwamana anom basef Jisas, owa'. Nemaf anama nafe' nafe' owagama wapoti' amam hiami umbamahama meahali'anama anom basef, owa'.
40023001	Ea' Jisas nase'asa basef esis amam nematawa hiesi saloma amam alupumi 12-peleim ananimi.
40023002	Na'iam na'ama na'i, “Amom mawalipasa mi'uli Godi maloma amama Farisi amam maho'ofa Mosesa mawalipasa mi'uli Godi la'ifim.
40023003	Andeande'ma pila basef hiami amam ma'ipipami, ea' ipe' ina penda' waf amam manda'anai, owa' hapainai. Dei' main, amam ma'ipasa basef hiami, ea' amam atom ina mailam, owa'.
40023004	Amam mowatania basef amamumi mawalipasama sielam si'i basef wafimi anom awolef wafimi lu'wami mawamonam matoma ikeguf asasimi, ea' amam ina magiambamas mofa'am ma lagof amamumi, owa'.
40023005	Amamaga hiami manda'ami manda'am etina epes sotolom sinifelom. Amam mala egip lu'unai nail lagof balagah amamumi ma manda' beten ea' manda' sosaf launai nape sagwegw amamumi da'malifima.
40023006	Amam ukup ma'i siaifah amama motawa mali'i atom dambami atom mapoma, ma nemaf anama sanda' gwa'aimi lu'wami o anama ifagw esis Juda sa'i basef sapeimi.
40023007	Amam ma'i hiesi sotoloma sondalalimam sosa'ma agof amamumi anama sandatama sapoma ma ma'i sofalam si'ipam si'i, ‘Dambami tisa’.
40023008	Ea' enis epes ina sofala ipe' si'i ipe' dembipei, owa'. Dei' main, ipe' tisa dembinai ipe'inai atotona ea' ipe' hipei pape si'i sahin owan wambota atotona.
40023009	Ipe' ina pefala enin epen nape etap anae' pi'i Ahalomepa ipe'inai, owa'. Dei' main, aman anama atotona anan Ahalomepa ipe'inai, nape ilif heveni.
40023010	Ea' esis ina sofalepa si'i dembipei tisa, owa'. Dei' main, Dembinai tisa ipe'inai Krais atotona, God nandandepana nasapa'ana nafi'i.
40023011	Ea' emi egafis nambimb sotaga dembesi ipe'isi, dei' ata' sili' sope sonda' maol sope owina ipe'.
40023012	Ea' na'ama etin, emi egafis sefela agof asasimi atom, epes isima anona nemaf agof a'as. Ea' emi egafis sonda' agof asasimi mefe' owin, anona nemaf esis sefa' agof lu'wami.”
40023013	“Ipe' amam dembipei pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' amam malogof biamipei! Ipe' pewalo uta ma naep esis amam nematawa ma ina nambimb siowis kingdom heveni, owa'. Dei' main, ipe' ina pafe' pawis nomon, ea' esis amam nematawa sa'i sefe' siwis nomon, isima ipe' pasopamas eafa sefe' siowis. [
40023014	Ipe' amam dembipei pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' malogof biamipei. Ipe' pawis ifagw amama nematawa alifiwai, pawis pakawalopom amamaga awoumi. Panda'am na'ama panda' beten launai etina esis sitilipa si'i ipe' bu'wipei. Anona nemaf God newaloga epes hiesi, enis epes owa' seanda' waf aonai na'amainai sofa' nimanimi kwawie'um, ea' ipe' pefa' nimanimi lu'wami endilisi.]
40023015	Ipe' amam pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' malogof biamipei! Ipe' pafe' hi'agoma naoh etap wambel hiagoma, pifa'ai anona epena notaga alupunai ipe'inai nila basef ipe'imi. Anan ea' nataga alupunai ipe'inai, ea' ipe' panda' anan aona endilisi nikila' ipe' na'ama. Ipe' aopei ma peafe' wambel aonai hel nif fandumi mapoma. Ea' ipe' panda' epen anama nikila' ipe' nenda' waf aonai endilisi nandahama nefe' wambel aonai hel.
40023016	Ae' ati uwahipipa ma nimanimi lu'wami anona nemaf meatagamipei. Ipe' naep masi'ipei pa'i pihi'ambasa eaf enis epes. Ipe' pawalipas na'ama pa'i, ‘I'i emi egafis si'i agola ipat anama lu'unai Godi sanda' lotuwanai ma si'i sonda' basef asasimi motaga la'ifim, amama falafumi. Ea' emi egafis si'i agola gol amama bu'wami sofalo'ma ipat anama ma si'i senda' basef asasimi motaga la'ifim, senda'am sila basef si'i sa'i.’
40023017	Ipe' pahaga pagaoli ukup mololaepai ea' naep masi'ipei! Main de'im mape lu'um mikila'? Gol amama sofalo'ma ipat anama amam lu'um o ipat anama bu'unai nanda' gol amama mataga bo'oma naep Godi? Ea' dei' ipat anama atona nikila' gol.
40023018	Ea' ipe' pawalipas wapoti' pa'i, ‘I'i emi egafis si'i balata sofa' mafis saso' Godanai ma si'i sonda' basef asasimi motaga la'ifim, amama falafumi. Ea' emi egafis si'i ofa mafis satoma balata ilifa senda' basef asasimi motaga la'ifim, esis silam si'i sa'iam.’
40023019	Ipe' naep masi'ipei! Maim amamaga mape lu'um? Ofa mafis mape lu'um o balata nanda' ofa anama nataga bo'ona ma naep Godi, dei' nataga lu'una? Ea' dei' balata nikila' ofa.
40023020	Na'ama dei' emi egafis si'i agel balata anama ma si'i sonda' basef asasimi motaga la'ifim, isima senda' basef amama la'ifima amamaga matoma balata ilif maloma balata wapoti'.
40023021	Ea' emi egafis si'i agel ipat lu'unai Godi ma si'i sonda' basef asasimi motaga la'ifim, isima sanda' basef asasimi la'ifima ipat anama naloma Anan nape ipat anama.
40023022	Ea' emi egafis si'i heven ilifa sonda' basef asasimi motaga la'ifim, isima sa'i sonda' basef asasimi la'ifima balata bu'unai Godi naloma Aman anama natoma balata anama.
40023023	Ipe' amam pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' amam malogof biamipei! Ipe' pawaloga nambawa maloma lombo maloma akwal mamumami hiami pase'ana tu'wanim God. Panda'am na'ama ma akwal amama hiami agofuma amama min, dil, kumin. Ea' ipe' pindihi'ama basef amama hiami ma mi'uli God na'iami ma waf bu'unai ma pigiambama epes, piti esis uwahipis, penda' amamaga andeande' ma waf endilisinai. Waf anama hianai neloma waf pindilali pese'ana amamaga maim Godanai, anama pekolasana pihapilana etin pilana.
40023024	Ipe' naep masi'ipei, pa'i pihi'ambasa eaf enis epes! Ipe' panda' maola patofa afi'awa amama sa'umi mail maloh nembawa, ea' mafin anama lu'unai kamel ea' pewalo'ana nalomam.
40023025	Ipe' amam dembipei pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' amam malogof biamipei! Ipe' pandombasa kap plet ande'ama atom bo'om. Ea' nomon owa'. Ipe' opalef si'ipama waf sanda' walanai naloma waf anama alop atonai aonai.
40023026	Ipe' Farisi, naep masi'ipei! Ipe' ata' pili' pendombasa kap malep nomonam muli' ma nambimb ande'ema wapoti' meataga bo'om.
40023027	Ipe' amam pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' epes malogof biamipei! Ipe' pandahama si'i ifagw sa'umi sawa epes saga'i hi'agilif sanda' pen afitinai saofam. Ea' ande'ama bo'om ma satolom, ea' nomonama si'ima amamaga awami folo'alami mala maloma bihiguf balagah epes saga'i alialimi.
40023028	Ipe' pape na'ama etin. Esis epes sati alop ipe'inai ande' sa'i ipe' panda' waf bu'unai. Ea' nomon waf aonai baso'omunai ma malogof biagufi patopa' basef anai ma mi'uli Godi amama mape si'ima ipe'.
40023029	Ipe' amam pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' amam pa'i malogof biamipei. Ipe' panda' hi'agilif amam profet maga'i ea' pefalo'ma ifagw epes isima bu'wasi saga'i sapeimi.
40023030	Ea' ipe' pa'i, ‘I'i afa' fowa' gani ope si'i akusafa afa'isi, afa' ina wiegiambama esis oha amam profet afum, owa'.’
40023031	Ama basef amama atom ipe' pawalapami ofagema ipe'imi atom, pa'i ipe' akusas pagi' patagai saha profet maga'i.
40023032	Ea' ipe' piwatani waf anama aonai esis akusipa sanda'anai hi'ilana!
40023033	Ipe' si'i iguf awami pataga iguf awami mahasi! Anona nemaf God nonda'masa basef lu'wami ea' ni'ipipa pefe' pepe wambel aonai hel. Dei' penda'am pi'imama ma nambimb pefe'ma basef amama? Owa'etin.
40023034	Na'ama Ae' asapa'o anom profet molomago anom amam ukup bu'wami mapeimi molomago anom gawaimi ma Baibeli amam mofo'o motagamepa. Anona nemaf ipe' peham moga', ea' anom ipe' piunda lawah usi'imi tu'wanaimi, anom pepe pela'am nomon ifagw pa'i basef papeimi. Ea' ipe' penda'am petofam anona wambel taun lu'unama ea' petofam mofa' mefe' anona taun ea' petofam pegolopam etin pefe'. Ipe' anona nemaf penda' waf aonai anama.
40023035	Ea' dei' epes isima sape bu'wasi hiesi ma enis sahas saga', ofagema amama hiami anona nemaf mopoma ipe'. Nali'i Abel anan aman bu'unai nafi'i nafi'i natagama aman akutainai profet Sakaraia, Berekia nogalomana, anama akusipa sahana afuna la'afena ipat lu'unai Godi naloma balata saofa mafis saso' Godanai. Amama ofagema anona nemaf mila ipe' etipa.
40023036	Ae' a'ipipa endilisi ipe'. Amamaga nimanimi awami ofagema anona nemaf mopoma ipe' epes hipei amam nematawa dei' papani.
40023037	O ipe' Jerusalem, Jerusalem, ipe' paha amam profet afumi, pakwaha otamba paha amam God nasapa'am mafi'mai ipe' maga'. La'ela'ef ae' a'i ekolasa ipe' epes hipei si'i awata numa'inai nowa'ani nogami nakolasam mawis mail behenagof ananimi. Owa'etin, ipe' pandaiwa'.
40023038	Ipe' peme'! Dei' wambel ipe'inai anona nemaf aona wafina nope.
40023039	Ae' a'ipipa, ipe' nambimb ina petolowe wapoti' ma nambimb pi'i, ‘Ape' ma'i God nofalo'ma aman anama nafi'i agel Dembinai ma nonda'ana nondanifel.’ ”
40024001	Jisas nakwaha ipat lu'unai Godi nafe' etin, amam alupumi ananimi mafi'mai Anan. Amam ma'i mihi'ambana ifagw lu'wami lotumi.
40024002	Ea' Jisas nagwamama basef na'ipam na'i, “Ipe' pati ifagw amama hiami? Ae' a'ipipa endilisi, anona nemaf ina anom otamba motoma anom otamba mope, owa'etin. Sagwasi'am sowalom hi'ilam mofe' mo'oh atona etin.”
40024003	Jisas tol nape halaf anama lawah oliv motawama ea' alupumi ananimi atom mafi'mai anan ma'ipana ma'i, “Ine' ni'ipafa amamaga amama nambai' motaga. Maina ikwaf nili' notaga ma afa' ogawa ine' na'i netanima neafi'i ma etap anae' higililana?”
40024004	Ea' Jisas nagwamama basef na'i, “Ipe' pindumafuma andeande'. Na'ama enin epen nembaso'mepa.
40024005	Dei' main, amam hiami anona nemaf mifi'i mombaso'mepa mi'i agel ae'anai mi'i, ‘Ae' ma'uwi ae' Krais, God nandandepe nasapa'e afi'i.’ Ea' anona nemaf mombaso'ma amam nematawa hiesi some' basef amamumi si'i endilisimi silam.
40024006	Anona nemaf peme' enis sopa' lupulupu' sonda' wandaf ea' enis seme'asa wandaf si'ipipa, ipe' ina umbamehepa, owa'. Amamaga amama anona nemaf meatagai, ea' nemaf akutainai ata' owa'.
40024007	Enis epes sape anama etap hiagoma kantri sofela wandaf sopa' soloma anona kantri. Anona dembinai king nehafel no'wa enis wambel hiagoma ananisi sopa' soloma anona dembinai king no'wa ananisi wambel hiagoma. Enis epes wambel hiagoma nolomohas sope, ea' enis wambel hiagoma atona etin etap suwambon nokoto'.
40024008	Amamaga amama hiami ata' muli' motaga si'i nimanimi mali' matagama nemata'w kwa'i kola awani.
40024009	Amama motaga ma ea', esis sofa'epa ma sese'epa nimanimi, ea' sehepa pega'. Epes hiesi wambel hiagoma opalef aoma ipe' kwapete' endilisi. Esis sati ipe' paila basef Ae'ami na'ama dei' sahepa.
40024010	Nemaf anama amam nematawa hiesi sokwaha sombale'efa Dembinai ea' sondawawalapa etin sose'asas sefe'ma naumbih sohas, ea' epes isima ukup aoma enis.
40024011	Ea' amam profet hiami mambaso'ami motaga mohafel mufi'i mombaso'ma amam nematawa hiesi.
40024012	Waf aonai anona nemaf netaga lu'una, na'ama amam nematawa hiesi sokwaha waf anama ukup maimaila enis epes mi'i uwahipis.
40024013	Ea' emi egafis sembale'efa ae' la'ifis situ seatagama nemaf akutainai, isima anona nemaf God nefa'as setanimani.
40024014	Ea' anona nemaf esis si'ipasa basef amama bu'wami Godi ma epes hiesi siowis kingdom heveni. Esis si'ipas ganima etap hiagoma hi'ilagon ama amam nematawa hiesi ganima wambel hiagoma ata' sili' seme'am ea' nemaf akutainai notaga.
40024015	Anona nemaf ipe' piti amamaga awami mohambombaga amamaga bu'wami motaga si'i fowa' gani profet Daniel na'i basef mail Baibeli ma'i. Amamaga amama motaga mope anama bo'wagoma nomon ipat lu'unai Godi. (Emi egafis sitalifa basef amama esis sogawa basef ofagema andeande'.)
40024016	Nemaf anama amam nematawa sape etap hiagoma Judia sofa' sefe' sondowasa' halafutagw.
40024017	Emi egafis sape ipat ande' felefele' ina ata' setanima siwis sefa'ai amamaga asasimi ipat nomon, owa'.
40024018	Emi egafis sapani aofi, ina ata' setanima sefe' wambel sefa' luwaguf maim asasimi, owa'.
40024019	Nematawa opafuwai waloma awama awasi ata' sagwa' nomambeh atomi, ae' a'i awau uwahipiwa endilisi ma nogota anama ofa' nimanimi lu'wami endilisi meataganai.
40024020	Ipe' penda' betena Goda ipe' ina pefa' pefe' nogota anama uf noloma asaf mifi'i o nemaf anama Sabat sapoma noma'wanai, owa'.
40024021	Nogota anama nimanimi lu'wami endilisi. Fowa' dambadamba God nanda' etap nataga nafi'i nafi'i nataga dei', nimanimi awami amama fowa' gani ina anom na'amaimi mataga, owa'. Ea' anona nemaf wapoti' ina anom nimanimi amama motaga, owa'.
40024022	I'i God owa' notopa' nimeguf mefe' bandam, anona nemaf amam nematawa hiesi higililas hi'ilas. Owa'etin. God okom napoma epes isima anan nasahe'as ea' dei' natopa' nogota anama bandana.
40024023	Nemaf anama notaga ma i'i enis epes si'ipipa si'i, ‘Ipe' piti Krais, God nandandepana nasapa'ana nafi'i anan nape na'ae’, o ‘nani nape gani,’ ipe' ina pembale'efas, owa'. Hapaisi.
40024024	Dei' main, nemaf anama anom amam mombaso'am mi'i amam Krais o mi'i amam profet motaga monda' ikwaf la'ifinai naninani hianai si'i God atona nanda'anai. Endilisi i'i amam la'ifim, mombaso'ma amam nematawa God nasahe'as ea' mohambombagas. Owa'. Hapaisi.
40024025	Peme', ae' ali' a'ipipa ea' ma amamaga amama nimanimi dei' ata' owa' meatagai.
40024026	Na'ama i'i emi egafis si'ipipa si'i, ‘Ipe' piti, anan nani nape gani epes a'agoma wafiguma fetauguma,’ ipe' ina peme'as pefe'agon, owa'. I'i emi egafis si'i, ‘Ipe' piti nani nape ipat nani nomon’, ipe' ina pembale'efas, owa'.
40024027	Ipe' piti otaga holhol pelepele' holala nataga gani aon natefima ea' howalagon nafe' anama hiagoma aon nowalama naso'ma. Ae' ataga epen endilisiwei, nemaf anama ae' etanima iefi'i, enda'am na'ama etin hiesi sotolowe.
40024028	Mamagoma alop saga'i na'oma, ea' anama atogon anona nemaf komemb mefe' munduwa'anima.
40024029	Nimanimi amama hiami ma nogota anama hi'ilam ea', mehip etin ‘Aon alipunai netaga owamb, ea' aon owambunai wa na'ef ina molo, owa'. Ea' ondowa mowai otaga ilif, amamaga hiami mape otagai ea' bol etin mope.’
40024030	Nemaf anama ondowa mowai, ikwaf ae'anai netaga gani otaga ilif, Ae' ataga epen endilisiwei ifi'i. Ea' amam nematawa hiesi sape etap hiagoma selef. Ea' siti ae' eloma elagw otaga ilif ifi'i eloma amamaga howalagon bu'wami Godi moloma pepel Ananinai.
40024031	Ea' alof lu'unai nelef mehip, esapa' amam ensel ae'ami mofe' etap hiagoma aon natefima nowalama wa'owa'ol anama biafigin biafigin mefe'agon hi'ilagon ganima etap otaga mafe' motambela. Ensel amama mofe' mofa'ai esis amam nematawa God nasahe'as ea' Ananisi sondatama etifigin.
40024032	Ipe' ukup mi'i anom basef womun etina fig. Ipe' piti lawag anama fik noloma lawah hiami wapoti'. Ipe' piti ilaof nonafa ma basowa, pegawa nogota anama nelemb ea' felefele' ma meaof.
40024033	Ea' na'ama etin nemaf anama ipe' piti amamaga amama ali' a'ipipami motaga hi'ilam, ipe' pegawa ae' afi'i aitu felefele'ma uta. Ina ata' nogota laona, owa'.
40024034	Ae' a'ipipa endilisi, amam nematawa dei' ata' papani ina nambimb poga' ulal, ata' owa', ipe' piti amamaga amama hiami motaga hi'ilam.
40024035	Otaga noloma etap hiagoma anona nemaf hegililam hi'ilam, ea' basef ae'ami ina anona nemaf hi'ilam, owa'etin. Mope la'ela'ef hihif.
40024036	-
40024037	Ae' ataga epen endilisiwei a'ipipa. Owa' enin epen negawa nemaf anama o nogota anama ae' iefi'ianai. Amam ensel mape heven ilifi wapoti' ina mogawana. Ae' nogalomana Godi wapoti' ina egawana, owa'. Ahalome atona nape ilif anan atona negawa nemaf anama. Waf fowa' sanda'ana nogota anama Noa napenai, ea' na'ama etin si'i esis sonda'ana nemaf anama felefele'ma iefi'i etaga etap anae'.
40024038	Fowa' gani embel lu'wami ata' owa' motagai, nogota anama esis sape sa' gwa'aimi sa' embel amam nematawa sindikikila'ma sandase'ama etin safe' safe' sataga nemaf anama Noa nafe' nawis sip.
40024039	Amam nematawa isima ina sagawa nemaf anama, owa'. Esis ukup mase'as sape na'ama etin safe' satagama nemaf anama embel lu'wami mataga mahas muwambu'was saga' hi'alas. Ea' na'ama etina nemaf anama ae' etanima iefi'ianai.
40024040	Anama amam biam mondao'oma monda' maol mapani aof, God nofa' anona, anona nokwahona nope.
40024041	Ea' anowa nematawa biawa onda' maola plaua onda' bret, nemaf anama God nofa' ano'w kofe' nokwaha ano'w kope.
40024042	Ea' ipe' pindumafuma andeande'. Dei' main, ipe' ina pegawa nambai' Dembinai ipe'inai nifi'i, owa'.
40024043	Ipe' ukup mopoma anom basef wamun etin pegawam. I'i ofagena ma ipati nili' nogawa owamb maina nogota nanda' wali neafi'ianai, ama naep motawa notologon nope, nanda' wali ina nafi'i nupisila ipat ananinai nuwis nomon, owa'.
40024044	Ea' ipe' wapoti' naep motawai pepe. Dei' main? Ae' ataga epen endililsiwei iefi'i anona nemaf ipe' ina pegawa pi'i ifi'i ulal nemaf anama, owa'.
40024045	Ipe' hipai penda' waf bu'unai pehafa Ae' si'i aman anama gawainai numafi amam manda' maoli nanda' maol andeande'. Aman anama dembinai ananinai nandandepana ma numafi ananimi manda' maoli ma nease'ama gwa'aimi amam nogota anan na'ianai.
40024046	Nemaf anama dembinai ananinai notanima niefi'ianai, ma niti aman anama nanda' maol andeande', aman anama nondanifel.
40024047	Ae' a'ipipa endilisi. Dembinai ananinai anona nemaf nonda'ana nope dembinai ma numafi amamaga hiami ananimi.
40024048	Ea' i'i aman anama nonda' waf aonai okom napoma opaf ananinai atona ni'i, ‘Dembinai ae'anai ina nambimb nifi'i ulal, owa'.’
40024049	Ama anan noha amam manda' maol etini nea' gwa'aimi embel la'ifimi noloma amam amama mahaga magaoli.
40024050	Ea' Dembinai ananinai notanima nifi'i anona nemaf aman anama ina ni'i Dembinai nifi'i ulal, ata' owa'.
40024051	Ea' nohana negalo'mana nope noloma epes isima sambaso'ami malogof biefimisi. Wambel anama awagoma selef sonda' nalelef tilili talala' kwapete'as sope.
40025001	Nemaf anama epes siowis kingdom heveni si'i anom basef womun etina nematawa awiawai 10-peleiwa. Anona aman na'i noso' ano'w nemata'w, nafe' napani ma notanima nifi'i. Ea' nematawa awama awiawaiwai ohafel ofa' lamifah mandandawa wafe' wa'i witi aman anama eaf o'wana ufi'i.
40025002	Wanowa biawa gawa a'awai ea' wanowa biawa ogawai.
40025003	Awama gawa a'awai ofa' lamifah malomawa wafi'i, ea' awau ina ofa'ai kerosin etifin nalomawa, owa'.
40025004	Ea' awama gawaiwai owala kerosin batowagof ofa'am etifim maloma lamifah awoumi ofa'am etifim wafe'.
40025005	Aman anama ina dei' nafi'i ulal, ata' owa'. Ea' awau hiawai naep nimanim ambeh mahawa wa'oh.
40025006	Wa'oh wafe' wafe' ma amaneta la'efina wame' anona maf nataga na'i, ‘Dei' aman naso' nemata'wi nafi'i. Ipe' pefe' petolona eaf pe'wanai pifi'i.’
40025007	Ea' nematawa awama ohafel, wandondomba lamifah awoumi ma weafe'.
40025008	Ea' nematawa awama gawa a'awai wandaila awama gawaiwai wa'ipawa wa'i, ‘Ipe' ata' pese'apa kerosin tu'wanina. Lamifah ape'imi ma'i fendaga'am.’
40025009	Ea' awau wa'ipawa wa'i, ‘Owa'. Kerosin anae' dende'ma ape'. Ipe' fo'o stua petala anona ipe'inai.’
40025010	Ea' awo ata' wafe' watala kerosin etin, aman anama noso' nemata'wi nafi'i. Ea' nematawa awama wandandombol wapoti', wawis ipat nomon walomana sa' gwa'aimi lu'wami ma aman naso' nemata'wi, ea' uta naso'.
40025011	Ea' awama wafe' watala kerosin otanima wafi'i wagi' wataga, ea' waitu ofalana wa'i, ‘Dembinai, Dembinai, ine' usi'mapai uta.’
40025012	Ea' anan nagwamawa basef na'i, ‘Ae' a'ipipa endilisi, ae' owa' eagaupei.’
40025013	Ea' Jisas na'i anom basef wapoti' na'i, ‘Dei' ea' na'ama etin, ipe' pindumafuma andeande'. Dei' main, ipe' ina pegawa nambai' ae' iefi'i.’
40025014	Nemaf anama ae' etanima iefi'ianai epes siowis kingdom heveni na'ama etin si'i anom basef womun etina anona aman na'i nefe' anagon. Anan nofalai amam amama manda' maola anani mafi'i, nase'ama amamaga ananimi atona etina mumafiam.
40025015	Ea' anan nawalomam moni amam. Anona nase'ana 5,000 kina, anona nase'ana 2,000 kina, anona nase'ana 1,000 kina. Anan nase'am otamba amama dende' ma gawa amamunai ea' nafe'.
40025016	Ea' aman anama nofa' 5,000 kinai mehip etin nanda' maolana ea' nofa' 5,000 kina wamenai wapoti'.
40025017	Ea' aman anama nofa' 2,000 kinai wapoti' nanda' maolan nofa' 2,000 kina wamenai wapoti' naloma fowa'inai.
40025018	Ea' aman anama nofa' 1,000 kinai dembinai ananinai nase'ananai nofa'ana nafe' nala'agon nawa moni anama nambaho'wana etap.
40025019	Ama nogota laona nafe' ea', dembinai amamunai notanima nafi'i. Ea' na'i ata' ni'i basef andeande' noloma amam nogawa moni anama anan nase'amanai.
40025020	Ea' aman anama nofa' 5,000 kinai nafi'i ea' nofa'ai 5,000 kina anama anan nanda' maol nofa'anai wapoti' na'ipa dembinai ananinai na'i, ‘Dembinai, ine' nase'e 5,000 kina ea' dei' ine' niti ae' anda' maola moni anama dei' efa' 5,000 kina wamenai wapoti'.’
40025021	Ea' Dembinai na'ipana na'i, ‘Ine' aman bu'winai nanda' maol andeande'. Dei' fowa' ine' nimafi amamaga sa'um andeande'. Dei' enda'ena nimafi amamaga lu'wami. Ine' nifi'i nendanifel neloma Dembinai ine'inai.’
40025022	Ea' aman anama nofa' 2,000 kinai nafi'i na'ipana na'i, ‘Dembinai, ine' niti. Ine' nase'e 2,000 kina, dei' anda' maola moni anama, efa' 2,000 kina wamenai wapoti'.’
40025023	Ea' Dembinai na'ipana na'i, ‘Ine' aman bu'winai nanda' maol andeande'. Fowa' ine' nimafi amamaga sa'umi andeande'. Dei' enda'ena nimafi amamaga lu'wami. Ine' fi'i nendanifel neloma Dembinai ine'inai.’
40025024	Ea' aman anama nofa' 1,000 kinai anan wapoti' nafi'i na'ipa Dembinai ananinai na'i, ‘Dembinai, ae' egawa ine' aman la'ifinai nagi amamaga na'i ine'imi atom. Aof anona aman nawamanai anama ine' nafe' nala'am. Ea' anona etap anona aman nowaha olelembanai, ine' nafi'i nagiam.
40025025	Ae' okom napoma ine'. Na'ama ae' umbamahe ma ine', dei' afe' ala'agon ambaho'am 1,000 kina ine'inai amboho'ana nape etap. Amama amamaga ine'imi ea' ine' tanima fa'amo.’
40025026	Ea' Dembinai ananinai nagwamana basef na'ipana na'i, ‘Ine' nanda' maoli, ine' aman aowinai endilisi. Ine' ala'uta nainai. Endilisi ine' negawa ae' ala' gwa'aimi anona aman nawam aof ananinai, afe' atopa' wit anona etap anona amani.
40025027	I'i na'ama, dei' nefa'ana nembe'ana benga ae' etanima ifi'i efa'ana neloma anona wamenai wapoti'.
40025028	Ea' ipe' dalombana 1,000 kina aman anama pese'anana nefe'ma aman anama nofa' moni 10,000 kinai.’
40025029	Dei' main? Emi egafis sahapila amamaga amama nambimb sofa' anom wamenai wapoti' ma sefa' hiami. Ea' emi egafis amamaga a'asi, amamaga kwaiyo'um esis sahapilami, amama nambimb endalombasam esis.
40025030	Aman anama wafinai ipe' pekwahona nefe' nuwis ande' akotiguma endilisi. Wambel anama awagoma selef sonda' nalelef tilili talala' kwapete'as sapoma.
40025031	Nemaf anama ae' ataga epen endilisiwei iefi'i ilumai pepel howalagon ae'anai, ea' amam ensel hiami molome mifi'i. Ama nemaf anama ae' epe etoma balata lu'unai ae'anai ma howalagon mafi'i heveni.
40025032	Ea' amam nematawa hiesi sape etap hiagoma sifi'i sope naep ae'imi. Ea' ae' ihihi'as enda'as situ biefis, si'i aman numafi sipsipi nasifa' sipsip mafe' anagon, meme mafe' anagon.
40025033	Ea' enda' epes sefe' situ wa'ol lagel kwahisinai ae'anai si'i sipsip, ea' epes isima God nondaiwa'masi situ wa'ol lagel eganai si'i meme.
40025034	Ea' ae' dembiwei king i'ipa esis isima sape lagel kwahisinai i'i, ‘Ipe' Ahalome ae'anai nofalo'mepa ma pendanifel, ipe' piwis kingdom Ananinai pefa' amamaga amama ipe'imi fowa' etap owa' ata' neatagai ma'omipei.
40025035	Dei' main, ipe' fowa' pati ae' nolomahe ape ipe' pase'e gwa'aimi. Pati iap nase'e, pase'e embel a' embel. Ae' afi'i si'i anona wambelinai ipe' pefa'e afe' ifagw ipe'imi.
40025036	Ea' ae' luwaguf maim a'e, ipe' pase'eam anda'am ea' awasiwi ipe' pimafi andeande'. Ae' ape anda' kalabus, ipe' pafo'o patolowe.’
40025037	Ea' esis isima bu'wasi sogwa basef ananimi si'i, ‘Dembinai, dei' maina nemaf ape' mati ine' nolomahena mase'ena gwa'aimi ine'? Maina nemaf ine' eap mase'ena ape' mase'ena embel?
40025038	Ea' maina nogota ape' matilina si'i anona wambelinai ape' mofa'ena mafi'i ifagw ape'imi? Ea' maina nemaf ape' matilina lowaf a'ena, mase'ena lowaf?
40025039	Ea' maina nemaf mati awes nanda'ena nape kalabus mafe' matilina?’
40025040	Ea' ae' dembiwei king egwamasa basef i'i, ‘Ae' a'ipipa endilisi! Maim opeh bu'wami ipe' panda'ama pagiambama esis sahin owan ae'asi falafisi agof a'asi, amama ipe' ina panda'masam esis etis, owa'. Panda'meam ae' wapoti'.’
40025041	Ea' ae' i'ipa esis saitu lagel eganai wa'ol wapoti' i'ipas, ipe' si'amae fo'o. God nandaiwa'mepa na'i ipe' epes aopei. ‘Ipe' fo'o wambel aonai nif lu'wami ma'oma. Nif anama Ahalome nanda'am mandandombol ma'oma aman aonai Satan naloma ensel ananimi atom.
40025042	Dei' main, ipe' fowa' pati ae' nolomahe ape, ipe' ina pase'e gwa'aimi, owa'. Ea' ae' eap mase'ema embel, ipe' ina pase'e embel a' embel, owa'.
40025043	Ea' ae' si'i epen anagon lauguniwei, ea' ipe' owa' pefa'e pefe' ifagw ipe'imi, owa'. Ea' lowaf a'e ipe' ina pase'e lowaf, ae' awes nanda'e, ape anda' kalabus ea' ipe' ina pafo'o patolowe, owa'etin.’
40025044	Ea' esis wapoti' sogwa basef sohali' ae' si'i, ‘Dembinai, dei' maina nemaf ape' mati ine' gwa'aimi embel a'ena nolomahena, ine' epen anagon lauguninai, ine' lowaf a'ena awes nand'ena, nape nanda' kalabus, ea' ape' owa' mofo'o meatilina?’
40025045	Ea' ae' egwamasa basef esis i'i, ‘Ae' a'ipipa endilisi, maina waf owa' peanda'ana enin epen inima falafini agel a'ani, amama ea' na'ama etin ina panda'meana ae' wapoti', owa'etin.’
40025046	Ea' epes isima anona nemaf sefe' sofa' amamaga awami mape la'ela'ef hihif. Ea' epes isima bu'wasi anona nemaf owagama sofa' ambal namunai sefe' sope anama sope andeande' la'ela'ef hihif.”
40026001	Jisas nawalipasa basef amama ma hi'alam, ama nogota anama anan na'ipa alupumi ananimi na'i,
40026002	“Ipe' pegawa, nimeguf biam atom ata' mape ma nemaf anama sogwa' gwa'aimi lu'wami sa'i Pasova ea' neataga. Nemaf anama anona aman nowalapa ae' ataga epen endililsiwei ma anom amam naumbih mundi ieil lawag usi'inai tu'wanainai mohe eaga'.”
40026003	Nemaf anama amam pris dambami maloma agufumi esis Judai munduwa'anima mape ipat Kaiafasi, anan pris dembinai nape nali'ma pris hiami.
40026004	Ea' ma'i basef mandame'mama mefe' mondambaho' mombalo' Jisas mohana neaga'.
40026005	Ea' amam mandaiwa'ma meambalo'ana nemaf anama sanda' gwa'aimi amama lu'wami. Na'ama epes hiesi ukup aom ea' sohafel sonda' wandaf.
40026006	Nemaf anama Jisas nape Betani nape ipat anona aman Saimon, fowa' awes aonai nanda' alop ananinai nambo', dei' ambo'ona.
40026007	Ea' ano'w nemata'w kwafi'mai anan kwahapila anona botol sanda'ana si'i owap, embel sanda alogw bu'wami ma'anai satalona otamba lu'wami nala botol anama. Ea' kwakolo'w sanda anama newala balaga Jisasi ma tebol anan natomama.
40026008	Amam alupumi ananimi mati na'ama, ukup amamumi aom endilisi. Ea' ma'i, “Dei' maina akwa'w kwahambombaga sanda anama nafe' etin?
40026009	I'i afa' ofa'ana enis epes sotalona moni hianai ma afa' ofa'ana oso' epes isima kwahusa gwa'aimi maim, andeande'. Owa'etin.”
40026010	Ea' Jisas nogawa ukup amamumi, na'ipam na'i, “Dei' maina ipe' ukup aom mapoma nemata'w akwama? Owa'. Akwa'w kwanda' waf bu'unai ma ae'.
40026011	Isima kwahusa gwa'aimi maim sape salomepa nimeguf hiami. Ea' ae' ina ata' elomepa epe nimeguf hiami, owa'.
40026012	Nemata'w akwama kwakolo'wa sanda anama ma alop ae'anai kwanda' amama kondola'wifa felefele'ma esis seawe hi'agif.
40026013	Endilisi ae' a'ipipa, ganima etap wambel hiagoma anona nemaf si'ipasa basef amama bu'wami Godi, si'ipasa basef ako'umi wapoti' ma ukup meapoma waf bu'unai akwa'w kwanda'meanai.”
40026014	Nogota anama anona alupumi Jisasi 12-peleim agilinama Judas Kariotinai nafe'ma amam pris hiami dambami.
40026015	Ea' nahali'am na'i, “Ipe' pa'i pese'e main petalowe ma ihi'ambepana?” Ea' amam matalifa moni silva 30-peleim mase'ana.
40026016	Ea' nogota anama atona nohafel nanda'am la'ela'ef nagolopa anona eafa nihi'ambama Jisas amama meambalo'ana.
40026017	Nemaf anama sali' sa' anom gwa'aimi sa'i Pasova esis sa' bret anama owa' neatef lu'unai ea' amam alupumi ananimi mafi'mai anan mahali'ana ma'i, “Ine' na'i afa' ofe' ondondomba ipat eti ma ine' nea' gwa'aimi amama?”
40026018	Ea' na'i, “Ipe' pefe' taun, pefe'ma anona aman pi'ipana pi'i, ‘Dembinai Tisa na'i, “Nemaf dahandahama God nandandepamianai ea' felefele'. Ae' a'i ea' Pasova anama eloma alupumi ae'ami ope ipat ine'inai.” ’ ”
40026019	Ea' amam alupumi ananimi manda'am na'ama si'i anan na'ipam ea' mandondomba gwa'aimi Pasova.
40026020	Ea' owamb anan nape nagwa' gwa'aimi tebol naloma alupumi ananimi 12-peleim.
40026021	Ea' amam mape ma' gwa'aimi etin, Jisas na'ipam na'i, “Ae' a'ipipa endilisi, anona afa'inai atuwasi nefe' nihi'amba amam naumbiha ae' efe' eapoma.”
40026022	Ea' ukup amamumi nimanim endilisi, mohafel mahali'ana atona etin ma'i, “Dembinai, ae' o emi?”
40026023	Ea' anan nagwamama basef na'i, “Aman anama dei'aol nalome wahapila bret walata dis, anan ea' ma'una, anama atuwasi nowalapa ae' ma naumbih ae'ami.
40026024	A'e, ataga epen endilisiwei, atuwasi enis epes sehe eaga' si'i Buk Baibel na'iama ae'. Ea' aman anama nowalapa ae' ma naumbih, anan uwahipina endilisi. Nambimb nimanimi awami endilisi motagamana. Fowa' mama'wana owa' ata' kolanai, andeande'. Ama anan ina notagama amamaga nimanimi awami. Owa'etin.”
40026025	Ea' aman anama Judas atuwasi nowalapa Jisas amam naumbih anan na'ipa Jisas na'i, “Dembinai Tisa, ae' o emi?” Ea' Jisas nagwamana basef na'i, “Ine' etina na'iam.”
40026026	Jisas nalomam ata' mape ma' gwa'aimi etin, nafela anona bret, nanda' beten nanifela God, nawalona nase'am na'ipam na'i, “Ipe' felana pea'ana. Bret anama alop ae'anai.”
40026027	Ea' nafela anona kap embel wain nalanai nanifela God, nase'am na'ipam na'i, “Ipe' hipei gwa'am etin.
40026028	Embel amama esimbel ae'ami manda' basef amama Godi ma'i endilisimi atomi mataga la'ifim. Esimbel amama ae' ekolo'wama God nokwahomasa waf aonai epes hiesi sanda'anai.
40026029	Ae' a'ipipa, ina ata' etanima ea' embel wain wapoti', owa'. Ae' efe' etaga wambel Ahalomei, ea' anona wain dambainai elomepa anama.”
40026030	Amam manda' anona awaf ea' mawisi mafe' mondowasa' halaf lawah oliv motawama.
40026031	Ea' Jisas na'ipam na'i, “Atuwasi owamb anae' ipe' pindaiwa'ma pembale'efa ae' pekwahowe. Dei' main, fowa' gani Baibel na'i na'ama na'i, God na'i, ‘Anona nemaf owagama gani, ae' eha aman anama numafi sipsipi noga'. Ea' sipsip amama mofa' mefe' atona etin.’
40026032	Ea' owa'etin. Nambimb ae' etanima ehafel wapoti' ili'ipa efe' etap hiagoma Galili.”
40026033	Ea' Pita nagwa basef na'ama na'i, “I'i endilisi amam alupumi ine'imi hiemi meambale'efa ine' mi'i mokwahena, hapaimi, ae' embale'efa ine' la'ifiwi ina atuwasi ikwahina, owa'.”
40026034	Ea' Jisas nagwamana basef na'i, “Ae' a'ipina endilisi, dei' owamb anae' awata ata owa' nondo'am, ine' nembaho' agel ae'anai ni'i wenif ni'i, ‘Ae' owa' egawa Jisase.’ ”
40026035	Ea' Pita na'ipana na'i, “Owa'etin. I'i esis soha afa' biafa oga' etin, ae' ina embaho' agel ine'inai, owa'etin.” Ea' alupumi hiami Jisasi ma'iam na'ama etin hi'alam.
40026036	Ea' Jisas nao'wa alupumi ananimi mafe' etin anagon Getsemani lawah hiami oliv motawama. Ea' na'ipam na'i, “Ipe' pepe na'ae, ae' efe' gani wa'ol enda' beten.”
40026037	Ea' anan nao'wa Pita naloma Sebedi batausana Jemsi Jon nao'wam mafe'. Ea' name' opaf ananinai nimanina kwapete' endilisi.
40026038	Ea' na'ipam na'i, “Opaf ae'anai nimanina endilisi ma ae' ega'. Ipe' pepe na'ae pindumafuma pepe pehafa ae' eatanimani.”
40026039	Ea' anan nandamboma nafe' fele' nowa nambe' opaf notawa nanda' beten na'i, “Ahalome Ae'inai, i'i ine' ni'i a'e, nekwahome nimanimi amama. Ea' ine' nila okom ine'inai atona, Ae' owa'.”
40026040	Nahali'ana ea', nehafel notanima nafe'ma alupumi ananimi mapoma, nati amam ma'oh maga' mafe'. Ea' nofala Pita na'i, “Ipe' la'ifipa pepe pehafa ae' o owa'? Nogota a'ipipa a'i pepe pehafa ae' ina laona, owa'. Nogota bandana si'i aua atotona.
40026041	Ipe' pindumafuma andeande' pepe penda' beten. Na'ama amamaga meagwambipei motagama ipe'. Endilisi ambagof ipe'mi ma'i a'e ma penda' beten, ea' alop nimanina ala'uta naepa.”
40026042	Ea' anan notanima nafe'ma bif nanda' beten na'i, “Ahalome ae'anai, i'i owa' anona eaf ae' indihi'ama nimanimi amama, ea' hapaimi, ae' efa'am. Ine' nila okom ine'inai atona.”
40026043	Anan nahali'ana ea' nandamboma notanima nafi'i bif amam mapoma nati amam ata' ma'oh etin. Dei' main, naep amamumi nimanim.
40026044	Ea' nakwahom notanima nafe' nanda' beten wenif. Beten anama atona do'ok nali' nanda'anai, notanima nanda'ana wapoti'.
40026045	Ea' notanima nafi'mai amam mapoma na'ipam na'i, “Ipe' ata' papoma noma'w pa'oh etin? Peme'! Nogota ae'anai nataga. Dei' nemaf anae' anona aman aonai nifi'i nulumai anom amam awami mufi'i mowa' Ae' ataga epen endilisiwei.
40026046	Hafel! Afa' ofe' uti aman anama nihi'ambama ae' ma naumbih ae'ami dei' nafi'i.”
40026047	Jisas ata' naitu na'ipam etin, Judas, anona amam 12-peleim Jisasi, anan nafi'i nalumai amam hiami mahapila bainahi belep. Amam pris dambami malumai amam agufumi dambami esis Judai masapa'am mafi'i.
40026048	Ea' aman anama nowalapa Jisas, nali' na'ipam nanda' ikwaf nihi'ambam na'i, “Atuwasi ipe' piti ae' iesisi' dalogwanai, aman anama ea' Jisas ma'una. Ipe' pembalo'ana pewa'ana.”
40026049	Ea' anan nafe'ma Jisas mehip na'i, “Owamb bu'unai, Dembinai Tisa.” Ea' nasisi' dalogwana.
40026050	Ea' Jisas na'ipana na'i, “Alupinai, amamaga ine' nafi'i ma na'i nenda'ami, da'am mehip.” Ea' amam mafi'i felefele'ma Jisas mowasa' lagof mombalo'ana.
40026051	Ea' anona aman nape naloma Jisas, nala lagel nagiai bainat ananinai naha anona aman nanda'mana maola pris dembinai nape nali'ma pris hiami, natopa' aliga ananinai pele'atana nowa.
40026052	Ea' Jisas na'ipana na'i, “Wala bainat notambel nowala napoma. Emi egafis sapa' bainah, anona nemaf bainah mohas soga'.
40026053	Ine' negawa pepel Ahalomei o owa'? I'i ae' ihali'ana, Anan nase'e ensel ananimi hiami endilisi mehip mikila' amam soldia hiami wambotagw 12-peleim. Owa'.
40026054	I'i ae' enda' waf anama, atuwasi basef amama fowa' God na'iam mape buk Baibeli ina mataga alihim dende'ma amam mifi'i mombale'e, owa'.”
40026055	Ea' Jisas na'ipa esis amam nematawa hiesi na'i, “Ipe' pefa'ai bainahi belep pafi'i si'i pafi'i pa'i pewa' anona aman aonai napa' naloma gavmani? Nimeguf hiami ae' ape alomepa ipat lu'unai Godi awalapa basef bu'wami esis amam nematawa hiesi ea' ipe' ina pembale'e.
40026056	Ea' dei' amamaga amama ipe' panda'ami mataga dende'ma basef amama fowa' God na'ipa amam profet manda'am mail buk mataga endilisi.” Ea' alupumi ananimi hiami makwahona mafa' mafe' hi'alam.
40026057	Amam amama mombalo' Jisas mofa'ana mafe' ipat anona pris dembinai nape nali'ma pris hiami Kaiafas. Ea' amam dambami mawalipasa mi'uli Godi maloma agufumi esis Judai mali' mafi'i mundawa'anima mape.
40026058	Ea' Pita ina nalomam nafe' etin, owa'. Anan nape lougun nagi'mam nafe' nataga endalelemb nawis ipat dembinai prisi nafe' nape naloma amam polisman mapoma nif. Anan na'i nope niti atuwasi maim meataga.
40026059	Ea' amam pris dambami maloma amam dambami Juda mumafi koti, amam hiami ma'i mogolopa enis epesa sombaso'ma Jisas ma anom basefa mohana neaga'.
40026060	Ea' epes hiesi sataga sa'i basef baso'maimi mafe'ma Anan. Ea' esis ina satagama anom basef endilisimi ofagema ma mohana neaga', owa'. Ea' anom amam biam mataga
40026061	ma'i, “Aman anama na'i anom basef na'i, ‘Ae' la'ifiwei ma etalona ipat lu'unai Godi ma etanima ela'ana wapoti' nimeguf wanom.’ ”
40026062	Ea' pris anama dembinai naitu nahali' Jisas na'ama na'i, “Ine' negwa basef amama o owa'? Dei' maina amam ma'ipina basef na'ama?”
40026063	Ea' Jisas ina na'i anom basef, owa'. Ea' pris anama na'ipana na'i, “Ae' a'ipina endilisi ma agel dembinai Godi nape la'ela'ef hihif, ine' kipa ape'. Ine' Krais nogalomana Godi nandandepena nasapa'ena nafi'i o owa'?”
40026064	Ea' Jisas na'i, “Ipe' pa'iam ea' ma'um. Ea' ae' a'ipipa, anona nemaf ipe' piti ae' ataga epen endilisiwei, epe lagel da'isinai Godi. Epe otaga ilif etanima ifi'i petolowe.”
40026065	Jisas na'iam na'ama ea', pris anama okom wandafuna ea' nahape' klos amama anan nalami na'iam na'i, “Anan nanda' dembinai God findiwana ma basef awami! Ape' ina ata' mofalai enis epes wapoti' sifi'i si'i anom basefa anan, owa'. Anan na'ipana basef awami ma God, ea' amama dei' pame'anamam ea'.
40026066	Ipe' ukup mape ma'imama?” Ea' amam hiami magwamana basef ma'i, “Anan nanda' waf aonai ea' andeande'ma neaga'.”
40026067	Ea' amam misi'wafa amaga Jisasi mahana lagof amamumi. Ea' anom nakolaombana.
40026068	Ea' masopamana naep ananimi ma'i, “Ine' Krais God nandandepena nasapa'ena nafi'i, ine' ni'i basef si'i anona profet na'iami newalapa emi nahena.”
40026069	Pita tol nape endalelemb nomon nape ipat ande'. Ea' ano'w nemata'w kwanda' maoli kwafi'i felefele' ma anan ea' kwa'ipana kwa'i, “Ine' wapoti' nape naloma Jisas etap hiagoma Galili.”
40026070	Ea' Pita nambaho' agel Jisasi ma naep isima hiesi na'i, “Ae' ina egawa basef amama ine' na'iami, owa'.”
40026071	Ea' nafe' naitu indalelemb nomon felefele'ma uta, ano'w nemata'w kwatolona wapoti' kwa'ipa esis amam nematawa sape felefele' kwa'i, “Aman anama anan nape naloma Jisas Nasaretinai.”
40026072	Ea' Pita nambaho' agel Jisasi wapoti' ea' na'i, “Endilisi gani ilif, ae' ina egawa aman anama.”
40026073	Nogota bandana nafe'ma ea', anom amam maitu felefele' mafi'mai Pita ma'ipana ma'i, “Endilisi, ine' aman naloma esisi. Diga ine'inai nawalapena alihina.”
40026074	Ea' dei' Pita nehafel na'i basef la'ifimi na'i, “I'i basef ae'ami ina endilisimi, ae' a'i God nehe' ega'. Endilisi gani ilif, ae' ine egawa aman anama, owa'.” Anan na'iam ea', mehip awata nanda'am.
40026075	Ea' Pita okokoma basef nambati' Jisas na'ipanami na'i, “Awata owa' ata' neanda'am, ine' nembaso'mas ni'iam wenif ni'i, ‘Ine' owa' negawa Jisase.’ ” Ea' Pita nawisi nafe' ande' nalef mehip endilisi.
40027001	Ea' lala kuhimbita atona amam pris dambami hiami maloma agufumi esis Judai ma'i basef mandame'mama moha Jisas neaga'.
40027002	Amam mowa'ana mofa'ana mafe' mase'ana gavman dembinai Pailat.
40027003	Dei' aman anama Judas nawalapa Jisasa amam naumbih nati amam manda' basef mahana Jisasa neaga'. Ea' nati amam mahana manda' amamaga amama, ea' nofa' nimanimi lu'wami endilisi. Ea' dei' anan notanima nowambela moni silva anama 30-peleina nafe'ma amam pris amama dambami maloma agufumi esis Judai.
40027004	Ea' na'i, “Ae' anda' waf aonai. Dei' main, awalapa aman anama bu'unai, owa' nonda' waf aonai, atuwasi neaga'.” Ea' amam ma'i, “Amama ina ofagema afa'imi, owa'. Amama ea' ofagema ine'imi atom.”
40027005	Ea' Judas nakwaha moni silva anama ipat lu'unai Godi nomon, nafe' anagon nandaha nail mandof ea' afuna.
40027006	Amam pris amama dambami mafela moni anama mofa'ana ma'i, “Moni anama anan natala aman anama afa' wahana naga'i. Ea' afa' ina ombe' moni anama neloma moni na'oh ipat lu'unai Godi, owa'.”
40027007	Ea' amam ma'i anom basef mandame'mam ama moni anama manda'ana matala anona etapa anona aman nala' malohi. Ea' mofa' etap anama ma monda' hi'agilifa sowa epes isima lauginasi safi'i salomas sape saga'i.
40027008	Ea' dei' sofala agiliguma sa'i, “Etap esimbel matalanai.” Agel anama ma etap anama dei' nandape.
40027009	Ea' anom basef fowa' gani God nihi'amba anona aman profet Jeremaia nanda'ami, anama dei' mataga alihim mandawalap. Basef amama ma'iam na'ama ma'i, “Amam mofa' otamba silva 30-peleim, esis Juda sandandepam ma aman anama.
40027010	Ea' moni anama satala anona etapa anona aman nala' malohi, si'i Dembinai na'ipa ae' mehip.”
40027011	Amam mofa' Jisas mafe' naitu naep dembinai gavman Pailati ea' Pailat nahali'ana na'i, “Ine' king dembinai esis Judai o owa'?” Ea' Jisas nagwamana basef na'i, “Basef amama ine' na'iami endilisimi.”
40027012	Ea' amam pris amama dambami maloma agufumi esis Judai mambaso'mana ma basef hiami, ea' anan ina nagwamam anom basef, o owa'.
40027013	Ea' Pailat nahali'ana na'i, “Ine' name' basef amama hiami manda'menami o owa'?”
40027014	Ea' Jisas ina nagwamana anom basef Pailat, owa'. Ea' dembinai gavman gegelalasana kwapete'.
40027015	Nogota anama gavman anama dembinai waf ananinai na'ama. Afagof hiami ma nemaf anama sanda' gwa'aimi lu'wami amama sa'i Pasova, anan nakwaha enin epen nanda' kalabusi nafe' wafifina. Emi epen esis amam nematawa hiesi sandandepanai, dembinai gavman na'i a'e nakwahona nafe'ma esis wafifina.
40027016	Nemaf anama anona aman nanda' waf aonai nape nanda' kalabus, agilinama Barabas. Aman anama epes hiesi sagawa anan nanda' waf aonai endilisi.
40027017	-
40027018	Ea' esis amam nematawa sunduwa'anima saitu. Pailat nogawa amam dambami esis Judai kowalama epes hiesi saila basef Jisasi ukup aom atom mapomana dei' manda' kotimana. Amama atom dei' nahali'as na'i, “Ipe' pa'i ae' ekwaha emi epen nekwaha kalabus nefe'mago ipe'? Ekwaha Barabas o Jisas, esis sa'i Krais Dembinai?”
40027019	Pailat nape ipat anama sanda' kotanai, waulu'mana anani'wi kwanda' basef mafi'mai anan kwa'i, “Ina nenda' anom amamaga awami ma aman anama bu'unai, owa'. Ae' do'ok a'oh owamb andondo'ah atolona ea' efa' nimanimi lu'wami ma Anan.”
40027020	Ea' amam pris amama dambami maloma anom agufumi esis Judai mafela ukup ma esis amam nematawa hiesi ma sohali' Pailata nokwaha Barabas, ea' soha Jisas noga'.
40027021	Ea' Pailat na'ipas wapoti' na'i, “Amam amama biam, ipe' pa'i ae' ekwaha emi epen nefe'mago ipe'?” Ea' sa'ipana sa'i, “Barabas.”
40027022	Ea' Pailat nahali'as na'i, “Aman anama Jisas ipe' pa'i Kraisi, ipe' pa'i ae' i'imamana?” Ea' esis hiesi sa'i, “Undana nil lawag usi'inai tu'wanainai!”
40027023	Ea' Pailat nahali'as na'i, “Dei' main? Anan nanda' maina waf aonai?” Ea' esis sa'i mehip endilisi sa'i, “Undana lawag hana afuna!”
40027024	Ea' Pailat nogawa basef ananimi ina la'ifim nahianas, owa'. Na'ama esis sohafel sonda' wandaf lu'unai. Ea' Pailat nolai embel nasa'opa lagof ananimi ma naep esis amam nematawa hiesi nihi'ambas na'iam na'i, “Ae' ina ati ofagema owa'etina eha aman anama noga', owa'. Ofagema amama ipe'imi atom.”
40027025	Ea' amam nematawa hiesi sagwa basef sa'i, “Ea' ofagema amama mondafi'mai ape' moloma awasi ape'isi.”
40027026	Ea' Pailat nakwaha Barabas nafe'ma esis. Ea' na'ipa amam soldia ma moha Jisas mofa'ana mafe' mundana lawag usi'inai ti'wanainai.
40027027	Ea' amam soldia Pailati mofa' Jisas mawisi ipat amam gavmani lu'unai. Ea' mofala anom soldia hiami mafi'i munduwa'anima ma anan.
40027028	Ea' mowalia luwaguf maim ananimi malamana anona saket akwahinai.
40027029	Ea' mowalo'mana anona mandof higatagunai, malasana'ofana si'i hat mowalo'manana balaga ananinai. Ea' mase'ana anona alifita nahapilana lagel da'isinai ananinai. Amam mindiwa nembawa motawa felefele'ma anan, manda' salamalana ma'i basef findiwaimi ma anan ma'i, “Nemaf bu'unai, ine' king dembinai esis Judai!”
40027030	Ea' misi'wafana mandalombana alifita anama mohana timbi tambel balaga ananinai.
40027031	Manda'ana findiwana ma ea', mowalimana saket anama, akwahinai malamana klos maim ananimi mofa'ana mafe'ma mundana lawag usi'inai tu'wanainai.
40027032	Amam mohafel mafe' etin, mati anona aman Saimon Sairininai. Ea' amam soldia masapa'ana ma niegiambama Jisas nofa' lawag ananinai.
40027033	Ea' mafe' mataga anagon agiliguma Golgota. Ape' dei' mambomefagel ma'i, Pipitagel Balagaina.
40027034	Ea' mase'ana anom embel wainim mambomom malomana anona marasin numbutinai nea' embel mohagofa ekep pehana. Anan name' embel etin, nandaiwa'mam.
40027035	Amam maundana lawag usi'inai tu'wanainai ea', manda' satu ma luwaguf maim ananimi ma emi nikila' nefa'am mondondam atona etin.
40027036	Ea' amam tol mape anama mumafiana.
40027037	Ea' manda' anom basef mail lawag anama ilifunama felefele'ma balaga ananinai. Basef amama sanda' kotami Pailat nanda'ami mai'am na'ama ma'i, “AMAN ANAMA ANAN JISAS, DEMBINAI ESIS JUDAI.”
40027038	Felefele'ma Jisas naila amam soldia maunda anom biam manda' waf aonai manda' wali. Amam maunda Jisas nail la'afen, ea' maunda amam biam mail wa'owa'ol.
40027039	Ea' enis amam nematawa safe' safi'i esis sanda' salamala anan samboma balagah sa'iam na'ama
40027040	sa'i, “Ine' ewi, ine' netalona ipat anama lu'unai Godi, ma netanima nefelana nimeguf wanom wapoti', dei' nigiambama ine'. I'i ine' nogalomana Godi, nendatagah nisila'i.”
40027041	Ea' amam pris dambami maloma amam mawalipasa mi'uli Godi maloma amam agufumi esis Judai wapoti', hiami malomam manda'ana findiwana na'ama etin si'i eses ma'i,
40027042	“Anan nagiambama enis epes ea' dei' ina nagiambama anan, owa'. Anan dembinai king esis Israeli! Ea' dei' nondatagah lawag ilif nisila'i ma ape' motolona mombale'efana.
40027043	Anan nembale'efa God na'iam na'i, ‘Ae' nogalomana Godi.’ Ea' i'i God okom ninilana, anan nigiambamana.”
40027044	Ea' amam amama biam makowalefi saundam malumana manda'ana findiwana si'i amam agufumi mali' manda'manam.
40027045	Aon nahagasom owamb lu'unai nataga naofenia etap hiagoma esis Judai akotigin nape nafe' nafe' nataga aon nandamboma nape gani 3 klok wambomota. Ea' nataga howalagon wapoti'.
40027046	Felefele'ma aon nandamboma 3 klok, Jisas noga na'i mehip na'i, “Eloi, Eloi, lema sabaktani?” Ape' mambomam ma'iam na'ama ma'i, “God ae'inai, God ae'inai, dei' maina ine' nakwahowe?”
40027047	Ea' enis epes saitu felefele' same' anan na'iam na'ama sa'i, “Anan nofala profet Elaija.”
40027048	Ea' dei' atef anona aman nasagih nafe' mehip nofa' anom mosong mape naohi nalam mowala embel wainimi numbutimi nagiam nasapa'am anona elifita nandowana nafe'ma Jisas nea' embel.
40027049	Ea' enis saitu sa'i, “Ata' ota' kwahowana, ma ata' muti Elaija atuwasi nifi'i notagahona o owa'?”
40027050	Ea' Jisas noga na'i mehip endilisi wapoti' ea' na'i a'e, ea' ambal ananinai nandahi' nafe'ana.
40027051	Ea' lowaf anama lu'unai si'i uta netaol ipat lu'unai Godi nomon palalana gani ilif nowala etap nataga biefina. Ea' suwambon lu'unai nakoto' etap owah lu'wami kokwa'alam.
40027052	Ea' anama sawa epes saga'i hi'agilif mandawisi' ea' amam nematawa hiesi Godi fowa' saga'i sohafel wapoti'.
40027053	Esis sokwaha hi'agilif amama sape. Nemaf anama Jisas nohafel wapoti' esis sefe' suwis Jerusalem, wambel bu'unai God nandandepanai. Ea' epes hiesi satilis.
40027054	Kepten anama dembinai numafi soldia hiami naloma amam soldia mape mumafi Jisasi mati amamaga amama. Nogota anama mati amamaga mataga etap nasol etin napan, umbamaham endilisi ma'i, “Endilisi, aman anama nogalomana Godi.”
40027055	Nematawa hiawai waila Jisasi wakwaha etap hiagoma Galili wafi'i wagiambamana awau waitu laogon watologon.
40027056	Ano'w Maria Makdalai'wi. Ano'w agel atona Maria kola Jems naloma Josep. Ea' ano'w kola amam biam Sebedi batausana.
40027057	Ea' wambomota felefele' ma owamb anona aman Arimateainai agilinama Josep nafi'i. Anan amamaga hiamunai anan alupunai naila Jisasi.
40027058	Ea' nafe'ma Pailat nahali'ana ma nofa'i alop Jisasi nowana. Ea' Pailat na'ipa amam soldia mehip ma Josep nofa'ana mose'anana.
40027059	Ea' nofa'ana lowaf namunai bu'unai afitinai.
40027060	Ea' nowa'ana nofa'ana nafe' nawis hi'agif ananinai dambainai, fowa' nagwasana nawis anona owap lu'unai. Ea' nasapa'ana nawis nambe'ana na'oh nomon. Ea' dei' namboma anona owap lu'unai nafe' nowalo uta hi'agif anama. Anan nanda'am na'ama ea' nafe'.
40027061	Ea' Maria Makdalai'wi kwaloma ano'w awau agel atona, awau biawa wape wa'ol felefele' ma hi'agif watologon.
40027062	Ama wafilu nemaf sandandomba amamaga gwa'aimi maim anama nafe'ma ea', amam pris dambami maloma amam Farisi mafe' matagama Pailat.
40027063	Ea' ma'ipana ma'i, “Dembinai, afa' ukup mapoma anom basef aman anama nambaso'ami na'iami fowa' anan ata' nape. Anan na'iam na'ama na'i, ‘Nimeguf wanom mefe'ma hi'ilam, ae' etanima ehafel wapoti'.’
40027064	Amama atom dei' ine' ni'ipa anom soldia mumafi hi'agif anama andeande'ma nimeguf wanom mefe' hi'ilam. Na'ama amam alupumi ananimi mifi'i mokoalopana mofa'ana mefe' mi'ipa esis amam nematawa mi'i, ‘Anan notanima nehafel hi'agif wapoti'.’ Ea' baso'am anama dei'inai lu'una nikila' nali'i.”
40027065	Ea' Pailat na'ipam na'i, “Ipe' pe'wa anom soldia pefe' pewalo uta hi'agif anama la'ifina, si'i ukup ipe'imi ma'iam dende'ma gawa ipe'inai.”
40027066	Ea' amam mafe' mowalowa hi'agif anama la'ifina, ea' mosao'ma uta masahe'ana manda' anona ikwaf la'ifinai ma epes ina siniga'ana siowis. Ea' ma'ipa anom soldia mape mumafiagon.
40028001	Nemaf anama esis Juda sapoma noma'wanai Sabat nafe' hi'alana, ea' Sande nemaf nali'ma wik kuhimbita atona felefele'ma aon nielatowi, nematawa awama biawa Maria Makdalai'wi kwaloma ano'w agel atotona Maria wafi'i ma wieti hi'agif.
40028002	Ea' sowambon lu'unai nasol mehip. Ea' anona ensel Dembinai nisila'i gani heven, nafe' hi'agif nelefata owap anama nowalo uta nafe' na'oh wa'ol ea' natomana.
40028003	Amaga ananinai howalona nafifil endilisi si'i otaga pelele'ala howalagon ea' lu'waguf maim ananimi afitim endilisi si'i ais mandati.
40028004	Ea' soldia amama mumafi hi'agifi umbamaham kwapete'am endilisi mowa ma'oh etap si'i saga'i.
40028005	Ea' ensel anama na'ipa awau biawa na'i, “Ipe' bipa ina umbamehepa, owa'. Ae' egawa ipe' pafi'i pa'i piti Jisas, aman anama esis sahana naga' lawag usi'inai tu'wanainai.
40028006	Anan ina ata' nape na'ae, owa'. Notanima nohafel ea' si'i fowa' nali' na'ipipa! Ipe' fi'i ma ata' piti na'ae na'oma. Dei' wafigin nape.
40028007	Dei' ipe' fo'o mehip pi'ipa alupumi ananimi pi'i, ‘Anan nahafel wapoti' ea'. Peme'. Anan nali'ipa nafe' etap hiagoma Galili. Ipe' fo'o potolona gani.’ Basef ae'ami ea' amama.”
40028008	Ea' awau umbamahawa ea' wandanifel endilisi wapoti', mehip wakwaha hi'agif wasagih wafe'ma wie'ipa amam alupumi ananimi.
40028009	Dei' atef Jisas nati awau eaf nanda'mawa gude na'i, “Nemaf bu'unai ipe'.” Ea' awo wafe' felefele'ma anan wahapila bo'wagah ananimi ma onda' lotuma anan.
40028010	Ea' Jisas na'ipawa na'i, “Ipe' ina umbamehepa, owa'. Ipe' bipa pefe' pi'ipa amam owape ae'ami mofo'o Galili. Atuwasi motolowe ganima.”
40028011	Nematawa awama biawa ata' wafe' eaf etin, anom soldia mumafi hi'agifi mafe' mawis taun anama ma'ipa amam pris dambami ma amamaga amama matagai.
40028012	Ea' pris amama maloma agufumi esis Judai ma'i anom basef mandame'mam ea' mase'ama moni hianai nafe'ma soldia amama ea'
40028013	ma'ipam ma'i, “Ipe' pi'iam na'ama pi'i, ‘Owamb afa' wa'ihi, amam alupumi ananimi mafi'i makoalopana mofa'ana.’
40028014	Ama gavman dembinai neme' basefana, afa' onda' okom ananinai awanena ipe' basef a'epa.”
40028015	Ea' amam soldia mofa' moni anama mame' basef amamumi magi'mam. Ea' basef amama ea' mafe'agon hi'alagon wambel hiagoma esis Juda, ea' ata' sa'iam etin mafi'i matagama dei' sa'iam la'ela'ef.
40028016	Ea' amam alupumi 11-peleim mafe' Galili mataga halaf anama Jisas nali' na'ipam meafe'ma.
40028017	Ea' mati Jisas mafela agel ananinai manifelona. Ea' anom ukup biambiefim mapeim.
40028018	Ea' Jisas nafi'i felefele'ma amam na'ipam na'i, “God nase'eana agel lu'unai ma pepel ilifanai etapanai ea'.
40028019	Na'ama dei' ipe' pefe' wambel hiagoma piwalipa amam nematawa sape wambotogw hiami piwalipasa basef bu'wami ae'ami, penda'as sotaga alupisi ae'asi ma siela basef Ae'ami andeande' ea' pipisi'as embela agel Ahalomei noloma Ae'anai noloma Ambal Bu'unai Ananinai.
40028020	Ea' piwalipasa sila basef bu'wami hiami ae'ami fowa' awalipipami ma basef la'ifimi. Endilisi ae' ape alomepa ma nimeguf hiami danda, pefe' pefe' ma nemaf akutainai nogota hi'ilana.”
41001001	-
41001002	Basef amama bu'wamima Jisas Krais, Anan nogalomana Godi. Basef amama mohafel mataga si'i anona profet fowa'inai Aisaia nanda'am mape buk. Aisaia na'i basef amama na'i, “God na'ipa Jisas na'i, ‘Ine' neme'. Anona nemaf ae' esapa' anona aman nofa' basef Ae'ami nili' nefe' nendondombamena eaf ine'inai.
41001003	Anona etap wafiguma fatauguma malogel anona amani anona nemaf ni'i basef na'ama ni'i, “Ipe' pendondomba eafa Dembinai.” ’ ”
41001004	Ea' Jon napisi'as embel nafe' anagon wafiguma fatauguma nawalipasa basef amam nematawa hiesi na'ipas na'i, “Ipa pewa' alafugaha waf aonai pemboma opalef ma God pefa' baptaisa God nekwahomepa waf aonai panda'anai.”
41001005	Ea' esis hiesi sape etap hiagoma Judia saloma amam nematawa hiesi sape Jerusalemi hi'alas safi'mai Jon sa'i some' basef ananimi. Esis sawalapa waf aonai esis sanda'anai, ea' Jon napisi'as walemb Jordan.
41001006	Jon nala anom klos sanda' auf anom mafis lu'wami kamelim sanda'am, ea' nowaho'am let sanda' agwahup mafisina sanda'anai, nagundisana. Gwa'aimi na' gwamu'wis maloma aupimbel aolupumi.
41001007	Ea' nawalapa basef na'i, “Anona aman nambimb nigi'ma ae' niefi'i, anan la'ifinai nikila' ae'. Ae' ina aman bu'uwei ma eatagaha mandelefa su ananimi, owa'. Nambimb Anan nese'epa Ambal Bu'unai Godi nope opalef ipe'imi nomon.
41001008	Ae' apisi'ipa embel atom wafimi ea' Anan owa'. Nambimb Anan nupisi'ipa Ambal Bu'unai Godi nuwisipa nope nolomepa.”
41001009	Nogota anama Jisas nakwaha Nasaret etap hiagoma Galili nafi'i. Ea' Jon napisi'ana embel walemb Jordan.
41001010	Jisas nakwaha embel walemb nandegiai, nati heven uta nandausi' alihina ma Anan, nati Ambal Bu'unai Godi nafi'mai anan si'i amil mai'una nufia' nisila'manai.
41001011	Ea' anona maf na'i natagai heven na'i anom basef na'i, “Ine' nogalome. Ae' okom nainailina endilisi. Okom ae'anai bo'ona endilisi ma ine'.”
41001012	-
41001013	Ea' Ambal Bu'unai Godi nofa' Jisas nafe' anona etap fatauguma wafiguma mafis atom aolupumi maituma nape nimeguf 40-peleim, aon si'inai tu'waninai. Ea' Satan nafi'i nagwambana na'i Jisas nonda' waf aonai. Nagwambana ma ea', amam ensel mafi'i mumafi Jisas magiambamana.
41001014	Nemaf anama amam manda' Jon nanda' kalabus, Jisas nafe' etap hiagoma Galili nanda' maol nawalapa basef bu'wami Godi na'ipasam
41001015	na'i, “Nemaf anama felefele' netaga ma epes hiesi siowis wambota Godi numafias. Na'ama dei' ipe' pemboma opalef pefe'ma God pewa' alafugaha waf aonai.”
41001016	Jisas naila akata nafe' etin walemb batupa'manai lu'unai Galili, nati amam biam Saimon naloma owalomana Andru. Amam mala anemb magi agof manda' bisinis.
41001017	Ea' Jisas natolom na'ipam na'i, “Ipe' pifi'i pembalo'a basef ae'ami pila Ae'. Fowa' ipe' pagi agof, ea' dei' ihi'ambepa pefe' pi'ipa enis epes sila ae'.”
41001018	Ea' mame'ana makwaha anemb ma'oh, mailana mafe'.
41001019	Ea' nindiki'ah nafo'o felefele' ma akata nati Jems naloma owalomana Jon, Sebedi batausana. Amam matoma bot mape magundisa anemb amamumi.
41001020	Ea' Jisas natolom nofalam mehip mame'ana. Ea' mohafel mehip makwaha amamaga amamumi hi'alam ma'oh, ea' mailana mafe.
41001021	Jisas naloma alupumi ananimi Jems naloma Jon, Saimon naloma Andru mafe' Kaperneam mape. Nemaf anama esis Juda sapoma noma'wanai, Jisas nao'wam mafe' mawis ipat esis Juda sa'i basef sapeinai ea' na'ipasa basef amam nematawa.
41001022	Esis same' basef ananimi ea' gegelalasis kwapete'as endilisi. Anan ina nawalipas si'i amam falafumi ma'ipas, owa'. Anan na'ipasa basef la'ifimi si'i amam agufumi ma'ipas. Amam mawalipasa mi'uli Godi ina mawalipas na'ama si'i anan, owa'.
41001023	Nemaf anama anona aman nape nalomas ipat anama, ambal aonai napeinai ea' mehip etin ambal anama noga na'i mehip na'i,
41001024	“Jisas ine' Nasaretinai, ine' nafi'i na'i nenda' maina afa'? Nafi'i ma nehambombagafa? Ae' egawena ine' aman bu'winai Godi.”
41001025	Ea' Jisas ninifalom na'i, “Ine' ambalip aonai, feso'mena kwaha aman anama fo'o.”
41001026	Ea' ambal anama aonai nakoto'ana kwapete'ana nanda'am ge'ala mehip nakwahona nawisi nafe'.
41001027	Ea' amam nematawa hiesi gegelalasis sandakoto'ma ea' sanda'ipama sa'i, “Amama main de'im? Amama anom basef dambaimi. Anan natofa ambagof awami na'ipam si'i anona aman la'ifinai. Amamaga hiami mame' basef Ananimi. Ambagof awami wapoti' mame' basefana makwaha epes mafa' mafe'.”
41001028	Ea' basef amama ma maol Jisas nanda'ana mafe'agon hi'alagon wambel hiagoma nape nomona etap hiagoma Galili.
41001029	Jisas naloma alupumi biamibiam ananimi mohafel makwaha ipat anama ea' mafe' wambel Saimoni Endrui ea' mawis ipat amamunai. Jems naloma Jon wapoti' mafe' malomam.
41001030	Ea' esis sa'ipa Jisasa Saimon nandagi'mokwi awasi'w kwa'oh, alop akwa'unai nifina.
41001031	Ea' Jisas nafe'ma akwa'w nahapila lagel akwa'unai nafela'w kwataga bo'okw, kwanda'masa gwa'aimi esis.
41001032	Ea' aon nowala naso', esis sofa'ai epes awes naninani nanda'asi saloma enis ambagof awami mapeisi safi'mai Jisas.
41001033	Ea' esis hiesi sape wambel lu'unai safi'i saitu felefele'ma uta ipat si'ina.
41001034	Ea' Jisas nanda' amam namatawa hiesi awes nanda'asi bo'wes, natofamasa anom ambagof awami mapeisi ea' sataga bo'wes. Ambagof awami mogawa Jisas anan nogalomana Godi. Na'ama nasopama malogof ambagof amama awami faso'mam tol mape.
41001035	Wafilu kuhimbita atona owamb ata' nail, Jisas nohafel nakwaha ipat anama napoma. Anan atona nohafel nafe' anama wafiguma ea' nape nanda' betena God.
41001036	Saimon naloma anom alupumi ananimi mohafel matimana owa', ea' magolopana magi'mana mafe'.
41001037	Magolopana mafe'ma matolona ma'ipana ma'i, “Epes hiesi sagolopena.”
41001038	Ea' Jisas nagwamama basef na'ipam na'i, “Dei' ata' ali'aso, afa' ofe' wambel hianai nape felefele'i. Ae' ata' i'ipasa basef bu'wami esis. Maol anama atona Ae' afi'manai anama.”
41001039	Na'ama nase'asa basef nafe'agon hi'alagon wambel hiagoma etap hiagoma Galili, nase'asa basef bu'wami nomon ifagw esis Juda sa'i basef sapaimi natofamasa ambagof awami mape enis epesi mandahi' mawisi mafe'.
41001040	Ea' anona aman awesinai alop nambo'anai nafi'i felefele'ma Jisas nindiwa nembawa notawa na'ipana mehip na'i, “I'i ine' ni'i a'e, nenda' ae' etaga bo'awe.”
41001041	Ea' Jisas nati anan uwahipina nawomana lagela anan na'i, “Ae' a'i a'e ma ine' netaga bo'wena.”
41001042	Ea' dei' atef aman anama alop nambu'wi nataga bo'ona.
41001043	Ea' Jisas dei' etef nasapa'ana na'ipana mehip
41001044	na'i, “Ina nefe' ni'ipa enin epen ni'i ae' anda'ena bo'wena, owa'. Ine' fo'o nihi'ambana alop ine'inai ma aman anama pris. Ea' nese'ana amama anan nondolalima God ea' ine' ninifelana ma nataga bo'wena si'i mi'uli Ananinai fowa' Moses na'ipasanai na'i. Ama amam nematawa hiesi sotolona sogawa ine' ambo'wena.”
41001045	Owa'etin. Aman anama na'ipasam mafe'agon hi'alagon amam nematawa hiesi sogawa anan nataga bo'ona. Ea' Jisas ina nafe' nawis anona wambel ma naep hiesi, owa'. Na'ama hiesi sifi'i sili'akwana. Ea' ina nawis anona wambel lu'unai, owa'. La'ela'ef nape anama wafiguma atogon. Ea' nambimb esis amam nematawa sape ganigani safi'mai anan.
41002001	Anom nimeguf mafe'ma ea', Jisas notanima nafe' Kaperneam. Ea' esis same' basefa Anan nafi'i nape ipat.
41002002	Ea' amam nematawa hiesi sandakolas ipat anama napeinai asi'ina ea'. Na'ama uta owa' anagon nogal nopoma sefe' siowisi. Ea' na'ipasa basef bu'wami Godi ma esis.
41002003	Ea' anom amam biamibiam manda' balata malai anona aman lagof bo'wagah maga' mefa'ana ma'i mefe'ma Jisas.
41002004	Ipat asi'inama amam nematawa hiesi saitu sili'akw, ea' ina anagona mofa'ana muwis mofe' felefele'ma Jisas, owa'. Ea' malata ipat ilif ande'ana mapisila bogwan ilif mala aman anama awes nanda'anai naloma lahis nowala nomon Jisas naituma.
41002005	Nogota anama Jisas nati biamibiam nagawa amam mombale'efana ma'i anan la'ifinai ma nigiambama aman anama notaga bo'ona. Ea' na'ipa aman anama na'i, “Ine' epen ae'inai. Waf aonai ine' nanda'anai Ae' akwahomenana ea'.”
41002006	Ea' anom dambami mawalipasa mi'uli Godi mape mame'ana. Opalef amamumi aoma basef ananimi. Na'ama amam nomonas matamea ma'i,
41002007	“Dei' maina Jisas na'iam na'ama? Anan nanda' God findiwana. Owa' etina anona aman la'ifinai ma neakwaha waf aonai epes sanda'anai. God atona nakwa waf aonai.”
41002008	Dei' atef Jisas nogawa nomonas amamumi negawam okom ananinai, ea' na'ipam na'i, “Dei' maina ukup ipe'imi mape na'ama?
41002009	Dei' amamaga maim ipe' pa'i ahifima Ae'? Ae' la'ifiwei ma i'ipa aman anama awesinai, i'i ‘Ae' ekwahomena waf aonai ine' nanda'anai’, o i'ipana, i'i, ‘fela lahis ine'imi nehafel nefe'.’ Ipe' pa'i maim ahifima ae'?
41002010	Ae' a'i ipe' pegawa ae' ataga epen endelisiwei, la'ifiwei ma ekwahomasa waf aonai hianai amam nematawa sape etap anae' sanda'anai. Ae' a'i ihi'ambepa ae' la'ifiwei ma enda' amamaga amama.” Ea' na'ipana na'i,
41002011	“Ae' a'ipina, ine' hafel fela lahis ine'imi fo'o ipat ine'inai.”
41002012	Ea' esis saitu satolona sati anan nohafel mehip nafela lahis ananimi nefa'am nafe'. Ea' amam nematawa hiesi gegelalasis kwapete'as, safela agel Godi lu'una sa'i, “Fowa' ape' ina mati anom amamaga si'i na'ama, owa'etin.”
41002013	Ea' Jisas notanima naila akata nafe' walemb batupa'manai lu'unai Galili. Amam nematawa hiesi safi'mai anan na'ipasa basef bu'wami God.
41002014	Jisas nohafel nafe' ea', nati anona aman Livai, Alfius nogalomana nape ipat sanda' takisa. Aman anama nofa'asa otamba amam nematawa hiesi. Ea' Jisas nofalana na'i, “Ine' fi'i nila ae'.” Ea' nohafel nailana nafe'.
41002015	Ea' Jisas naloma alupumi ananimi ma' gwa'aimi ipat Livai maloma amam hiami manda' waf aonai. Anom mofa' takisi, anom manda' waf aonai amam maloma Jisas ma' gwa'aimi. Amam amama mailana etin.
41002016	Ea' amam dambami mawalipasa mi'uli Godi amam Farisi mati Jisas na' gwa'aimi naloma amam manda' waf aonai maloma amam amama mofa' takisi. Ea' mahali' alupumi ananimi ma'i, “Dei' maina anan nape naloma amam mofa' takisi maloma amam amama manda' waf aonai ma' gwa'aimi etifigin?”
41002017	Ea' Jisas name'am na'ama na'ipam na'i, “Epes bu'wasi ina safe'ma dokta, owa'. Isima awes nanda'asi etis safe'ma dokta. Ae' ina afi'i ma efala epes isima bu'wasi, owa'. Ae' afi'i ma efala isima sanda' waf aonai.”
41002018	Anona nemaf amam amama alupumi Joni maloma anom alupumi Farisi makwaha gwa'aimi ma monda' beten andeande'. Ea' enis epes safi'i sa'ipa Jisas sa'i, “Dei' maina amam alupumi Joni maloma alupumi amam Farisi makwaha gwa'aimi ma manda' beten, ea' alupumi ine'imi owa' mokwaha gwa'aimi?”
41002019	Ea' Jisas nagwamama basef na'i, “I'i enis sonda' anom gwa'aimi lu'wami ma enis aman nemata'w bias sendase'ama, ipe' pa'i esis alupisi atuwasi sondaiwa'ma gwa'aimi amama? Owa'etin. Nemaf anama esis bias sondase'ama, alupisi asasisi sandanifela sea' gwa'aimi solomas.
41002020	Ea' anona nemaf enis epes sofa' aman anama naso' nemata'wi nefe' laoguma, wila esis sokwaha gwa'aimi, ea' dei' ata' owa'.”
41002021	Ea' Jisas nanda' anom basef wamun etina luwaguf na'i, “Ina andeande'ma peatopa' lowaf namunai pigundisana neloma anona lowaf apinai, owa'. I'i penda'am na'ama, nambimb lowaf anama namunai pele'etana nehape' apinai nogal notaga lu'una.”
41002022	Ea' na'i anom basef wapoti' na'i, “Ina enin epen nakolo'wa embel wain dambainai agwahup mafinina mowala agwahup apinai si'i botowagof, owa'etin. I'i enin nenda'am na'ama, embel wain motef hiami, mohape' agwahup anama pele'etana ea' wain kolo'olam hi'ilam. Na'ama owa'. Enin nakolo'am agwahup dambainai atona.”
41002023	Anona nemaf esis Juda sapoma noma'wanai Sabat, Jisas nafe' nawis anona aof sawa witanai ea' nawis. Ea' alupumi ananimi mafe' malomana magi anom wit maufi magwa'am.
41002024	Ea' anom dambami Farisi ma'ipa Jisas ma'i, “Neme'. Alupumi ine'imi manda'am na'ama ma main? Amam mosambala mi'uli ma nemaf anama mapoma noma'wanai, Sabat.”
41002025	Ea' Jisas na'ipa amam Farisi na'i, “Ipe' owa' pegawa basef mape Baibeli ma waf fowa' gani king Devit nanda'anai. Nemaf anama Devit naloma alupumi ananimi gwa'aimi a'am nolomaham. Ipe' pegawa basef amama ea'.
41002026	Nemaf anama Abiata nape dembinai pris nali'ma amam prisi, Devit nolomahana nawis ipat Godi na' bret anama mondolalima Godanai. Mi'uli ape'inai lu'unai na'i amam pris atom mea'ana. Enis epes owa'. Ea' Devit na'ana nagwa'ana naso' alupumi ananimi magwa'ana etin.”
41002027	Ea' Jisas na'ipa amam Farisi wapoti' na'i, “God nali' nanda' epes ea' nagi' na'ipasa nemaf sapoma noma'wanai Sabat ama nigiambamas. Ina nanda' epesa sagi'ma basefa Sabat, owa'.
41002028	Ae' atowe ataga epen endilisiwei ape Dembiwei ma amamaga hiami. Ea' ape Dembiwei ma nemaf anama Sabata i'ipipa maina maol andeande'ma pila basef penda'ana nemaf anama.”
41003001	Anona nemaf Jisas nafe' nawis ipat esis Juda sa'i basef sapeinai, nati anona aman lagel ananinai naga' nail nape.
41003002	Ea' enis safe' sagolopa basef kwamaimi ma senda'mana basef. Ea' satolona naep maimailana ma siti nonda' aman anama bo'ona nemaf anama Sabat?
41003003	Ea' Jisas na'ipa aman anama lagel ananinai naga' nailanai na'i, “Ine' hafel nitu naep epes hiesi la'afena sitilina.”
41003004	Ea' Jisas nahali'as na'i “Mi'uli lu'unai ape'inai na'iam na'imama? Ape' monda' waf bu'unai nemaf anama sapoma noma'wanai o monda' waf aonai? Ape' migiambama esis sope ambal namunai napeis mohas soga'?” Ea' esis ina sa'i anom basef, owa'.
41003005	Ea' Jisas nafela naep natilis tulif ea', nogawa esis opalef mase' sandaiwa'ma seme' basef. Na'ama okom ananinai wandafuna ma esis. Ea' nati esis uwahipis na'ipa aman anama lagel ananinai naga' nailanai na'i, “Dowa lagel ine'inai usi'ina.” Ea' nandowanai nataga bo'ona wapoti'.
41003006	Ea' amam dambami Farisi mohafel mafe' maloma anom amam epes hiami Heroti, ma'i basef mandame'mama moha Jisas noga'.
41003007	Ea' Jisas naloma alupumi ananimi makawaha wambel anama mafe' walemb batupa'manai lu'unai Galili. Ea' amam nematawa hiesi safi'i etap hiagoma Galili sailana safe'.
41003008	Esis safi'i hiagoma. Enis safi'i wambel hiagoma Judia, enis safi'i Jerusalem, enis safi'i etap hiagoma Idumea, ea' enis sape walemb Jordan gani wa'ol saloma enis safi'i wambel biefina Tair naloma Saidon, esis hiesi safi'mai anan. Same' basefa amamaga Jisas nanda'ami, na'ama safi'mai Anan.
41003009	Ea' Jisas nati amam nematawa hiesi endilisi sape. Ea' na'ipa alupumi ananimi na'i, “Na'ama esis safafa'asowe. Anona bot nola ma ae' ma elata etoma i'ipasa basef.”
41003010	Anan fowa' nanda' hiesi isima awes nanda'asi sataga bo'wes. Ea' dei' awes nanda'asi sanda' gwagwasi'ma etin safe'ma anan sehapilana ma seataga bo'wes.
41003011	Maina nemaf ambagof awami mape epesi mati Anan mogawana, ea' mowa ma'oh etap felefele'ma anan opafunama, ea' mofalana mehip ma'i, “Ine' nogalomana Godi.”
41003012	Ea' na'ipa ambagof awami mehipa amam ina mowalapa Anan mi'ipasana mi'i anan nogalomana Godi, owa'.
41003013	Jisas nafe' nondowasa' halaf, ea' nofala amam amama Anan okom na'iami mafi'mai Anan.
41003014	Ea' nandandepa amam 12-peleima la'ela'ef mope molomana, ama nambimb nosapa'am mefe' mi'ipasa basef. Amam 12-peleim nandandepam Aposel.
41003015	Na'ipam nase'ama pepel ma meatofa ambagof awami mape epesi.
41003016	Amam 12-peleim nandandepami, agof amamumi amama. Saimon agel wa'ana Pita,
41003017	ea' Jems Sebedi nogalomana, naloma owalomana Jon, nase'ama agof wa'am Boanerges. Agel anama ofagema na'ama, nogamana otaga dililu bugalagw.
41003018	Ea' Andru, Filip naloma Bartolomyu, Matyu, Tomas, naloma Jems nogalomana Alfiusi, naloma Tadius naloma Saimon. Aman anama Saimon anan epes hiesi Seloti.
41003019	Ea' Judas Kariotinai, aman anama nafe' nawalapa Jisasa naumbih.
41003020	Jisas nafe' anona ipat, ea' esis hiesi safi'i wapoti'. Ea' naloma alupumi ananimi ina ata' ma' gwa'aimi, owa'.
41003021	Esis wambota Jisasi same' basef amama ma Anan naloma alupumi ina ma' gwa'aimi, ea' safi'i sa'i so'wana. Ea' sa'i, “Anan ambagof awami manda'ana dei' nahaga nagaol.”
41003022	Anom mawalipasa mi'uli Godi mapani Jerusalem makini'i mambaso'am ma'i, “Ambal aonai Belsebul nape Jisas. Ea' Anan natofa ambagof awami ma pepel Belsebuli.”
41003023	Ea' Jisas nofalai esis safi'i saitu felefele'ma anan na'ipasa anom basef womun etina esis na'i, “Satan ina natofa anan atona, owa'.
41003024	I'i enis anona wambel hiagoma esis etis sondawaloga biefisa sopa', ina nambimb la'ifis, owa'. Esis sandawaloga biefis ea' ina la'ifis.
41003025	I'i enis epes hiesi anona wambota sape ipat atotona sondawaloga epes biefis sopa', esis sandawaloga biefis, ina nambimb sope la'ifis, owa'. Sandawaloga biefis ea'.
41003026	I'i wambota Satani sondawaloga biefis sopa', ina la'ifis, owa'.”
41003027	“Enin epen ina la'ifina nefe' nuwis ipat anona aman la'ifinai napeinai nokowalefa nefa' amamaga ananimi, owa'. Enin ata' nili' nombalo'ana ma nowa'ana tatala'ina, anan la'ifina ma niowis nokowalefa nefa' amamaga ma'oh ipat aman anama.”
41003028	-
41003030	Amam mawalipasa mi'uli Godi mambaso'am manda' findiwana ma'i, “Anona ambal aonai nagiambama Jisas nanda' maol ananinai.” Ea' Jisas na'ipam na'i, “Endilisi etis ae' a'ipipa, anona nemaf God nokwaha waf aonai naninani hianai noloma basef findiwaimi hiami amam nematawa sanda'ami hi'ilam. Ea' emi epen nenda' basef findiwama Ambal Bu'unai Godi, God anona nemaf owa'etin endilisi ma nokwaha findiwa anama aonai ma epen inima nanda'anai, owa'. Findiwa aonai la'ela'ef nopein dei' nefe' anona nemaf wapoti' la'ela'ef nope.”
41003031	Nemaf anama Jisas naloma epes hiesi sape salomana ipat nomon. Ea' mama'wana kwaloma owapana ananimi safi'i sataga saitu ande'. Ea' sa'ipa enis sawis sa'ipana sa'i Jisas nuwisi ande' nefe'ma esis.
41003032	Ea' isima hiesi sape salomanai sa'ipana sa'i, “Ine' neme', mama'wena ine'ikwi kwaloma owapena ine'imi safi'i saitu ande' sa'i solomena si'i.”
41003033	Ea' Jisas nagwamasa basef na'ipas na'ama na'i, “Mama'we owape ae'asi emi egafis?”
41003034	Ea' Anan nati esis amam nematawa sape salipana na'ipas na'i, “Piti mama'we kwaloma owape ae'asi isima.
41003035	Emi egafis saila okom Godi ma sila waf Ananinai, isima mamase owape henitiame ae'asi.”
41004001	-
41004003	Anona nemaf Jisas nasefela opeh wapoti' nanda'am nawalipa amam nematawa hiesi felefele'ma walemb batupa'manai lu'unai Galili. Ea' esis hiesi safi'i salipana sape. Ea' nalata natoma anona bot nala embel walemb batupa'manai anama, ea' esis saitu akata felefele'ma walemb anama. Ea' nase'asa basef hiami womun etin na'ama na'i, “Ipe' peme'! Anona aman nafe' nowaha olelemb witim si'i rais anona aof.
41004004	Anan nowahom nafe', anom mowa eaf safe'ma ea' amiguf mufia' mafi'i ma'am.
41004005	-
41004006	Ea' anom mowa etap otambaiguma, etap ina lu'una, owa'. Kwaie'una. Natoma ilif atogon ina nowala owin, owa'. Ea' olelemb witim mataga mehip ea' masilimb ina mowala etap, owa'. Ea' owaf naluwi naham, otamba maofam alim.
41004007	Anom mowala la'afena mandelef wandafumi mataga malomam maofenia wit, ea' ina malo andeande' mail mola gwa'aimi, owa'.
41004008	Ea' anom mowa mafe' etap bu'unai, ea' mataga malo mail mola gwa'aimi. Anom mola 30-peleim, anom 60-peleim ea' anom mola 100-peleim.”
41004009	Ea' Jisas na'ipas na'i, “Ipe' aligah magalipei peme' basef amama andeande' ukup mopomam.”
41004010	Jisas atona nape, alupumi 12-peleim ananimi maloma enis sape salomanai safi'i sahali'ana ma basef amama womun etin.
41004011	Ea' nagwamama basef na'i, “God nihi'ambepa basef ofagema mape mandambahi'i ma epes siowis wambota Ananinai numafias. Dei' God nihi'ambepa basef amama ofagema alihim. Ipe' pame'am pegawam ea'. Esis isima sololama Godi owa'. Esis same' basef womun etin.
41004012	Ama anom basef mape Baibeli mandawalap ma'iam ma'i, ‘Esis nimeguf hiami sotologon, ea' ina sati anom amamaga, owa'. Ea' esis some' basef aligah asasimi, ea' ina sogawa ofagema, owa'. I'i sogawam ofagema, esis somboma opalef ma ae' ekwaha waf aonai esis sanda'anai. Owa'etin.’ ”
41004013	Ea' Jisas nahali' esis na'i, “Ipe' owa' pegawa basef amama womun etin dei' apipami? Ea' nambimb ipe' pegawa basef womun etin hi'ilam pi'imama? Owa'etin.
41004014	Dei' aman anama nowaha olelemb, anan si'i anona na'ipasa basef Godi.
41004015	Olelemb mowa eafi amama si'i epes same' basef amama, ea' Satan nagi basef amama God nase'asam mape opalef asasimi nakwahom nafe'.
41004016	Ea' anom mowa mafe' anagon otambaiguma, amama si'i enis epes same' basef Godi sofa'am mehip sandanifelamam.
41004017	Epes isima si'i masilimb ina malo mowala etap owin. Esis sembale'ef nogota bandana etin ea', nambimb nimanimi matagamas enis amam nematawa sandaiwa'ma sembale'am basef Godi sanda'as findiwas sahas, sanda'masa waf aonai ea' satanima safe'.
41004018	Ea' anom mowala mandelef wandafumi la'afen, amama si'i enis epes same' basef Godi sailam safe',
41004019	ea' amamaga hiami nimanimi maloma amamaga hiami esis satolom kowalasami baso'maimi maloma moni wiga maima esis sa'i sofa'ami hiami mape etapi, amama mataga maofenia basef Godi. Ea' ina sombale'ef sanda' waf bu'unai la'ifis, owa'. Sowa si'i gwa'aimi owa' molo andeande'.
41004020	Ea' anom mowa etap bu'unai si'i epes isima same' basef bu'wami sembale'am sanda' waf bu'unai. Enis si'i mola gwa'aimi 30-peleim, enis si'i mola 60-peleim, ea' enis si'i mola 100-peleim.”
41004021	Ea' Jisas na'ipas basef womun etin na'i, “A'i epes sakata lamifah sopalo'am ma'oh owina balatagw o sopalo'am mandambaho' ma'oh baket? Owa'. Esis sawamonam balatagw ilif.
41004022	Amamaga hiami mandambahi'i, anona nemaf motaga alihim epes hiesi sotolom sogawam. Ea' amamaga hiami ata' sambaho'am mapani, anona nemaf motaga mondawalap, epes hiesi sogawam.
41004023	Ipe' aligah magalipei pame' basef, peme'am andeande'.”
41004024	Ea' na'ipam wapoti' na'i, “Basef ipe' pame'ami, amama pegawam andeande'. Maim basef maloma maina waf ipe' panda'masam enis epes, ikwaf anama atona anona nemaf God nogwamepana ipe', ea' nowatanimipa anom wapoti'.
41004025	Emi egafis sembale'efa basef Godi, nambimb God nowatanimasam wapoti'. Isima owa' sembale'ami, nambimb basef kwawie'im amama esis sembale'ami, God nondalombasam esis ea' sopan etin.”
41004026	Ea' Jisas na'ipas basef womun etin na'i, “Epes siowis wambota Godi numafias, si'i anom basef womun etin dei' ae' a'ipipami. Anona aman nowaha olelemb gwa'aimi aof ananinai.
41004027	Ea' nafi'i nape wambel na'oh owambeh hiami nape nimeguf hiami mafe' ea' olelemb amama nawami mataga malo lu'um ma'imama? Anan ina nogawa mataga ma'imama, owa'.
41004028	Etap atona nanda' olelemb amama mataga malo mola gwa'aimi bu'wami mail. Soh atom mali', ea' afis mataga ea' gwa'aimi mandanda' lu'um mail.
41004029	Ea' matagama lu'um akom andeande' ea' maof. Nemaf anama sala' gwa'aimianai nataga, aman anama nanda' maol naloma nogwatop.”
41004030	Ea' Jisas na'iam wapoti' na'i, “Epes siowis wambota Godi numafias na'ama etin si'i main? Ae' indila'wifam si'i maim basef wamon etin?
41004031	Nalelef mastetim so'uso'umi. Ina lu'um si'i su'utip gwa'aimi lawah hiami mawam etapi, owa'. Nalelef so'uso'um endilisi. Anona aman nawam etap
41004032	ea' mataga malo lu'um mikila' gwa'aimi hiami mape aofi. Amam mataga si'i lawag lu'unai, agof mandalana mafe'agon ganigani. Ea' amiguf mafi'i mala alagah mandambaho'ma owaf mail agof.”
41004033	Ea' Jisas na'ipas basef womun etin si'i nali' na'ipasami. Na'ipas nendala'wifa amamaga hiami nagi'ma gawa asasinai nafe' netambel.
41004034	Anan ina na'ipasa anom basef alihima esis, owa'. Na'iam womun etin. Ea' nambimb alupumi ananimi atom malomana mape, na'ipam alihima ofagema basef womunaimi.
41004035	Nemaf anama atona, wambomota felefele'ma owamb, Jisas na'ipa alupumi ananimi na'i, “Afa' ofe' anama walemb lu'unai batupa'manai anama gani fisana.”
41004036	Ea' amam makwaha esis amam nematawa hiesi mafe' bot anama Jisas natumanai mofa'ana mafe'. Enis epes sofa' anom bogw maloma bot anama mafe'.
41004037	Ea' anona uf lu'unai naluwi, naoh manda'am fepoh, mafe' mawis bot nomon ea' na'i si'inama embel.
41004038	Ea' Jisas na'oh nalola bot nagi'ma nola komboto'w na'oh. Ea' amam mafe' minimbalona ma'ipana ma'i, “Tisa dembinai, afa' wa'i a' owala. Ine' negawafa, owa'?”
41004039	Ea' Jisas nohafel ninifala uf na'ipa embel naoh na'i, “Uf neloma embel ipe' petah.” Ea' uf faso'mana, embel ina ata' manda' fepo. Tol motah.
41004040	Ea' na'ipa alupumi ananimi na'i, 'Ipe' umbamahepa ma main? Ipe' pembalo'a basef Godi pa'i Ae' la'ifiwei, owa'?
41004041	Ea' amam mati na'ama, umbamaham kwapete'am endilisi, ea' manda'ipama ma'i, “Anan emi egafuna? Na'ipa uf naloma embel mame'ana mowala.”
41005001	Ea' Jisas nao'wa alupumi nafe' nataga anagon wa'ol walemb batupa'manai anama etap esis Gerasa sapoma.
41005002	-
41005003	Anan nakwaha bot nisila'i, mehip anona aman ambagof awami mapeinai nafi'mai Anan. Aman anama nape na'oh la'ela'ef hi'agilif sawa epes saga'i sapoma nafi'i.
41005004	Esis sali' sombalo'ana sumafiana, sanda' seni hankap sowa'ana lagof bo'wagah la'ela'ef. Owa'etin. Anan nahape'am etin. Ina enin epen la'ifina nembalo'ana la'ifina nope, owa'. Ea' sen wapoti' ina la'ifina, owa'.
41005005	La'ela'ef owamb alip nape nafe' hi'agilif halafutagw, nafe' na'i mehip nafe'. Nafela otamba hi'elimi natotopa' alop ananinai.
41005006	Anan ata' nati Jisas nafi'i laogon, nasagih nafi'i nindiwa nembawa notawamana.
41005007	-
41005008	Ea' Jisas nogawa aman anama ambagof awami mapeinai. Ea' na'ipam na'i, “Ipe' ambagof aopei, ipe' pekwahona pefe'.” Na'ama anan noga' na'i mehip na'i “Jisas, ine' nogalomana Dembinai God nape ilif endilisi, ine' na'i nenda' maina ae'? Ae' a'ipina endilisi gani ilifa agel Godi, ine' owa' nese'e nimanimi ae'.”
41005009	Ea' Jisas nahali'ana na'i, “Agel ine'inai emi?” Ea' anan na'i, “Afa' ambagof aofai hiafai. Dei' agel afa'inai ambagof hiami.”
41005010	Ea' nahali' Jisas mehip na'i, “Ina netofafa ofe' anona etap laugoma, owa'.”
41005011	Ea' anom bogof hiami maitu ma' gwa'aimi anona domota felefele'.
41005012	Ea' ambagof amama mofala Jisas ma'ipana mehip ma'i, “Ine' netofafa ofe' uwisa bogof mamuma.”
41005013	Ea' Jisas na'i a'e mam, makwaha aman anama mawisi mafe' mawisa bogof. Ea' bogof mamuma hiami 2,000-peleim masagih mafe' mehip mowala anagon awagoma tata mowala embel walemb batupa'manai ma' embel afum hi'alam.
41005014	Ea' amam mumafimi masagih mafe' ma'ipasa basef amama wambel anama lu'unai amam nematawa hiesi. Ea' ma'ipas sape aof wapoti' ma amamaga amama amam matulumi.
41005015	Ea' safi'mai Jisas sati aman anama fowa' ambagof awami mapeinai, dei' ambo'ona nomonas bu'wami mapeina andeande' nowaho' lowaf nape. Amam nematawa hiesi satolona ea' esis umbamahas.
41005016	Ea' esis sati amamaga amama sa'ipas ma amamaga amama mataga aman anama fowa' ambagof awami mapeinai. Ea' sa'ipas amamaga matagama bogof wapoti'.
41005017	Ea' esis hiesi sa'ipa Jisas mehip sa'i nokwaha etap anama asasima nefe' anagon.
41005018	Ea' Jisas nalata bot, aman anama fowa' ambagof awami mapeinai nahali'ana mehip na'i, “Ae' a'i efe' elomena.”
41005019	Ea' Jisas ina na'i, owa'. Ea' na'ipana na'i, “Ine' nefe'ma esis wambota atona ine'inai ni'ipasa amama Dembinai nanda'minami nati uwahipina ma nanda'ena bow'ena.”
41005020	Ea' aman anama nafe' nawalapa basef amama na'ipasam wambel 10-peleina Dekapolisa amamaga Jisas nanda'manami. Ea' esis amam nematawa gegelalasis kwapete'as ukup matamea mafe'.
41005021	Jisas nofa' bot notanima nambo walemb batupa'manai anama nafe' fisana gani wa'ol, ea' amam nematawa hiesi safi'i sape satagamana. Anan nape felefele'ma akata,
41005022	anona aman Jairus numafi ipat esis Juda sa'i basef sapeinai nafi'i. Anan nati Jisas ea' nindiwa nembawa notawamana, felefele'ma bo'wagah ananimi.
41005023	Ea' na'ipana mehip na'i, “Nogame ae'akwi felefele' kwa'i koga'. Ae' a'i ine' nefe' newamona lagel ine'inai akwa'w ambal notanimai nuwisa'w kohafel kopan.”
41005024	Ea' Jisas nalomana mafe'. Ea' amam nematawa hiesi safe' sagi'mam sanda' gwagwasi'ma etin saitu sindiwapana.
41005025	Ea' ano'w nemata'w kwape kwalomas, awes lu'unai nanda'akwi kwape gamba la'ela'ef afagof 12-peleim.
41005026	Akwa'w kwafe'ma dokta hiesi sase'akw nimanimi, ea' kwakwaha otamba akwa'umi hi'alama dokta isima hiesi ma senda'akw bo'okw, owa'etin. Awasi'w kwape na'ama la'ela'ef.
41005027	Ea' kwame' basefa Jisas nafela enis epes awes nanda'asi ambo'wes. Ea' kwaloma amam nematawa hiesi kwafi'i alafuga Jisasi kwahapila lowaf ananinai.
41005028	Dei' main, akwa'w okom na'i, “Ae' esa lagela lowaf ananinai, ae' bo'awe.”
41005029	Kwahapila lowaf ananinai etin mehip esimbel pele'atam ea' kwame' alop akwa'unai nataga bo'ona.
41005030	Dei' atef Jisas name' alop ananinai kwofalina, name' anona pepel ananinai nakwahona nafe'ma nanda' enin epen bo'wen. Na'ama nandamboma la'afena esis hiesi na'i, “Emi nasa lagela Ae'?”
41005031	Ea' alupumi ananimi ma'ipana ma'i, “Ine' natilis o owa' amam nematawa isima hiesi saitu sanda' gwagwasi'ma etin salomafa? Dei' maina ine' ata' na'i, ‘Emi nasa lagela ae'?’ ”
41005032	Ea' Jisas nandamboma natologon na'i niti epen inima nahapilani.
41005033	Ea' nemata'w akwama kogawa amamaga amama matagama'wi, ambo'okw ea' umbamaha'w kwapete'akw. Ea' kwafi'i kwindiwa nembawa kotawa felefele'ma Anan, kwawalapa amamaga kwa'iam alihim.
41005034	Ea' Jisas na'ipakw na'i, “Nemata'w, ine' nembale'efa ae' la'ifiwei. Amama atom dei' anda'ena bo'wena. Ine' fo'o, opaf ine'inai nope awanena. Esimbel ine'imi fataom, dei' awes ine'inai ahi'alana.”
41005035	Jisas ata' na'ipakw etin, nati anom amam makwaha ipat Jairusi mafi'i ma'ipa Jairus ma'i, “Nogamena ine'ikwi kwaga' ea'. Amama atom dei' ina nenda' Dembinai Tisa nofo'o ekep pehana, owa', hapainai.”
41005036	Ea' Jisas ina nembe' aligah name'amam basef amama amamumi, owa'. Ea' na'ipa Jairus na'i, “Ina umbamehena, owa'. Nembale'efa Ae' la'ifiwei.”
41005037	Ea' Anan ina na'i a'e ma amam nematawa hiesi solomana siowis ipat anama, owa'. Anan nao'wa Pita Jems naloma owalomana Jon amam atom mawis malomana.
41005038	Mafe' mataga ipat Jairusi, Jisas nati esis salef mehip sa'i sapoma'w kwapete'as.
41005039	Ea' nawis nomon na'ipas na'i, “Dei' maina ipe' palef patapea kwapete'epa? Akwa'w ina kwaga' endilisi, owa'. Kwa'oh etin.”
41005040	Ea' esis sanda' iafana kwapete'as ama na'iam na'ama. Ea' nagalo'ma esis sawisi ande'. Anan nao'wa ahaloma'w naloma mama'wakw saloma alupumi ananimi mape malomanai, esis etis safe' sawis nomon awani inima naga' na'oma.
41005041	Ea' nahapila lagel akwa'unai na'ipakw na'i, “Talita kumi.” Ape' mamboma basef amama ma'i, “Nemata'w sa'ukwi, ae' a'ipina, ine' dei' hafel.”
41005042	Ea' mehip nemata'w akwama afagof 12-peleim mahape'akwi kohafel kwafe' esis satolo'w, sohafel gegelalasis kwapete'as.
41005043	Ea' Jisas na'ipas mehipa siela basef ananimi na'i, “Ipe' ina pi'ipa enin epena amamaga amama, owa'.” Ea' na'ipa esisa sese'akwa anom gwa'aimi kogwa'am.
41006001	Jisas nohafel nakwaha wambel anama nafe' wambel ananinai ofagama Nasaret naloma alupumi ananimi.
41006002	Nemaf anama sapoma noma'wanai sa'i Sabat nataga, nafe' nawis ipat esis Juda sa'i basef sapeinai na'ipasa basef Godi amam nematawa, same'ana sohafel gegelalasis sa'i, “Aman anama nofa' basef amama eti? Emi nase'ana gawa anama? Emi nagiambamana ma dei' nanda' pepel anama si'i God nanda'anai?
41006003	Ape' magawa aman anama fowa' nanda' kamda nala' ifagw. Anan Maria nogaloma'w atona, nape wambeli. Anan sahalomam Jems naloma Josep, Judas naloma Saimon. Henitiamana ananiwai wape walomapa na'ae.” Esis sa'iam na'ama opalef aoma anan, ea' sowa' alafugahana.
41006004	Ea' Jisas na'ipas na'i, “Anona profet nofa' agel lu'unai anona wambel, sa'i anan dembinai safela agel ananinai sombale'efana. Ea' ina nofa' agel lu'unai wambel ananinai ofagama, wambota ananinai sapoma, owa'.”
41006005	Na'ama Anan ina nanda' anom amamaga la'ifimi wambel anama, owa'. Anan nasa lagofa enis awes nanda'asi atona etin nanda'as bo'wes.
41006006	Amam nematawa wambel Nasaretisi owa' sembale'efa Anan. Na'ama Anan nomonas matamea mafe'. Ea' Jisas nakwaha wambel ananinai Nasaret nafe' na'ipasa basef Godi amam nematawa wambel hiagoma nape felefele'i.
41006007	Ea' nofala alupumi ananimi 12-peleim mafi'mai Anan ea' nase'am agof lu'wami nanda'am la'ifima meatofa ambagof awami, ea' nasapa'am mafe' biam atom.
41006008	-
41006009	Na'ipam na'i, “Ipe' ina pefa' gwa'aimi isalef moni molomepa, owa'. Ipe' pela su pehapila bandefah pendahe'amon pefe'. Ina pefa' siogw biam atom, owa'. Pefa' atona etin mondondaepa.”
41006010	Ea' na'ipam wapoti' na'i, “Ipe' pefe' petaga anona wambel, i'i enis si'i a'e ma pefe' piowis ipat asasinai, ipe' pepe ipat anama atona palomas. Ea' pekwahona pehafel pefe'.
41006011	I'i anona wambel owa' sofa'epa pefe' ifagw asasimi some' basef ipe'imi, ipe' penda'am na'ama. Pekwaha wambel anama pindilama nombol mail bo'wagah ipe'imi ma sitilipa sogawa waf aonai ofagena asasinai atona.”
41006012	Ea' nasapa'am mafe' biam atom makwaha basef ma'i, “Ipe' pewa' alafugaha waf aonai, pemboma opalef pefe'ma God.”
41006013	Ea' matofa ambagof awami mape epesi. Ea' mofa' wel bu'wami makolo'ma esis awes nanda'asi hiesi sataga bo'wes.
41006014	Dei' anona gavman king Herot name' basefa maol anama Jisas nali' nanda'anai. Dei' main, agel Jisasi nataga lu'una nafe'agon hi'alagon. Ea' enis amam nematawa sa'i, “Jon napisi'as embeli dei' nohafel wapoti' nape la'ifina nanda' maol si'i God nanda'anai.”
41006015	Ea' enis epes sa'i, “Anan profet Elaija fowa'inai.” Ea' enis sa'i, “Anan anona profet si'i profet amama fowa' ganimi.”
41006016	Gavman anama king Herot name' na'ama ea' na'i, “Jon fowa' ae' atopa' bagato'wana, ea' dei' notanima nohafel wapoti' nanda' maol Jisasi.”
41006017	-
41006018	Fowa' Herot nali' naso' nemata'w owalomana Filipi agili'wa Herodias. Ea' sahalomana Herot nandalombana'w. Ea' Jon nati waf anama na'ipana na'i, “Ine' naso' nemata'w sahalomenai, ea' nawala mi'uli Godi. Na'ama ina andeande', owa'.” Ea' Herot nasapa' anom amam mafe' mombalo' Jon mofa'ana mafe' manda'ana nanda' kalabus.
41006019	-
41006020	Ea' Herodias kwame' basef amama, okom aona endilisi ma Jon, kwa'i kohana afuna, ea' owa'etin. Herot anan umbamahanama Jon ea' numafiana andeande'. Amama atom akwa'w ina la'ifikwa kohana neaga', owa'. Herot nogawa Jon aman bu'unai Godi. Nemaf anama anan name' basef Jon na'ipanami, anan nomonas matamea, ea' umbamahana. Anan okom na'ina'i endilisi ma neame' basef ananimi.
41006021	Ea' dei' Herodias kwagolopa anona eaf ma kohana neaga'. Herot nanda' anom gwa'aimi lu'wami ma okom nopoma nemaf anama mama'wana kolana. Anan nanda' gwa'aimi lu'wami ma anom dambami magiambamana ma maol gavmani maloma anom dambami mumafi amam soldia maloma anom dambami mape etap hiagoma Galili.
41006022	Ea' amam dambami maloma Herot mape ma' gwa'aimi, ano'w nemata'w sa'ukwi awiawai'wi kwawisi nomon kwaitu kwalemb. Akwa'w Herodias nogama'w. Ea' Herot naloma amam dambami ukup maimaila akwa'w endilisi. Ea' na'ipakw na'i, “Ine' na'i ae' ese'ena maim amamaga? Ine' ni'ipiam ae' ma ese'enam.”
41006023	Ea' Herot na'iam endilisi gani ilif na'i, “I'i ine' nihali' ae' ma ease'ena anom amamaga ine', ae' ese'enam. Ea' ine' ni'i ae' eawala amamaga ae'ami hiami ma'oh anama iliakwagoma ese'ena tu'wanim, ae' a'i a'e ma ese'enam. Ine' tu'wanim, ae' tu'wanim, dende'am etin.”
41006024	Ea' akwa'w kwawisi ande' kwafe' kwahali' mama'wakw akwa'ukwi kwa'i, “Ae' atuwasi i'ipa Herot efa' maim amamaga?” Ea' mama'wakw kwa'ipakw kwa'i, “Ine' ni'ipana ni'i nefa'ai balaga Jon napisi'as embeli.”
41006025	Ea' kwandamboma kwawis nomon mehip kwahali' Herot kwa'i, “Dei' atef ae' a'i ine' neha Jon napisi'as embeli noga' netopa' balaga nola anona plet nefa'anai nese'eana.”
41006026	Akwa'w kwa'iam na'ama, opaf Heroti nimanina endilisi. Ea' anan okom na'i basef endilisi gani ilif na'iam la'ifimi ea' amam nematawa hiesi sape salomana sa' gwa'aimi same'ana. Ea' ina ata' nosambala basef akwa'umi, owa'.
41006027	Mehip Herot nasapa' anona soldia nafe'ma noha Jon noga' nofa' balaga nafi'i. Soldia anama nafe' ipat sanda' kalabusanai natopa' bagato'w Joni nofa' balaga
41006028	nala anona plet nofa'ana nafi'i naso' Herodias nogama'w kofa'ana kwafe' kwase' mama'wakw.
41006029	Ea' alupumi Joni mame' basef amama, mafi'i mofa' alop si'ina mafe' mawana hi'agif.
41006030	Amam Aposel Jisasi dei' motanima mafi'i mandakolas malomana. Ea' mape manifa maol mafe' manda'anai ma'ipana basef hiami amam ma'ipasami.
41006031	Enis amam nematawa hiesi safi'i safe' ea' Jisas naloma alupumi ananimi ina ata' anona nogotama meagwa' gwa'aimi, owa'. Na'ama Jisas na'ipam na'i, “Wale, afa' atofa ofe' anagon wafiguma ma ata' tol opoma noma'w.”
41006032	Ea' mofa' bot mafe' anama wafiguma epes a'agoma, amam atom mafe'.
41006033	Owa'etin. Esis amam nematawa hiesi sogawa amam mafe'ma. Ea' esis hiesi sakwaha wambel hiagoma asasima sasagih safe' anama ea' sali' sataga anama amam ma'i meafe'ma.
41006034	Ea' Jisas nafe'ma nisila' akata, nati esis hiesi. Natilis ina anona aman nape numafias, owa'. Esis sape si'i sipsip owa' enin epen nimafiase, ea' nati esis uwahipis nawalipasa basef bu'wami hiami.
41006035	Wambomota felefele'ma owamb alupumi ananimi mafi'i ma'ipana ma'i, “Afa' wape na'ae wafiguma ea' wambomota felefele'ma owamb.
41006036	Ine' nesapa'as sofo'o wambel aof asasinai deindei sape felefele' setala gwa'aimi maim sea'am.”
41006037	Ea' Jisas nagwamam na'ipam na'i, “Ipe' etipa pese'as gwa'aimi.” Ea' ma'ipana ma'i, “Ine' na'i afa' ofe' utalai bret ama 200 kina ose'esam? 200 kina otamba amama dondo' ma epen nenda' maol aomb 8-peleim nofa'am.”
41006038	Ea' Jisas nahali'am na'i, “Ipe' bret ma'ufina na'oh? Ata' fo'o petolona.” Ea' mafe' matolona ma'i, “Bret lagel wa'ana atona naloma agof biam hi'imi ma'oh.”
41006039	Ea' na'ipam na'i, “Ipe' pi'ipa esis amam nematawa sope sefe' oto otowa otalef bu'wami.”
41006040	Ea' sape safe' si'i amam ma'ipas, enis sataga 100-peleis, enis 50-peleis, na'ama etin.
41006041	Ea' Jisas nafela bret anama wa'ana atona naloma agof biam naniga nati heven ilif nanifela God. Ea' nawalana naso' alupumi ananimi mafe' maso' esis amam nematawa hiesi hi'alas. Ea' nafela agof wapoti' nawalom nase'am mase'asam.
41006042	Esis sa'am elihis hi'alas.
41006043	Ea' alupumi ananimi matatama tukwakwanimi ma'ihi maolo'wam holalef lu'wami 12-peleim bret anama.
41006044	Esis amam nematawa sa' gwa'aimi amama epes hiesi. Seamba amam atom mataga 5,000-peleim.
41006045	Dei' atef Jisas nasapa' alupumi ananimi mofa' bot mali' mafe' walemb batupa'manai lu'unai anama mambo fisana mafe' Betsaida. Ea' nasapa' amam nematawa hiesi safe' deindei.
41006046	Nasapa'as safe', anan nandowasa' halaf nape na'i nonda' beten.
41006047	Wambomota alupumi ananimi mape bot ata' mala walemb batupa'manai lu'unai la'afen. Ea' Jisas atona naitu akata.
41006048	Ea' nati uf lu'unai nalo nafi'i anama amam ma'i meafe'ma, ea' nakoto'ma amam manda' pul masasapa' bot ekep paham endilisi. Owamb ata' nail etin felefele'ma leala, Jisas nailam natoma embel ilif nafe'ma amam. Ea' na'i nikila'am nefe'.
41006049	Ea' mati anan naitu nafi'i embel ilif ea' ma'i anona gamba nailam nafe', ea' manda'am wi ge' ma'oh kwapete'am.
41006050	Dei' main, amam hiami matolona ea' gegelalasom. Ea' mehip Jisas nalomam na'i, “Ipe' la'ifipa, umbamehepa owa'. Ae' atowe ma'uwi ailipa afi'i.”
41006051	Ea' nalata bot nape nalomam, dei' atef uf faso'mana opalef amamumi gegelalasom kwapete'am endilisi, ea' mape ukup matamea mafe'.
41006052	Dei' main, amam ina ata' ukup mape andeande'ma mogawa basef ofagema ma bret anama Jisas nase'asama esis hiesi sa'am, owa'. Ukup amamumi mase'am.
41006053	Jisas naloma alupumi ananimi mowala mambo walemb batupa'manai anama mafe' mataga anona etap lu'wagoma Genesaret. Ea' mowa' bot nail,
41006054	misila'i mafe' ea', esis mehip sati Jisas ea' sagawana.
41006055	Ea' sasagih safe' anama hiagoma ganigani. Esis same' basefa Jisas napoma, ea' sefa' awes nanda'asi balatagw sofa'as safi'mai anan.
41006056	Wambel hiagoma lu'wagon sa'ogon, naloma anama hiagoma Jisas nafe'ma, esis sambe' isima awes nanda'asi sa'oh la'afen. Ea' sofala Jisas mehip ni'i a'e ma isima sohapila lowaf ananinai da'malifinama atona. Ea' emi egafis sahapilanai sataga bo'wes wapoti' hi'alas.
41007001	Amam Farisi maloma anom mawalipasa mi'uli Godi, makwaha Jerusalem mafi'mai Jisas malipana.
41007002	Ea' mati anom alupumi Jisasi ma' gwa'aimi owa' mosa'opa lagof mea' gwa'aimi si'i amam Farisi ma'iam, owa'. Ea' amam Farisi ma'i alupumi Jisasi lagof amamumi alogw mailam.
41007003	Dei' main, amam Farisi maloma esis Juda hiesi hi'alas saila mi'uli anama esis akupasi. I'i esis sesa'opa lagof andeande', sea' gwa'aimi. I'i owa', owa'.
41007004	Esis safe' maket setanima sifi'i, ma owa' sesa'opa lagof, ina sea' gwa'aimi, owa'. Esis saila mi'uli hianai naninani si'i mi'uli anama sofa'ana akupas asasisi. Sasa'opa kahi sospas, dis saloma belegw atom ama saila mi'uli akupasi.
41007005	Na'ama amam Farisi maloma amam mawalipasa mi'uli Godi mahali' Jisas ma'i, “Dei maina alupumi ine'imi owa' mila mi'uli amam akupami? Lagof amamugumi alogw mailam magwa' gwa'aimi.”
41007006	Ea' Jisas na'ipam na'i, “Fowa' gani profet Aisaia nendela'wifa ipe' endilisi, ipe' pa'i basefa malogof biamipei. Anan nanda'am andeande' dende'ma ipe' na'iam na'ama na'i, God na'i, ‘Amam nematawa isima safela agel ae'anai lu'una malogof asasimi atom, ea' opalef asasimi mape laogona ae'. Ukup asasimi ina sembale'efa Ae', owa'.
41007007	Esis ina sawalipasa basef ae'ami, owa'. Esis sawalapa mi'uli epes sape etapi, sambaso'mas sa'i, “Mi'uli anama basef Godi.” Ea' sanda' lotu safela agel ae'anai etin.’ ”
41007008	Ea' Jisas na'ipam wapoti' na'i, “Ipe' pakwaha mi'uli Godi ea', dei' paila waf epes sape etapi atona la'ifipa.”
41007009	Ea' na'ipam na'i, “Ipe' pegawa andeande' pa'i penda' waf bu'unai atona, owa'etin. Dei' pesambala mi'uli Godi ma paila waf ipe'inai atona.
41007010	Fowa' gani Moses nawalipasa mi'uli anama na'ipas na'i, ‘Ipe' pinifela mamasepa ipe'isi pembale'efas pigiambamas.’ Anom wapoti' na'iam na'i, ‘Emi egafis si'i basef awamima ahapas mamasas asasisi, isima enis epes sohas soga'.’
41007011	Ea' ipe' pambaso'am pa'i anom basef na'ama pa'i, Emi nindaiwa'ma nigiambama mamasan ni'ipas ni'i, ‘Otamba maim ae'ami andaiwa'ma ease'epam, ae' andandepama ease'anam God.’
41007012	Ea' ipe' Farisi paloma ipe' pawalipasa mi'uli Godi, ipe' pa'i a'e ma epen inima nembaso'ma mamasan, ea' ina nagiambamas, owa'.
41007013	Na'ama ipe' paila mi'uli fowa' gani pefa'ana akupipa ipe'imi, panda' waf anama pesambala basef amama Godi na'i ape' migiambama mamasapa. Ea' panda' waf ipe'inai atona panda' waf aonai la'ela'ef na'ama ina andeande', owa'.”
41007014	Ea' Jisas nofalai amam nematawa hiesi wapoti' safi'mai anan ea' na'ipas anom basef womun etin na'i, “Ipe' hipei peme' basef ae'ami okokomam pegawam andeande'.
41007015	Amamaga gwa'aimi maim ande'ami ipe' pegwa'am mowala mape nomon, amama ina monda'epa awepa, owa'. Ea' amamaga mape ukup ipe'imi nomon mawisi ande', amama atom manda'epa awepa. [
41007016	Ipe' aligah magalipei, ipe' peme' basef amama.]” Ea' Jisas na'ipas na'ama,
41007017	nakwaha amam nematawa isima hiesi nafe' nawis ipat. Ea' alupumi ananimi atom mape mahali'ana ma basef amama ofagema womun etin do'ok na'ipasami.
41007018	-
41007019	Ea' na'ipam na'i, “Ipe' ina ata' pegawa! Amamaga gwa'aimi maim mape ande'i ina monda'epa awepa, owa'. Gwa'aimi amama sa'am mowala opalef nomon ea' mafe' sakam mafe' mowala dowah. Ea' ukup ipe'imi ina aom, owa'.” Jisas na'ipasa basef amama na'i, “Gwa'aimi mamumami hiami hi'alam bu'wami atom mogwam.”
41007020	Ea' na'ipam wapoti' na'i, “Amamaga mape epes opalef nomoni, ukup awami maim mataga ande', amama atom manda'epa awepa.
41007021	Amamaga awami mape ukup nomon epesi mawisi ande' na'ama. Waf naninani aonai, ukup awami, waf sanda' so'a waulanai, wal, soha enis seaga'i,
41007022	sohambombaga waf dase'amainai, waf kowalasanai, waf sa'i sofa' amamaga hiami ma esis etis, baso'amunai naninani aonai, sesambala basef, simbisambas, sa'i basef awami, ukup aoma enis epes, findiwa, safela agof asasimi atom lu'um, waf gawa a'anai.
41007023	Waf anama naninani aonai, anama nape nomon ukup epesi nawisi ande' nanda'epa awepa.”
41007024	Ea' Jisas nohafel nakwaha wambel anama, nafe' Tair nafe' nawis anona ipat. Anan nandaiwa'ma enin epen negawa anan nape na'ama. Owa'. Anan ina nandambaho'.
41007025	Ea' ano'w nemata'w kwame' basefa anan nape na'ama. Nemata'w akwama nogama'w akwa'ukwi sa'ukwi ambal aonai napai'w. Ea' mama'wakw mehip kwafi'mai Jisas kwindiwa nembawa kotowa felefele'ma bo'wagah ananimi.
41007026	Akwa'w Finisiai'wi anona etap hiagoma Siria. Akwa'w ina Judai'wi, owa'. Kwa'i diga Griki. Ea' kwahali' Jisas mehipa netofama'wa ambal aonai nape nogama'w akwa'ukwi.
41007027	Ea' na'ipakw anom basef womun etin na'i, “Ape' ata' mose'asa gwa'aimi awasi ape'isi sili'. Ape' ina mofa' gwa'aimi awasi ape'isi makwahom mafe'ma nombagw, owa'.”
41007028	Ea' akwa'w kwagwamana basef Anan kwa'i, “Dembinai, ine' na'i endilisi. Ea' nombagw mafe' owina tebol matatama gwa'aimi mowa etapi magwa'am.”
41007029	Ea' Jisas na'ipakw na'i, “Ine' na'iam na'ama andeande'. Ea' tanima fo'o. Ambal aonai nakwaha nogamena ine'ikwi nawisi nafe' ea'.”
41007030	Ea' akwa'w kotanima kwafe' ipat akwa'unai, kwati nogama'w akwo'ukwi tol kwa'oh lahis, ambal aonai nakwaho'w nawisi nafe'.
41007031	Dei' Jisas nohafel nakwaha wambel Tair, ea' nafe' nawis la'afena wambel Saidon. Ea' nakwaha Saidon nafe' etin nataga walemb batupa'manai lu'unai Galili ea' nafe' la'afena wambel 10-peleina Dekapolis.
41007032	Ea' esis sao'wai anona aman nafi'mai Jisas, aligah mase'ana afega ananinai dindigina. Ea' ina na'i andeande', owa'. Na'ama esis sofala Jisas ma nesa lagela anan nonda'ana bo'ona.
41007033	Ea' Jisas nao'wana amam biam mafe' makwaha esis amam nematawa hiesi amam atom mape. Ea' nasapa' faguf biam ananimi mawis aligah aman anama, wa'owa'ol. Ea' nisi'waf nasa faf afega aman anama,
41007034	ea' Jisas naniga nati heven ilif, okom Ananinai nataga mehip, na'iam na'ama diga Hibrui na'i, “Efata.” Basef ofagema amama ma'i, “Ine' aligah mogal neme' basef ni'iam andeande'.”
41007035	Ea' aligah magal, afega anainai nataga bo'ona ea'. Dei' na'i andeande'.
41007036	Ea' Jisas na'ipas na'ama esis ina si'ipasa amamaga amama ma enin epen. Nape na'ipasa basef la'ifimi timbitambel. Owa'etin. Esis sawalapam sa'ipasam timbitambel seme'am.
41007037	Ea' esis gegelalasis endilisi sa'i, “Amamaga hiami Anan nanda'ami nanda'am bo'om etin. Anan nanda' esis aligah mase'asi same' andeande', esis malagof mase'asi sega sa'i andeande'.”
41008001	Anona nemaf amam nematawa hiesi sandakolas wapoti' sa'i seme' basef Jisasi. Ea' esis gwa'aimi a'as. Na'ama Jisas nofala alupumi ananimi mafi'i na'ipam na'i,
41008002	-
41008003	“Ae' ati esis amam nematawa isima uwahipis. Esis sape salome nimeguf wanom gwa'aimi a'as nolomahas endilisi. I'i ae' esapa'as sefe' etin utagw wambel asasima, siti noga atona sowa so'oh sofe' eaf. Enis safi'i laogoma.”
41008004	Ea' alupumi ananimi magwamana basef ma'i, “Anae' wafiguma epes a'agoma. Atuwasi afa' ofa'ai bret eti weaso' amam nematawa isima hiesi sea'am? Afa' bret ina hiana, owa'.”
41008005	Ea' Jisas nahali'am na'i, “Dei' ipe' bret ma'una na'oh?” Amam ma'i, “7-peleina na'omafa.”
41008006	Ea' na'ipa esis amam nematawa sape etap, Anan nafela bret 7-peleina, nanifela God nawalona naso'am alupumi ananimi ma mase'asam esis amam nematawa hiesi. Amam mase'as hi'alas dende'.
41008007	Ea' anom agof sa'umi hi'imi wapoti' ma'oh. Ea' Anan nafelam nanifela God, naso'amam mese'as wapoti'.
41008008	Ea' esis sa'am, dondo' elihis. Ea' alupumi ananimi matatama tukwakwanimi ma'ihi makolasam maolo'wam holalef lu'wami 7-peleim.
41008009	Amam nematawa sa' gwa'aimi amama sataga hies seamba amam atom mataga 4,000-peleim. Ea' Jisas nasapa'as safe'
41008010	ea' mehip Anan nalata bot naloma alupumi ananimi mafe' anona etap lu'unai Dalmanuta.
41008011	Ea' amam Farisi mafi'i ma'i basef mandahihianamam maloma Jisas. Amam ma'i mogwambana ma muti anona ikwaf la'ifinai. Na'ama ma'ipana ma'i anan nonda' anona ikwaf la'ifinai si'i God nape heveni nanda'anai. Amam ma'i anan nihi'ambamama anan nape pepel Godi ma dei' nanda' amamaga amama.
41008012	Ea' Jisas name' ambal ananinai nemanina ea' na'i, “Dei' maina ipe' amam nematawa dei' pape etap anae' pa'i piti anona ikwaf la'finai? Ae' owa'etina enda'ana pitolona, owa'.”
41008013	Ea' nakwaha amam notanima nalata bot nafe' fisana.
41008014	Amam alupumi Jisasi ukup mase'ama mofa' bret hianai nolomam. Amam mofa' atotona nala bot
41008015	Ea' Jisas naumbalom na'ipam na'i, “Ipe' pindumafuma andeande' ma yis amama amam Farisi maloma yis Heroti.”
41008016	Ea' mame' Anan na'iam na'ama, manda'ipama ma'i, “Afa' ukup mase'afa bret na'ihi dei' na'ipafa na'ama.”
41008017	Ea' Jisas nogawa basef amamumi na'ipam na'i, “Dei' maina ipe' pa'i, ‘Ipe' bret a'epa?’ A'i ipe' ukup mase'epa, owa' ata' pegawa?
41008018	Ipe' naep mati, ea' ipe' owa' ata' piti anom amamaga. Ea' aligah mapeipa, ea' ipe' ine' peme' basef, owa'. Ukup mase'epa.
41008019	Nimbewa' awala bret 5-peleina ma epes isima 5,000-peleis, ama tukwakwanimi ma'ihi pakolasom paolo'wam holalef ma'um si'im?” Ea' amam ma'i, “12-peleim.”
41008020	“Ea' nimbewa' awala bret 7-peleina ma tukwakwanimi ma'ihi patatamam paolo'wam holalef ma'um si'im?” Ea' amam ma'i, “7-peleim.”
41008021	Ea' Anan na'ipam na'i, “Ipe' dei' ina pegawa, ata' owa'.”
41008022	Amam mafe' mataga Betsaida, sao'wamanai anona aman naep mase'anai nafi'mai Jisas ea' sa'ipana mehipa nesa lagel ananinai nonda'ana bo'ona.
41008023	Ea' nahapila lagel anan naep mase'anai, nofa'ana nakwaha wambel nawis ande' nisi'wafa naep ananimi, nasa lagela anan nahali'ana na'i, “Ine' nati ambasif o ata' owa'?”
41008024	Ea' aman anama natologon na'i, “Ae' ati enis epes ea' atilis si'i lawah mafe'.”
41008025	Ea' Jisas nasa lagel wapoti', naep ananimi dei' mataga bo'om, natologon andeande'.
41008026	Ea' Jisas nasapa'ana nafe' ipat ananinai na'ipana na'i, “Ine' owa' nefe' niwis wambel ni'ipasa ae' anda'ena ambo'wena, owa'. Ine' nefe' usi'ina ipat ine'inai.”
41008027	Ea' Jisas nohafel naloma alupumi ananimi mafe' felefele'ma wambel hiagoma Sisaria Filipai. Amam mafe'ma eaf, nahali'am na'i, “Esis amam nematawa sa'i ae' aman emi egafuwi?”
41008028	Ea' amam ma'ipana ma'i, “Enis sa'i ine' Jon aman napisi'as embeli. Ea' enis sa'i ine' Elaija. Ea' enis sa'i ine' enina profet, fowa'inai.”
41008029	Ea' nahali'am na'i, “Dei' ipe' pa'i ae' emi egafuwi?” Ea' Pita nagwamana na'ipana na'i, “Ine' Krais, God nandandepena nasapa'ena nafi'i.”
41008030	Ea' na'ipama basef la'ifimi na'i, “Ipe' ina pewalapa ae' pi'ipa enis pi'i ae' Krais, owa'.”
41008031	Ea' Jisas nasefela basef ananimi nawalipam na'i, “Ae' ataga epen endilisiwei, nambimb agufumi Judai mose'e nimanimi lu'wami. Amam moloma amam pris dambami moloma amam dambami mawalipasa mi'uli Godi. Nambimb mondaiwa'me mose'e alafugah mohe ega' ma nimeguf biam ea', meafe'ma wanomi ehafel wapoti'.”
41008032	Anan nawalapa basef amama alihima amam. Ea' Pita nofa'ana nelefata nasa gemba ea' na'ipana basef la'ifimi ma basef amama Jisas na'ipasami.
41008033	Ea' Jisas nandamboma nati alupumi ananimi, nanda' megahaha Pita na'i, “Ine' si'i Satan. Dei' main, ine' owa' okom nopoma okom Godi. Ukom ine'inai si'i ukup epes sape etapi etis. Si'amae nefe' alafuga ae'anai.”
41008034	Ea' Jisas nofalai esis amam nematawa hiesi safi'mai Anan saloma alupumi ananimi na'ipas na'i, “I'i emi egafis si'i sila Ae', esis ata' seho'ofa ukup asasimi atom mowala, sefe' owin ama God ea' ina umbamahasa enis epes sohas soga', owa'. Ae' efa' nimanimi ma anda' maol Godi nambimb sehe ega' lawag usi'inai tu'wanainai. Epes isima senda'am na'ama etin si'i Ae' ma sigi'ma ae'. I'i owa', owa'etin.
41008035	Emi egafis ukup mopoma ambagof asasimi atom, si'i sihapilam tatala'im, anona nemaf ambagof asasimi higililam. Ea' emi egafis ukup mopoma ae' eloma basef bu'wami Godi ma sesambala ambagof asasimi etap anae', anona nemaf God nofa'as sotanimani sopan andeande' la'ela'ef hihif.
41008036	Emi egafis senda' maol naninani sofa' gwa'aimi wiga amamaga hiami etapami atom hegilialami, esis wapoti' hegililas solomam. Dei' amamaga amama anona nemaf migiambamas mi'imama? Owa'etin.
41008037	Epes isima anona nemaf sofa' amamaga maima seatala ambagof asasimi ma sitanima sowambilami wapoti'? Owa'etin.
41008038	Ae' ataga epen endilisiwei. Amam nematawa dei'isi sanda' waf aonai sakwaha sombale'efa God. Emi egafis ambagof aoma ae' sondafa'me eloma basef ae'ami, anona nemaf ae' wapoti' ambal aona epes isima endafa'mas nemaf anama ae' ifi'i eloma amamaga bu'wami la'ifimi mafifili Ahalomei elomai amam ensel bu'wami Godi wapoti'.”
41009001	Ea' Jisas na'ipa esis na'i, “Ae' a'ipipa endilisi, enipa paitu na'ae nambimb ina pega' ulal, ata' owa'. Enipa piti pepel Godi nifi'i ma epes hiesi siowis wambota Ananinai numafias.”
41009002	Nimeguf wanom wanom mafe'ma ea', Jisas nao'wa Pita naloma Jems naloma Jon nao'wam mondowasa' anona halaf launai. Nao'wa amam atom mape, ea' mati alop Ananinai nandati na'ana nafifil endilisi.
41009003	Luwaguf maim ananimi mataga afitim endilisi. Ina anona aman etapanai la'ifina nanda' luwaguf maim mataga efitim na'ama, owa'.
41009004	Ea' mati amam biam fowa'imi, Elaija naloma Moses mataga maitu ma'i maloma Jisas.
41009005	-
41009006	Pita naloma Jemsi Jon umbamaham endilisi, ea' Pita na'i nie'iami anom basef, ea' anan ina ata' okom napoma basef na'i ni'iami, owa'. Ea' na'iam na'ama na'i, “Dembinai Tisa, afa' wape na'ae andeande'. Ata' ola' anom aolah wanom, mondandafa. Ine' anona, Moses anona, Elaija anona.”
41009007	Ea' anom elagw maofeniam. Ea' anona malogel na'i natagai elagw amama na'i basef na'i, “Anan Nogalome ae'anai, Ae' okom nohafel nainailana endilisi. Ipe' peme' basef ananimi.”
41009008	Dei' atef alupumi Jisasi wanom matologon mehip ganigani, ina mati enin epen, owa'. Mati Jisas atona naitu nalomam.
41009009	Ea' amam ata' makwaha halaf makini'i etin, Jisas na'ipam mehip na'i, “Ipe' ina pewalapa amamaga amama dei' patulumi pi'ipa enin epen, owa'. Pefe' dahama dahama nemaf anama ae' ataga epen endilisiwei, ma sehe ega' etanima ehafel hi'agif wapoti', pi'ipas.”
41009010	Ea' amam mahapila basef amama mape, manda'ipama ma'i, “Basef amama Jisasi notanima nohafel hi'agif, ofagema ma'imama?”
41009011	Ea' mahali'ana Jisas ma'i, “Dei' maina amam mawalipasa mi'uli Godi ma'i Elaija fowa'inai ata' nili' nifi'i?”
41009012	Ea' Jisas nagwamama basef na'i, “Endilisi. Elaija nifi'i nondondomba amamaga hiami motaga bo'om andeande'. Ea' basef mail buk Baibeli ma'i dembinai anona nemaf notaga epen endilisinai nope ni'imama? Amama ma'i anan neme' nimanimi awami ma esis sowa' alafugahana.
41009013	Dei' a'ipipa, anona Elaija nafi'i ea'. Ea' esis saila ukup asasimi atom, sanda'mana waf aonai endilisi si'i anom basef mape buk Baibeli ma'iam.”
41009014	Jisas naloma alupumi wanom mafi'i mati anom alupumi tu'wanim 9-peleim mapani, ea' mati amam nematawa hiesi saitu felefele'ma amam. Ea' mati anom mawalipasa mi'uli Godi ma'i basef mandahihianamam maloma alupumi Jisasi 9-peleim.
41009015	Amam nematawa isima hiesi sati Jisas nafi'i, sohafel gegelalasis kwapete'as, sasagih safe'ma Anan sanifelona.
41009016	Ea' Jisas nahali' amam alupumi ananimi na'i, “Ipe' palomam pa'i main pandahihianamam?”
41009017	Ea' anona aman nape la'afena amam nematawai nagwamana basef Jisas na'i, “Dembinai tisa, so'uso'win aman ae'anai anona ambal aonai napein, malogel nase'an. Na'ama efa'an afi'mai ine'.
41009018	Nimeguf hiami ambal anama aonai nahapilan tatala'in nakwahin newa etap. Ea' apah nataga malogel, nalelef ananimi dindigim dogw, ea' alop ananinai dindigina endilisi. Ae' a'ipa alupumi ine'imi a'i motofa ambal anama aonai nefe', ea' amam ina la'ifim.”
41009019	Ea' Jisas nagwamama basef na'ama na'i, “Ipe' amam nematawa owa' pembale'efa ae'. Nimeguf ma'um ae' ata' epe elomepa? Nimeguf ma'um wapoti' ma efa' nimanimi ipe'imi? Ipe' fa'an pifi'mai ae'.”
41009020	Ea' esis sao'wamana awani inima anan. Ambal anama aonai nati Jisas, mehip nakoto'an kwapete'an nafe' newa etap na'oh, apah afitimi mataga sisih malogel ananinai.
41009021	Ea' Jisas nahali' ahalomana na'i, “Nogalomena ine'inai, awes anama nanda'an nape nimeguf ma'um?” Ea' anan na'ipana na'i, “Fowa' ata' awani nape la'ela'ef na'ama etin.
41009022	Nimeguf hiami ambal aonai nakwahin newala nasef nif fandumi, o newala embel na'i nohan afin. I'i ina la'ifinai, niti ape' owahipipa nigiambamapa.”
41009023	Ea' Jisas na'ipana na'i, “Dei' maina ine' nahali'i na'ama? Emi epen nembale'efa Ae' endilisi, enin la'ifina nenda' opeh bu'wami mamumami hiami.”
41009024	Ea' ahalomana ma nogalomana anama na'ipa Jisas na'i, “Ae' embale'efa ine' kwaukwawie'. Dei' nigiambame ma eambale'efena la'ifiwi endilisi.”
41009025	Ea' Jisas nati amam nematawa hiesi safi'i saitu salipana felefele', na'ipa ambal anama aonai mehip na'i, “Ine' ambal aonai nasopama aligahi malogel awani inima, ine' nekwaha so'uso'win inima nefe'. Netanima niefi'mani owa'.”
41009026	Ea' ambal anama aonai nakoto'an mehip nakwahin nandahi' nafe'. Ea' awani inima nandati si'i naga'i ea' hiesi satilin sa'iam na'ama sa'i, “Enin naga' ea'.”
41009027	Ea' Jisas nahapila lagel ananinai nafelan ea' bo'wen naitu.
41009028	Alupumi Jisasi atom malomana mawis anona ipat mape, mahali'ana na'ama ma'i, “Dei' maina afa' owa' la'ififama weatofa ambal anama aonai?”
41009029	Ea' Jisas na'ipam na'i, “Ipe' penda' beten pembale'efa God atona, ipe' la'ifipama peatofa ambal anama aonai. Owa' anona eaf petofana. Beten atona.”
41009030	-
41009031	Ea' Jisas nao'wa alupumi ananimi makwaha anama mapoma mafe' mataga etap hiagoma Galili mawis mafe' anagon mape. Dei' main, Jisas na'i nope nondambaho' nolomama neawalipama basef ananimi. Na'ama nandaiwa'ma anona aman nogawa anama amam mafe' mapoma. Anan nawalipama basef na'ama na'i, “Ae' ataga epen endilisiwei, nambimb felefele' anona aman nose'asa ae' efe'ma lagof naumbih ae'ami mohe ega'. Ama nimeguf biam hi'ilam meafe'ma wanomi, etanima ehafel efa' ambal namunai wapoti'.”
41009032	Ea' alupumi ananimi mame' basef amama, ea' amam ina mogawa ofagema, owa'. Ea' amam umbamahama meahali'ana ma basef amama ofagema.
41009033	-
41009034	Ea' Jisas naloma alupumi ananimi mafe' mataga Kaperneam, mafe' mawis ipat nomon, Jisas nahali'am na'i, “Ipe' pa'i maim basef do'ok wafi'i eaf?” Do'ok mafi'i eaf, amam ma'i basef hiami ma'i nambimb emi nepe nili' dembinai ma amam. Na'ama amam ina magwamana anom basef, owa'. Tol mape etin.
41009035	Ea' Jisas nape etap nofala amam mafi'i mape felefele' na'ipam na'i, “Emi epen ni'i netaga dembinai nepe nili', enin ata' nili' netaga si'i nanda' maola anasi, netaga nagi' endilisi ma naep epesi.”
41009036	Ea' Jisas nafilai enin so'uso'win nahaponan naitu la'afena amam nahapilan na'ipam na'i,
41009037	“Emi egafis sese' opalefa siegiambama enin sa'usa'win si'i ini' ma okom ananinai nopoma Ae', esis sase'e opalef Ae' wapoti' sagiambame. Ea' emi egafis sigiambama ae'i, ina sagiambama Ae' atowe, owa'. Esis sagiambama anan nasapa'e afi'i wapoti'.”
41009038	Ea' Jon nogwa basef na'ama na'i, “Dembinai Tisa, afa' wati anona aman nanda' maol natofa ambagof awami ma agel ine'inai. Ea' anan ina nagalo'ma afa', owa'. Ea' dei' wa'i owa'mana.”
41009039	Ea' Jisas na'ipa Jon na'i, “Ipe' ina pi'ipana na'ama, owa'. Emi epen nanda' maol bu'unai ma agel Ae'anai, enin ina ni'ipasa basef awami ma Ae', owa'.
41009040	Emi egafis owa' naumbih afa'isi, esis alupisi afa'isi.
41009041	Ae' a'ipipa endilisi, emi egafis sitilipa si'i ipe' epes ae'ipei ma siegiambamepa sese'epa anom amamaga kwauwie'im si'i embel kwaie'um pea'am, anona nemaf God nogwamasam amamaga bu'wami si'i presen.”
41009042	Ea' Jisas na'ipam na'ama na'i, “I'i emi egafis senda' enin epen so'uso'win nembale'efa ae'i, nefe' nenda' waf aonai, nambimb epes isima sofa' nimanimi awami. I'i enis epes sofa' epes isima sepa' owap lu'unai nil bagafowa asasimi sokwahis sowala naoh loumi, sope andeande' kwaukwawie'. I'i epes isima senda' enin so'wiso'win nekwaha nembale'efa ae', epes isima sepe awes endilisi sikila' isima sewala naoh laumi afis.
41009043	I'i lagof ipe'imi monda'epa pewa ma waf aonai, petopa'am pekwahom mefe'. Ea' lagel atona etin nope, ma pefa' ambal namunai nopeipa pepan andeande' la'ela'ef. Na'ama lagel anama nanda' waf aonai nope, nofa'epa pefe' wambel aonai nif fandumi mape la'ela'efi.” [
41009044	“Wambel anama endihip sa'usa'umi namumi mape la'ela'ef magwa epesi, ea' nif amama wapoti' ina hi'gilalam, owa'.”]
41009045	“Ea' i'i bo'waga ipe'inai nonda'epa pewa ma waf aonai, petopa'ana pekwahona. Ea' bo'waga atotona nope, ma pefa' ambal namunai nopeipa pepan andeande' la'ela'ef. Na'ama bo'waga anama nonda'epa penda' waf aonai nope nofa'epa pefe' wambel aonai nif fandumi mape la'ela'efi.” [
41009046	“Wambel anama endihip sa'usa'umi namumi mape la'ela'ef magwa epesi, ea' nif amama wapoti' ina higilalami, owa'.”]
41009047	“I'i naep ipe'imi monda'epa pewa ma waf aonai, pigiam pekwahom. Atona etin mope ma piwis wambota Godi numafipa, pepe andeande' la'ela'ef. Na'ama naem anama nonda'epa panda' waf aonai nope, nofa'epa pefe' wambel aonai nif fandumi mape la'ela'efi.”
41009048	“Wambel anama endihip so'uso'umi namumi mape la'ela'ef magwa epesi, ea' nif amama wapoti' ina higilalami, owa'.”
41009049	-
41009050	“Anona nemaf epes hiesi some' nimanimi lu'wami si'i nif monda'as sope bo'wes andeande'. Sol usihimi bu'wami ma gwa'aimi, ea' sol owa' usihim, nambimb penda'am pi'imama usihim wapoti'? Ipe' panda' sola gwa'aimi usihim. Ea' ipe' na'ama etin si'i sol usihimi, pepe opalef ipe'imi etifim peloma sahin owan hiesi pigiambamas penda' waf bu'unai.”
41010001	Ea' Jisas nakwaha wambel anama nafe' anona etap hiagoma Judia nambo walemb Jordan gani fisana. Ea' amam nematawa hiesi safi'mai Anan wapoti', nase'asa basef si'i la'ela'ef nawalipasam.
41010002	Ea' anom Farisi mafi'i mahali' Jisasa anom basef magwambana ma'i, “Mi'uli ape'inai andeande'ma anona aman nondaiwa'ma nemata'w anani'wi nokwaho'w o owa'?”
41010003	Ea' Jisas nagawamama basef na'ipam na'i, “Moses nase'epa maina mi'uli?”
41010004	Amam magwamana basef ma'ipana ma'i, “Moses na'i a'e ma anona aman ni'i nokwaha akwa'w, nonda' anom basef mil okwatip nose'akwana nokwaho'w kofe'.”
41010005	Ea' Jisas na'ipam na'i, “Ipe' patotopa' basefi. Dei' Moses nanda'mepa mi'uli anama.
41010006	Fowa' gani dambadamba God nanda' amamaga hiami, ‘Nanda' epes sataga amam nematawa.’
41010007	'Na'ama esis bias ina ata' sope si'i sape deindei, owa'. Aman nokwaha mamasana ananisi nefe' noloma waulu'mana anani'wi, esis bias sope alop atotona.
41010008	Ea' esis bias sondase'ama sotaga si'i alop etifina.’ Esis ina ata' sape biasa sape deindei, owa'.
41010009	Ea' esis God nakolasis sape la'ifis, isima God na'i enin epen ina nehape'as, owa'.”
41010010	Ea' Jisas naloma alupumi ananimi mafe' mawis mape ipat, mahali'ana ma waf anama sandase'amainai.
41010011	Ea' Jisas na'ipam na'i, “Emi egalin nakwaha waulu'mana anani'wi ma nose' ano'w wapoti', anan nanda' waf aonai so'a waola nemata'w akwama nali' nase'akwi.
41010012	Ea' na'ama etin, emi egafu'w kokwaha anona kose' anona aman wapoti', akwa'w kwawala waf bu'unai kwatopa' dase'ama kwanda' waf aonai so'a waulanai ma anan nali' nase'akwi.”
41010013	Ea' esis sau'wamanai enis awasi sofa'as safi'mai Jisas, sa'i anan nowamona lagof ananimi ma awasi isima ma ni'ipasa basef bu'wami ma God nofalo'mas. Ea' alupumi ananimi mati amama ea' minifalis esis sofa'as sifi'mai Anan.
41010014	Ea' Jisas nati amam ma'i manda' na'ama, anan okom aona ma amam ea' na'ipam na'i, “Ipe' kwahowas awasi isima sifi'mai ae'. Ipe' ina pindaiwa'mas. Fa'asi sifi'mai ae'. Esis amam nematawa siowis wambota Godi numafias same' basef ananimi sailam si'i awasi isima.
41010015	Ae' a'ipipa endilisi, emi egafis sindaiwa'ma siowis wambota Godi numafias ama sese'ana ukup asasimi ma God si'i awasi isima sa'i aho'mana, epes isima sanda'am na'ama ina nambimb suwis wambota Godi numafias, owa'.”
41010016	Ea' Anan nafela awasi isima nahapilas satoma bo'wagah ananimi nawamona lagof ananimi balagah asasimi na'ipasa basef bu'wami ma God nofalo'mas.
41010017	Jisas nohafel nafe', anona aman nasagih nafi'mai anan nindiwa nembawa notawa nahali'ana na'i, “Tisa bu'winai, ae' nambimb enda' maina waf bu'unai ma efa' ambal namunai epe andeande' la'ela'ef?”
41010018	Ea' Jisas na'ipana na'i, “Dei' maina ine' na'i Ae' bu'uwei? God atona Anan bu'unai.
41010019	Ine' negawa mi'uli God naso' Mosesanai na'i, ‘Ina nenda' waf aonai so'a waulanai neha enis soga' nenda' wal, owa', ine' owa' nembaso'ma enis epes ama nenda' kotimas etin, ea' ina nembaso'ma enis epes ma nefa' anom amamaga asasimi, owa'. Ine' nepe owina mamasena ine'isi neme' basef asasimi nilam ea' numafias andeande'.’ ”
41010020	Ea' aman anama na'ipa Jisas na'i, “Tisa, mi'uli anama hianai ahapilana ailana fowa' ata' awani afi'i afi'i ataga dei'.”
41010021	Ea' okom Jisasi nohafela anan nainailana, na'ipana na'i, “Ine' anona waf bu'unai atotona ata' owa' neanda'anai. Ine' fo'o nese'asa amamaga ine'imi hiami enis epes sotaluma nefa' moni anama nenda'ana neso' isima kwahusi. Nenda'am na'ama ma anona nemaf nefa' amamaga bu'wami gani heven ilif. Ea' nembale'efa ae' nila ae'.”
41010022	Ea' aman anama neme' basef amama nandaiwa'ma nonda'am nose' enis epes kwahusi. Ea' okom ananinai nimanina endilisi nandamboma megah atogah nafe'. Dei' main? Anan amamaga hiamunai.
41010023	Ea' Jisas natologon ganigani na'ipa alupumi ananimi na'i, “Epes isima wiga moni hiamisi sanda'am ahifim endilisi ma sefe' suwis wambota Godi numafias. Atona etin sefe' siowis.”
41010024	Ea' amam mohafel gegelalasoma basef amama na'ipamami. Ea' Jisas nagwamama basef wapoti' na'i, “Owape ae'ipei, eaf nafe' anamai ina andipana, owa'. Ahifina.
41010025	Anona mafin lu'unai kamel nuwis nil nagala sagundisa luwagufanai, anama wila ma niowis. Ea' amam nematawa amamaga hiamisi sefe' siowis wambota Godi numafias sonda'am ahifim endilisi ma sefe' siowis. Eaf anama ahifina endilisi nikila' maol kamel nuwis nil nagala.”
41010026	Ea' alupumi ananimi mohafel gegelalasom kwapete'am endilisi manda'ipama ma'i, “I'i na'ama, anona nemaf God nofa' emi egafis setanimani? Owa'etin.”
41010027	Ea' Jisas nati amam na'ipam na'i, “Amamaga epes owa' la'ifisa seanda'ami, amama God atona la'ifinai ma nonda'am. Anan la'ifinai ma nonda' amamaga hiami.”
41010028	Ea' Pita na'ipana na'i, “Neme', afa' wakwaha amamaga afa'imi hiami, dei' wafi'i wambale'efa basef ine'imi wailina.”
41010029	-
41010030	Ea' Jisas na'ipana na'i, “Endilisi, ae' a'ipipa na'ama a'i, Ipe' emi egafipa ukup ipe'imi mopoma Ae' eloma basef bu'wami Godi pekwaha ifagw moloma sahin owan ahapas mamasas batawisas moloma aof amamaga maim ipe'imi, anona nemaf pefa' amamaga amama hiami endilisi, mikila' ipe'imi amamaga fowa'imi. Ea' enis epes nambimb sehepa sonda'mepa waf aonai. Ea' anona nemaf nogota bu'unai neataga, pefa' ambagof namumi pepan andeande' la'ela'ef hihif.
41010031	Ea' epes hiesi dei' sataga sali'i agof lu'wamisi, anona nemaf agof a'as sotaga sigi'. Ea' epes isima sataga sagi'i anona nemaf owagama sofa' agof lu'wami sotaga sili'.”
41010032	Esis saila eaf safe' sondowasa' Jerusalem, Jisas nafe' nali'as. Ea' alupumi ananimi mailana mafe'. Amam mogawa Anan nafe' Jerusalem, na'ama dei' amam gegelalasom. Enis epes sagima amam, esis umbamahas. Ea' Jisas nao'wa alupumi atom mafe' mape anagon dei, na'ipama amamaga amama nambimb meatagamasi.
41010033	Ea' na'ipam na'i, “Peme'. Dei' afa' ondowasa' Jerusalem. Ae' ataga epen endilisiwei, nambimb anona aman nowalapa ae' ma efe'ma amam pris dambami moloma amam mawalipasa mi'uli Godi ea' monda' kotimi ea' mi'i basef mondame'mam mohe ega'. Ea' monda'e efe'ma esis sololama Godi ma
41010034	sonda' salamala ae' sonda' findiwae sisisi'wafe sopagahowe sehe ega'. Ama nimeguf biam hi'alam, anona nefe'ma wanomi etanima ehafel wapoti'.”
41010035	Ea' Jems naloma Jon, Sebedi batawisana mafi'i mahali' Jisas ma'i, “Dembinai tisa, afa' biafa wa'i uhali'ina ma anom basef ea' nenda'mafam afa' biafa.”
41010036	Ea' Jisas nahali'am na'i, “Ipe' pa'i enda'mepa main?”
41010037	Ea' ma'ipana ma'i, “Anona nemaf ine' netaga nefa' agel lu'unai mafifili gani wambel Godi, nemaf anama afa' wa'i ine' nenda'afa ope dembifai wil olomena wa'owa'ol, anona nil wa'ol egagili ea' anona nil wa'ol da'isinaima.”
41010038	Ea' Jisas na'ipam na'i, “Ipe' bipa ina pegawa andeande'ma amamaga amama pahali'imami, owa'! Ipe' bipa la'ifipama pea' embela kap anama dei' ae' eagwa' embelanai, o owa'?” Ea' Jisas na'ipam na'ama ea' na'ipam wapoti' na'i, “Ipe' bipa la'ifipama pefa' baptais amama dei' efa'ami o owa'?”
41010039	Ea' magwamana basef ma'ipana ma'i, “Afa' wila la'ififa.” Ea' Jisas na'ipam na'i, “Endilisi, kap anama dei' ae' ea' embelanai, ea' baptais amama nambimb efa'ami amama ipe' nambimb pefa'am.
41010040	Ea' peape lagel da'isinai o eganai ae'ami, amama ina maol ae'anai, owa'. God atona ni'i esis isima nandandepas ea'i, esis etis sope lagof da'isinai egagili ae'ami.”
41010041	Ea' alupumi tu'wanim 10-peleim mame' amam biam ma'iam na'ama, manda' megah maham Jems naloma Jon.
41010042	Ea' Jisas nofala alupumi Ananimi 12-peleim mafi'mai Anan, na'ipam na'i, “Ipe' pegawa epes sololama Godi sa'i agufumi asasimi dambami, amam mape ilifa esis manda'as kwapete'as. Ea' amam dambami mape la'ifim endilisi manda' esis amam nematawa saila malogof amamumi.
41010043	Ea' waf anamai ina nepoma ipe', hapainai. Emi aman nope dembinai ma ipe'i, anan ata' nili' nope si'i nanda' maola ipe' hipai.
41010044	-
41010045	Emi aman ni'i nope nili', anan nepe owina ipe' hipai nonda'mepa opeh ipe'imi. Ae' ataga epen endilisiwei ina afi'ima esis sonda'me opeh sigiambame, owa'. Ae' afi'i ma sehe ega' etala ipe' peloma epes hiesi etagahipama waf aonai nowa'ipei. Ea' emi egelin ni'i notaga dembeni ma ipe', anan ata' nopan si'i agel a'anai nonda'masa maol hiesi.”
41010046	Ea' Jisas nao'wa alupumi ananimi mafe' mataga Jeriko. Ea' ma'i mokwaha Jeriko mefe' moloma amam nematawa hiesi, mataga eaf nawis wambel, ea' anona aman naep mase'anai Bartimeus, nogalomona Timeusi, tol nape felefele'ma eaf. Anan nape nandailasa gwa'aimi moni maim.
41010047	Bartimeus name' basefa Jisas Nasaretinai nafi'i nape, ea' nofalana mehip na'i, “Jisas, ine' akunamana Deviti, niti ae' uwahipiwi!”
41010048	Ea' esis hiesi sinifalona sa'i, “Ine' feso'mena.” Ea' anan fala etin nape na'i, “Jisas ine' akunamana Deviti, nitolowe uwahipiwi.”
41010049	Ea' Jisas nafi'i naitu na'i, “Kipana nifi'mai ae'.” Ea' sa'ipana sa'i, “Nomonas la'ifim. Hafel! Fi'i Jisas nofalinai.”
41010050	Ea' anan nakwaha saket ananinai nohafel mehip nafe'ma Jisas.
41010051	Ea' Jisas na'ipana na'i, “Ine' na'i ae' enda'mena main?” Ea' na'ipana na'i, “Dembinai tisa, ae' a'i iti andeande' wapoti'.”
41010052	Ea' Jisas na'ipana na'i, “Ine' fo'o. Ine' nembale'efa ae' la'ifiwei ma anda'ena bo'wena wapoti'.” Ea' mehip naep matiana andeande' nagi'ma Jisas nafe' eaf.
41011001	Jisas naloma alupumi ananimi mafe' mondowasa' mataga felefele'ma Jerusalem, ea' mataga Betani naloma Betafage wambel biefina ea' mataga halaf lawah oliv motawama. Ea' Jisas nasapa' alupumi ananimi biam
41011002	na'ipam na'i, “Ipe' bipa pefe' wambel nanima nape gani wa'ol felefele'ma na'ae pefe' piwis wambel anama, piti anona donki so'unai sapana nail. Ina dei' enin epen natomana, ata' owa'. Petagahona pefa'ana pifi'mai ae'.
41011003	I'i enin epen nihali'ipa ni'i, ‘Ipe' pafi'i panda'am na'ama ma main?’ Ea' ipe' pi'ipana pi'i, ‘Dembinai afa'inai na'ipafa na'i nonda' maolana atuwasi nosapa'ana notanimamipei mehip.’ ”
41011004	-
41011005	Ea' amam biam mafe' mati anona donki sa'unai sapete'ana nail ipat uta ande' felefele'ma eaf. Amam ata' matagahona etin, enis saitu felefele' sahali'am sa'i, “Dei' maina ipe' patagaha donki anama?”
41011006	Ea' ma'ipas si'i Jisas do'ok na'ipam. Ea' sa'i a'e ma amam mofa' donki anama.
41011007	Ea' mofa'ana mafi'mai Jisas, mawamona sagwegw amamumi matoma donki anama Jisas natomam.
41011008	Ea' esis hiesi sambe'amonam sagwegw eaf. Enis satopa'i lawah motawa aof felefele'i sase'wiam eaf sofalo'mana.
41011009	Esis hiesi sali' sagi' sanda' la kolo' safe' na'ama sa'i, “Hosana. Ape' mandanifel endilisi ma ine'. Ape' ma'i God nofalo'ma ine' nafi'i agel Dembinai.
41011010	Dei' awi ine' nafi'i, nape Dembinai ma ape' nimafiapa si'i fowa' gani Devit nape dembinai numafias. Hosana. Ape' mosa'ma agel Godi nolata ilif endilisi.”
41011011	Ea' Jisas nawis Jerusalem nafe' nawis ipat Godi lu'unai sanda' lotuwanai. Nawis nati amamaga nafe'ma hi'alam, aon na'i nowala, nao'wa alupumi 12-peleim ananimi mafe' Betani.
41011012	Wafilu Jisas naloma alupumi ananimi mohafel makwaha Betani mafi'i etin, Jisas nolomahana.
41011013	Ea' naitu nati anona lawag agilinama fik notawa laogon felefele', nati apul atom. Ea' nafe' felefele' nagolopa su'utip. Ea' ina nati anom mailana, owa'. Nati apul atom. Nogota anama mailanai ata' owa'.
41011014	Ea' Jisas na'ipana na'i, “Ina ata' nela anom su'utip milina wapoti', owa'”. Ea' alupumi ananimi mame' basef amama na'ipa lawagami.
41011015	Jisas naloma alupumi ananimi mafe' mataga Jerusalem, ea' nawis ipat lu'unai Godi nagolo'ma esis hiesi sanda' bisnisi saloma isima satalom ipat anama nomoni sawisi ande'. Anom amam mati otamba enis epesi mindisila'mam. Ea' Jisas namboma tebol amamumi nakowasom. Enis sanda' bisnisa setal amiguf mai'unamb. Ea' namboma siaifah asasimi nakowasom wapoti'.
41011016	Ea' nanda'imagon na'i, “Ina ata' sofa' anom amamaga amama suwisi nomon wapoti' ipat anama sandatama sapoma, owa'.”
41011017	Ea' na'ipasa basef Godi mail Baibeli na'i, “Ipat Ae'anai nopoma esis sape ganima wambel hiagomai ma sifi'i sopaina sonda' beten sohali' Ae'. Ea' ipe' panda'ana nataga si'i sanda' walanai.”
41011018	Amam nematawa hiesi gegelalasisa basef ananimi. Amama atom pris amama dambami maloma amam mawalipasa mi'uli Godi umbamahama anan. Ea' magolopa eafa mohana neaga'.
41011019	Ea' wambomota Jisas nao'wa alupumi ananimi makwaha Jerusalem mafe'.
41011020	Wafilu kuhimbita atona Jisas naloma alupumi ananimi mafe' mati lawag anama fik bowana alina, soh maloma nombalef alim hi'alam.
41011021	Ea' Pita natolona okom napoma Jisas na'iami basefa lawag anama ea' na'ipana na'i, “Dembinai tisa, ine' niti lawag anae' nambati' ine' na'ipanai, alina hi'alana.”
41011022	Ea' Jisas nagwamama basef amam na'ipam na'i, “Ipe' pembale'efa God.
41011023	Endilisi ae' a'ipipa, emi egafis owa' ukup bimbiefim mopeis ma esis ukup etifim sembale'a basef Ae'ami endilisi si'ipa halaf nani si'i, ‘Ine' degia nefe' newala naoh,’ endilisi God nambimb nonda'am motaga si'i esis ukup ma'iam.
41011024	Na'ama a'ipipa, I'i ipe' pi'i penda' betena pehali Goda anom amamaga, pembale'efa God endilisi penda' beten pi'i, ‘Endilisi, afa' nambimb ofa'ami,’ ma nambimb pefa'am si'i pa'iam.
41011025	Nemaf anama ipe' pitu penda' beten, pekwahomasa waf aonai enis sanda'mepanai. Ama Ahalomepa nape heven ilifi nekwahomepa waf aonai ipe' panda'anai wapoti'. [
41011026	I'i pindaiwa'ma peakwahomasa waf aonai enis epes sanda'mepanai, Ahalomepa nape heveni ina nekwahomepa waf aonai ipe' panda'anai, owa'etin.]”
41011027	Ea' Jisas naloma alupumi ananimi mafi'i Jerusalem wapoti', ea' nafe' nawis ipat lu'unai Godi sanda' lotuwanai. Anan ata' nafe' etin, amam pris dambami maloma anom mawalipasa mi'uli Godi maloma amam agufumi Juda mafi'mai Anan.
41011028	Ea' mahali'ana ma'i, “Ine' nefa' agel maina dei' nanda' maol anama? Emi na'ipina ma nepe dembinai nanda' maol anama?”
41011029	Ea' Jisas nagwamama basef na'i, “Ae' wapoti', a'i ihali'ipa ma anom basefa ipe' ata' pili' pi'ipa ae', ma atuwasi i'ipipa emi na'ipi ape dembiwei anda' maol anama.
41011030	Jon napisi'as amam nematawa hiesi, emi na'ipana nanda' maol anama? God nape heveni na'ipana napisi'as o enin epen etapanai na'ipana? Ipe' pegwam pi'ipiam.”
41011031	Ea' mame' basef amama manda'ipama ma'i, “Afa' wi'i, ‘God nape heveni na'ipana,’ Anan atuwasi ni'ipafa ni'i, ‘Dei' maina ipe' owa' pembale'efana?’
41011032	Ea' afa' wi'i, ‘Epes sape etapi sa'ipa Jon napisi'asi,’ na'ama esis amam nematawa sohafa.” Dei' main, esis hiesi sa'i Jon anan profet dembinai. Ea' amam umbamahama esis.
41011033	Ea' magwamana basef ma'i, “Afa' ina ogawana.” Ea' Jisas na'ipam na'i, “Na'ama etin ae' ina i'ipipa emi nase'e agel lu'unai na'ipi anda' maol anama.”
41012001	Ea' Jisas nanda' anom basef womun etina esis na'i, “Anona aman dembinai nanda' anona aof nawa wain nahopana. Aof anama nomon anan nanda' anona tang notawa ma sofa'asa su'utip amama wainim, ea' nala' anona ipat launai notawa sope sumafiagon. Ea' nakwahomama aof anama anom amam ma'i monda' maolanana. Ea' anan nafe' napani anona wambel laugoma.
41012002	Ama nogota su'utip mailanai, nafamona aof anamai nasapa' anona nanda' maoli nafe' ma amam manda' maol aof ananinai. Na'i amam mose'ana anom su'utip gwa'aimi ma aof anama.
41012003	Ea' mombalo'ana mahana matofana notanima nafe'.
41012004	Ea' nafamona aofi nasapa' anona nanda' maoli nafe' wapoti' ma mose'ana anom su'utip. Ea' mombalo'ana wapoti' mahana mawala balagana manda'ana kwapete'ana.
41012005	Ea' nafamona aofi nasapa' anona nanda' maoli nafe' wapoti', ea' mahana afuna, ea' nafamona aofi nasapa' anom hiami mafe'. Ea' maham etin anom afum.
41012006	Ea' nagi' nasapa' aman atotona napani wapoti'. Anama nogalomana ananinai. Okom ananinai nohafel nainailana endilisi. Ea' na'iam na'i, ‘Nambimb, amam mome' malogel nogalome ae'anai.’
41012007	Ea' amam mati nogalomana ananinai nafi'i, manda'ipama etin ma'i, ‘Aman anama anona nemaf nofa' amamaga hiami ahalomanai. Afa' ohana afuna, ma afa' atofa ofa' aof anama.’
41012008	Ea' mombalo'ana mahana afuna makwaha alop ananinai nawis na'oh aof ande'.
41012009	Ea' nambimb anan nafamona aofi nonda' maina amam? Nambimb nifi'i noham afum hi'ilam, nose'asa aof anama nefe'ma enis.
41012010	Ipe' patalifa basef Godi pegawam ea'. Basef Baibeli ma'i na'ama ma'i, ‘Owap anama mala' ifagwi magwasi'ana dei' nataga nape owap nape nali'i nembalo' ipat.
41012011	Dembinai nanda' amama mataga, ape' matolom bo'om endilisi.’ ”
41012012	Ea' amam agufumi esis Judai mogawa anan na'i basef amama womun etini mondola'wifa amam. Ea' ma'i mombalo'ana. Ea' amam umbamahama esis amam nematawa hiesi. Ea' makwahona mafe'.
41012013	Ea' amam agufumi Judai masapa'am anom Farisi maloma anom amam Heroti mafe'ma Jisas ma'i mome' anom basef ananimi owa' andeande'i ma monda'mana basef mowa'ana si'i sowa' bogof.
41012014	Ea' amam mafi'i makikipana ma'i, “Dembinai Tisa, afa' ogawena ine' aman na'i basef endilisimi. Ina ni'ipasa anom basef isima enis agof lu'wamisi ea' anom basef isima agof a'asi falafisi, owa'. Ine' na'ipasa basef atifim endilisimi atom ma okom Godi amam nematawa hiesi dondo' etin hi'alam.
41012015	Mi'uli ape'inai na'i andeande'ma ape' mose'ana takis Sisar gavman dembinai ma esis Rom, o owa'?” Ea' Jisas negawam baso'am amamunai na'ipam na'i, “Dei' maina ipe' pagwamba ae'? Fa'mai anona moni atotona ata' itolona.”
41012016	Ea' mofa'mananai ma natolona nahali'am na'i, “Ambal naloma agel anama mailanai eminai?” Ea' ma'i, “Amama Sisari gavman dembinai.”
41012017	Ea' nagwamama basef na'ipam na'i, “Ea' amamaga Sisari pese'anam Sisar. Ea' amamaga Godi, pese'anam God.” Ea' amam gegelalasom ukup matamea ma Anan.
41012018	Anom amam Sadyusi amam hiami ma'i saga'i ina anona nemaf sotanima sohafel wapoti', owa'. Ea' mafi'mai Jisas mahali'ana ma'i,
41012019	“Dembinai Tisa, fowa' gani Moses nanda' anom basef mail buki ma ape' ma'i, ‘I'i anona aman noga' ma anan awasi a'ana, ea' waulu'mana ata' kope, owalomana ananinai nose'akw nola enis awasi ma soho'ofana.’
41012020	Ea' fowa' amam wambota atotona 7-peleim mape. Nali'i sahalomam nase'akw awani a'akw naga' nakwaho'w kwape.
41012021	-
41012022	Ea' owalomana nagi' nase'akw, naga' nakwaho'w kwape awani a'akw. Ea' owapam mandatu'umai manda'am na'ama etin, mase'akw maga' etin hi'alam mafe' mafe'ma matagama owagufunai akutainai. Amam amama wambutaim ina mola enis awasi, owa'. Maga' etin hi'alam. Ea' waulu'mam kwagi' kwaga' kwagi'mam.
41012023	Ea' nemaf anama esis saga'i sohafel wapoti', nemata'w akwama kope nemata'w emi'wi? Amam 7-peleim maso'akw etin hi'alam kwape waulu'mam amamu'wi.”
41012024	Ea' Jisas nagwamama basef na'i, “Ipe' owa' pegawa basef Baibel na'iami, owa' pegawa pepel Godi.
41012025	Nemaf anama saga'i sokwaha hi'agilif sohafel wapoti', amam nematawa ina ata' sondase'ama wapoti', owa'. Sopan etin si'i ensel mape heveni.
41012026	Basef amama saga'i sotanima sohafel wapoti', ipe' patalifa basef mail buk Baibeli, fowa' gani God na'ipa Mosesami. Basef amama ma'i nif ilalowa mataga ma lawag so'unai fandonai. Basef amama God na'ipa Moses na'i, ‘Ae' God Abrahami, Aisaki, maloma Jekopi.’
41012027	Basef amama ma'i Dembinai, Anan ina God epes saga'i, owa'. Anan God epes isima ambal napeis sape namusi. Ea' basef ipe'imi ina endilisimi. Ipe' ina pegawam andeande', owa'.”
41012028	Anona aman nawalipasa mi'uli Godi nafi'i, name' amam ma'i maloma Jisas mandahihianama basef. Ea' name' Jisas nagwamama basef bu'wami atom. Ea' nahali'ana na'i, “Mi'uli Godi ape' membale'efanai hianai. Ea' maina mi'uli lu'unai nikila' mi'uli hianai nape nali'i?”
41012029	Ea' Jisas nagwamana basef na'i, “Mi'uli nali'i anama. ‘Ipe' Israel, ipe' peme'! Dembinai God ape'inai, Anan atona Dembinai.
41012030	Nomonas ipe'imi mohafela Dembinai God ipe'inai mimilana na'ama. Ukup ipe'imi mimilana hi'ilam, pese'ana ambagof opalef moloma pepel ipe'imi pese'anam hi'ilama Dembinai God atona.’
41012031	Ea' mi'uli nafe'ma bifi anama. ‘Ipe' ukup mimila enis epes sape felefele'ma ipe'i si'i ukup maimaila ipe' etipa.’ Owa' anona mi'uli nikila' mi'uli anama biefina, owa'. Mi'uli anama biefina ape' mombale'efanai ea' anama atona.”
41012032	Ea' aman anama na'ipa Jisas na'i, “Dembinai, ine' na'iam andeande'. God atona Anan Dembinai, Anan atona nape. Owa' anona aman nope dembinai si'i Anan.
41012033	Mi'uli lu'unai nali'i anama. Nomonas ipe'imi mohafela anan mimilana na'ama. Ukup ipe'imi mimilana hi'ilam, pese'ana opalef moloma gawa moloma pepel ipe'inai hi'ilana. Na'ama andeande'. Ea' mi'uli nagi'i anama. Ipe' piti uwahipis ukup mimila emi egafis sape felefele'ma ipe'i si'i ipe' ukup maila ipe' etipa. Na'ama andeande'. I'i ape' mila mi'uli anama biefina, waf anama bu'unai nikila' gwa'aimi mafis maim mose'anam Godi ata' bo'om andeande'.”
41012034	Jisas name' aman anama nagwa basef si'i aman gawa bu'unai. Ea' na'ipana na'i, “Ina ata' nogota laona ma niowis wambota Godi numafina, owa'.” Ea' amam hiami umbamahama meahali' Jisasa anom basef wapoti'.
41012035	Ea' Jisas nape felefele' ma ipat lu'unai Godi sanda' lotuwanai nase'asa basef esis amam nematawa na'i, “Amam mawalipasa mi'uli Godi ma'i, ‘Krais, aman anama God nandandepana nasapa'ana niefi'i, Devit akunamana.’ Ea' ma'i Krais aman atona etapanai. Dei' maina ma'iam na'ama ma Krais?
41012036	Ambal Bu'unai Godi fowa' gani nafela Devit na'i ‘Dembinai God na'ipa Dembinai ae'anai na'i, “Ine' nepe lagel da'isinai ae'anai la'ela'ef nefe' netagama anona nemaf ae' enda' naumbih ine'isi sefe' owina bo'wagah ine'imi.” ’
41012037	King Devit fowa' gani nofala Krais na'i, ‘Anan Dembinai.’ Amama atom dei' Krais ina aman nogalomana Deviti atona falafunai, owa'. Anan Dembinai.” Ea' amam nematawa hiesi sandanifel same' basef Ananimi.
41012038	Ea' Jisas nawalipasa basef na'i, “Ipe' pindumafuma andeande' ma amam mawalipasa mi'uli Godi. Amam ma'i mowaho'a luwaguf laumi atom mofe'ma esis sotoloma si'i amam dambami manda' waf bu'unai. Amam ma'i mope anama esis hiesi sandatama sapoma ma sotoloma sefela agof amamumi sinifelom.
41012039	Amam amama ukup ma'i mope siaifah amama motawa mali'i atom, dambami atom mapoma nomon ifagw esis Juda sa'i basef sapeimi o anama epes hiesi sandatama sapoma nimeguf amama sanda' gwa'aimi lu'wami ma hiesi sotolom.
41012040	Ea' amam mawis ifagw amama nematawa alifiwai, mawis makowalopam amamaga awaumi. Ea' mohafel maitu manda' beten launai atona wafinai esis sotolom si'i amam bu'wami. Anona nemaf God nowaloga epes hiesi. Enis epes owa' senda' waf aonai na'amainai anona nemaf sofa' nimanimi kwawie'um, ea' amam mofa' nimanimi lu'wami endilisi.”
41012041	Jisas nape nomon ipat lu'unai Godi sanda' lotuwanai, nape felefele'ma bokis amama sala moni nalami. Anan nape nati amam nematawa safi'i sala moni nowala bokis amama. Amam nematawa isima hiesi moni hianaisi sala moni hianai.
41012042	Ea' ano'w nemata'w alifi'wi kwafi'i kwala moni sa'unai biefina si'i 10 toea newala bokis isima.
41012043	Ea' nofala alupumi ananimi mafi'i na'ipam na'i, “Ae' a'ipipa endilisi, nemata'w akwama alifi'wi kwala moni lu'unai nikila' moni hianai amam nematawa hiesi salanai.
41012044	Epes isima hiesi moni hianai na'omas, sala tu'wanina atona nowala bokis. Ea' nemata'w akwama, moni a'akw endilisi, akwa'w kwala moni ako'unai hi'alana. Ea' owa' anona ne'oh kweatala gwa'aimi, owa'. Ea' moni akwa'unai biefina so'unai nikila' moni hianai esis salanai.”
41013001	Jisas nape nomon ipat anama lu'unai Godi sanda' lotuwanai. Ea' na'i nokwaha ipat anama nawisi ande', anona alupunai ananinai nafi'i na'ipana na'i, “Tisa, ine' niti ifagw amama bu'wami. Sanda' otamba lu'wami sanda'am bu'wami atom.”
41013002	Ea' Jisas nagwamana basef na'i na'ama, na'i, “Ine' nati ifagw amama lu'wami? Anona nemaf ina anom otamba mondatoma la'ifim etin mope, owa'. Sowowalom atona etin hi'ilam mo'oh.”
41013003	Jisas nape halaf anama lawah oliv motawama ea' nati ipat lu'unai Godi notawa to'wan wa'ol. Ea' Pita naloma Jems naloma Jon naloma Andru atom mafi'mai Anan mahali'ana ma'i,
41013004	“Ine' ni'ipafa amamaga amama nambai' motaga'? Maina ikwaf nili' notaga ma afa' ogawa amamaga amama felefele'ma motaga si'i dei' na'ipafa?”
41013005	Ea' Jisas na'ipama basef na'ama na'i, “Ipe' pindumafuma andeande'. Na'ama enin epen nembaso'mepa.
41013006	Dei' main, amam hiami anona nemaf mifi'i mombaso'mepa mi'i agel ae'anai mi'i, ‘Ae' ma'uwi ae' Krais, God nandandepe nasapa'e afi'i.’ Ea' anona nemaf amam mombaso'ma amam nematawa hiesi some' basef amamumi si'i endilisimi silam.
41013007	Anona nemaf peme'asa basefa wandaf lu'unai hianai notaga ea' ipe' ina umbamehepa, owa'. Amamaga amama anona nemaf motaga ea' nemaf akutainai ata' owa'.
41013008	Enis epes sape anama etap hiagoma kantri sofela wandaf sopa' soloma anona kantri. Anona king nohafel no'wa enis wambel hiagoma ananisi sopa' soloma anona king no'wa ananisi wambel hiagoma. Enis epes wambel hiagoma atona etin etap bol etin nope, ea' enis epes hiesi sape wambel hiagoma nolomohas sope. Amamaga amama hiami ata' muli' motaga si'i nimanimi mali'i ma nemata'w kwa'i kola awani. Ea' nimanimi anona nemaf migi' meatagai lu'um endilisi mikila' amama mali'i.
41013009	Ipe' pindumafuma andeande'. Anona nemaf sonda' kotimipa ma gavman dambami asasimi. Ea' sehepa nomon ifagw esis Juda sa'i basef sapeimi. Ipe' pame' basef ae'ami paila ae'i amama atom dei' sondaiwa'mepa sonda'epa pitu naep kingi moloma gavman dambami ma peawalapa basef ae'ami bu'wami pi'ipasam.
41013010	Alupisi ae'asi ata' sili' sofe' wambel hiagoma si'ipa amam nematawa hiesi some' basef bu'wami Godi mili'.
41013011	Nemaf anama esis sowalapepa sofa'epa pefe'ma kot, ipe' ina umbamehepa pi'i, ‘Atuwasi afa' wi'i maim basef?’ Owa'. Maim basef God niesi'ipami ma nogota anama atona, amama ipe' pewalapam. Amama ina basef ipe'imi atom, owa'. Ambal Bu'unai Godi atona nowalapama ipe' pi'iam.
41013012	Anona nemaf esis hiesi sahin owan sondanda'ma kot, sohas soga'. Ea' ahapas sonda'am na'ama etina esis nogamas asasisi. Ea' batawisas wapoti' sonda' kotima mamasas asasisi enis sohas soga'.
41013013	Anona nemaf epes hiesi wambel hiagoma opalef aoma ipe' endilisi. Esis sati ipe' paila basef ae'ami na'ama dei' sahepa. Ea' emi egafis sembale'efa Ae' situ la'ifis sotaga nemaf akutainai, isima anona nemaf God nefa'as sotanimani.
41013014	Anona nemaf ipe' piti amamaga mohambombaga amamaga bu'wami motaga mope nomon ipat lu'unai Godi. God nandaiwa' endilisi ma amamaga awami mope nomon ipat Ananinai.” (Emi egafis setalifa basef amama, esis sogawa basef ofagema andeande'.) “Nemaf anama amam nematawa sape etap hiagoma Judia sofa' sefe' sondowasa' halafutagw.
41013015	Ea' emi egafis sape ipat ande' felefele' ina ata' setanima suwis sefa'ai amamaga asasimi ipat nomon, owa'. Esis sofa' sefe' mehip.
41013016	Emi egafis sapani aofi, ina ata' setanima sefe' wambel sefa' luwaguf maim asasimi, owa. Esis sofa' sefe' mehip.
41013017	Nematawa opafuwai waloma awama awasi ata' sagwa' nomambeh atomi Ae' a'i awau uwahipiwa endilisi ma nogota anama ofa' nimanimi lu'wami endilisi.
41013018	Ipe' penda' betena amamaga amama nimanimi ina motagamepa nogota anama uf noloma asaf mifi'i.
41013019	Nogota anama nimanimi lu'wami endilisi meataganai. Fowa' dambadamba God nanda' etap nataga nafi'i nafi'i nataga dei', nimanimi amama lu'wami ina anom na'amaimi mataga, owa'. Ea' anona nemaf wapoti' ina anom nimanimi amama motaga, owa'.
41013020	I'i God owa' nenda' nimeguf mefe' bandam, anona nemaf amam nematawa hiesi hegililas hi'ilas. Owa'etin. God okom napoma epes isima anan nasahe'as ea dei' nanda' nogota anama bandana.
41013021	Nemaf anama notaga ma i'i enis epes si'ipipa si'i, ‘Ipe' piti Krais, God nandandepana nasap'ana nafi'i, anan nape na'ae,’ o ‘Nani nape gani,’ ipe' ina pembale'efas, owa' hapaisi.
41013022	Anona nemaf anom amam mombaso'am mi'i amam Kraisi o mi'i amam profeti, motaga monda' ikwaf la'ifinai naninani hianai si'i God atona nanda'anai. Endilisi i'i amam la'ifim, mombaso'ma amam nematawa God nasahe'as ea' mohambombagas. Owa'.
41013023	Ea' ipe' pindumafuma andeande'. Ae' ali' a'ipipa ea'ma amamaga amama nimanimi dei' ata' owa' meatagai.
41013024	Nimanimi amama hiami ma nogota anama hi'ilam ea', mehip etin ‘aon alipunai netaga owamb, ea' aon owambunai wa na'ef ina molo, owa'.
41013025	Ea' ondowa mowai otaga ilif, amamaga hiami la'ifimi mape otagai ea' bol etin mope.’
41013026	Nogota anama esis amam nematawa siti ae' ataga epen endilisiwei eloma elagw otaga ilif ifi'i eloma amamaga howalagon bu'wami Godi moloma pepel Ananinai.
41013027	Nogota anama Ae' iefi'ianai esapa' ensel amama Ae'ami mofe' etap hiagoma aon natefima nowalama wa'owa'ol anama biafigin biafigin mefe'agon hi'ilagon ganima etap otaga nafe' notambilima. Ensel amama mefe' mofa'ai esis amam nematawa God nasahe'as ea'i Ananisi sondakolas etifigin.
41013028	Ipe' okokoma anom basef womun etina lawag anama fik. Ipe' piti ilaof monafa ma masowa, pegawa nogota anama nelemb ea' felefele'ma meaof.
41013029	Ea' na'ama etin nemaf anama piti amamaga amama ali' a'ipipami motaga, ipe' pegawa ae' afi'i aitu felefele'ma uta. Ina ata' nogota laona, owa'.
41013030	Ae' a'ipipa endilisi, amam nematawa dei' pape etap anae' ata' papani ina pega' ulal, ata' owa', ipe' piti amamaga amama motaga hi'ilam.
41013031	Otaga noloma etap hiagoma anona nemaf hegililam hi'ilam, ea' basef Ae'ami ina anona nemaf hi'ilam, owa'etin. Mope la'ela'ef hihif.
41013032	Owa' enin epen negawa nemaf anama amamaga amama meataganai, owa'. Amam ensel mape heveni maloma ae' Nogalomana Ananiwei ina ogawa, owa'. God atona nogawa nemaf anama.
41013033	Ipe' ina pegawa amamaga amama nambai' motaga, owa'. Na'ama pindumafuma, ukup motamea andeande' pepan.
41013034	Ipe' peme' anom basef womun etin dei' ie'ipipami. Nemaf anama Ae' etanima iefi'ianai si'i anona aman nakwaha ipat ananinai nafe' anagon. Anan nofalai amam manda' maola anani mafi'i nawaloga maol nase'am atona etina mumafi amamaga ananimi. Ea' na'ipa aman numafi utai ma numafiana andeande'.
41013035	Ea' ipe' pindumafuma andeande'. Ipe' ina pegawa nambei' Dembinai numafi ipati niefi'i. Nambimb nifi'i wambomota o amaneta o kwafolimbuta awatagw meada'am o kuhimbita atona, ipe' ina pegawam, owa'.
41013036	Na'ama Anan nifi'i mehip niti ipe' ata' pe'eh etin.
41013037	Basef amama ae' ase'epam ipe'i amama ae' a'ipa amam nematawa hiesi. Ipe' pindumafuma andeande' pepe ma amamaga ae' a'ipipami meataga.”
41014001	Anona nemaf bu'unai sa'i Pasova ma esis Juda sonda' gwa'aimi lu'wami sagwa' anona bret owa' neatef lu'unai. Nimeguf biam ata' mape ma nemaf anama bu'unai sa'i sea' gwa'aimi Pasova ea' notaga. Nemaf anama amam mawalipasa mi'uli Godi maloma anom pris dambami ma'i mondambaho' miti anona eaf ma mombalo' Jisas mohana neaga'.
41014002	Amam ma'iam na'ama ma'i, “Nemaf anama sanda' gwa'aimi lu'wami afa' ina ombalo'ana, hapainai. Na'ama epes hiesi ukup aom sohafel sonda' wandaf.”
41014003	Nemaf anama Jisas nape Betani, nape ipat anona aman Saimoni. Fowa' awes aonai nanda' alop ananinai nambo', dei' ambo'ona. Jisas ata' nape na' gwa'aimi etin nalomana, ea' ano'w nemata'w kwahapila anona botol sanda'ana si'i otam, sanda alogw bu'wami ma'anai satalom otamba lu'wami mala botol anama, agilinama nad. Ea' kopalia botol anama kwakolo'am mowala balaga Jisasi.
41014004	Ea' enis epes sape satolom sa'i, “Dei' maina kwakolo' sanda amama mafe' etin?” Ea' esis ukup numbutim kwapete'as ma akwa'w,
41014005	ea' sa'i, “Dei' afa' ofa'am enis epes sose'afa moni nikila' 300 kina sotalom ofa'ana oso' epes isima kwahusa gwa'aimi maim, andeande'.” Esis ukup numbutim endilisi mapoma nemata'w akwama.
41014006	Ea' Jisas na'ipas na'i, “Ipe' kwaho'w. Ipe' ina ukup aoma akwa'w, owa'. Akwa'w kwanda' waf bu'unai ma Ae'.
41014007	Isima gwa'aimi maim a'asi la'ela'ef sape salomepa. Maina nemaf pi'i pigiambamas pese'as moni, andeande' pese'asana. Epes isima sape salomepa nimeguf hiami, ea' ae' owa'. Ae' ina elomepa epe nimeguf hiami, owa'.
41014008	Maol anama akwa'w kwogawana, kwanda'ana. Felefele'ma nambimb esis sehe ega' ma sowe hi'agif. Okom ako'unai napoma felefele'ma ae' ega'. Na'ama dei' kofa'ai sanda amama kwafi'i kwakolo'am mowala balaga ae'anai kwakolo'am mowala alop ae'anai ma kwandondomba ae' ma seawe.
41014009	Endilisi Ae' a'ipipa, ganima etap anae' wambel hiagoma anona nemaf si'ipasa basef bu'wami Godi, si'ipasa basef ako'umi wapoti' ma ukup mopoma waf bu'unai akwa'w kwanda'meanai.”
41014010	Amam amama Jisasi 12-peleim anona amamunai agilinama Judas Kariotinai nafe'ma amam pris hiami dambami. Anan na'i ni'ipama Jisas atona napoma mofe' mombalo'ana.
41014011	Amam mame' basef ananimi mandanifel endilisi. Ea' ma'i basef mandame'mam na'ama ma'i, “Andeande', afa' ose'ena anona moni.” Ea' Judas na'i nefe' nogolopa anona eafa nihi'ambama Jisas amama mombalo'ana.
41014012	Nemaf anama sali' sa' gwa'aimi lu'wami sa'i Pasova esis sa' bret anama owa' neatef lu'unai, nemaf anama saha sipsip noganai sondolalima Goda sonda' gwa'aimi amama si'i afagof hiami sanda'am. Ea' alupumi Jisasi mahali'ana ma'i, “Ine' na'i afa' ofe' ondondomba ipat enima ma afa' ofe' onda' gwa'aimi amama?”
41014013	-
41014014	Ea' Jisas na'ipa ananimi biam na'i, “Ipe' pefe' piwis gani wambel lu'unai, piti anona aman eaf nofa' embel malep lu'unai. Ea' pigi'mana pefe' piwis ipat anama anan nefe' niowisanai. Ea' pihali' kofagena ma ipat anama pi'i, ‘Dembinai afa'inai na'ipafa na'i, rum ae'anai nape eti? Anan na'i no'wa afa' atofa alupufai ope onda' gwa'aimi amama Pasova.’
41014015	Ea' nihi'ambepa rum anama lu'unai nape ilif, ea' sandombana tebol siaifah ma'oh etifim. Ipe' pendondombamafa gwa'aimi rum anama.”
41014016	Ea' amam mafe' mawis wambel anama mati amama si'i Jisas nali' na'ipami ea' mandondomba gwa'aimi amama Pasova rum anama.
41014017	Wambomota felefele'ma owamb, Jisas naloma alupumi 12-peleim mafe' mataga ipat anama
41014018	Mawis ata' mape ma' gwa'aimi etin, Jisas na'ipam na'i, “Ae' a'ipipa endilisi, anona afa'inai dei' nape nalomafa na' gwa'aimi, atuwasi nefe' nihi'amba amam naumbiha Ae' efe' eapoma.”
41014019	Amam mame' na'ama ukup amamumi nimanim ea' mahali'ana atona etin ma'i, “Ae' o emi?”
41014020	Ea' Jisas na'ipam na'i, “Anona afa'inai 12-peleim naloma ae' wahapila bret walata disi, ea' anama atona.
41014021	Ae' ataga epen enidilisiwei, naman enis epes sehe ega', si'i Buk Baibel na'iama Ae'. Ea' aman anama nowalapa Ae' ma naumbih, anan uwahipina endilisi. Nambimb nimanimi awami endilisi motagamana. Fowa' mama'wana owa' ata' kolanai, andeande'. Ama anan ina notagama nimanimi amama awami, owa'.”
41014022	Jisas nalomam ata' mape ma' gwa'aimi etin, nafela anona bret, nanda' beten nanifela God, nawalona nase'am na'ipam na'i, “Ipe' felana pea'ana. Bret anama alop Ae'anai.”
41014023	Ea' nafela anona kap embel wain nalanai nanda' beten nanifela God naso' amam hiami ma' embel etin.
41014024	Ea' na'ipam na'i, “Embel amama esimbel Ae'ami manda' basef amama God na'i endilisimi atomi motaga la'ifim. Ae' ekolo'wama igiambama amam nematawa hiesi.
41014025	Ae' a'ipipa endilisi, ae' ina ata' etanima ea' embel wain wapoti', owa'. Efe' etaga wambel Godi, ea' anona wain dambainai.”
41014026	Amam manda' anona awaf ea' mawisi mafe' mondowasa' halaf lawah oliv motawama.
41014027	Ea' Jisas na'ipa alupumi na'i, “Fowa' gani Baibel na'i na'ama na'i, God na'i, ‘Anona nemaf owagama gani, Ae' eha aman anama numafi sipsipi noga'. Ea' sipsip amama atuwasi mofa' mofe' atona etin.’ Ea' Jisas na'ipam na'i, atuwasi ipe' pekwaha pembale'efa ae' pefa' pefe' atona etin, si'i fowa' gani God na'iam.
41014028	Ea' nambimb ae' etanima ehafel wapoti', ili'ipa efe' etap hiagoma Galili.”
41014029	Ea' Pita nagwamana na'i, “I'i amam hiami ine'imi mokwahina, hapaimi, ae' owa'.”
41014030	Ea' Jisas nagwamana basef na'i, “Ae' a'ipina basef endilisi, dei' owamb anae', awata ata' owa' nonda'am bif, ine' nembaho' agel ae'anai ni'i wenif ni'i, ‘Ae' owa' egawa Jisas.’ ”
41014031	Ea' Pita na'ipana mehip na'i, “I'i esis sohafa, afa' biafa oga' etin. Ae' ina embaho' agel ine'inai, owa'.” Ea' alupumi hiami Jisasi ma'iam na'ama etin hi'alam.
41014032	Ea' Jisas naloma alupumi ananimi mafe' mataga anona etap Getsemani, ea' na'ipam na'i, “Ipe' pepe na'ae. Ae' efe' gani wa'ol enda' beten.”
41014033	Ea' Jisas nao'wa Pita naloma Jems naloma Jon mafe' malomana. Ea' opaf Jisasi aona kwapete'ana.
41014034	Ea' na'ipam na'i, “Opaf ae'anai nimanina endilisi ma ega', nomonas ae'ami aom endilisi. Ipe' pepe na'ae pindumafuma pepe pehafa ae' etanimai iefi'i.”
41014035	Ea' Jisas nandamboma nafe', nambe' opaf na'oh etap nanda' beten. Na'i notofa amamaga awami amama anan atuwasi meatagamanai.
41014036	Ea' nahali' God na'i, “Aba Ahalome, ine' la'ifinai ma nanda' amamaga hiami hi'alam. Nekwahome nimanimi amama. Ea' nila okom ine'inai atona, ae' owa'.”
41014037	Anan nahali'ana ea', nohafel notanima nafe'ma alupumi ananimi mapoma. Nafe' natolom ea', nati amam ma'oh maga' mafe'. Ea' nofala Saimon Pita na'i, “Saimon, ipe' ata' owa' pepe, pa'oh etin a'amon? Dei' maina ipe' owa' la'ifipama pepe pehafa ae'? Nogota ina ata' laona ma ie'ipipa a'i pepe, owa'.
41014038	Ipe' pindumafuma andeande' pepe penda' beten. Na'ama amamaga meagwambipei meatagamepa. Endilisi ukup ipe'imi ma'i awima penda' beten, ea' alop owa' la'ifina, ala'uta naepa ma penda beten pelome.”
41014039	Jisas na'ipam na'ama ma ea', notanima nafe' nanda' beten. Nahali'anama basef amama atom nali' nahali'anamami.
41014040	Nahali'ana ea' nandamboma notanima nafi'i amam mapoma nati ata' ma'oh. Ea' ninimbalom mohafel ma'i, “Atuwasi afa' wi'ipana maim basef?” Ambeh maham ea' ma'oh maga' mafe'.
41014041	Ea' anan nandamboma notanima nafe' wapoti' nanda' beten si'i do'ok nali' nanda' beten bif. Ea' notanima nafi'mai amam na'ipam na'i, “Ipe' papoma noma'w pa'oh etin? Dei' ipe' koh ea', hafel. Dei' nemaf anae' anona aman nifi'i nulumai anom amam awami mufi'i mowa' ae' ataga epen endilisiwei.
41014042	Hafel! Afa' ofe' uti aman anama nihi'ambama ae' dei' nafi'i.”
41014043	Jisas ata' naitu na'ipam etin, anona aman nafi'i. Aman anama Judas anona amam 12-peleim alupumi ananimi nafi'i nalumai amam hiami mahapila bainahi belep malomana mafi'i. Amam pris dambami malumai amam agufumi dambami esis Judai masapa'am mafi'i.
41014044	Aman anama nawalapa Jisasi, nali' na'ipam nanda' ikwaf nihi'ambam na'i, “Atuwasi piti ae' iesisi' dalogwanai, aman anama ea' Jisas ma'una. Ipe' pembalo'ana pewa'ana andeande' pefa'ana pefe'.”
41014045	Amam ata' mataga etin, Judas nafe'ma Jisas na'ipana na'i, “Dembinai Tisa.” Ea' nasisi' dalogwana.
41014046	Ea' amam membalo' Jisas.
41014047	Ea' anona aman naitu felefele'ma Jisasi nagiai bainat naha anona aman nanda'mana maola pris dembinai nape nali'ma pris hiami, natopa' aliga ananinai pele'atana nowa.
41014048	Ea' Jisas na'ipa amam naumbih na'i, “Ipe' pefa'ai bainah maloma belep pafi'i pa'i pewa' anona aman aonai nanda' wal napa' naloma gavmani?
41014049	Nimeguf hiami ae' ape alomepa felefele'ma ipat lu'unai Godi awalapa basef bu'wami ma esis aman nematawa hiesi, ea' ipe' owa' pembale'e. Ea' dei' paila basef mape Baibeli pafi'i pewa'e si'i basef fowa' gani ma'iam. Ae' a'i basef amama dei' motaga endilisi mola' gwa'aimi.”
41014050	Ea' alupumi ananimi hiami makwahona mafa' mafe' hi'alam.
41014051	Ea' anona aman sa'unai nagi'ma Jisas nafi'i nowaho' anona lowaf afitinai ea' amam mahapila bainah maloma belep ma'i mombalo'ana.
41014052	Ea' anan nakwaha lowaf atona na'oh ea' nafa' nafe' etin.
41014053	Amam mofa' Jisas mafe'ma pris dembinai nape nali'ma pris hiami. Anan naloma amam pris dambami maloma amam dambami Judai maloma amam mawalipasa mi'uli Godi amam hiami mandakolas etifigin.
41014054	Ea' Pita ina nalomam etin nafe', owa'. Anan nagi'mam nafe' nawis endalelemba pris anama dembinai ea' nape naloma amam polisman mapoma nif.
41014055	Ea' amam pris dambami maloma amam dambami Juda hiami mumafi koti ma'i mogolopa enis epesa sombaso'mana ma anom basefa moha Jisas neaga'. Ea' amam ina mati enis, owa'.
41014056	Esis hiesi sambaso'mana ma anom basef ea' ina sa'i endilisimi mafe' etifigin, owa'. Sa'iam mafe' deindei.
41014057	Ea' amam maitu mambaso'mana ma anom basef na'ama ma'i,
41014058	“Afa' wame' Jisas na'iam na'ama na'i, ‘Ipat lu'unai Godi epes sanda'anai, nambimb Ae' etalona, ma nimeguf wanom ea' efelona notawa wapoti'. Ea' Ae' ina enda' lagof epesi efelona, owa'.’ ”
41014059	Basef amama amam ma'iami ina ma'i endilisimi mafe' etifigin, owa'. Ma'iam mafe' deindei.
41014060	Ea' pris anama dembinai naitu la'afen nahali' Jisas na'ama na'i, “Ine' negwa basef amama, o owa'? Dei' maina amam ma'ipina basef na'ama?”
41014061	Ea' Jisas nasopama malogel naitu. Anan ina nagwamana basef anan, owa'. Ea' pris anama dembinai nahali'ana wapoti' na'i, “Ine' Krais aman anama God nandandepena nasapa'ena nafi'i o owa'? Ine' nogalomana Godi ape' manda' lotumanai, o owa'?”
41014062	Ea' Jisas na'i, “Endilisi ae' ma'uwi. Ea' anona nemaf ipe' piti ae' ataga epen endilisiwei epe lagel da'isinai Godi, epe otaga ilif itanimai ifi'i petolowe.”
41014063	Jisas na'iam na'ama, ea' pris anama okom wandafuna, ea' nahape' lowaf anama nalanai na'iam na'i, “Ape' ina ata' mofalai enis epes wapoti' sifi'i si'i anom basefa anan, owa'.
41014064	Anan nanda' God findiwana ea' amama pame'am. Dei' ipe' ukup mape ma'imama?” Ea' amam hiami ma'i anom basef mandame'mam ma'i, “Anan nanda' waf aonai afa' ohana nega'.”
41014065	Ea' anom mohafel misisi'wafana masopama naep ananimi mahana ma'ipana ma'i, “Ni'i basef si'i profet newalapa emi nahena.” Ea' amam polisman mafi'i mahana mofa'ana mafe'.
41014066	-
41014067	Ano'w nemata'w kwanda'mana maol pris anama dembinai kwafi'i kwati Pita napoma nif ipat ande'. Ea' kwaitu kwatolona kogawana kwa'ipana na'ama kwa'i, “Enina ine' nape naloma Jisas Nasaretinai.”
41014068	Ea' Pita nambaho' agel Jisasi na'ipakw na'i, “Owa'. Ae' ina egawa basef ofagema ine' na'iami.” Ea' anan nohafel nafe' felefele'ma endambel uta, anona awata nonda'am.
41014069	Ea' nemata'w akwama kwatolona kwa'ipas isima saitu felefele'i wapoti' kwa'ipas na'ama kwa'i, “Aman anama wapoti' alupunai Jisasi.”
41014070	Ea' Pita na'iam wapoti' na'i, “Ae' ina egawana, ae' owa'.” Nogota bandana ea' enis saitu felefele'i sa'ipa Pita wapoti' sa'i, “Endilisi, ine' alupinai naloma amam Jisasi. Ine' wapoti' aman Galilinai.”
41014071	Dei' Pita nambaho' agel Jisasi na'i basef la'ifimi na'i, “Endilisi ilif, ae' ina egawa aman anama ipe' pa'ianai, owa'.”
41014072	Anan na'iam ea', awata nanda'am bif ea' Pita okokoma basef do'ok Jisas na'ipanami na'i, “Awata owa' ata' nonda'am bif, ine' nembaso'mas ni'iam wenif ni'i, ‘Owa' negawea.’ ” Ea' Pita okom napoma basef amama ea' nalef mehip.
41015001	Kuhimbita atona amam pris dambami maloma anom dambami Judai maloma amam mawalipasa mi'uli Godi maloma anom Juda dambami mumafi koti, amam hiami mandakolas maila basef etifim. Amam mowa' Jisas mofa'ana mafe' maso' gavman dembinai Pailat.
41015002	Ea' Pailat nahali'ana na'i, “Ine' king dembinai esis Judai o owa'?” Ea' Jisas nagwamana basef na'i, “Basef amama ine' na'iami endilisimi.”
41015003	Ea' amam pris dambami mambaso'ma Jisasa basef hiami.
41015004	Ea' Pailat nahali'ana wapoti' na'i, “Ine' owa' negwa anom basef? Ine' neme'. Amam manda'mena basef hiami ma ine'.”
41015005	Ea' Jisas ina nagwa anom basef wapoti', owa'. Na'ama Pailat okom natanea.
41015006	Nemaf anama esis Juda sanda' anom gwa'aimi lu'wami sa'i Pasova. Afagof hiami ma nemaf anama Pailat nanda'am na'ama. Anan nakwaha anona nape kalabusi nafe' wafifina. Emi epen esis amam nematawa sa'ianai, Pailat name'asa nakwahona nafe'mas.
41015007	Nogota anama anona aman nape kalabusi agilinama Barabas. Anan nanda' kalabus naloma anom amam mapa' maloma gavmani maha enis saga'i.
41015008	Ea' esis hiesi safi'i saitu sofala Pailat sa'ipana sa'i, “Ine' nekwaha anona aman nape kalabusi nifi'mai ape' wafifina, si'i afagof hiami nanda'am.”
41015009	Ea' nagwamasa basef na'i, “Dei' ae' ekwaha king dembinai ipe' Judai nefe'mago ipe', o emi?”
41015010	Dei' main, Pailat anan nogawa amam pris dambami kowalama epes hiesi saila basef Jisasi ukup aom atom mapomana dei' manda' kotimana.
41015011	Ea' amam mafela ukup ma esis amam nematawa hiesi ma sohali' Pailata nokwaha Barabas atona nufi'mai esis.
41015012	Ea' Pailat na'iam wapoti' na'ama na'i, “Aman anama ipe' pefalona pa'i king dembinai esis Judai, ipe' pa'i ae' enda' i'imamana?”
41015013	Ea' esis sa'i mehip sa'i, “Undana nil lawag usi'inai tu'wanainai!”
41015014	Ea' Pailat nahali'as na'i, “Dei' main? Anan nanda' maina waf aonai?” Ea' esis sa'i mehip sa'i, “Undana lawag hana afuna!”
41015015	Ea' Pailat naila ukup asasimi, nakwaha Barabas nafe'ma esis na'ipa amam soldia ma mopagaha Jisas mofa'ana mefe'ma mundana lawag usi'inai tu'wanainai.
41015016	Amam soldia mofa' Jisas mawisi ipat gavmani lu'unai. Ea' mofala anom soldia hiami mafi'i munduwa'anima ma anan,
41015017	malamana saket akwahinai. Ea' mofa'ai anona mandof higatagunai manogana mala'watefana si'i hat mowalo'manana balaga ananinai.
41015018	Ea' maitu manda'ana findiwana ma'i, “Nemaf bu'unai, ine' king dembinai esis Judai!”
41015019	Ea' amam mahana anona elifita balaga ananinai, misisi'wafana mindiwa nembawa motawa mafela agel ananinai etin.
41015020	Manda'ana findiwana ma ea', mowalimana saket anama akwahinai, malamana lowaf ananinai mofa'ana mafe'ma mundana lawag usi'inai tu'wanainai.
41015021	Amam soldia mofa' Jisas mafe' ata' mafo'o eaf la'afen ea' matagama anona aman Saimon Sairininai nafi'i. Batausana ananimi biam, Aleksanda naloma Rufus. Saimon napani aolop nafi'i na'i nefe' Jerusalem. Ea' amam soldia masapa'ana nofa' lawag Jisasi. Ea' nofa'ana nafe'.
41015022	Ea' mofa' Jisas mafe' mataga anagon agiliguma Golgota. Ape' dei' mambomefagel ma'i, Pipitagel Balagaina.
41015023	Ea' mase'ana anom embel wainim mambomom malomana anona marasin agilina mer ma nea' embel mohogofa ekep pehana. Ea' anan ina na'i a'e na'am, owa'. Nandaiwa'mam.
41015024	Ea' maundana lawag usi'inai tu'wanainai ea' manda' satu ma luwaguf maim ananimi ma emi nikila' nefa'am mondandam atona etin.
41015025	Kuhimbita aon ata' natefi naili 9 klok, soldia mofa' Jisas mafe' maundana lawag anama.
41015026	Amam mofa' anona pepa basef amama do'ok amam Juda mambaso'ma Jisasami Pailat nanda'am mail ma'i, “AMAN ANAMA KING ESIS JUDAI.” Amam manda' basef amama mail balaga Jisasi lawag ilif.
41015027	Felefele'ma Jisas naima, amam soldia maunda anom biam manda' waf aonai manda' wali. Amam maunda Jisas nail la'afen, ea' maunda amam biam mail wa'owa'ol. [
41015028	Na'ama si'i anom basef Baibel na'iami dei' mataga alihim mandawalap. Basef amama ma'i na'ama ma'i, “Anona nemaf esis ukup mopoma anan noloma amam amama manda' waf aonai.”]
41015029	Ea' enis amam nematawa safe' safi'i eaf sanda' salamala anan samboma balagah sa'iam na'ama sa'i, “Ine' ewi, ine' aman netala ipat anama dembinai Godi, ma netanima nefelona nela'ana nimeguf wanom,
41015030	dei' nigiambama ine' nendatagah nisila'i.”
41015031	Ea' amam pris dambami maloma amam dambami mawalipasa mi'uli Godi hiami malomam maitu manda'ana findiwana ma'i, “Anan nagiambama enis epes ea' dei' ina nagiambama anan, owa'.
41015032	I'i aman anama Krais Dembinai esis Israeli, anan nokwaha lawag nisila'i ma motolona mombale'efana.” Amam biam saundam maloma Jisasi wapoti' manda'ana findiwana ma basef awami.
41015033	Aon nahagasom owamb lu'unai nataga etap hiagoma esis Judai akotigin. Owamb nape nafe' nafe' ma aon nasa nape 3 klok wambomota. Ea' aon howalagon wapoti'.
41015034	Aon nasa nape 3 klok, Jisas noga na'i mehip na'i, “Eloi, Eloi, lama sabaktani?” Ape' mambomam ma'iam na'ama ma'i, “God ae'inai, God ae'inai, dei' maina ine' nakwahowe?”
41015035	Enis epes saitu felefele' same' anan na'iam na'ama sa'i, “Peme'. Anan nofala profet Elaija.”
41015036	Ea' anona aman nasagih nafe' nofa' anom mosong mape naohi nalam mowala embel wain numbutimi nagiam nasapa'am anona elifita nandowana nafe'ma Jisas nea' embel. Ea' aman anama na'ipas na'i, “Ipe' ata' ota' muti Elaija atuwasi nifi'i notagahona nisila'i o owa'?”
41015037	Ea' Jisas na'i mehip endilisi naga' ea'.
41015038	Ea' dei' lowaf anama lu'unai si'i uta nail ipat Godi lu'unai sanda' lotuwanai nomon palalana gani ilif nowala etap nataga biefina.
41015039	Ea' kepten anama dembinai numafi soldia hiami, naitu felefele'ma Jisas nati anan naga' na'ama ea' na'iam na'i, “Endilisi, aman anama nogalomana Godi.”
41015040	Ea' anowa nematawa waituwi laogon watologini awama. Ano'w Maria Makdalai'wi kwaloma ano'w agel atona Maria mama'wana Josep naloma Jems sa'unai kwaloma ano'w Salomi.
41015041	Fowa' Jisas ata' nape Galili, awo waila anani ma wagiambamana ma anom amamaga gwa'aimi maim. Anowa hiawai wapoti' walomana ondowasa' Jerusalem.
41015042	Ea' wambomota felefele'ma owamb, Josep Arimateainai nafi'i.
41015043	Anan dembinai ma kot esis Judai, agel lu'unai. Nape nohafa nemaf bu'unai notaga ma hiesi siowis wambota Godi numafias. Dei' sandandomba amamaga gwa'aimi maima naman nemaf anama Sabat notaga. Ea' Josep nafe' nawis naitu naep Pailati. Anan ina umbamahana, owa'. Nahali'ana ma nofa'ai alop Jisasi nawana.
41015044	Ea' Pailat gegelalasona okom na'i Jisas ina dei' afuna endilisi, ata' owa'. Ea' nofala anona dembinai soldia nafi'i nahali'ana na'ama na'i, “Jisas naga' ea' o owa'?”
41015045	Soldia anama na'ipana na'i, “Jisas naga' endilisi ea'.” Ea' Pailat na'ipa Josep na'i, “Ine' nefe' nefa' alop Jisasi.”
41015046	Fowa' nanda' anona hi'agif nagwasa owap lu'unai nagal nawis nomon. Ea' dei' anan na'i nowa Jisas hi'agif anama. Ea' nafe' notala anona lowaf afitinai nafi'i natagaha alop Jisasi nisila'i ma nanda' lowaf anama nowa'ana ma ea', nasapa'ana nawis hi'agif anama nalana nomon. Ea' namboma anona owap lu'unai nafe' nowalo uta hi'agif anama.
41015047	Anowa nematawa biawa Maria Makdalai'wi kwaloma Maria mama'wana Josepi, awau waitu watologon wati anama Josep nawa Jisas.
41016001	Nemaf anama sapoma noma'wanai nafe' hi'alana, Maria Makdalai'wi kwaloma Maria mama'wana Jems kwaloma Salomi watala anom wel alogw bu'wami ma'ami. Awau wa'i ofa'am ofe' ondisa alop Jisasi.
41016002	Wafilu nemaf Sande, kuhimbita atona awau ofa' wel amama wafe' hi'agif.
41016003	Awau ata' wafe' etin eaf, wanda'ipama na'ama wa'i, “Atuwasi emi nigiambamafa nelefata owap anama nowalo utai?”
41016004	Ea' watologon, wati owap anama lu'unai ina ata' nape nowalo uta, owa'. Enin epen nafe' nausi'ana nafe' na'oh wa'ol.
41016005	Awau wawis hi'agif nomon, wati anona aman sa'unai tol nape uta wa'ol lagel da'isinaima. Nala anona lowaf launai afitinai. Na'ama awau gegelalasowa kwapete'awa umbamahawa.
41016006	Ea' anan na'ipawa na'ama na'i, “Ipe' ina umbamehepa, owa'. Ae' egawepa ipe' pafi'i pegolopa Jisas Nasaretinai, esis saundana naga' lawag usi'inai tu'wanainai. Anan notanima nohafel ea', ina ata' nape na'ae, owa'. Ipe' piti na'ae sofa'ana sawisi salana nalama. Dei' wafigin nape.
41016007	Ea' ipe' fo'o pi'ipa alupumi ananimi ea' pi'ipa Pita nalomam na'ama pi'i, ‘Jisas nali'ipa nafe' etap hiagoma Galili. Ipe' pefo'o petolona si'i nimbewa' na'ipipa.’ ”
41016008	Ea' wakwaha hi'agif wawisi ande' wasagih wafe'. Awau umbamahawa wanda'am bombol etin. Ea' awau ina wa'ipasa basefa enis epes, owa'.
41016009	[Jisas notanima nohafel Sande kuhimbita atona, ea' nali' natagama Maria Makdalai'wi, fowa' natofama'wa ambagof awami 7-peleim mapai'wi.
41016010	Akwa'w kwafe' anagon alupumi Jisasi mapoma. Ukup amamumi nimanim endilisi, mape malef.
41016011	Ea' kwa'ipam kwa'i, “Ae' ati Jisas notanima nohafel wapoti' nape namunai.” Amam mame' basef amama ako'umi, ea' ina meme' basef akwa'umi ma'i endilisimi, owa'.
41016012	Amama mataga ea', anom alupumi Jisasi biam makwaha wambel lu'unai maila eaf nafe' aolopi mafe'. Ea' Jisas nandati na'ana nafe' natagamam.
41016013	Amam biam matolona motanima mafe' mawalapa basef amama ma anom alupumi Ananimi mapani, ea' amam ina mombale'efam, owa'.
41016014	Amama mafe'ma ea', alupumi 11-peleim Jisasi mape ma' gwa'aimi etin, Jisas nafe' natagamam. Nimbewa' enis satolona notanima nohafel wapoti' ea' sa'ipa amam ma Anan nahafel ea'. Owa'. Amam ina membale'efas ma'i sa'i endilisi, owa'. Ma'i opalef amamumi maso'. Na'ama Jisas na'ipama basef la'ifimi.
41016015	Ea' na'ipam na'ama na'i, “Ipe' pefe' wambel hiagoma pi'ipasa basef bu'wami Godi ma amam nematawa hiesi hi'ilas.
41016016	Emi egafis sembale'efa ae' sofa' baptais, anona nemaf God notanima nefa'asi wapoti' ea' Ananisi. Ea' isima owa' sembale'ifi, anona nemaf God nonda'mas kota basef lu'wami ma waf aonai esis sanda'anai.
41016017	God nambimb nonda' esis isima sembale'efi sotaga la'ifisa sonda' ikwaf hianai naninani si'i anan nanda'anai. Ea' sohali' Ae' ma enda'as sotaga la'ifisa sili'amona ambagof awami mapeisi, ea' si'i anona diga hianai dambainai.
41016018	Ea' sohapila iguf mahasi lagof asasimi ea' ina mohas soga', owa'. Ea' sea' embel numbutimi wapoti', esis ina soga', owa'. Ea' enis owa' seambale'efi, sea' embel amama, esis soga'. Ea' nambimb esis isima sembale'ifi sosa lagofa enis epes awes nanda'asi sotaga bo'wes wapoti'.”
41016019	Dembinai Jisas nawalipas na'ipas ea', God nofa'ana nalata heven. Ea' nofa' agel lu'unai nape lagel da'isinai Godi.
41016020	Ea' alupumi Ananimi mafe' gani wambel hiagoma mawalapa basef Godi. Anan nanda'am mataga la'ifim manda' ikwaf hianai naninani si'i God nanda'anai. Enis epes sati maol anama amam manda'anai sa'i, “Endilisi, God nagiambama amam ea' ape' magawa basef Ananimi endilisimi.”]
42001001	O dembinai Tiofilus, fowa' amam hiami manda' basef hiami mail buk ma amamaga hiami God nanda'am mataga la'afena afa'i.
42001002	Fowa' dambadamba Jisas nafela opeh nanda'am ea' amam dambadamba mali' mati amamaga amama naep amamumi dei' mawalipafa basef amama ea' afa' wanda'am mail buk.
42001003	Ae' dambadamba ali' ahali' enisa basef amama afi'i afi'i dei' egawam andeande' si'i fowa' mataga, anom amam mihi'ambamam dei' ae' egawa basef amama ofagema. Amama atom dei' ae' elagen andeande'ma enda' anom basef mefe'mago ine', dembinai Tiofilus.
42001004	Anda'ama ine' neagawa andeande' basef amama ofagema esis sawalipanami endilisimi atom.
42001005	Nemaf anama anona king Herot dembinai gavamani numafi etap hiagoma Judia, anona aman pris nape, agilinama Sekaraia. Anan wambota Abiya, anan aman dembinai fowa'inai. Sekaraia waulu'mana Elisabet. Akwa'w kwataga wambota Aroni.
42001006	Esis bias Sakaraia Elisabet sape bo'wes ma naep Godi saila mi'uli ananinai hianai hi'alana. Ea' saila basef Godi andeande' basef ofagema a'as.
42001007	Ea' Elisabet asa'w ea' esis bias awasi a'as, ahages ea'.
42001008	Nogota anama amam hiami wambota Sakaraiai nemaf amamunai nataga ma meanda' maol Godi, ea' Sekaraia nawis ipat lu'unai Godi nanda' maol nondolalima God.
42001009	Amam maila waf amamunai mandandepana ma niowis ipat anama nomon nofa' amamaga amama nogoh alogw bu'wami ma'ami.
42001010	Nogota anama anan nawis naofa amamaga, esis amam nematawa hiesi sanda' lotuwi sandatama sape sanda' beten ande'.
42001011	Ea' Sekaraia nati anona ensel dembinai Godi nataga naitu balata wa'ol lagel da'isinai. Balata anama amam pris mondolalima Goda amamaga amama alogw bu'wami ma'ami.
42001012	Ea' Sekaraia natolona gegelalasana ombamahana nomonas matamea ma ensel anama.
42001013	Ea' ensel anama na'ipana na'ama na'i, “Sekaraia, ina umba mohena, owa'. God name'enama beten ine'inai ea'. Waulu'mina ine'ikwi Elisabet nambimb kola enin awani aman ine'inai. Ea' ine' nefalana agel ananinai Jon.
42001014	Okom ine'inai nambimb nope andeande' nendanifela awani inima. Ea' esis amam nematawa hiesi wapoti' sondanifa so'uso'uni inima netaga.
42001015	Dei' main, enin anona nemaf netaga dambeni nefa' agel lu'unai ma naep Dembinai. Enin ina nea' embel wainim moloma embel la'ifimi, owa'. Enin ata' nape opaf mama'wanai, Ambal Bu'unai Godi napaina si'ina nonda'ana la'ifina.
42001016	Anona nemaf enin netaga damben nomboma amam nematawa hiesi Israeli ma nefa'as sotanimani seafe'ma God Dembinai asasinai.
42001017	Enin nili' nefe'ma Dembinai nefa' pepel Godi ma neanda' maol ananinai si'i fowa' Elaija nofa'ana nanda'anai. Ea' nomboma opalef ahapasi mefe'ma awasi ma esis ukup mi'imi'ias. Ea' nomboma epes isima sosambala basef Godi ma sofa' nomonas bu'wami ma niegiambamas nonda'as sondandombam seapoma Dembinai neafi'i.”
42001018	Ea' Sekaraia nahali' ensel anama na'i, “Ae' atuwasi iti maina ikwafa eagawa basef amama meataga endilisi? Ae' hagewe ea' waulu'mi wapoti' ea' hage'w.”
42001019	Ea' ensel nagwamana basef na'i, “Ae' Gebriel, aitu naep Godi. Anan atona nasapa'e afi'i a'ipina basef amama bu'wami.
42001020	Ine' name'am etin, ine' owa' nembale'a basef ae'ami. Na'ama etin dei' malogel ine'inai nese'ena, ina nambimb ni'i, owa'etin. Ea' nefe' nefe' neatagama amamaga amama ae' a'ipinami meatagamena. Basef amama ae'ami nambimb meataga na'ama etin anona nemaf God na'ianai.”
42001021	Ea' esis amam nematawa hiesi sape sohafa Sekaraia ande' ukup matamea sa'i, “Main natagamana nape nogota laona ipat lu'unai Godi nomon?”
42001022	Anan nawisi ande', ina na'i anom basefa esis, owa'. Na'ama esis sogawana sa'i anan nati anom amamaga mandati na'ami ipat lu'unai Godi nomon. Ea' anan nape nanda'masa lagel atona na'ipasa amamaga, ea' malogel ananinai nase'ana nape.
42001023	Maol Sakaraiai hi'alana, notanima nafe' wambel ananinai.
42001024	Anan nape anom nimeguf, waulu'mana anani'wi Elisabet a' opafu'w. Ea' kwandambaho' etin kwape ipat aomb wanemb biamb kwa'i na'ama kwa'i,
42001025	“Dei' Dembinai okom na'ina'i ae' ma nagiambame na'ama. Fowa' ae' asawe, ambal ae'anai aona ma esis amam nematawa ea' dei' owa'etin.”
42001026	Elisabet opafu'wa aomb wanemb biamb ea', dei' anona aon wapoti' wanemb wanemb. Dei' God nasapa' ensel anama Gebriel nafe' anona wambel Nasaret nape etap hiagoma Galili.
42001027	-
42001028	Wambel anama ano'w nemata'w awiawai'wi kwape, agel akwa'unai Maria. Ina dei' kwase' anona aman, ata' owa'. Dei' sandandepa'wa kweaso' anona aman agilinama Josep. Anan nataga wambota anama akunamana king Deviti. Ea' ensel anama nafe'ma akwa'w na'i, “Nemaf bu'wafi, nemata'w. Dembinai God okom na'ina'i ine' endilisi. Anan nofalo'mena nape nalomena la'ela'ef numafina.”
42001029	Maria kwame' basef amama okom akwa'unai a' nimanina endilisi. Okom akwa'unai natanea na'i, “Basef amama ofagema mataga mi'imama?”
42001030	Ea' ensel anama na'ipa'w na'i, “Maria, ina ombamohena, owa'. Okom Godi bo'onama ine'.
42001031	-
42001032	Ine' neme'. Nambimb ine' opafina nela enin awani aman. Ea' nenda'mana agel Jisas. Anona nemaf anan nope aman dembinai, sefela agel ananinai lu'una. Ea' sofala Anan nogalomana God nape ilifi. Anona nemaf dembinai God nenda' awani inima nofa' agel lu'unai nepe dembinai king si'i fowa' gani Devit nape king. Devit anan wambota anama dei' awani inima neataganai.
42001033	Anona nemaf enin nepe dembinai king numafi epes hiesi Jekopi la'ela'ef. Enin etin nepe dembeni la'ela'ef ma amamaga hiami moloma epes ananisi.”
42001034	Ea' Maria kwa'ipa ensel anama kwa'i, “Amama meataga mi'imama? Ae' ina dei' aso' anona aman, ata' owa'etin.”
42001035	Ea' ensel anama nagwama'wa basef na'i, “Ambal Bu'unai Godi nifi'mai ine', pepel God nape ilifi nose'alina. Ea' dei' awani inima nambimb nelani enin bo'wen. Ea' esis nambimb sefela agel ananinai lu'una sofalana si'i Anan Nogalomana Godi.
42001036	Neme', amani'mina ine'ikwi Elisabet akwa'w hage'w ea', dei' ea' opafu'w. Fowa' esis sa'i, ‘Akwa'w asa'w, ea' dei' akwa'w opafu'w aomb wanemb wanemb akwa'umi mafe' ea'.
42001037	Owa' anom amamaga ahifima God nonda'am, owa'etin.”
42001038	Ea' Maria kwagwamana basef kwa'i, “Ae' ape anda' maol Dembinai. Ae' a'i Anan nonda'meam motaga si'i ine' na'i.” Ensel anama na'ipakw na'ama ma ea', nakwaho'w nafe'.
42001039	Nemaf anama Maria kohafel mehip kondondomba amamaga kondowasa' anona wambel nape halafutagw anona etap hiagoma Judia,
42001040	kwafe' kwawis ipat Sakaraiai kwanda'makwa nemaf bu'wafi Elisabet.
42001041	Elisabet kwame' Maria ata' kwanda'makwa gude etin, awani Elisabeti fete' etin nape opaf akwa'unai nomon. Ea' Ambal Bu'unai Godi si'inama akwa'w,
42001042	koga kwa'i mehip kwa'i, “God nofalo'mena nanda'ena nandanifel endilisi. Danifel ine'inai nikila' danifel anowa nematawa ofa'anai. Ea' awani inima nambimb nelan, enin wapoti' God nofalo'mana nonda'ana nondanifel.
42001043	Ae' gegelalasowe ma God okom bo'oma ae' nanda'e endanifel ma nanda' ine' mama'wana Dembinai ae'anai nafi'mai ae'.
42001044	Neme', aligah ae'ami ata' mame' nemaf bu'wafi ine'inai atona, batawin nape opaf ae'anai nendanifel fete' etin nape.
42001045	Ine' nandanifel endilisi, nembale'efa basef Dembinai na'ipinami nambimb meataga na'ama etin si'i anan nali' na'ipina.”
42001046	Ea' Maria kwanda' anona awaf kwa'i, “Ae' a'i basefa Anan Dembinai afela agel ananinai lu'una. Okom ae'anai napoma basef amama,
42001047	God nofa'e etanimani. Dei' andanifel ma anan.
42001048	Dei' main? Ae' nemata'w anda' maol Ananinai, ae' falafuwei, ea' anan okom napoma ae' nagiambame. Ipe' peme'. Dei' epe anona nemaf owagama wapoti' epes hiesi sigi' seatagai la'ela'ef sehafel seapani sofale si'i, ‘Dembinai God nagiambame nase'e danifel.’
42001049	Dei' main, God la'ifinai endilisi nanda'me amamaga pepel ma ae' eafela agel ananinai lu'una nape andeande' la'ela'ef.
42001050	Okom dahowinai ananinai nape la'ela'ef ma emi egafis umbamahasa sa'i sila Anan. Ea' nape la'ela'ef naloma epes isima sope na'ama etin dei' awasi bafasas ehasas anona nemaf seatagai.
42001051	Lagel ananinai nanda' amamaga la'ifimi. Ea' ukup asasimi ma'i esis etis sofa' agof lu'wami ea' nali'amonas safe' gani gani hiagoma.
42001052	Anan natalogofa amam king dambami ea' nafela agofa isima sape owina enis epes.
42001053	Anan nase'asa amamaga bu'wami ma isima nolomahasa waf bu'unai, ea' epes isima amamaga hiamisi, natofam mafe' etin.
42001054	-
42001055	Anan okom napoma basef na'aim ananimi endilisimi la'ela'ef mope owagama gani. Amama fowa' gani na'iam naloma bafapapa akupapa. Basef amama fowa' gani na'ipa Abraham naloma wambota ananinai owagama sigi' setagai. Ama anona nemaf neati esis uwahipisa niegiambamas la'ela'ef. Anan nagiambama ape' Israel manda' maol Ananinai.”
42001056	Maria kwape kwaloma Elisabet aomb wanemb, ea' kotanima kwafe' wambel akwa'unai.
42001057	Nemaf anama nataga ea' Elisabet kola so'uso'win aman.
42001058	Esis wambel atona saloma esis wambota akwa'unai seme' basef ma Dembinai nati owahipi'w endilisi ma kola awani inima. Ea' esis sandanifel saloma'w.
42001059	Nimeguf 7-peleim mafe' mali'mana ea', nemaf nafe'ma 8i, esis safi'i sa'i seatopa'mana alop ananinai, ea' sa'i sofalana agel Sekaraia si'i ahalomana.
42001060	Ea' mama'wana kwa'i, “Owa'. Ape' monda'mana anona agel Jon.”
42001061	Ea' esis sa'ipakw sa'i, “Owa', esis wambota ine'inai tagasi ina enis sanda' agel anama Jon, owa'etin.”
42001062	Ea' sanda' lagof atom sahali' ahalomana sa'i anan ni'i nonda'mana maina agel.
42001063	Ea' Anan nanda' logel atona na'ipas sofa'ai anota selet ma nonda' agel nogalomanai. Ea' nanda'ana na'i, “Agel ananinai Jon.” Ea' esis gegelalasis kwapete'.
42001064	Anan ata' nanda' agel etin, noga na'i malogel ananinai, afega ananinai neawi andeande', nandanifel nafela agel Godi lu'una.
42001065	Ea' esis hiesi wambel anama umbamahas. Ea' dei' amamaga amama gatom mafe' wambel hi'agoma nape halafutagw etap hi'agoma Judia.
42001066	Ea' amam nematawa hiesi same' basefa amamaga amama, ukup asasimi matamea mafe' sa'i, “Anona nemaf awani inima nepe ni'imama?” Dei' main, esis sogawa pepel la'ifinai Dembinai nape nalomana.
42001067	Awani inima Jon ahalomana Sekaraia, Ambal Bu'unai Godi nape si'ina anan ea' nawalapa basef Godi si'i amam profet fowa' gani mawalipasam na'i,
42001068	“Ae' a'i ape' mofela agel Godi Dembinai lu'una, God ape' Israeli. Anan nafi'i nagiambama ape' amam nematawa ananipai. Ea' natagahepa makwaha waf aonai ape' manda'anai.
42001069	Ea' nandandepa anona aman la'ifinai nambimb nofa'apa nokwahamapa waf aonai meatanimani. Fowa' gani Devit nanda' opeh Godi, ea' dei' aman anama nofa'apa motanimani, anan akunamana Deviti.
42001070	Basef amama si'i fowa' gani nawalapama amam profet bu'wami ananimi ma'iam malogof amamumi.
42001071	Ma'i anona nemaf anan nofa'apa meatanimani mokwaha lagof esis naumbih ape'isi soloma epes isima ukup aom endilisi ma ape'i.
42001072	Fowa' gani anan na'i anona nemaf nieti akusapa ape'isi fowa'isi uwahipis nigiambamas. Ea' anan okom nopoma basef bu'wami fowa' gani na'iam endilisi mope owagama gani.
42001073	Anan na'i basef amama endilisimi atom na'iam la'ifimi gani ilif naloma akunamapa ape'inai Abraham.
42001074	Ma anan na'i notagahepa ma lagof esis naumbih ape'isi ma meanda'mana opeh ananimi, ina umbamohapa, owa'.
42001075	Anan na'i basef amama ma ape' mope etap anae' monda' opeh ananimi nimeguf hiami danda mefe' mefe' meatagama meaga'. Ma naep ananimi monda' opeh amama ma waf ananinai bu'unai andeande'.
42001076	Ea' ine', awani ae'inai, basef ine'imi amama. Anona nemaf sofalena profet nanda' opeha God pepel hianainai. Dei' main, nambimb ine' nefe' nili'ma Dembinai nenda'mana eaf ananinai.
42001077	Ama neawalipa amam nematawa ananisi seagawa anan nefa'as seatanimani. Ama neakwaha waf aonai asasinai.
42001078	God ape'inai nati esis uwahipis endilisi dei' nakwahamasa waf aonai asasinai. Anan nambimb nosapa'i howalagon mape heveni mifi'mai ape' molomapa mope la'ela'ef.
42001079	Ama howalama epes sape akoti, ea' isima ga' na'i neatagamasi. Ama nenindina ape' ma meape eaf opalef awanami.”
42001080	Anom nimeguf mafe' ea', awani inima nataga damben la'ifina ea' okom ananinai negawa. Anan nape etap wafiguma epes a'agoma nape nape ma nemaf anama nataga nandawalap alihinama naep esis Israeli.
42002001	Anona nemaf anona aman gavman dembinai esis Romi Sisar Ogastus nape, nanda' anona mi'uli gavmani na'ama. Anan na'i nofa' agofa esis amam nematawa hiesi sape etap hiagoma esis Rom sumafiagoma mil buk gavmani.
42002002	Nemaf anama dambadamba anan nali' nofa' agof. Nemaf anama anona aman Kwirinius nape gavman dembinai ma etap hiagoma Siria.
42002003	Ea' amam nematawa hiesi safe' wambel ofagama asasima ma sonda' agof asasimi.
42002004	Josep anan aman wambota Deviti. Ea' nakwaha Nasaret nape etap hiagoma Galili, nondowasa' nafe' wambel Deviti Betlehem. Wambel anama nape etap hiagoma Judia.
42002005	Ea' Josep nafe' naloma ano'w nemata'w Maria, esis sandandepana'w sa'i nese'akw ma esis bias sonda' agof asasimi. Ea' akwa'w opafu'w.
42002006	Esis bias ata' sapani etin wambel Betlehem, nemaf akwa'w kolanefi a' nataga.
42002007	Ea' kwali' kola awani aman ako'uni nali'i. Ipat sa'ohanai asi'ina. Ea' dei' kowa'ana lowaf kwalana nomon bokis gwa'aimi bulmakauwi malama.
42002008	Felefele'ma wambel anama anom amam mumafi sipsipi mape wa'ol mumafi sipsip mape owamb.
42002009	Ea' anona ensel nafi'i nalumai howalogon Dembinai, howalama amam ea' umbamaham endilisi.
42002010	Ea' ensel anama na'ipam na'i, “Ipe' ina umbamohepa, owa'. Peme', ae' ifa'mipei basef bu'wami ipe', amama monda' amam nematawa hiesi hi'ilas sondanifal endilisi.
42002011	Dei' nemaf anae' ano'w nemata'w kwape Betlehem wambel Deviti kola enin awani aman. Anan aman anama nokwahomepa waf aonai nofa'epa peatanimani. Anan Krais, God nandandepana nasapa'ana nafi'i, anan Dembinai.
42002012	Ipe' pefe' piti awani inima pegawan na'ama. Piti sanda' lowaf so'unai sowa'ana salana na'oh bokis isima sala gwa'aimi bulmakauwi malami.”
42002013	Ensel anama na'ias na'ama ma ea', mehip anom ensel hiami si'i ami misila'i gani heven mataga maloma ensel anama ea' mandagala mafela agel Godi ma'i,
42002014	“Ape' mafela agel God nape gani ilif endilisi lu'una. Pepel howalogon ananinai atona. Ea' epes emi sape etapi God okom bo'ona ma esis, opalef asasimi mope awanem.”
42002015	Ea' amam ensel makwaha amam mumafi sipsipi motanima malata heven. Ea' amam mumafi sipsipi manda'ipama etin ma'i, “Wale, ata' ofe' Betlehem uti amamaga anama Dembinai nihi'ambafami.”
42002016	Ea' mohafel mehip mafe' mati Maria kwaloma Josep sape. Awani salana na'oh bokis nomon sala gwa'aimi bulmakauwi malami.
42002017	Amam matolona ea' mawalapa basef ensel na'ipamami ma awani inima.
42002018	Ea' amam nematawa same' basef amama amam ma'iami, esis hiesi same' basef amama gegelalasis ea' nomonas matamea.
42002019	Ea' Maria kwame' basef amama hiami okokomam mape okom akwa'unai.
42002020	Ea' amam amama motanima mafe' mafela agel Godi lu'una ma'i anan dembinai bu'unai. Amam mandanifela amamaga amama hiami mame'am matulumi mataga si'i ensel na'ipamami.
42002021	Nemaf nafe'ma 8i nataga, nemaf anama amam ma'i motopa'mana alop awani. Ea' matopa'mana alop awani inima amani. Ea' sofalana agel Jisas si'i ensel nali' na'ipakwanai nogota anama owa' ata' kofa' opaf.
42002022	Nemaf anama nataga ea' ma esis sonda' awani inima noloma mama'wana sondolali sonda' ofa setaga bo'wes si'i basef mail mi'uli anama fowa' God naso' Mosesanai na'iam. Ea' esis mamasana sao'wana safe' sondowasa' Jerusalema sose'ana awani inima Dembinai Goda naep ananimi.
42002023	Esis sanda'am na'ama si'i basef mape buk Baibeli ma'iama mi'uli Dembinai ma'i, “Awasi amam wali' dambadamba olami, amama ipe' pefalam pi'i amam dembinai Godi atom.”
42002024	Ea' bias sa'i sondolalima God sila basef mail mi'uli anama Dembinai fowa' gani na'ipa Moses na'i, “Esis bias sofa' amiguf mai'unamb biam, o sofa' ambegof sa'umi biam.” Ea' sefa'am sanda'am na'ama.
42002025	-
42002026	Ea' anona aman nape Jerusalemi agilinama Simeon. Anan naila waf bu'unai Godi andeande'. Anan nape nahafa nogota anama God nifi'i nigiambama esis Israel nokwaha waf aonai esis sanda'anai. Ea' ambal bu'unai Godi nape okom ananinai nihi'ambana anan ina nambimb noga' ulal, owa'. Anan ata' nepe niti Krais, Dembinai nandandepana nosapa'ana nafi'i.
42002027	Ambal Bu'unai Godi nafelana nafe' nawis ipat lu'unai Godi. Ea' esis mamasana Jisasi sao'wana safi'i sandolalimana si'i mi'uli Godi na'iam.
42002028	Ea' sanda'am etin, Simeon nandalombasana lagof ananimi nanifela God nafela agel ananinai lu'una na'iam na'ama na'i,
42002029	“Dembinai, nahapila pepel hianai ae' anda' opeha ine'. Dei' ine' nenda' opaf ae'anai nupe awanena ea' ega' efo'o si'i basef endilisi atomi fowa' gani na'iami.
42002030	Naep ae'ami atilin ea' awani aman inima ine' nasapa'ana nafi'i nofa'apa meatanimani. Na'ama dei' ine' nekwaha ae' ega' efo'o.
42002031	Ine' nanda' awani inima natagama amam nematawa hiesi satolona ea'.
42002032	So'uso'win inima si'i anona howalagon howalama epes isima sololama Godi nihi'ambas. Ama nonda' amam nematawa ine'isi Israel sofa' agof lu'wami.”
42002033	Ea' mamasana Jisasi gegelalasis ukup asasimi matamea ma basef amama Simeon na'iami.
42002034	Ea' Simeon na'ipasa basef bu'wami nanda'as la'ifis ea' na'ipa mama'wana Jisasi na'ama na'i, “Ine' neme'. Awani inima God nandandepan ea' ma nahambombaga enis amam nematawa Israel sowa' alafugaha enini. Ea' enis epes nofa'as sokwaha waf aonai siefi'mai enin. Enin si'i anona ikwaf God nanda'anai ma enis epes hiesi sosambala basef ananimi sondaiwa'mana.
42002035	Awani inima napoma newalapa nomonas hiami mape mandambahi'i motaga alihim. Maria, ine' nambimb okom nimanina si'i anona bainat hi'alinai notopa' okom ine'inai.”
42002036	Ea' ano'w nemata'w profet agili'wa Ana kwape kwalomas. Ahaloma'w ako'unai Fanuel. Wambota lu'unai akunama'wi Asa. Akwa'w ahage'w endilisi. Fowa' kwase' aman kwalomana sape afagof 7-peleim.
42002037	Ea' waulunama'w naga'. Ea' kwape etin, kwafe' kwafe' dei' afagof akwa'umi mataga 84-peleim. Akwa'w ina kwakwaha ipat lu'unai Godi anom nimeguf, owa'etin. Akwa'w kololama gwa'aimi kwape kwanda' beten ea' kwanda' lotu kwahapila opeh Godi kwanda'am kwafe' owamb alip.
42002038	Nemaf anama dei' atef akwa'w kwafi'i anama Simeon naloma Josep Maria saituma kwanifela God. Enis wapoti' saitu na'ama sape sehafa nemaf anama nambimb God nigiambama esis sape Jerusalemi nofa'as setanimani seape wafifis. Ea' akwa'w wapoti' kwa'ipasa basefa so'uso'win inima.
42002039	Esis Josep naloma Maria sanda'am sailam ea' opeh ahalomana si'i Dembinai fowa' gani na'iama mi'uli ananinai ea' satanima safe' Nasaret asasima ofagama etap hiagoma Galili.
42002040	Ea' so'usowin Jisas nataga dambena la'ifina ma gawa hianai. Ea' God okom nainailana nagiambamana etin nanda'ana la'ifina.
42002041	Afagof danda mamasana Jisasi sondowasa' safe' Jerusalema sanda' gwa'aimi lu'wami sofalam sa'i Pasova.
42002042	Afagof Jisasi dei' mataga 12-peleim mahape'ana ea' sao'wana sondowasa' Jerusalem saila waf asasinai si'i afagof danda sanda'anai.
42002043	Ama nimeguf amama Pasovaimi hi'alam, esis mamasana satanima safe'. Ea' sa'usa'win ina nafe' nalomas, owa'. Sakwahona napani Jerusalem. Esis ina sagawa anan napani, owa'.
42002044	Sa'i nali' nafe' naloma enis epes safe'. Esis safe' anona nemaf si'ina hi'alana, ea' sagolopana la'afena esis wambota atona saloma esis alupisi.
42002045	Esis mamasana sagolopana sati owa'etin, ea' satanima safe' Jerusalem sagolopana.
42002046	Esis bias sagolopana safe' nimeguf wanom. Ea' satolona nape nomon ipat lu'unai Godi. Anan nape naloma amam Juda gawaimi mawalipasa mi'uli Godi. Nape nagahembe'ma basef amomumi ea' nahali' amam.
42002047	Amam dambami maloma esis hiesi same' basef ananimi, gegelalasoma basef maloma gawa ananinai nagwamama basef amam.
42002048	Ea' mamasana satolona nape la'afena amam dembemi nalomam mape ea' gegelalasam kwapete'. Ea' mama'wana kwa'ipana kwa'i, “Nogalome, dei' maina ine' nanda' na'ama ma afa'? Ahalomena naloma ae' opalef afa'imi nimanim endilisi ma wagolopena.”
42002049	Ea' anan nagwamas na'ipas na'i, “Dei' maina ipe' bipa pagolope pafe' hi'alagon? Ae' dei' ape anda' opeh ipat Ahalome Godi, amama ipe' pegawam o owa'?”
42002050	Ea' esis ina sogawa basef anan na'ipasami ofagema, owa'.
42002051	Ea' Jisas nafe' naloma esis bias safe' Nasaret, name' esis naila abasef asasimi nimeguf hiami. Ea' mama'wana anani'wi okom napoma basef hiami ma amamaga amama matagama sa'usa'win akwa'uni nape okom akwa'unai.
42002052	Jisas ea' nataga dambena. Ea' gawa ananinai nataga lu'una andeande' bo'ona, ea' God naloma epes wapoti' satolona ambo'ona endilisi.
42003001	Anona afagel anona gavman dembinai esis Romi Taiberius Sisar nape dembinai ma etap hiagoma esis Romi afagof 14-peleim hi'alama anona afagel wapoti', nafe'ma 15-peleim, Pontius Pailat ata' nape dembinai gavmana etap hiagoma Ituria naloma Trakonitis wambel hiagoma Herot ata' nape dembinai numafi wambel hianai etap hiagoma Galili. Ea' Lisanias nape dembinai gavman numafi wambel hiagoma etap hiagoma Abilene.
42003002	Ea' afagel anama atona Anas naloma Kaiafas amam biam pris dambami mape mali'ma pris hiami. Nogota anama ma afagel anama basef Godi mafi'mai Jon, Sekaraia nogalomana nape anona etap wafiguma fatauguma.
42003003	Ea' nafe' anama hiagoma walemb Jordan na'ipasa basef Godi amam nematawa. Na'ipasa somboma opalef sowa' alafugaha waf aonai sofa' baptais ma God nokwahomasa waf aonai esis sanda'anai.
42003004	Anon nawalapa basef amama Godi si'i profet Aisaia fowa' gani nawalapam nanda'am mail buk Baibeli ma'i, “Anona etap wafiguma fatauguma, malogel anona amani anona nemaf noga ni'i, ‘Pendondomba eaf Dembinai, penda' ana nefe' usi'ina.
42003005	Pewam gambiwah asiasinuguma ma si'igin dondo' etin, petopa' halalef laumi bandami hiami ma mowala dondo'am. Dilindila'ma penda'agon usi'igin. Ea' ufiawa amama manda' lotasila'ma sonda'am andeande'.
42003006	Ea' amam nematawa hiesi hi'ilas anona nemaf siti God nagiambama enis amam nematawa nofa'as sotanimani.’ ”
42003007	Hiesi amam nematawa safi'mai Jon ama sa'i nupisi'as embel. Ea' na'ipas na'i, “Ipe' panda' waf aonai, si'i awasi iguf awami molaipei. Emi na'ipipa ma pa'i pefa' pefe' pindihi'ama okom wandafunai Godi anona nemaf na'i neatagama ipe'i?
42003008	Ea' dei' a'ipipa. Penda' waf bu'unai ma pihi'ambas ipe' pamboma opalef endilisi paila waf bu'unai. Ipe' ina ukup mondanda' mi'i, ‘Abraham anan ahalomapa ape'inai’, owa', hapaimi. Ae' a'ipipa endilisi, God anan la'ifinai ma nonda' otamba amama motaga epes si'i awasi Abrahami.
42003009	Tamia'w nandandombol na'oh neatopa' lawah ofagem nombalefima. Maim lawah owa' mil mola su'utip bu'wami, amama anona nemaf solam sokwahom mefe'ma nif.”
42003010	Anan na'iam ea', esis hiesi sahali'ana sa'i, “Ape' nambimb monda' main?”
42003011	Ea' Jon na'ipas na'ama na'i, “Emi epen siaogw biam atumi nese'anana anona enin siot a'ani, ea' emi gwa'aimi ma'omani inima nenda'am newalogam wapoti'.”
42003012	Ea' anom amam mofa' takisi mafi'mai Jon ma'i nupisi'am embel ea' mahali'ana ma'i, “Dembinai, nambimb afa' onda' main?”
42003013	Ea' anan na'ipam na'i, “Ipe' pefa' otamba mondahama si'i gavman na'ipipam. Ipe' ina pefa' anom wapoti', owa'.”
42003014	Ea' anom soldia mafi'i mahali'ana ma'i, “Afa' nambimb onda' main?” Anan nagwamam na'ipam na'i, “Ipe' ina pembaso'ma epes piumbelis penda'as umbamohas penda'mas basef pelela'epasa moni asasinai, owa'. Ea' opalef ipe'imi mope awanema otamba ipe'imi dondo'ma ikwaf amam dambami mandandepami.”
42003015	Ea' dei' nomonas esis amam nematawai hiesi mohafel la'ifim, ea' ukup mandanda'ma Jon sa'i, “Jon anan Krais, ma'una God nandandepana nasapa'ana nafi'i?”
42003016	Ea' Jon nagwamasa basef na'ipas na'i, “Ae' apisi'ipa embel atom. Ea' anona aman nambimb niefi'i, anan la'ifinai nikila' ae'. Ae' ina aman bu'uwei ma eatagaha mandelefa su ananimi, owa'etin. Nambimb anan nese'epa Ambal Bu'unai Godi nope opalef ipe'imi nomon ea' nese'epa nif wapoti'.
42003017	Anan nahapila anona savol lagof ananimi ma niesimba wit si'i rais amama nisimba'am andeande'. Nefa' wit bu'unai nuwis nembe'am ipat ananinai. Ea' tukwakwanimi awami nembefam nofam nif amama lu'wami fandom la'ela'ef mapani.”
42003018	Ea' Jon nawalapa anom basef hiami wapoti' ma neafela ukup asasimi ma sonda' waf bu'unai. Ea' nawalipasa basef bu'wami Godi.
42003019	Ea' Jon na'ipana basef la'ifimi aman anama Herot, gavman dembinai asasinai, ma waf aonai hianai anan nanda'anai. Anan nandalombana Herodias nemata'w sahalomana nase'akwi, ea' nanda' waf aonai hianai wapoti'.
42003020	Dei' nowatani anona waf aonai wapoti' ma nanda' Jon nanda' kalabus.
42003021	Jon napisi'a amam nematawa hiesi ma ea', napisi' Jisas wapoti'. Jisas nofa' baptais ea', anan ata' nanda' beten etin ea', heven uta nandausi'.
42003022	Ea' Ambal Bu'unai Godi nisila'i si'i amil mai'una nufia' nisilamanai. Ea' anona malogel na'i natagai heven ilif na'i anom basef na'i, “Ine' Nogalome ae'inai. Ae' okom nohafel nainailina endilisi. Okom ae'inai bo'ona ma ine'.”
42003023	Nemaf anama Jisas nasefela opeh nanda'am, afagof ananimi mataga felefele'ma 30-peleim. Esis amam nematawa ukup mandanda' etin ma'i anan nogalomana Josepi.
42003024	Bafapana Jisasi agufuma amama. Josep, anan Heli nogalomana. Ea' Heli, Matat nogalomana. Ea' Matat, Livai nogalomana. Livai, Melki nogalomana. Melki, Janai nogalomana. Ea' Janai, Josep nogalomana.
42003025	Josep, Matatias nogalomana. Matatias, Emon nogalomana. Emon, Nahum nogalomana. Ea' Nahum, Esli nogalomana. Ea' Esli, Nagai nogalomana.
42003026	Nagai, Mat nogalomana. Mat, Matatias nogalomana. Ea' Matatias, Semen nogalomana. Ea' Semen, Josek nogalomana. Josek, Joda nogalomana.
42003027	Joda, Joanan nogalomana. Joanan, Resa nogalomana. Resa, Serubabel nogalomana. Serubabel, Sealtiel nogalomana. Sealtiel, Neri nogalomana.
42003028	Neri, Melki nogalomana. Melki, Adi nogalomana. Adi, Kosam nogalomana. Kosam, Elmadam nogalomana. Elmadam, Er nogalomana.
42003029	Er, Josua nogalomana. Ea' Josua, Elieser nogalomana. Ea' Elieser, Jehoram nogalomana. Jehoram, Matat nogalomana. Ea' Matat, Livai nogalomana.
42003030	Livai, Simeon nogalomana. Ea' Simeon, Juda nogalomana. Juda, Josep nogalomana. Ea' Josep, Jonam nogalomana. Jonam, Eliakim nogalomana.
42003031	Eliakim, Melea nogalomana. Melea, Mena nogalomana. Mena, Matata nogalomana. Matata, Natan nogalomana. Natan, Devit nogalomana.
42003032	Devit, Jesi nogalomana. Jesi, Obet nogalomana. Obet, Boas nogalomana. Boas, Salmon nogalomana. Salmon, Nason nogalomana.
42003033	Nason, Aminadap nogalomana. Aminadap, anan Atmin nogalomana. Atmin, Arni nogalomana. Arni anan Hesron nogalomana. Hesron, Peres nogalomana. Peres, Juda nogalomana.
42003034	Ea' Juda anan Jekop nogalomana. Jekop anan Aisak nogalomana. Aisak, Abraham nogalomana. Abraham, Tera nogalomana. Tera, Nahor nogalomana.
42003035	Nahor, Seruk nogalomana. Seruk, Reu nogalomana. Reu, Pelek nogalomana. Pelek, Eber nogalomana. Eber anan Sela nogalomana.
42003036	Sela anan Kenan nogalomana. Kenan, Arpaksat nogalomana. Arpaksat, Siem nogalomana. Siem, Noa nogalomana. Noa, Lamek nogalomana.
42003037	Lamek, Metusela nogalomana. Ea' Metusela, Enok nogalomana. Enok, Jaret nogalomana. Jaret, Mahalalel nogalomana. Mahalalel, Kenan nogalomana.
42003038	Kenan, Enos nogalomana. Enos, Set nogalomana. Set, Adam nogalomana. Adam, God nogalomana. Bafapana Jisasi ea' ma'um.
42004001	Ambal Bu'unai Godi nape si'inama Jisas ea' nakwaha walemb anama Jordan nandegiai natanima nafe'. Ea' Ambal Bu'unai Godi nofa'ana nafe' anona etap wafiguma fatauguma epes a'agoma.
42004002	Jisas nape anama nimeguf hiami ea' Satan nafi'i nagwambana aon si'inai tu'waninai. Jisas ina na' gwa'aimi, owa'. Nolomahana.
42004003	Ea' Satan na'ipana na'i, “Ine' na'i ine' Nogalomana Godi, dei' kipa owap anama na'oh etapi notaga si'i bret.”
42004004	Ea' Jisas nagwamana basef na'ipana na'i, “Baibel na'i bret atona ina nose'asa ambagof namumi epes, owa'.”
42004005	Ea' Satan nao'wana mafe' anona halaf launai endilisi nihi'ambana amamaga hiami bu'wami mape etap hiagoma maloma amam nematawa. Nihi'ambana la'ifina mehip etin.
42004006	Ea' na'ipana na'i, “Amamaga hiami pepel amama amam king hi'alam mumafiami maloma epes hiesi agel lu'unai, amamaga bu'wami hiahaom maim, amamaga amama hiami God nase'eami ae'ami. Ea' dei' i'i ese'anam enin epen, ae' ese'anam.
42004007	I'i ine' nindiwa nembawa netawa nenda' lotu ma ae', amamaga amama ine'imi atom.”
42004008	Ea' Jisas nagwamana basef na'ipana na'i, “Baibel na'iam na'ama na'i, ‘Ipe' penda' lotuma Dembinai God ipe'inai atona, ea' penda' opeh ananimi atom.’ ”
42004009	Ea' Satan nao'wana nondowasa' Jerusalem nahaponana naitu ipat Godi lu'unai sanda' lotuwanai ilif. Ea' Satan na'ipana na'i, “Ine' na'i ine' Nogalomana Godi, dei' netoma nukupa' newa etap.
42004010	-
42004011	Dei' main, anom basef Godi mail buk Baibeli ma'i na'ama ma'i, ‘God ni'ipa amam ensel Ananimi mifi'i muhapilina lagof amamumi mumafina ma otamba ina moha bo'wagah ine'imi, owa'.’ ”
42004012	Ea' Jisas nagwamana basef na'i, “Anom basef Godi wapoti' mape na'ama ma'i, ‘Ipe' ina pegwamba Dembinai God ipe'inai nonda' waf aonai, owa'.’ ”
42004013	Satan nagwambana ma ea', nakwaha Jisas nafe' nohafana ma anona nemaf nifi'i neagwambana wapoti'.
42004014	Pepel Ambal Bu'unai Godi nape opaf Jisasi ea' natanima nafe' etap hiagoma Galili. Ea' same' basef gato mafe' anan mafe'agon hi'alagon wambel hiagoma Galili.
42004015	Anan nawalipasa basef Godi ifagw esis Juda sa'i basef sapeimi. Ea' amam nematawa hiesi safela agel ananinai lu'una.
42004016	Ea' Jisas nafe' Nasaret taun anama ofagama, fowa' anan ata' so'uso'win napoma. Nape ea' nemaf anama Sabat esis Juda sapoma noma'wanai, nafe' nawis ipat esis Juda sa'i basef sapeinai si'i la'ela'ef nanda'am. Anan naitu natalifa basef Godi, ea' sase'ana anona pepa lounai.
42004017	Pepa anama anom basef Godi fowa' gani profet Aisaia nanda'am mailanai. Anan naofa pepa anama nati anom basef natalifam ma'i na'ama ma'i,
42004018	“Ambal bu'unai Dembinai nape ae'. Ea' nandandepe ma eawalapa basef bu'wami ma epes isima kwahusi amamaga a'ami. Nasapa'e afi'i ma ewalapa basef na'ama i'i, ‘Ipe' panda' kalabusi pekwaha kalabus pefe' wafifipa. Ipe' epes naep masi'ipei, ipe' piti andeande' wapoti'. Anan nasapa'e afi'i iegiambama isima sofa' nimanimi seape andeande'.
42004019	Ea' i'ipasa basef hiesi ma nogota anama bu'unai ma Dembinai niti uwahipis nigiambamas seape andeande'.’ ”
42004020	Ea' Jisas nambomefa pepa anama nase'anana anona aman numafi ipati ea' anan nape. Ea' amam nematawa hiesi sape nomoni sati anan atona.
42004021	Ea' na'ipas na'i, “Ipe' pame' ae' atalifa basef Godi fowa'imi etin ea', dei' mataga alihim endilisi mandawalapa ae'.”
42004022	Ea' esis hiesi safela agel ananinai lu'una sa'i anan aman bu'unai ea' gegelalasisa basef bu'wami mataga malogel ananinai. Ea' esis sandahali'ma sa'i, “Aman anama Josep nogalomana?”
42004023	Ea' Jisas na'ipas na'ama na'i, “Endilisi etis ipe' nambimb penda' basef amama womun etina ae' pi'i, ‘Dokta, ine' nenda' alop ine'inai notaga bo'ona nili', ea' pi'i wapoti' pi'i waf anama nali' nanda'ana Kaperneam, anama ape' mame'ana ea'. Ine' dei' nenda'ana notaga na'ae wambel ofagama ine'ima.’ ”
42004024	Ea' anan na'iam na'ama wapoti' na'i, “Ae' a'ipipa endilisi! Anona profet epes ina sase'ana opalef same' basef ananimi wambel ofagama ananima, owa'.
42004025	Ae' a'ipipa endilisi. Nogota anama fowa' gani Elaija napenai owaf atona naluwi, asaf ina ata' nalai afagof wanom aomb wanemb wanemb, owa'etin. Ea' nolomahas lu'unai nataga ganima hiagoma. Nogota anama nematawa hiawai Israeliwai amam maga' mialifawa wapen.
42004026	Ea' God ina nasapa' Elaija nafe'ma anowa awamai, owa'etin. Anan nasapa'ana nafe'ma ano'w nemata'w kwape Serafat, wambel nape anona etap lu'wagoma Saidon. Ea' akwama ato'w.
42004027	Ea' nogota anama anona awes aonai nataga nanda' alop esis amam nematawa Israeli alop pambo'. Ea' ina enin epen asasini nataga bo'wen, owa'etin. Anona aman Naman Siriainai ea' anan atona nataga bo'ona.”
42004028	Ea' esis hiesi sape ipat anama same' basef amama, nomonas wandafum kwapete'a Jisas.
42004029	Ea' sohafel sagalo'mana nawisi taun ande'. Taun anama asasinai natoma halafuta ilif. Ea' sofa'ana safe' halafuta anama sa'i sogwale'ana nowala tata.
42004030	Ea' anan nisila' esis hiesi nafe'.
42004031	Ea' Jisas niliana Kaperneam anona taun nape etap hiagoma Galili. Anan nape ea' nemaf anama Juda sapoma noma'wanai sa'i Sabat, anan nawis nomon ipat esis Juda sa'i basef sapeinai nawalipasa basef Godi.
42004032	Same'ana sa'i anan nofa' agel lu'unai dei' na'ipasa basef la'ifimi. Ea' sohafel gegelalasis kwapete'as endilisi.
42004033	Anona aman ambafuh manda'anai nape ipat anama, ambal aonai napaina. Anan na'i mehip endilisi na'iam na'i,
42004034	“E! Jisas ine' Nasaretinai, na'i nifi'i nenda' maina ape'? Ine' nafi'i ma nehambombagapa? Ae' egawa ine' nogalomana God bu'winai andeande'.”
42004035	Ea' Jisas ninifalona na'ama na'i, “Ine' aonai awinai sopama malogel kwaha aman anama.” Ea' ambalip anama nakwahona nowa etap la'afena esis hiesi nawisi nafe', ina ata' nahambombagana wapoti', owa'etin.
42004036	Esis hiesi gegelalasis sandakoto'ma sanda'ipama sa'i, “Amama maim basef? Anan natofa ambagof awami na'ipam si'i anona aman la'ifinai nofa' agel lu'unai. Ambagof awami mame' basefa anan, makwahona mafa' mafe'.”
42004037	Ea' basef amama nanda' amamaga amama la'ifimi mafe'agon hi'alagon wambel nape felefele'i.
42004038	Saimon nandagi'mokwi awesi'w alop ako'unai nifina kwapete'. Ea' Jisas nohafel nakwaha ipat anama sanda' kolasanai, nafe' nawis ipat Saimoni. Ea' sahali'ana ma niegiambama'w.
42004039	Ea' anan nafe' naitu felefele'ma akwa'w natofa awes anama nafe' nakwaha akwa'w. Ea' kohafel mehip kwanda'masa gwa'aimi esis.
42004040	Aon newala naso', esis amam nematawa sofa'ai enis awes naninani nanda'asi sofa'as safi'mai Jisas. Ea' nasa lagofas atona etin nanda'as bo'wes hi'alas.
42004041	Ea' ambagof awami hiami makwaha esis hiesi mawisi mafe' ea'. Ambagof amama awami mofalana mehip ma'i, “Ine' nogalomana Godi.” Amam mogawa anan Krais, God nandandepana nasapa'ana nafi'i. Ea' Jisas ninifalom na'i ina ata' mi'i anom basef, owa'. Mosopama malogof.
42004042	Kuhimbita atona Jisas nakwaha wambel anama nafe' anagon wafiguma fetauguma epes a'agoma. Esis safe' sogolopana satolona safe'ma anan. Esis sa'i anan ina nokwaha esis nofe', owa'. Sa'i sembalo'ana nope la'ela'ef nolomas.
42004043	Ea', na'ipas na'i, “Ae' a'i ewalapa basef bu'wami ma epes siowis wambota Godi numafias. A'i ewalapa basef amama anagon taun hianai wapoti'. Dei' main, God nasapa'e afi'i enda' maol anama atona.”
42004044	Ea' nafe' nawalapa basef Godi ifagw esis Juda sai basef sapeimi nawalapam nafe' etap hiagoma Judia.
42005001	Anona nemaf Jisas naitu akata walemb batupa'manai lu'unai Genesaret naloma amam nematawa hiesi sala'ambemana sape same' basef Godi.
42005002	Ea' nati bogw sa'umi biam mala embel felefele'ma nimbap walemb batupa'manai. Ea' amam mowafa agufi mandani' mafe' masa'opa anemb amamumi.
42005003	Ea' Jisas nalata natoma bot Saimoni ea' na'ipana na'i, “Sapa' bot nokwaha bandagoma nefe' laogoma.” Ea' Jisas natoma bot nawalipasa basef esis amam nematawa.
42005004	Anan na'ipas ea' na'ipa Saimon na'i, “Ine' sapa' bot nofo'o walemb embel laogoma ea' pekwaha anemb mowala pewafai anom agof.”
42005005	Ea' Saimon nagwa basef na'i, “Dembinai, do'ok owamb laona afa' wanda' maol lu'unai ea' ina wagi anom agof, owa'. Ea' na'ipa ae' na'ama, dei' ekwaha anemb mowala.”
42005006	Ea' mokwaha anemb mowala mowafai agof hiami. Ea' anemb ma'i pele'etama agof hiami endilisi.
42005007	Ea' amam mofalai alupumi amamumi mape anona boti mafi'i magiambama mowafai agof malam bogw biam si'ima agof ma'i mowala.
42005008	Saimon Pita nati na'ama, ea' nindiwa nembawa natawa felefele'ma bo'wagah Jisasi na'ipana na'i, “Dembinai, ine' kwaha ae', fo'o. Ae' aman aowei, anda' waf aonai!”
42005009	Dei' main, anan naloma amam malumanai mati agof mowafami umbelimi endilisi. Ea' amam gegelalasom nomonas matamea.
42005010	Batausana Sebedi biam Jems naloma Jon maloma Pita mandau'umai wapoti' gegelalasoma agof amama. Ea' Jisas na'ipa Saimon na'i, “Ina umbamehena, owa'. Dei' atef nesafela maolan nenda'ana la'ela'ef ni'pa enis epes sila Ae'.”
42005011	Ea' amam manda' bogw mafe' bandagoma, makwaha amamaga amamumi hi'alam ma'oh, ea' mailana mafe'.
42005012	Nogota anama Jisas nape anona taun, anona aman awesinai alop nambu'anai nape. Anan nati Jisas nafi'i, nande' nembawa natawa etap na'ipana mehip na'i, “Dembinai, i'i ine' ni'i awi, nenda' ae' etaga bo'owe.”
42005013	Ea' Jisas nasa lagel alop aman anamai na'ipana na'i, “Ae' a'i a'e ma ine' netaga bo'wena.” Ea' dei' atef awes anama aonai nakwahona ea' nataga bo'ona.
42005014	Ea' Jisas na'ipana basef la'ifimi na'i, “Ina nefe' ni'ipa enin epen ni'i ae' anda'ena bo'wena, owa'. Ine' fo'o nihi'ambana alop ine'inai ma aman anama pris. Ea' nese'ana amamaga amama anan nondolalima God ea' ine' ninifelona ma nataga bo'wena si'i mi'uli ananinai fowa' gani Moses na'ipasanai na'i. Ama esis hiesi sogawa ine' ambo'wena.”
42005015	Owa'etin. Diga basefa amamaga amama Jisas nanda'manam aman anama gatom mafe' ganigani. Fowa' ina hiesi same' basef amama, owa'. Dei' hiesi endilisi. Amama atom dei' epes hiesi safi'i ma some' anona nonda eses awes nanda'as setaga bo'wes.
42005016	Ea' nimeguf hiami Jisas nafe' anama wafiguma epes a'agoma ma nape nanda' beten.
42005017	Anona nemaf Jisas nape nawalipa esis amam nematawa ea' anom Farisi maloma anom mawalipasa mi'uli Godi tol mape. Anom mafi'i wambel hianai etap lu'unai biefina Judia naloma Galili. Ea' anom mafi'i Jerusalem. Ea' pepel Dembinai Godi nape Jisas, ama nanda' epes awes nanda'asi sotaga bo'wes wapoti'.
42005018	Ea' anom amam mofa' anona aman lagof bo'wagah maga' mailanai, na'oh lehis mofa'ana mafi'i. Ea' ma'i mofa'ana mefe' muwis ipat mombe'ana felefele'ma Jisas.
42005019	Ea' si'igina amam nematawa hiesi. Amam ina mati anona eafa mofa' aman anama muwis nomon, owa'. Ea' malata ipat ilif mihianama bogwan ilif mala aman anama awes nanda'anai naloma lehis nowala nomon la'afena amam nematawa mambe'ana na'oh naep Jisasi.
42005020	Nogota anama Jisas natolom nogawa amam mombale'efana la'ifinai ma niegiambama aman anama awes nanda'anai. Ea' na'ipa aman anama na'i, “Ine' epen ae'inai. Waf aonai ine' nanda'anai ae' akwahomenana ea'.”
42005021	Ea' amam mawalipasa mi'uli Godi maloma amam Farisi atom ukup atifim mandanda' ma'i, “Aman anama emi egafuna nanda' God findiwanai? Owa'etina anona aman la'ifinaima nekwaha waf aonai. God atona nakwaha waf aonai.”
42005022	Jisas nogawa nomonas amamumi. Ea' na'ipam na'i, “Dei' maina ukup ipe'imi mape na'ama?
42005023	Dei' amamaga maim ipe' pa'i ahifima ae'? Ae' la'ifiwei ma i'ipa awes nanda'anai i'i, Ae' ekwahomena waf aonai ine' nanda'anai o i'ipana i'i, fela lehis ine'imi nehafel nefe'. Basef amama ma nefela lehis ananimi, ipe' pa'i amama ahifima ae'.
42005024	Ea' ae' a'i ipe' pegawa ae' ataga epen endilisiwei, la'ifiwei ma ekwaha waf aonai hianai amam nematawa sape etapi sanda'anai. Ae' a'i ihi'ambepa ae' la'ifiwei ma enda' amamaga amama.” Ea' anan na'ipa aman anama awes nanda'anai na'i, “Ae' a'ipina endilisi, ine' hafel fela lehis ine'imi fa'am nefe' ipat ine'inai.”
42005025	Jisas na'ipana etin na'ama, nohafel naitu nafela lehis ananimi naep amam nematawa hiesi. Ea' ata' nafe' etin eaf, nandanifel nafela agel Godi lu'una nafe' ipat ananinai.
42005026	Ea' amam nematawa isima hiesi gegelalasis kwapete'as umbamahas endilisi safela agel Godi lu'una sa'i, “Dei' ape' mati anona waf dambainai fowa' owa' meatolonai.”
42005027	Amama mataga ea', Jisas nohafel nafe' nati anona aman nofa' takisi tol nape ipat sofa' takisanai, agilinama Livai. Ea' Jisas na'ipana na'i, “Ine' fi'i nila ae'.”
42005028	Ea' nohafel nailana nafe'. Amamaga hiami ananimi nakwahom ma'oh.
42005029	Ea' Livai nanda' anom gwa'aimi lu'wami ipat ananinai nanifela Jisas. Ea' amam hiami manda' waf aonai mofa' takisi maloma anom amam wapoti' mape ma' gwa'aimi maloma amam biam.
42005030	Ea' anom Farisi maloma anom amam mawalipasa mi'uli Godi, amam Farisi, mape manda' megah maham ma amam alupumi Jisasi ma'i, “Dei' maina ipe' pape pa' gwa'aimi paloma amam mofa' takisi maloma amam amama manda' waf aonai? Na'ama ina andeande', hapaimi.”
42005031	Ea' Jisas nagwamam na'ipam na'i, “Isima awes a'asi ina safe'ma dokta, owa'. Esis bu'wasi. Ea' isima awes nanda'asi etis safe'ma dokta.
42005032	Ae' ina afi'i ma efala epes sape andeande'i somboma opalef, owa'. Ae' afi'i ma efala epes sanda' waf aonai etis somboma opalef sokwaha waf aonai sefe'ma God.”
42005033	Ea' enis epes sa'ipa Jisas na'ama sa'i, “Alupumi Joni maloma alupumi amam Farisi ukup mapoma basef Godi. Ea' anom nimeguf wikifah hiami amam mololama gwa'aimi monda' beten etin. Ea' alupumi ine'imi owa' monda' waf anama. Amam ma' gwa'aimi embel maim nimeguf hiami.”
42005034	Ea' nagwamas na'i basef womun etin na'i, “I'i enis sonda' anom gwa'aimi lu'wami ma enis aman nemata'w bias sondase'ama, ipe' ina la'ifipama penda' esis alupisi sondaiwa'ma gwa'aimi nemaf anama anan naso' nemata'wi nape nalomas, owa'etin.
42005035	Ea' nemaf anama anan naso' nemata'wi nokwaha esis nafe' anagon laogoma, esis sakwaha gwa'aimi.”
42005036	Ea' Jisas na'ipasa anom basef womun etina luwaguf na'i, “Ina andeande'ma petopa' lowaf namunai pesana neloma anona lowaf apinai, owa'. I'i enis sonda'am na'ama, lowaf ina noloma apinai na'ama etin, owa'. Namunai pele'etana etin.
42005037	Ea' ina enin epen nakolo'wa embel wainim dambaimi agwahup apinai mafinina, si'i botowagof, owa'. I'i enin nenda'am na'ama, wain netef hiana, nohape' agwahup anama pepe'etana ea' wain kolo'olana aona hi'ilana.
42005038	Ea' wain dambainai sakolo'wana agwahup dambainai atona.
42005039	Ea' emi noga' wain apinai enin ina atuwasi okom ni'i wain dambainai, owa'. Enin na'i, ‘Wain apinai bu'unai nikila' dambainai.’ ”
42006001	Anona nemaf esis Juda sapoma noma'wanai Sabat, Jisas nafe' anagon ea' nataga anona aof sawa witanai nawis. Ea' alupumi ananimi mafe' malomana, ea' magi anom wit maufi moka'isam lagof amamumi magwa'am.
42006002	Ea' anom Farisi mahali'am ma'i, “Ina penda'am na'ama ma nemaf anae' Sabat mapoma noma'wanai, owa'. Dei' maina panda'am na'ama?”
42006003	Ea' Jisas nagwamam na'ipam na'i, “Ipe' pegawa basef amama ma waf fowa' gani dembinai King Devit nanda'anai. Nemaf anama Devit naloma alupumi ananimi nolomaham
42006004	anan nawis ipat lu'unai Godi nomon na' bret anama amam pris mondolali maso' Godanai. Ea' na'ana naso' alupumi ananimi wapoti' ma'ana etin. Ea' mi'uli ape'inai na'i amam pris atom mea'ana.”
42006005	Ea' Jisas na'ipam wapoti' na'i, “Ae' ataga epen endilisiwei, ape Dembiwei ma nemaf anama Sabata i'ipipa maina maol andeande'ma pila basef penda'ana nemaf anama.”
42006006	Anona nemaf esis Juda sapoma noma'wanai Sabat nataga. Ea', Jisas nafe' nawis nomon ipat esis Juda sa'i basef sapeinai nape na'ipasa basef esis amam nematawa. Ea' anona aman nape nalomas, lagel da'isinai ananinai aona naga' nail.
42006007	Amam mawalipasa mi'uli Godi maloma anom Farisi ma'i mogolopa anona eafa meambaso'ma Jisasa anom basef baso'maimi ma monda'mana basef. Ea' manda'ana naep di'inde'ana. Ma'i muti anan nonda' aman anama bo'ona nemaf anama Sabat o owa'?
42006008	Ea' Jisas nogawa nomonas amamumi, na'ipa aman anama lagel aonainai na'i, “Ine' hafel nitu naep hiesi la'afena esis seatilina.” Ea' anan nohafel naitu.
42006009	Ea' Jisas na'ipam na'i, “Ae' a'i ihali'ipa ma mi'uli ape'inai na'iam na'imama? Nemaf ana'e ape' monda' waf bu'unai o monda' waf aonai? Na'i ape' migiambama epes ambal namunai napeis o mohas soga'?”
42006010	Ea' natologon tulif amam nematawa hiesi, na'ipa aman anama na'i, “Dowa lagel ine'inai usi'ina.” Ea' nando lagel nataga bo'ona wapoti'.
42006011	Ea' amam Farisi maloma amam mawalipasa mi'uli Godi opalef wandafum kwapete' endilisi ma anan. Ea' manda'ipama ma'i, “Afa' nambimb onda' maina Jisas?”
42006012	Anona nemaf Jisas nandowasa' nafe' halafutagw nanda' betena God. Ea' owamb anama laona anan nape nanda' beten nafe' ea' lala.
42006013	Aon natefi, anan nofala alupumi ananimi hiami mafi'i. Amam 12-peleim nandandepam Aposel.
42006014	Anona Saimon, ea' Jisas nanda'mana agel wa'ana Pita. Ea' Andru, owalomana Saimoni. Ea' Jems naloma Jon, Filip naloma Bartolomyu,
42006015	Matyu naloma Tomas ea' Jems nogalomana Alfiusi. Ea' Saimon anan epes hiesi Seloti.
42006016	Ea' Judas nogalomana Jemsi, naloma Judas Kariotinai, aman anama nawalapa Jisasa naumbih ananimi.
42006017	Ea' Jisas niniala naloma alupumi ananimi mafe' anagon bembe'agoma, do'ok esis alupisi hiesi ananisi safi'i sali' saituma. Ea' epes hiesi safi'i. Enis safi'i wambel hiagoma Judia ea' enis safi'i wambel biefina Tair naloma Saidon nape felefele'ma naoh, enis safi'i Jerusalem.
42006018	Esis safi'i ma some' basef ananimi ma natofa awes nanda'asi. Ea' esis amam nematawa ambagof awami mahambombagasi safi'i, Jisas nanda'as bo'wes wapoti'.
42006019	Pepel ananinai nafe' nanda' esis hiesi bo'wes. Ea' dei' esis hiesi sa'i sombale'efana.
42006020	Jisas nati amam alupumi ananimi na'ipam na'i, “Ipe' kwahupei otamba maim a'ipei, ipe' pawis ea' wambota Godi numafipa. Amama atom dei' ipe' pandanifel pape.
42006021	Ipe' epes nolomahipei, dei' pandanifel pape andeande'. Dei' main, anona nemaf ipe' pea' gwa'aimi elihipa endilisi. Ipe' epes opalef nimanima palef, dei' pandanifel pape andeande'. Dei' main, anona nemaf ipe' pandanifel pinda'iaf.
42006022	Ae' ataga epen endilisiwei. Nambimb enis epes siti ipe' pila ae', esis opalef aoma ipe' endilisi. Ea' sowa' alafugaha ipe' sese'epa agof awami endilisi si'i ipe' epes aopai sindaiwa'mepa sogalo'mepa.
42006023	Nemaf anama esis sonda'epa na'ama, ipe' pendanifel pialemb etin. Dei' main, amamaga hiami bu'wami ipe'imi ma'oh heven ilif. Fowa' gani akupas bafapas asasisi sanda' amam profet aom na'ama etin.
42006024	Ipe' otamba wiga maim hiamipei, ipe' pindumafuma ma amamaga awami nimanimi meatagamipei. Dei' main, ipe' dei' pefa'am ea' amamaga monda'epa pandanifelamami.
42006025	Ipe' dei' pa' gwa'aimi elihipei, pindumafuma ma amamaga awami nimanimi meatagamipei. Dei' main, anona nemaf ipe' nolomehepa. Ipe' dei' panda'iafi, ipe' pindumafuma ma amamaga awami nimanimi meatagamepa. Dei' main, anona nemaf ipe' pelefa penda'aga endilisi.
42006026	Ipe' dei' epes hiesi hi'alas safela agof ipe'mi sa'i ipe' bu'wipei, ipe' pindumafuma ma amamaga nimanimi lu'wami meatagamipei. Dei' main, fowa' akusas bafasas asasisi sa'ipam na'ama etina amam profet mambaso'mami ma'ipasa basef Godi. Sanda'mamam na'ama etin, safela agof amamumi.
42006027	Ea' ipe' pame' basef ae'ami, ipe' ukup mimila naumbih ipe'isi, penda'masa waf bu'unai isima opalef aoma ipe'i.
42006028	Ipe' pihali' Goda nonda'mas waf bu'unai ma epes isima sanda'mepa waf aonai. Ea' penda' betena epes isima sanda'epa aopei.
42006029	I'i emi egelin nehepa aomb wa'ol, pendamboma nehepa wa'ol wapoti'. I'i emi egelin nefa'epa saket ipe'inai, ina pinda'imana, owa'. Pese'ana wapoti'.
42006030	I'i emi egefin nefalepama anom amamaga, ipe' pese'anam. Ea' i'i emi egefin nefa' amamaga ipe'imi, ipe' owa' pi'ipana mehipa negwamepam, owa'.
42006031	Maina waf ipe' pa'i esis sanda'mepana ipe'i, ipe' penda'masana na'ama etin.
42006032	I'i ipe' ukup mimila epes isima ukup maimaila ipe' etipa, nambimb pefa' maim amamaga bu'wami ma waf anama? Owa'etin. Epes sanda' waf aonai esis sanda'ana na'ama etin. Ukup maimaila epes isima ukup maimailasi.
42006033	I'i ipe' penda' waf bu'unai ma isima sanda' waf bu'unai atona ma ipe'i, nambimb emi nefela agof ipe'imi? Owa'etin. Epes isima sanda' waf aonai esis wapoti' sanda' waf na'amainai.
42006034	I'i ipe' pese'asa anom amamaga epes isima ipe' pegawa esis nambimb seagwamepami, anona nemaf emi nefela agof ipe'imi? Owa'etin. Epes sanda' waf aonai wapoti' sase'asa anom amamaga enis sanda' waf aonai, ma esis seatanima seafa'am na'ama etin mondagwama si'i sali' sase'asam.
42006035	Ea' ipe' ukup mila naumbih ipe'isi, penda'mas waf bu'unai esis pese'asa amamaga. Ipe' ina ata' pi'i anona nemaf esis sogwamepam, owa'. Ipe' penda'as na'ama anona nemaf God la'ifinai nape ilifi nese'epa amamaga lu'wami bu'wami ma pepe awasi ananipei. Dei' main, anan na'i uwahipis esis isima owa' seanifelonae saloma isima sanda' waf aonai.
42006036	Ahalomepa ipe'inai na'i uwahipis esis sanda' waf aonai. Ipe' penda'am na'ama etin si'i anan nati esis uwahipis.
42006037	Ipe' ina pewaloga enis epes si'i anona jas dembinai nawaloga basef kot lu'unai, owa'. Ama anona nemaf God ina nowalogepa, owa'. Ipe' ina pembaso'ma enis epes, owa'. Ama anona nemaf God ina nombaso'ma ipe' wapoti', owa'. Ipe' pekwaha waf aonai enis sanda'ma ipe'anai. Ama anona nemaf God nogwam nokwaha waf aonai ipe'inai.
42006038	Ipe' pese'asa amamaga enis epesa God nose'epa amamaga ipe'. Anona nemaf anan nose'epa amamaga hiami si'im mosaminiala ma ipe'. Ikwaf ipe' pease'asana enis epesi, ikwaf anama atona God nese'epana ipe'.”
42006039	Ea' Jisas na'ipasa anom basef womun etin wapoti' na'i, “A'i enin epen naep mase'ani la'ifinama nihi'ambaman eaf enin epen naep mase'ani? Owa'etin. Atuwasi esis bias sondakolas dogwas sefe' sowala etin kwambiwag.
42006040	Epes sanda' skul etini ina sape dambes sikila' tisa asasinai, owa'. Esis sanda' skul sambefan ea', sotaga na'ama etin si'i tisa asasinai.
42006041	Dei' maina ipe' pati usan sa'unai nape naep sahin owan ipe'isi, ea' ipe' owa' pegawa hapataf lu'unai nape naep ipe'imi?
42006042	Dei' maina ipe' ata' pa'ipa alupisi pa'i, ‘Owalome, ae' a'i iwafamenana usan sa'unai nape naem ine'inai.’ Ea' ine' hapataf lu'unai anama nape naep ine'imi. Ipe' malogof biamipei pambaso'mami. Ipe' ata' pili' pewafa hapataf lu'unai nape naep ipe'imi, ma piti andeande' pewafamenan usan sa'unai nape naep alupisi ipe'isi.
42006043	Lawag bu'unai ina nola gwa'aimi awami, owa'. Ea' na'ama etin lawag aonai ina nola gwa'aimi bu'wami, owa'.
42006044	Ape' mati gwa'aimi mailami, mogawa lawah bu'wami awami. Ape' ina mola su'utip fik si'i ahip anona mandof higataunai, owa'. Ea' ina mola su'utip wainim anona mandof pipi'embin, amama wapoti' owa'.
42006045	Epes na'ama etin. Epes bu'wasi, esis ukup bu'wami mapeis ukup asasimi sawalapa waf bu'unai. Ea' epes awasi waf hianai aonai napeis ukup asasimi. Ea' sawalapa waf aonai atona. Dei' main, waf bu'unai aonai nape si'ina ukup asasimi, anama atona dei' malogof mawalapana nawisi ande'.
42006046	Dei' maina ipe' pa'i ae' Dembiwei, Dembiwei, ea' ipe' owa' pila malogel ae'anai?
42006047	Emi egafis sifi'mai ae' sieila malogel ae'anai, dei' ae' indila'wifa waf ananinai ma ipe' pegawana.
42006048	Epen inima si'i anona aman nala' ipati. Anan nandoma olalef mowala gani etap owin otamba ma'oma. Ea' nala' ipat netawa etap anama otambaiguma la'ifiguma. Ea' asaf lu'unai nalai, walemb nawisi lu'una embel kolo'walami mafe', ipat ina nandagwamba, owa'. Dei' main? Aman anama nanda'ana la'ifina.
42006049	Ea' emi egefin name' basef ae'ami owa' nilam, inima si'i anona aman nala' ipat falafunai. Anan nanda'ana nala'ana etin natoma etap atona ilif. Ea' anom nimeguf mafe' ea' walembeh mawisi embel magwale'ana nowa aona hi'alana.”
42007001	Jisas na'ipasa basef amama laumi esis amam nematawa seme'am ma hi'alam, ea' nafe' nataga anona wambel Kaperneam.
42007002	Anona aman dembinai nape. Anan kepten numafi soldia hiami 100-peleim. Anona nanda' maola anani awes nanda'ana felefele'ma neaga'. Ea' kepten okom nainailana.
42007003	Ea' name' basefa Jisas nasapa' anom agufumi Judai mafe' mofala Jisasa nifi'i nonda' aman anama bo'ona.
42007004	Ea' mafe' matagama Jisas ma'ipana mehip ma'i, “Kepten anama aman bu'unai, andeande'ma ine' nigiambamana nenda' aman nanda' maolananai bo'ona.
42007005	Dei' main, anan okom nainaila ape' Juda nala' ipat ape' ma'i basef mapeinai.”
42007006	Ea' Jisas nafe' nalomam nafe' nataga felefele'ma ipat ea', Kepten anama nasapa' anom alupumi mofa'ai basef ananimi mafi'i ma'ipa Jisas na'ama ma'i, “Dembinai, ine' nefo'o owa', hapaimi. Ae' ina aman bu'uwei ma ine' nefo'o niwis ipat ae'anai, owa'.
42007007	-
42007008	Amama atom ae' wapoti' ina bo'owe ma efe'mago ine', owa'. Ine' ni'i etin, atuwasi anan bo'ona. Dei' main, ae' ape owina anom soldia dambami mumafi mase'e maol. Ea' ape ilifa anom soldia ae'ami imafiam. I'ipa anona i'i, ‘Ine' fo'o’, name'e nafe'. Ea' i'ipa anona i'i, ‘Ine' fi'i’, neme'e nafi'i. Ea' i'ipa anama agel a'anai nanda'me maoli i'i, ‘Ine' da'a maol anama’, anan name'e nanda'ana. Ine' dembinai. Ea' awes anama atuwasi neme' basef ine'imi nefe'. Dei' ine' ni'i etin, ea' anan ambo'ona wapoti'.”
42007009	Jisas name' basef ananimi okom natanea ea' nandamboma na'ipa amam nematawa hiesi sagi'ma anani na'i, “Ae' a'ipipa, soldia dembinai anama anan ina ipe' Israelinai. Ea' dei' nembale'efa ae'. Ina anona aman Israelinai nembale'ef na'ama, owa'etin. Anan nikila' ipe' Israela nembale'efa ae' la'ifina.”
42007010	Ea' amam amama kepten nasapa'am mafi'i motanima mafe' ipat mati aman anama nanda' maola kepteni ambo'ona.
42007011	Anom nimeguf mafe' ea', Jisas nafe' anona wambel Nain. Alupumi ananimi maloma enis amam nematawa hiesi safe' salomana.
42007012	Anan nafe' felefele'ma uta sawis wambel anama, ea' nati enis sofa' enin so'uso'win naga'i safi'i sa'i sowan. So'uso'win inima mama'wan alifi'wi. Akwa'w kola enin etin, waulunama'w a' naga'. Ea' esis amam nematawa hiesi sape wambel anama safi'i salomai akwa'w.
42007013	Dembinai nati akwa'w, okom ananinai na'i uwahipi'w ea' na'ipakw na'i, “Ine' nelef owa'.”
42007014	Ea' anan nafe' felefele' nasa lagela bokis salanami. Ea' amam mofa'ai bokis amama maitu. Ea' Jisas na'i, “Souso'win, ine' neme'! Ae' a'ipina, ine' hafel.”
42007015	-
42007016	So'uso'win inima naga' ea'i nehafel nape na'i. Ea' Jisas naso'akwan mama'wan anani'wi. Na'ama esis umbamahas endilisi safela agel Godi sa'i, “Anona aman profet dembinai nataga ea' la'afena ape'. God nafi'i ma nigiambama ape' amam nematawa ananipai.”
42007017	Ea' basef amama ma maol Jisasi mafe'agen hi'alagon anama etap hiagoma Judia ea' anama hiagoma wapoti'.
42007018	Alupumi Joni ma'ipana amamaga amama pepel anama Jisas nanda'anai. Ea' Jon nofala alupumi biam ananimi
42007019	nasapa'am mafe' mahali' Dembinai Jisas ma'i, “Ine' aman ma'wina nafi'i o ata' mope mohafa anona?”
42007020	Amam matagama Jisas ea' ma'i, “Jon napisi'as embeli nasapa' afa' biafa wafi'mai ine', anan na'i nogawa, ‘Ine' aman ma'wina nafi'i o ata' mope mohafa anona?’ ”
42007021	Nemaf anama atona Jisas nanda' amam nematawa awes naninani nanda'asi sataga bo'wes. Anan natofamasa ambagof awami mapeisi. Hiesi naep mase'asi nanda'masam mati andeande'.
42007022	Ea' Jisas nagwamama basef na'i, “Ipe' pitanima pefe' pi'ipa Jona amamaga amama dei' patolomi pami'ami. Isima naep mase'asi sati wapoti', bo'wagah awamisi safe' andeande'. Isima awes aonai nanda' alop asasinai nambu'wi ambo'wes, aligah mase'asi same' basef andeande', saga'i sotanima sohafel wapoti' ea' kwahusi same' basef bu'wami Godi.
42007023	Emi egafis ukup etifim sombale'efa ae', isima sondanifel endilisi.”
42007024	Amam biam mofa'ai basef Joni motanima mafe'. Ea' Jisas na'ipa esis amam nematawa ma Jon na'i, “Fowa' ipe' pafe' anona etap fatauguma wafiguma epes a'agoma pafe' pati main? Pafe'ma pati anona aman ina nembale'ef andeande' si'i anona elifita uf nefa'ana nanda' felifal? Owa'etin.
42007025	Ea' pafe' pati main? Pafe' pati anona aman nala luwaguf bu'wami atumi? Owa'etin. Epes isima sotala amamaga bu'wami atumi ma moni hianai sala luwguf bu'wami atumi, epes isima sape ifagw bu'wami king dambami atom mapeimi.
42007026	Dei' ipe' pafe' pati main? Pafe' pati anona aman profet? Endilisi ae' a'ipipa, anan profet dembinai nikila' profet hiami hi'alam.
42007027	Aman anama ea' ma'una anan atona si'i basef mape Baibeli na'iama God fowa' gani na'iam na'i, ‘Ine' neme', anona nemaf ae' esapa' aman nofa' basef Ae'ami nili' nefe' nendondombamena eaf ine'inai.’
42007028	Ae' a'ipipa endilisi. Jon dembinai nikila' amam hiami ma etap anae'. Ea' emi egafis dei' siowis wambota Godi numafias, isima dembesi sikila' Jon. Ea' emi egafis agof a'asi ma wambota Godi, esis wapoti' dei' sape dembesi sikila'ana.”
42007029	Ea' amam mofa' takisi maloma epes hiesi same' basef Jisasi esis sa'i, “A'e, waf Godi andeande'.” Dei' main, Jon atona napisi'asi.
42007030	Ea' amam Farisi maloma amam mawalipasa mi'uli Godi ina mofa' baptaisa Jon, owa'. Amam manda'am na'ama dei' mandamboma mowa' alafugaha eaf bu'unai God nihi'ambamanai.
42007031	Ea' Jisas na'i, “Dei' ae' indili'wifa ipe' amam nematawa dei' pape etap anae'i i'imama? Ae' i'ipipa maim basef womun etina pegawa waf ipe'inai?
42007032	Ipe' pape si'i enis awasi sandakolas sapoma sofala enis awasi sa'i, ‘Ape' mandanifel mufapula batagwa ipe', ea' ipe' ina palemb. Ape' manda' awalef malef matamea, ea' ipe' ina palef.’
42007033	Aman anama Jon napisi'as embeli nafi'i, ina na' gwa'aimi embel wainim, owa'. Ea' pa'i ambal aonai napaina.
42007034	Dei' ae' ataga epen endilisiwei afi'i a' gwa'aimi maloma embel wain, ea' patolowe pa'i, ‘Piti anan aman na' gwa'aimi hiami, na' embel wain hianai endilisi. Anan alupunai ma amam mefa' takisi maloma amam manda' waf aonai!’
42007035	Ea' emi egafis sila gawa bu'unai Godi, esis isima sihi'ambapa gawa anama Godi bu'unai endilisi ma sombale'efana!”
42007036	Anona aman Farisi nahali' Jisasa nifi'i nea' gwa'aimi nolomana. Ea' nafe' ipat anama Farisi nalomana ma' gwa'aimi.
42007037	Ea' ano'w nemata'w kwape taun anama kwanda' waf aonai. Akwa'w kwame' basefa Jisas na' gwa'aimi ipat anama. Ea' kofa' anona botol bu'unai si'i owap embel sanda alogw bu'wami ma'anai kwafi'i.
42007038	Ea' kwawis kwafe' kwaitu alafuga Jisasi felefele'ma bo'wagah ananimi kwalef. Ea' embif akwa'umi maluwi mowala bo'wagah Jisasi ea' kwanda' auf balagaimi kopati' embif akwa'umi, kwape kwasisi' bo'wagah ananimi kwanda' lotumana. Ea' kwakolo' sanda anama bo'wagah ananimi.
42007039	Ea' Farisi anama nahali' Jisas nafi'i nati amama, nomonas ananimi matamea na'i, “I'i aman anama endilisi anan profet, anan nogawa nemata'w akwama kwahapila anani, nogawa waf akwa'unai. Dei' main? Akwa'w kwanda' waf aonai.”
42007040	Ea' Jisas nagwamana nomonas amama Farisi anama na'ipana na'i, “Saimon, ae' a'i i'ipina anom basef.” Ea' Saimon na'i, “Tisa, ine' walapa basef ine'imi.”
42007041	Ea' Jisas na'i, “Amam biam anona wiaf napoma amoma anona aman otamba hiamunai. Anona nowaola wiafa 100 kina ea' anona 10 kina atona.
42007042	Amam biam ina la'ifima meagwa wiaf anama, owa'. Ea' dei' aman anama nakwahomoma wiaf anama amam biam. Ea' amam biam nambimb emi okom ninila anan endilisi nikila' anona?”
42007043	Ea' Saimon nagwa basef na'ama na'i, “Ae' a'i aman anama nase'ana wiaf lu'unai 100 kinai.” Ea' Jisas na'i, “Ine' nawalogam andeande'.”
42007044	Ea' nandamboma nati nemata'w akwama na'ipa Saimon na'i, “Ine' niti nemata'w akwama? Ae' afi'i awis ipat ine'inai. Ine' owa' nase'e embel esa'opa bo'wagah ae'ami, owa'etin. Ea' nemata'w akwama kwasa'opa bo'wagah ae'ami ma embif maluwi naep akwa'umi. Ea' kopati'am balaga akwa'unai.
42007045	Ine' owa' niesisi' ae'. Ea' do'ok ae' afi'i awis etin, akwa'w kwape kwasisi' bo'wagah ae'ami la'ela'ef kwape kwafi'i kwataga dei'.
42007046	Ine' owa' neanda' wel nekolo'am ma balaga ae'anai. Ea' akwa'w kwakolo'am bo'wagah ae'ami embel sanda bu'unai.
42007047	Na'ama dei' ae' a'ipina. Akwa'w okom nainaila ae' endilisi. Waf anama okom nainaila ae'anai nihi'ambapa waf aonai akwa'unai hianai ae' akwahomakwana hi'alana. Emi epen God nokwahoman waf aonai ananinai kwasala'una, epen inima enin nambimb ina okom ninila God endilisi.”
42007048	Ea' Jisas na'ipakw na'i, “Ae' akwahomena waf aonai ine'inai.”
42007049	Ea' amam mape ma' gwa'aimi malumanai mape ukup matamea manda'ipama ma'i, “Aman anama emi egafuna na'i la'ifina ma nokwaha waf aonai?”
42007050	Ea' Jisas na'ipa nemata'w akwama na'i, “Ine' nembale'efa ae' la'ifiwei. Amama atom God nakwahomena waf aonai ine'inai nofa'ena netanimani. Ine' fo'o, ea' opaf ine'inai nope awanena.”
42008001	Anom nimeguf mafe' ea', Jisas nafe' wambel hiagoma na'ipasa basef bu'wami amam nematawa sape taun anama wambel hiagomai. Na'ipasa basef amama bu'wami ma nambimb siowis wambota Godi numafias. Alupumi ananimi 12-peleim maloma
42008002	anowa nematawa safe' salomana. Nematawa awama fowa' awes nanda'awa Jisas natofamawa ambagof awami nanda'awa bo'owa. Ano'w Maria sofala'w sa'i Makdalai'wi, fowa' natofama'wa ambagof awami 7-peleim mapai'wi.
42008003	Ea' ano'w Joana nemata'w anona aman numafi ipat Heroti, agel ananinai Susa. Ea' ano'w Susana kwaloma anowa nematawa hiawai wapoti' wafe' walomana. Awo wagiambama anan naloma alupumi ananimi ma otamba gwa'aimi maim awaumi.
42008004	Esis amam nematawa hiesi sape safi'i taun hiagoma, safi'i sandakolas safi'mai Jisas. Ea' anan nase'asa basef hiami womun etin na'ama na'i,
42008005	“Anona aman nafe' nowaha olelemb witimi si'i rais anona aof. Nowahom nafe', anom mowa eaf safe'ma. Enis epes safe' safofo'asom ea' amiguf mufia' mafi'i ma'am.
42008006	Ea' anom mowa anagon otambaiguma. Ea' mataga ea' etap owa' embelina. Masilimb ina mowala ea' alim.
42008007	Anom mowala la'afena mandelef wandafumi mataga malomam maofenia wit, ea' amam ina mail mola gwa'aimi, owa'.
42008008	Ea' anom mowa mafe' etap bu'unai ea' mataga malo mail mola gwa'aimi. Anom mataga malo mail mola gwa'aimi hiami 100-peleim.” Jisas na'iam na'ama ma ea', na'ipas mehip na'i, “Ipe' aligah magalipei, peme'am andeande' ukup mopomam.”
42008009	Ea' amam alupumi Jisasi mahali'anama basef ofagema womun etini.
42008010	Ea' nagwamama basef na'i, “God nihi'ambepa basef ofagema mape mandambahi'i ma ipe' piowis wambota Ananinai numafipa. Ea' enis epes owa'. God ina nihi'ambas basef amama ofagema, owa'. Ama esis ‘ina some' basef amama alihim, owa'. Some' basef womun etin nambimb sotologon, ea' ina siti anom amamaga, owa'. Esis some' basef, ea' ina sogawa ofagema, owa'.’ ”
42008011	Basef womun etini ofagema na'ama. Olelemb amama si'i basef Godi.
42008012	Anom mowa eafi amama si'i epes isima same' basef, ea' Satan nafi'i nofa' basef amama God nase'esam mape opalef asasimi ma esis ina sembale'efa God nofa'as seatanimani, owa'.
42008013	Anom mowa mafe' anagon otambaiguma, amama si'i enis epes same' basef Godi ea' sofa'am mehip sandanifelamam. Ea' isima si'i masilimb ina mondala mowala etap owini. Esis sembale'am nogota bandana etin ea', Satan nagwambas sanda' waf aonai ea' satanima sakwaha sombale'efa God.
42008014	Anom mowala mandelef wandafumi la'afen, amama si'i epes isima same' basef sailif safe' ea', anom nimanimi mamumami maloma moni main naloma anom danifel maim etapami, amamaga amama mase'ala esis. Ea' ina sombale'efa God sanda' waf bu'unai la'ifis, owa'.
42008015	Ea' anom mowa etap bu'unai, si'i enis same' basef bu'wami sembale'am la'ifis. Opalef asasimi bo'om same' basef Godi sailam. Esis sape la'ifis sanda' waf bu'unai la'ela'ef, isima sape si'i olelemb mataga malo mail mola gwa'aimi andeande'i.
42008016	Epes ina sakata lamifah sopalo'am ma'oh owina baket o balata owina, owa'. Esis sawamonam balatagw ilifa epes isima suwisi siti howalagon.
42008017	Amamaga hiami hi'alam mape mandambahi'i anona nemaf motaga alihiguma hiesi sotolom sogawam. Ea' amamaga hiami ata' sambaho'am ma'ihi, anona nemaf motaga mondawalap, hiesi sogawam.
42008018	Ea' ipe' pindumafuma peme' basef andeande'. Emi egafis sembale'efa basef Godi, nambimb God nowatanimasam wapoti'. Ea' isima owa' sembale'ami, anona nemaf basef kwawie'im amama esis sombale'am, God nondalombasam esis sopen etin.”
42008019	Nemaf anama mama'wana Jisasi kwao'wa owapana safi'mai anan. Amam nematawa hiesi sandakolasi sili'akwana ea' esis ina safe' felefele'ma anan, owa'.
42008020	Ea' enis epes sape salomanai sa'ipana sa'i, “Ine' neme', mama'wena ine'ikwi kwaloma owapena ine'imi safi'i saitu ande', sa'i solomena si'i.”
42008021	Ea' nagwamasa basef isima hiesi na'ipas na'i, “Esis amam nematawa isima some' basef Godi sailam, isima mama'we sahin owan ae'asi.”
42008022	Anona nemaf Jisas nao'wa alupumi ananimi malata anona bot. Ea' anan na'ipam na'i, “Afa' ofe' anama walemb batupa'manai gani fisana.” Ea' amam malata bot mafe'.
42008023	Bot anama nafe' etin, Jisas ambeh mahana na'oh nolola. Ea' anona uf lu'unai naluwi walemb batupa'manai anama, embel kolo'walam mawis bot nomon na'i si'inama embel felefele'ma mowala.
42008024	Ea' mafe' minimbalana ma'ipana ma'i, “Dembinai, afa' wa'i ahegililafa.” Ea' anan nohafel ninifala ufi embel. Ea' uf faso'mana, embel ina ata' manda' fepo, owa'. Tol motah.
42008025	Ea' Jisas na'ipam na'i, “Bale'ef ipe'inai nape eti?” Amam umbamaham ukup matamea. Ea' manda'ipama ma'i, “Anan emi egafuna? Na'ipa uf naloma embel mame'ana mowala.”
42008026	Ea' Jisas naloma alupumi mafe' mataga anagon esis Gerasa sapoma, anama nape wa'ol walemb batupa'manai fisana etap hiagoma Galili.
42008027	Ea' Jisas nakwaha bot nisila' nafe' akata, anona aman nape taun anamai nafi'mai anan. Anom ambagof awami mapeinai. Anan ina nowaho' anona lowaf nape andeande' anona ipat, owa'etin. Fowa' anan aona nape la'ela'ef nafi'i nafi'i nataga dei'. Nape nafe' hi'agilif atom.
42008028	-
42008029	Anona ambal aonai nahapilana tatala'ina. Esis sombalo'ana sumafiana nimeguf hiami sanda' seni hankap sowa'ana lagof bo'wagah, owa'. Nahape'am etin. Ea' ambal anama aonai nofa'ana nafe' anama epes a'agoma. Aman anama nafi'i nati Jisas, nindiwa nembawa notawa felefele'ma bo'wagah ananimi. Ea' Jisas na'ipana mehip na'i, “Ine' ambal aonai, nekwaha aman anama ine' fo'o.” Ea' nofalana mehip endilisi na'i, “Jisas, ine' Nogalomana dembinai God nape ilif endilisi, ine' na'i nenda' maina ae'? Ae' a'ipina mehip, ine' owa' nese'e nimanimi ae'.”
42008030	Ea', Jisas nahali'ana na'i, “Agel ine'inai emi?” Ea' anan na'i, “Agel ae'inai ambagof hiami.” Dei' main, ambagof awami hiami mafe' mawisana.
42008031	Ea' ambagof amama mofala Jisas mehip timbitambel ma'i, “Ina netofafa ofe' owala hul launai owa' nowala neatambili, owa'.”
42008032	Ea' anom bogof hiami maitu ma' gwa'aimi anona domota felefele'. Ea' ambagof awami ma'ipa Jisas mehip ma'i, “Ine' ni'i a'e ma afa' ofe' uwis bogof mamuma.” Ea' na'i aho'mam.
42008033	Ambagof awami amama makwaha aman anama mawisi mafe' mawisa bogof. Ea' bogof mamuma hiami masagih mafe' mehip mowala awagoma tata, mowala embel walemb batupa'manai afum hi'alam.
42008034	Ea' amam mumafi bogofi mati amamaga matagama bogof, masagih mafe' ma'ipasa amamaga amama amam matulumi amam nematawa sape tauni saloma sail aof felefele'i wapoti'.
42008035	Ea' esis safe'ma sieti amamaga amama. Safi'mai Jisas sati aman anama fowa' ambagof awami mapeinai dei' makwahona ea' ambo'ona okom bu'unai napaina andeande' nowaho' lowaf tol nape felefele'ma bo'wagah Jisasi. Amam nematawa hiesi satolona ea' esis umbamahas.
42008036	Ea' epes isima sati amamaga amama, sa'ipas sa'i waf Jisas nanda'ana aman anama fowa' ambagof awami mapeinai dei' ambo'ona wapoti'.
42008037	Ea' epes hiesi sape anama Gerasai hiesi umbamahas endilisi. Ea' sa'ipa Jisas sa'i, “Ine' nekwaha ape' fo'o.” Ea' Jisas nalata bot anama notanima nafe'.
42008038	Aman anama fowa' ambagof awami mapeinai nahali'ana mehip na'i, “Ae' a'i efe' elomena.” Ea' Jisas nasapa'ana na'i,
42008039	“Ine' tanima fo'o wambel ine'inai, ni'ipasa amamaga hiami God nanda' maina ine'ami.” Ea' aman anama nafe' nawalapa basefa amamaga amama ma amam nematawa hiesi sape taun anamai amamaga Jisas nanda'manam anani.
42008040	Jisas notanima nafi'i, enis amam nematawa hiesi sape sohafana. Ea' sanda'mana nemaf bu'unai sandanifela ma nafi'i.
42008041	-
42008042	Ea' anona aman nataga agilinama Jairus. Anan numafi ipat esis Juda sa'i basef sapeinai. Nogamana nemata'w atoto'w afagof akwa'umi 12-peleim felefele' kwa'i koga'. Ea' nindiwa nembawa notawa felefele'ma bo'wagah Jisasi, nahali'ana mehip na'i, “Ine' nifi'i ipat ae'anai.” Ea' Jisas nafe' esis amam nematawa hiesi safe' sanda' gwagwasi'ma etin saitu sindiwapana.
42008043	Anan ata' nafe' etin, ano'w nemata'w kwafi'mai anan. Awes lu'unai nanda'akwi kwape gamba afagof 12-peleim. Otamba akwa'uimi hi'alama kwatal dokta hiami. Owa' anom la'ifima monda'akw kotaga bo'okwe, owa'etin.
42008044	Ea' kwafe' felefele'ma alafuga ananinai, kwasa lagela saket Jisasi da'malifinama. Kwanda'am na'ama, mehip etin esimbel pele'atam, ea' ina ata' maluwi wapoti', owa'etin.
42008045	Ea' Jisas nahali'as na'i, “Emi nasa lagela ae'?” Ea' esis hiesi sa'i etin etin sa'i, “Ae' owa'.” Ea' Pita na'i, “Dembinai, amam nematawa isima hiesi saitu sanda' gwagwasi'ma etin salomafa.”
42008046	Ea' Jisas na'ipas na'i, “Ae' ame' pepel ae'anai nakwahowe nafe'ma nonda' enin epen bo'wen. Ae' egawa enin epen nasa lagel alop ae'anai.”
42008047	Ea' nemata'w akwama kogawa akwa'w ina atuwasi kondambaho'w ma anan, owa'. Na'ama akwa'w umbamaha'w kwafi'i kwindiwa nembawa kotawa etap felefele'ma naep amam nematawa hiesi. Ea' kwawalapa basef ofagema akwa'umi ma dei' kwasa lagela anan ea' ambo'okw. Ea' kwa'i, “Awes ae'anai ahi'alana owa'etin.”
42008048	Ea' Jisas na'ipakw na'i, “Nogame, dei' ine' nembale'efa ae' la'ifiwei. Amama atom dei' anda'ena bo'wena. Ine' fo'o opaf ine'inai nope awanena.”
42008049	Anan ata' na'i etin, anona aman nakwaha ipat Jairusi nafi'i na'ipa Jairus na'ama na'i, “Nogamena ine'ikwi kwaga' ea'. Amama atom dei' ina nenda' Dembinai Tisa nofo'o ekep pehana, owa', hapainai.”
42008050	Ea' Jisas name'as na'ipa Jairus na'i, “Ina umbamohena, owa'. Nembale'efa ae' la'ifiwei, ama atuwasi nogamena ine'ikwi kohafel wapoti'.”
42008051	-
42008052	Ea' Jisas nafe' nataga ipat Jairusi ea' ina na'i a'e ma amam nematawa hiesi suwis ipat anama, owa'. Nao'wa Pita naloma Jon Jems atom maloma mama'wakw ahaloma'w etis safe' sawis salomana. Esis amam nematawa hiesi sape ande' salef mehip sa'i sapoma'w. Ea' Jisas na'ipas na'i, “Ipe' ina pelef, owa'. Tol pepe. Akwa'w ina kwaga' endilisi, owa'. Kwa'oh etin.”
42008053	Ea' esis sanda'iafana kwapete'. Esis sogawa akwa'w kwaga' endilisi.
42008054	Ea' Jisas nahapila lagel akwa'unai nofala'w na'i, “Sa'ukwi, ine' hafel.”
42008055	Ea' ambal akwa'unai notanima nafi'i nawisa'w wapoti' kohafel mehip. Ea' Jisas na'ipa esis mamasa'w na'i, “Ipe' so'akwa anom gwa'aimi.”
42008056	Ea' sati amama, gegelalasis endilisi nomonas matamea. Ea' Jisas na'ipas mehipa siela basef ananimi na'i, “Ipe' ina pi'ipa enin epena amamaga amama, owa'.”
42009001	Nemaf anama Jisas nofalai alupumi 12-peleim ananimi mandakolas mafi'i nase'am agof lu'wami nanda'am la'ifima meatofa ambagof hiami awami ea' monda' hiesi awes hianai naninani nanda'asi sataga bo'wes.
42009002	Ea' nasapa'am mafe' ma'ipasa basefa epes siowis wambota Godi numafias ea' manda' epes awes nanda'asi sataga bo'wes.
42009003	Ea' anan na'ipam na'i, “Ipe' ina pefa' anom amamaga bandefah isalef gwa'aimi moni, owa', hapaimi. Ipe' ina pefa' siogw biagw atogw, owa'. Pefa' atona etin mondandaepa.
42009004	I'i pefe' piowis anona ipat, ipe' pepe ipat anama atona. Ea' pekwaha wambel anama pefe'.
42009005	I'i esis owa' sofa'epa pefe' ifagw asasimi, ipe' pekwaha wambel anama pindila'ma usas etap mail bo'wagah ipe'imi ma esis sitilipa sogawa waf aonai esis sanda'anai ofagena asasinai atona.”
42009006	Ea' alupumi Jisasi makwaha anama mapoma mafe' wambel anama hiagoma ma'ipasa basef bu'wami Godi. Ea' magiambama epes awes nanda'asi sape wambel hiagomai manda'as bo'wes wapoti'.
42009007	Gavman dembinai king Herot numafi etap hiagoma Galili name' basefa amamaga amama hiami mataga, ea' ina nogawam andeande' ea' nomonas matamea mafe'. Dei' main, enis epes sa'i, “Jon notanima nohafel hi'agif wapoti'.”
42009008	Ea' enis sa'i anom basefa Elaija profet fowa'inai sa'i, “Anan nohafel wapoti'.” Ea' enis sa'i, “Anona aman profet fowa'inai notanima nohafel wapoti'.”
42009009	Ea' Herot na'i, “Jon ae' atopa'mana. Ea' aman anama ame' basefanai, anan emi egafuna?” Ea' nape la'ela'ef na'i niti Jisas.
42009010	Aposel alupumi Jisasi motanima mafi'i ma'ipa Jisasa amamaga maol amam manda'ana. Ea' anan nao'wam makwaha enis epes, amam atom mafe' anona taun Betsaida.
42009011	Ea', esis amam nematawa hiesi sogawa anama napoma sagi'mana safe'. Safi'mai anan, nanda'mas nemaf bu'unai nandanifel ma esis safi'i. Ea' nawalipasa basefa epes siowis wambota Godi numafias. Ea' nanda' epes awes nanda'asi sataga bo'wes.
42009012	Wambomota felefele'ma owamb alupumi ananimi 12-peleim mafi'i ma'ipana ma'i, “Ine' nesapa'as sofo'o wambel aof sape felefele'i ma sogolopa gwa'aimi sogolopa sea'oma. Dei' main, anae' afa' wapoma wafiguma epes a'agoma.”
42009013	Ea' Jisas nagwamam na'ipam na'i, “Ipe' etipa pese'as gwa'aimi.” Ea' amam ma'i, “Afa' gwa'aimi owa' hiame. Bret lagel wa'ana atona maloma agof biam ea' amama atom ma'oh. Ea' ine' na'i afa' ofe' utalai gwa'aimi ma amam nematawa isima hiesi?”
42009014	Amam atom hiami 5,000-peleim mape. Ea' Jisas na'ipa alupumi ananimi na'i, “Ipe' pi'ipa esis amam nematawa sope sefe' oto otowa sotagama wambotagw 50-peleis etis.”
42009015	Ea' manda' amam nematawa hiesi sape.
42009016	Ea' Jisas nafela bret anama lagel wa'ana atona naloma agof biam, naniga nati heven ilif nanifela God. Ea' nawalana naso' alupumi ananimi maso' esis amam nematawa hiesi hi'alas.
42009017	Sa'am elihis dondo', alupumi ananimi matatama tukwakwanimi ma'ihi maolo'wam holalef lu'wami 12-peleim si'im endilisi.
42009018	Anona nemaf Jisas atotona nanda' beten, alupumi ananimi mape malomana nahali'am na'i, “Esis amam nematawa sa'i ae' aman emi egafuwi?”
42009019	Ea' amam magwa basef na'ama ma'i, “Enis sa'i ine' Jon aman napisi'as embeli. Ea' enis sa'i ine' anona profet fowa'inai netanima nehafel wapoti', ea' enis sa'i ine' Elaija.”
42009020	Ea' nahali'am na'i, “Dei' ipe' pa'i Ae' emi egafuwi?” Ea' Pita nagwa basef na'i, “Ine' Krais, God nandandepena nasapa'ena nafi'i.”
42009021	Ea' Jisas na'ipam mehip na'i amam ina mi'ipasa basef amama enis epes mi'i anan Krais, owa'.
42009022	Ea' na'i, “Ae' ataga epen endilisiwei nambimb efa' nimanimi lu'wami ma anom agufumi dambami moloma anom dambami pris maloma anom mawalipasa mi'uli Godi nambimb mowa' alafugaha ae', mohe ega'. Ama nimeguf biam hi'ilama anona neafe'ma wanomi, God nefele etanima ehafel wapoti'.”
42009023	Ea' na'ipa alupumi ananimi na'i, “Ae' efa' nimanimi anda' maol Godi sehe ega' lawag usi'inai tu'wanainai. Emi egafis si'i sila Ae', esis senda'am na'ama etin si'i Ae' la'ela'ef nimeguf danda ma sieili. Ea' sesambala ukup asasimi ma maina maol esis sa'i seanda'anai.
42009024	Dei' main, emi egafis ukup mopoma ambagof asasimi atom, si'i sihapilam tatala'im, anona nemaf ambagof asasimi higililam. Ea' emi egafis ukup mopoma Ae' ma sesambala ambagof asasimi etap anae', anona nemaf ambagof asasimi God nofa'ami sotanimani sope andeande' la'ela'ef hihif.
42009025	I'i emi egefis senda' maol naninani ma sefa' gwa'aimi hiahaom amamaga hiami etapami atom higilialami, esis wapoti' awes higililas selomam. Dei' amamaga amama nambimb migiambamas mi'imama? Owa'etin.
42009026	Ae' ataga epen endilisiwei. I'i emi egafis ambagof aoma Ae' sondafa'me eloma basef Ae'ami, Ae' wapoti' ambal aona epes isima endafa'mas nemaf anama Ae' ifi'i eloma amamaga bu'wami mafifili Ae'ami, elomai mafifili howalagon Godi maloma amam ensel Godi wapoti'.
42009027	Ae' a'ipipa endilisi, enipa paitu na'ae nambimb ina pega' ulal, ata' owa'. Enipa nambimb piti epes siowis wambota Godi numafias.”
42009028	Jisas na'ipasa basef amama ma ea', nimeguf amama 8-peleim mafe'ma ea', anan nao'wa Pita naloma Jems naloma Jon, nao'wam mondowasa' anona halaf launai ma nonda' beten.
42009029	Anan nape nanda' beten etin, amaga ananinai nataga nandati na'ana, ea' luwaguf nalami mataga afitim endilisi howalagon.
42009030	-
42009031	Ea' amam biam fowa'imi Moses naloma Elaija mataga maloma nafifili pepel ilifanai ea' maitu ma'i malomana. Amam ma'i ma nambimb Jisas nila okom Godi ma nokwaha etap anae' noga' gani Jerusalem.
42009032	Pita naloma alupumi biam ananimi amam naep nimanim endilisi ma'i mo'oh etin. Ea' mohafel mati nafifili Jisasi maloma amam amama biam maitu malomana.
42009033	Amam biam ma'i mokwaha Jisas mefe', ea' Pita na'ipana na'i, “Dembinai, afa' wape na'ae fafas. Afa' ola' anom aolah wanom mondandaepa. Ine' anona, Moses anona, Elaija anona.” Pita ina nogawa andeande'ma na'i basef amama, owa'.
42009034	Anan ata' na'i basef etin, anom ilagw maofenia amam ea' umbamaham.
42009035	Ea' anona malogel na'i natagai ilagw nomon na'i, “Anama anan Nogalome ae'anai. Ae' andandepana ea'. Ipe' peme' basef ananimi.”
42009036	Malogel anama na'i ea', amam mati Jisas atona naitu nalomam. Ea' amam malogof maso', ina ma'ipa enis epesa amamaga amama matulumi, owa'.
42009037	Naman wefilu amam makwaha halaf anama makini', ea' enis amam nematawa hiesi safi'mai Jisas eaf.
42009038	Anona aman naitu la'afena esis na'i, “Dembinai, ae' ahali'ina mehip a'i, ine' niti nogalome ae'anai uwahipina. Ea' anan atotona.
42009039	Anona ambal aonai nahapilana la'ifina ea' na'i mehip endilisi. Ea' naolana kwapete' endilisi, ifat nataga sisih malogel ananinai. Ambal anama nahambombaga alop ananinai endilisi, ea' ina nakwahona, owa'. Napaina la'ela'ef.
42009040	Ea' ae' dei' ahali' alupumi ine'imi ma motofa ambal anama aonai nefe'. Ea' amam ina la'ifim.”
42009041	Ea' Jisas nagwamama basef na'ama na'i, “Ipe' amam nematawa owa' pembale'efa Ae'. Ea' opalef ipe'imi owa' mope andeande'. Nimeguf ma'um ae' ata' epe elomepa wapoti' ma efa' nimanimi ipe'imi? Ipe' fa'an pifi'mai Ae'.”
42009042	Nogalomana ata' nafi'i etin, ambal anama aonai naolana nafe' nowa etap nakoto'ana kwapete' endilisi. Ea' Jisas ninifala ambal aonai nanda' aman anama so'uso'win bo'ona ea' nase'anan notanima nafe'ma ahalomana ananinai.
42009043	Amama atom dei' amam nematawa hiesi sati pepel lu'unai Godi gegelalasis kwapete' endilisi. Esis ata' nomonas matamea mafe'ma etina amamaga amama Jisas nanda'ami. Ea' na'ipa alupumi ananimi na'ama na'i,
42009044	“Ipe' pembe' aligah andeande'ma basef dei' ae' a'ipipami. Ae' ataga epen endilisiwei nambimb felefele' anona aman nose'asa ae' efe'ma lagof amam naumbih ae'ami.”
42009045	Alupumi Ananimi mame' basef amama ea' ina mogawa ofagema, owa'. Dei' main, mandambaho'ma amam. Ea' amam umbamahama meahali'ana ma basef amama ofagema.
42009046	Ea' alupumi Jisasi mandahihianamam ma'i emi nepe dembinai amamunai.
42009047	Ea' Jisas nogawa nomonas amama mape opalef amamumi, ea' nasa'mai enin sa'usaw'in nafi'i naitu nalomana.
42009048	Ea' na'ipam na'i, “Emi egafis sese' opalefa sigiambama enin sa'usa'win si'i ini'i ma ukup asasimi mopoma Ae', esis sase'e opalef Ae' wapoti' sagiambame. Ea' emi egafis sagiambama Ae'i, esis saso' opalef Anan nasapa'e afi'i wapoti'. Dei' main? Emi egafis sepe agof a'asi la'afena ipe' hipei, esis sape dembesi sali'ma ipe'.”
42009049	Ea' Jon nagwamana basef na'ama na'i, “Dembinai, afa' wati anona aman natofa ambagof awami ma agel ine'inai. Anan ina nagi'mafa. Ea' dei' wati watalagamana.”
42009050	Ea' Jisas na'ipana na'i, “Ipe' ina petalagamana, owa'. Dei' main? Emi egafin ina naumbih ipe'ini, inima alupunai ipe'inai.”
42009051	Nogota God na'i nofa' Jisas nolata heven nafi'i felefele', ea' Jisas okom la'ifim na'i nefe' Jerusalem.
42009052	Ea' nasapa' anom amam mali' mofa' basef ananimi mafe'. Mafe' mawis anona wambel esis Samariai ma meandondomba amamaga ananimi.
42009053	Ea', esis wambel anama sowa' alafugaha Jisas sandaiwa'ma sofa'ana sofe' ipat asasinai. Dei' main? Esis sogawa anan na'i nefe' Jerusalem.
42009054	Ea' alupumi amama biam ananimi Jems naloma Jon mati waf anama ma'ipana ma'i, “Dembinai, ine' na'i afa' ofalai nif fandumi misila'i hevena fendo epes isima?”
42009055	Ea' Jisas nandamboma ninifala amam biam.
42009056	Ea' mafe' anona wambel.
42009057	Amam ata' mafe' eaf etin, anona aman na'ipana na'i, “Ae' a'i efe' elomena. Ea' ofe' etin anama hiagoma ine' na'i neafe'ma.”
42009058	Ea' Jisas nagwamana na'ipana na'i, “Nombagw aolopumi ma'oh mala etap wambel amamunai. Amiguf wapoti' mufia' mafe' ilifi mala' alegah mapeih gani ilif, ea' ae' owa'etin. Ae' ataga epen endilisiwei wambel a'e ma a'oh alo balaga ae'anai.”
42009059	Ea' na'ipa anona aman na'i, “Ine' nifi'i nila ae'.” Ea' anan na'i, “Ae' a'i ata' epe imafi ahalome, ata' igiambamana ma noga' ewana ma nope ea' ifi'i ilina.”
42009060	Ea' Jisas na'ipana na'i, “Hapainai, sowago esis etis isima saga'i. Ea' ine' fo'o newalapa basefa epes siowis wambota Godi numafias.”
42009061	Ea' anona aman na'ipana na'i, “Dembinai, ae' a'i ilina. Ea' ine' ata' ni'i a'e ma ae' efe'ma esis wambota ae'anai inifelis i'i nemaf bu'unai ma esis sili'?”
42009062	Ea' Jisas na'ipana na'i, “Emi egafin nehafel nili' nenda' maol aofi ma nendamboma niti alafuga ma neakwaha maol ananinai, enin ina la'ifina nenda' maola ni'ipas siowisa wambota Godi numafias, owa'.”
42010001	Dembinai nandandepa anom alupumi ananimi 72-peleim nasapa'am mafe' biam atom mali'ana mafe'. Anan nasapa'am mafe' taun wambel hiagoma anan na'i neafe'agoma.
42010002	Ea' na'ipam na'i, “Ipe' piti aof hianai gwa'aimi hiami maof ea'. Ea' epes sanda' maoli owa' hiase, kwawie'is. Ea' ipe' penda' beten pihali' Dembinai ofagonama aofi. Pihali'ana ma nosapa' epes hiesi sefe' sonda' maola sola gwa'aimi ananimi sembe'am etifigin.
42010003	Ipe' fo'o. Peme', ae' esapa'epa pefe' si'i sipsip nogami la'afena nombagw wandafumi aolopumi.
42010004	Ipe' ina pefa' paos manisi soloma brasbeli su, owa'. Ipe' ina penda'masa nemaf bu'unai enis amam nematawa eaf, owa'. Pefe' mehip.
42010005	I'i ipe' pefe' piwis anona ipat, ata' pili' pi'i na'ama pi'i, afa' wa'i God nonda' opalef ipe' hipei pape ipat anae' mope awanem.
42010006	I'i enin epen opaf awanena nepe ipat anama, ea' basef bu'wami ipe'imi mopoma epen inima. I'i owa', hapaimi, basef amama bu'wami motanimani mopomepa la'ela'ef.
42010007	Ipe' peape ipat anama atona. Ina pepe pefe' ifagw mamumami, owa'. Pepe ipat anama atona pea' gwa'aimi embel esis sasi'ipami. Dei' main, epes sanda' maoli andeande'ma mofa' otamba ma maol amam manda'anai.
42010008	I'i ipe' pefe' piwis anona taun ama esis sofa'epa pefe' ifagw asasimi, ipe' pefa' gwa'aimi esis sase' ipe'ami.
42010009	Ea' penda' isima awes nanda'asi bo'wes wambel anama. Ea' pi'ipa esis pi'i, ‘Nemaf anama felefele'ma neataga ma ipe' piowis wambota Godi numafipa.’
42010010	Ea' ipe' i'i pefe' piwis anona taun ama esis owa' seafa'epa pefe' ifagw asasimi, ipe' pefe' pitu eaf taun anama pi'i,
42010011	‘Etap ma taun anama ipe'inai maila bo'wagah afa'imi, ea' afa' upati'am motanima mefe'mago ipe'. Ama ipe' ukup mondanda' pegawa basef amama andeande'. Nemaf nataga felefele'ma epes siowis wambota Godi. Ea' ipe' pandaiwa'.’
42010012	Dei' ae' a'ipipa, nemaf anama lu'unai God nowaloga epesanai anan anona nemaf niti esis fowa' gani sape Sodomi uwahipis andeande'. Ea' epes isima wambel anama anan ina niti uwahipis, owa'. Nimanimi lu'wami endilisi anona nemaf motagamas.”
42010013	“Ae' ati ipe' Korasinipei paloma Betsaidaipei uwahipipa endilisi! Nimanimi lu'wami anona nemaf meatagamepa. Epes isima fowa' gani sanda' waf aonai sape wambel biefina Tair naloma Saidoni, esis ina sati ikwaf la'ifinai naninani si'i dei' anda'ana wambel ipe'inai, owa'. I'i esis siti pepel anama, esis sowaho'am begah pepe'atami si'i luwaguf tol sope nif agambeh. Ama sihi'amba enis epes esis samboma opalef endilisi safe'ma God. Owa'etin.
42010014	Anona nemaf God nowaloga esis amam nematawa hiesi, niti esis fowa' gani sape Tair naloma Saidoni uwahipis andeande'. Ea' ipe' owa'. Anona nemaf pefa' nimanimi awami endilisi.
42010015	Ea' ipe' Kaperneam, anona nemaf esis sefela agof ipe'imi molata ilif? Owa'etin. Anona nemaf God nokwahipa pefe' pewala wambel aonai hel.”
42010016	“Emi egafis seme' malogof ipe'imi, esis same' malogel Ae'anai wapoti'. Ea' emi egafis sese'epa alafugah ipe', esis saso' alafugah ma Ae' ea' sase'ana alafugah Anan nasapa'e afi'i wapoti'.”
42010017	Ea' amam amama mafe' manda' maoli 72-peleim motanima mafi'i mandanifel endilisi ma'i, “Dembinai, afa' wahapila agel ine'inai, ambagof awami mame' basef afa'imi.”
42010018	-
42010019	Ea' anan na'ipam na'i, “Ae' ati Satan nowai heven si'i otaga holala ma dililimbugwalag. Peme', ae' ase'epa pepel ipe' ma nambimb la'ifipa pefa'asa iguf awami wandafumi moloma awisiguf. Ama la'ifipa pili'amona epen aonai Satan naloma pepel hianai ananinai. Ea' ina nambimb anom amamaga mohambombagepa, owa'.
42010020	Ea' ipe' ina pendanifel ma ambagof awami mame' basef ipe'imi, owa'. Ipe' pendanifel ma God nanda' agof ipe'imi mail buk ananinai gani heven ilif.”
42010021	Nogota anama atona Ambal Bu'unai Godi nawalapa danifela opaf Jisasi ea' Jisas na'i, “Ahalome, ine' Dembinai ma ilif etapi. Ae' afela agel ine'inai anifelina. Dei' main? Ine' nambaho' amamaga amama ma esis epes gawaisi sofa' gawa lu'unai, ea' nambomam nihi' ambasam epes isima gawa a'asi falafisi isima sape si'i awasi. Ahalome, okom ine'inai na'i, ea' amama atom.
42010022	Ahalome ae'anai nanda' amamaga hiami hi'alam mape lagel ae'anai. Ina enin epen negawa ae' Nogalomana Godi, owa'etin. Anan atona nogawe. Ea' owa' enin epen negawa Ahalome, owa'. Ae' Nogalomana ananiwei atowe egawana. Ea' emi egafis ihi'ambasa Ahalomei, isima wapoti' esis etis sogawana.”
42010023	Ea' anan nandamboma nati alupumi ananimi atom mape malomana na'ipam na'i, “Epes sati amamaga ipe' patulumi esis sandanifel.
42010024	Dei' main? Fowa' gani amam king dambami hiami maloma amam profet hiami ma'i miti amamaga amama dei' ipe' patulumi. Owa'. Ukup amamumi maimailam endilisi ma mame' basef amama ipe' pame'ami, owa'. Amam ina mame'am.”
42010025	Anona aman gawainai nawalipasa mi'uli Godi nohafel na'i nogwamba Jisas nememe'mana. Ea' na'ipana na'i, “Dembinai, ae' enda' maina nambimb efa' ambal namunai eape andeande' la'ela'ef?”
42010026	Ea' Jisas na'ipana na'i, “Maim basef mapoma mi'uli Godi? Ine' natalifam na'imama?”
42010027	Ea' anan nagwamana basef na'i, “Ukup ipe'imi mohafela Dembinai God ipe'inai mimilana na'ama. Ukup ipe'imi mimilana hi'ilam, pese'ana ambagof opalef moloma pepel ipe'inai pese'anam hi'ilama Dembinai God atona. Ea' ukup mimila enis epes sape felefele'ma ipe'i si'i ukup maimaila ipe' etipa.”
42010028	Ea' Jisas na'ipana na'i, “Amama ine' nagwa basef andeande'. Ine' nenda'am na'ama ma nambimb neape ambal namunai la'ela'ef.”
42010029	Aman anama na'i nondanda' agel ananinai atona nope bo'ona. Ea' na'ipa Jisas na'i, “Epes sape felefele'ma ae'i, esis emi egafis?”
42010030	Ea' Jisas nagwamana anom basef na'i, “Anona aman nakwaha Jerusalem nafe' nakini' Jeriko. Ea' anom manda' wali matolona eaf, mahana kwapete'ana mola'ipana amamaga hiami luwaguf maim ananimi. Amam manda'am na'ama makwahona mafe'. Anan nataga si'i naga'i.”
42010031	Nemaf anama anona aman pris naila eaf anama nafe'. Ea' nati aman anama, nisila'ana naila eaf wa'ol atogon nafe'.
42010032	Ea' anona aman wambota Livai naila eaf anama nafi'i wapoti'. Nafi'i nati aman anama nisila'ana naila eaf wa'ol atogon nafe'.
42010033	Ea' anona aman Samariainai naila eaf anama nafi'i natagama aman anama. Anan natolona nati owahipina endilisi.
42010034	Ea' nafe' felefele'ma anan nakolo'wa wel marasin naloma embel waina melegw ananimi, ea' nowa'manam. Ea' nafelana nawamonana natoma donki ananinai nofa'ana nafe' nahaponana nape ipat esis fi'ife' sapeinai ea' na'ipa aman numafi ipati ma numafiana andeande'.
42010035	Ama wafilu anan nase'ana otamba siliwa biam aman numafi ipat anamai na'ipana na'i, ‘Ine' nimafi aman anama andeande'. Ama i'i enin moni ine'inai nese'anana, nambimb itanimai egwamenana.’ ”
42010036	Jisas na'ipana basef amama ea' nahali'ana na'i, “Dei' ine' okom nape na'imama? Amam wanom maila eaf mafi'i, emi nanda'am si'i aman nape felefele'ma aman anama amam awami mahanai?”
42010037	Ea' nagwamana na'ipana na'i, “Aman anama Samariainai nati anan uwahipina nagiambamana.” Ea' Jisas na'ipana na'i, “Ine' fo'o nenda'am na'ama etin.”
42010038	Jisas naloma alupumi ananimi mafe' eaf, ea' nataga anona wambel nafe' nawis. Ano'w nemata'w agili'wa Marta kofa'ana kwafe' ipat akwa'unai.
42010039	Owama'w akwa'ukwi agili'wa Maria. Maria kwafi'i kwape felefele'ma bo'wagah Dembinai, kwame' basef ananimi.
42010040	Ea' Marta kwanda' maol hianai ma kwandondomba gwa'aimi. Okom natanea ma amamaga mamumami. Ea' kwafe'ma Jisas kwa'ipana kwa'i, “Dembinai, ine' niti uwahipiwi. Owame ae'akwi kwa'waha ae' atowe anda' maola andondomba gwa'aimi. Ine' kipa'w kufi'i kwigiambame.”
42010041	Ea' Dembinai nagwama'wa basef na'i, “Marta, Marta, okom ine'inai napoma amamaga mamumami ma opaf ine'inai nafe' aona ma amamaga hiami.
42010042	Ea' waf bu'unai atotona ine' a'ena. Maria kwa'i kofa' amamaga amama bu'wami mikila' anom. Ina enin epen la'ifinama nili'amona amamaga amama bu'wami ma akwa'w, owa'.”
42011001	Anona nemaf Jisas nanda' beten nape anagon. Nanda' betena hi'alan, anona alupunai ananinai na'ipana na'i, “Dembinai, ine' nihi'ambafa onda' beten si'i fowa' Jon nihi'amba alupumi ananimi.”
42011002	Ea' na'ipam na'i, “Nemaf anama ipe' pi'i penda' beten, ipe' pi'iam na'ama pi'i, ‘Ahalomapa, ape' ma'i agel ine'inai nope bo'ona ma hiesi sefela agel ine'inai lu'una. Ape' ma'i nemaf anama bu'unai nifi'i ma epes hiesi siowis wambota ine'inai numafias.
42011003	Dei' ine' nese'apa gwa'aimi mondahama nemaf anae'.
42011004	Ine' nekwahomapa waf aonai ape' manda'anai. Dei' main? Ape' wapoti' makwahomasa waf aonai enis sanda'mapanai. Ine' owa' nili'apa mefe'ma amamaga ahifimi meagwamba ape'i.’ ”
42011005	Ea' na'ipam anom basef womun etin na'i, “I'i anona aman alupunai ipe'inai nefe' nie'ipa alupunai ananinai owamb amaneta ni'i, ‘Alupinai, ine' se'e bret wanifina
42011006	ma imafi alupunai ae'anai nafi'i natagama ae', ea' ae' gwa'aimi a'e ma imafiana.’
42011007	Ea', aman anama napani ipat nomon nagwa basef na'ipana na'i, 'Ae' andaiwa'ma nese'e noma'w ae', owa'. Ae' awasi sa'oh ea' ao'was ma'oh lehis. Ae' ina la'ifiwi ma esafel ease'ena gwa'aimi, owa'.’
42011008	Ae' a'ipipa, aman ahalomai ipat ina okom napomana na'i aman anama alupunai ananinai ma nohafel nease'ana gwa'aimi, owa'. Anan okom aona ma name' aman anama falafala la'ela'ef napomana. Amama atom dei' nohafel nase'ana amamaga hiami anan nahali'anami.
42011009	Dei' ae' a'ipipa, ipe' pihali' God, nese'epa amamaga. Amama ipe' peagolopami, nambimb pitolom. Ipe' peha uta, nambimb God nusi'amepana.
42011010	Dei' main, emi egafis sohali' Godi, sofa' amamaga. Emi egafis sogolopa amamaga, nambimb sotolom. Ea' emi egafis seha utai, nambimb God nuwisi'amasana esis.
42011011	I'i enin so'uso'win nehali' ahalomana ma anona aol, anan ina nambimb nose'an anona yul aonai, owa'.
42011012	I'i so'uso'win nihali' ahalomana ma anona kofemb, nambimb nose'ana anona aunil aonai? Amama wapoti', owa'.
42011013	Ea' ipe' amam nematawa aopei pase'asa amamaga bu'wami atoma awasi ipe'isi, ahalomepa ipe'inai nape heven ilifi anan wapoti' nambimb nose'asa Ambal Bu'unai Ananinai esis sahali'anai.”
42011014	Ea' Jisas nogalo'mana ambal aonai nape nasopama malogel anona amani. Nafa' nafe', ea' aman anama ambo'ona noga na'i. Ea' esis amam nematawa hiesi ukup matamea ma aman anama nataga bo'ona.
42011015	Ea' enis epes sa'i, “Anan natofa ambagof awami ma pepel anan dembinai ma ambagof awami agilinama Belsebul.”
42011016	Ea' enis epes sa'i sogwambana sofalana sa'i anan ata' nonda' anona ikwaf la'ifinai nafi'i heveni ma sotolona sogawa endilisi God nagiambamana.
42011017	Ea' anan nogawa ukup asasimi na'ipas na'i, “I'i enis epes hiesi sape etap hiagoma sondawaloga biefis sopa', ina nambimb la'ifis, owa'. I'i enis epes wambota atona sondawaloga biefis sopa, esis ina nambimb la'ifis sopa', owa'.
42011018	I'i wambota Satani sondawal biefis sopa', nambimb wambota anama la'ifis sopa' si'imama? Owa'etin. Ipe' pa'i ae' atofa ambagof awami ma pepel ambal aonai Belsebul. Na'ama ae' dei' a'ipipa basef amama.
42011019	I'i endilisi ae' atofa ambagof awami ma pepel Belsebuli, dei' emi nigiambama epes ipe'isi satofam? Owa'. Dei' epes isima sihi'ambepa basef amama ipe'imi owa' endilisimi.
42011020	Pepel Godi atona nagiambama ae' atofa ambagof awami. Na'ama dei' ipe' pegawa nemaf anama epes siowis wambota Godi numafias nataga ma ipe' ea'.”
42011021	“I'i anona aman la'ifinai nohapila wambawa maim nopoma ipat ananinai andeande', amamaga ananimi hiami mopen andeande'.
42011022	Ea' i'i anona aman la'ifinai endilisi nikila' aman anama ma anan notaga la'ifina nifi'i nonda' wandaf nolomana nikila'ana wambawa maim aman anama nawamona okomami, nofa' amamaga ananimi nowalogam mefe'ma anom amam.
42011023	Emi egafis owa' alupisi ae'asi owa' sepe la'ela'ef neloma ae'i, esis naumbih ae'asi. Ea' emi egafis owa' sekolasa sipsip moloma ae'asi, esis satofa sipsip mafa' mefe' atona etin.
42011024	Nemaf anama anona ambal aonai nakwaha enin epen nawisi nafi'i, anan nafe' anama fatauguma nogolopa anagon na'i neapoma noma'w. Nagolopagon owa' niti anagone ea' ni'i, ‘Ae' etanima efe' ipat fowa' apeinai.’
42011025	Ea' nafi'i nati ipat anama sambefana andeande' sofalo'mana nape.
42011026	Ea' notanima nafe' nao'wai anom ambagof awami 7-peleim wapoti' mafi'i mawis mape ipat anama. Ambagof amama awami endilisi manda' waf aonai nikila' waf aonai fowa' nali' nanda'anai. Fowa' epen inima nape awen, ea' dei' nape awen endilisi nikila' pe fowa' nali' napeinai.”
42011027	Jisas ata' na'i basef amama etin, enis epes hiesi safi'i salipana. Ea' ano'w nemata'w kwape la'afena esis kwa'i na'ama kwa'i, “Nemata'w akwama fowa' kolaena ma kwase'ena nomambeh ine'i, akwa'w kwandanifel.”
42011028	Ea' Jisas na'i, “Owa'etin. Ipe' amam nematawa pame' basef Godi ma pagi'mami, ipe' pandanifel ea'.”
42011029	Amam nematawa hiesi safi'i sandakolas sape, Jisas na'ipas na'i, “Ipe' amam nematawa dei' pape etap anae', ipe' epes aopei. Dei' pa'i piti anona ikwaf la'ifinai. Ae' owa' enda'ana. Ikwaf anama fowa' gani God nihi'amba profet Jonai atona anona nemaf ihi'ambepana ipe'.
42011030	Anona profet Jona nataga si'i anona ikwaf nihi'amba esis amam nematawa Ninivaisi. Ea' na'ama etina ae' ataga epen endilisiwei ataga ape si'i anona ikwaf Godi ma ipe' amam nematawa pape nogota anae'.
42011031	Anona nemaf God nowaloga epes, nemaf anama ano'w nemata'w kwin dembe'wi kwapani gani wa'ol aon nowalama lambihilifinama kohafel koloma ipe' pape na'ae kogwamepa basef motanima milipa kwi'i ipe' epes aopei. Dei' main, kwin akwama kwapani gani etap nafe' netambela, ea' kwafi'i kwame' basefa gawa lu'unai dembinai king Solomon nawalipasanai. Ea' dei' anona nikila' Solomon nape na'ae.
42011032	Nemaf anama God nowaloga esis amam nematawa esis epes Ninivaisi sohafel sola' basef motanima milipa ma waf aonai ipe' panda'anai. Dei' main? Esis Ninive same' basef Godi Jona na'ipasami, ea' samboma opalef sakwaha waf aonai safe'ma God. Ea' dei' anona aman nikila' Jona nape na'ae.
42011033	Epes ina sokata lamifah nomon ifagw sosapa'am sombaho'am mafe' owina maloh, owa'etin. Esis sawamonam matoma balatagw ilifa sawis sati howalagon.
42011034	Naep nomon ukup ipe'imi si'i lama alop si'ina ipe'inai. I'i ukup ipe'imi bo'om mupe, alop si'ina ipe'inai nififil hi'ilana. Ea' i'i ukup ipe'imi aom, nambimb alop ipe'inai hi'ilana akutina.
42011035	Dei' ipe' pindumafuma andeande'. Na'ama nafifili nape nomona ipe'i akotina.
42011036	I'i alop ipe'inai nififil hi'ilana, ina anagon kwaie'ugun akotigin, owa'. Ea' nambimb alop ipe'inai howalana hi'ilana endilisi si'i lamifah matoma mafifil mafifimipa.”
42011037	Jisas nanda' basef amama hi'alam, anona aman Farisi nofalana na'i nifi'i nea' gwa'aimi nolomana. Ea' Jisas nafe' nawis nomon ipat natoma tebol.
42011038	Ea' Farisi anama nati anan nafe' nape na' gwa'aimi owa' nesa'opa lagof muli' si'i waf amam Farisi mailanai. Ea' anan okom natanea ma waf anama.
42011039	Ea' Dembinai na'ipana na'i, “Ipe' Farisi, ipe' pandombasa kapi plet ande'am atom andeande'. Ea' nomon owa'. Ipe' opalef nomon si'ipama waf walanai naloma anona waf aonai wapoti'.
42011040	Ipe' epes ukup mahipei. Ae' a'ipipa endilisi, God nanda' amamaga ande'am, nomonam wapoti'.
42011041	Ea' amamaga mala nomon kahi plegw ipe'imi, amama ipe' penda'am pese' epes kwahusi pigiambamas. I'i ipe' penda'am na'ama, nambimb amamaga hiami ambo'om andeande'.
42011042	Ipe' Farisi uwahipipa ma nimanimi lu'wami nambimb meatagamipei. Ipe' pawaloga nambawa lombo maloma akwal mamumami hiami pase'ana tu'wanim God. Ea' ipe' pindihi'ama waf bu'unai ukup maimaila Godanai ukup mase'epana nape. Waf anama naloma waf pindalali pese'ana amamaga maim Godanai, anama pekolasana pihapilana etin pilana.
42011043	Ipe' Farisi, ae' a'i uwahipipama nimanimi awami anona nemaf meatagamipei! Ukup ipe'imi mase'epa pa'i pepe siaifah bu'wami naep epesi nomon ifagw pa'i basef papeimi. Ea' esis amam nematawa seanifelipa sonda'mepa nemaf bu'unai ipe' anama epes hiesi sandatama sapoma.
42011044	Ae' a'i uwahipipa endilisi ma nimanimi awami anona nemaf meatagamipei! Ipe' si'i hiegilif mape mandambaho' etap owin, epes ina sogawam, owa'. Esis satoma safe' ilif ande' atogon.”
42011045	Anona aman gawainai nawalipasa mi'uli Godi nagwamana basef na'i, “Dembinai, ine' na'iam na'ama, na'i basef la'ifimi na'i afa' epes aofai.”
42011046	Ea' Jisas nagwamana basef na'i, “Ipe' amam dembipei gawaipei pawalipasa mi'uli Godi, ae' a'i uwahipipa ipe' wapoti' ma nimanimi awami anona nemaf meatagamipei. Ipe' panda' amamaga nimanimi mapei'as esis amam nematawai, noma'w nahas. Ea' ipe' owa' pigiambamas pefa' nimanimi amama lagof ipe'imi, owa'etin.
42011047	Ae' a'i uwahipipama nimanimi awami anona nemaf meatagamipei! Esis akusipa ipe'isi saha amam profet maga', ea' ipe' pala' hi'agilif amamumi.
42011048	Waf anama nawalapa basef alihim na'i ipe' pa'i a'e ma esis saha amam profet fowa'imi maga'. Ea' dei' pala' hi'agilif amamumi,
42011049	panda'am na'ama si'i God anan gawa bu'unai napeinai na'i, ‘Anona nemaf ae' esapa' anom profet moloma Aposel mefe'mago esis, ea' soha anom moga' ea' anom sonda'am kwapete'am.’
42011050	Ea' dei' amam nematawa nogota anae'isi, anona nemaf God nose'asa nimanimi ma ofagema amama saha profet hiami afum hi'alam fowa' gani dambadamba God nanda' ilif etap ea' nafi'i nataga nogota anae'.
42011051	Nali'i esimbel mali'i Abeli nafi'i natagama profet esimbel Sakaraiai sahana afuna la'afena ipat lu'unai Godi sanda' lotuwanai naloma balata saofa mafis sase' Godami. Amama ofagema nambimb mila ipe' etipa dei' pape etap anae'.
42011052	Ipe' amam gawaipei pegawa mi'uli Godi, ae' a'i uwahipipa ma nimanimi lu'wami anona nemaf meatagamipei. Dei' main, ipe' pakwaha ki anama pefa' gawanai. Ipe' etipa ina pawisi' uta pawis nomon, owa'. Ipe' pahopa eafa enis sa'i siowis nomoni.”
42011053	Ea' Jisas nakwaha ipat anama nawis ande', amam mawalipasa mi'uli Godi maloma amam Farisi wandafum kwapete'am endilisi ma magolopa anona eafa meanda'mana basef. Amam ma'i mogwamba malogel ananinai ma basef mamumami mahali'anami.
42011054	Amam mape mati anan la'ela'ef ma'i mome' anan ni'i anom basef motaga malogel ananinai ma monda'mana kot.
42012001	Nemaf anama do'ok enis amam nematawa hiesi endilisi safi'i sonduwa'anima endilisi sandafofo'asanama etin bo'wagah asasimi. Ea' Jisas nali' na'ipa alupumi ananimi na'i, “Ipe' pindumafuma andeande'ma yis amama amam Farisi. Basef ofagema ma yis amama ma'i waf baso'mainai ma'i malogof biam.
42012002	Amamaga mape mandambahi'i, anona nemaf motaga alihim. Amamaga mandambaho' mape, anona nemaf hiesi sotolom alihim.
42012003	Ea' basef hiami ipe' panda'am owambi anona nemaf sotolom alip. Ea' basef ipe' pa'iam so'uso'umbili ifagw nomoni, nambimb sotoma ifagw ilif sowalapam alihim.
42012004	Ipe' alupipei ae'ipei, ae' a'ipipa na'ama. Ipe' owa' umbamohepama esis soha alop atona neaga'i ea' anona nemaf esis ina la'ifisa sonda' anom amamaga wapoti', owa'.
42012005	Ea' ae' ata' i'ipipa aman ipe' umbamiehipamanai. Anama nohepa peaga'i, ea' anona nemaf wapoti' la'ifinai ma neakwahipa pefe' wambel aonai hel. Ae' a'ipipa, ipe' umbamiehipamanai, aman anama atona.
42012006	Ipe' pegawa, epes satala amiguf sa'umi wanom biam otamba 2 toea. Ea' God ina okom mase'ana anona amil sa'unai na'amainai, owa'.
42012007	Endilisi, Anan neambam auf malo balagah ipe'imi God neambam dondo' hi'alam. Ipe' owa' umbamehepa. Anan okom napoma ipe' pikila' amiguf hiami amama sa'umi.
42012008	Ae' a'ipipa, ae' ataga epen endilisiwei. Emi egafis sewalapa agel Ae'anai ma amam nematawa hiesi, anona nemaf ae' ewalapa agof epes isima ma naep amam ensel Godi.
42012009	Ea' emi egafis sowa' alafugaha Ae'i naep amam nematawai, anona nemaf ae' ewa' alafuga esis ma naep amam ensel Godi.
42012010	Emi egafis seanda' anom basef awami findiwama ae' ataga epen endilisiwei, nambimb God nokwahomasa awami esis sanda'ami. Ea' emi egafis sanda' basef findiwama Ambal Bu'unai Godi, anona nemaf God owa'etin endilisi ma neakwaha findiwa anama aonai ma epes isima.
42012011	Nambimb esis sofa' ipe' pefe' piowis ifagw amama esis Juda sa'i basef sapeimi o sofa'epa pefe'ma naep amam dembemi gavman moloma agufumi monda'mepa kot, ipe' ina umbamohepa, owa'. Ipe' ina pi'i, ‘Nambimb ape' mi'i basef mi'imama? Nambimb mi'i maim basef?’ Owa'.
42012012	Dei' main, nogota anama atona Ambal Bu'unai Godi nihi'ambepa maim basef atuwasi peagwami.”
42012013	Anona aman atotona ma amam nematawa hiesi anan na'ipa Jisas na'ama na'i, “Dembinai, ae' a'i ine' ni'ipa sahalome ae'anai nowaloga amamaga amama ahalomafai nese'e amamaga wa'am.”
42012014	Ea' Jisas na'ipana na'i, “Ae' andaiwa'! Emi nandandepa ae' ma epe eawaloga amamaga ma ipe'? Owa'etin.”
42012015	Ea' anan na'ipas na'i, “Ipe' pindumafuma andeande'ma ipe' ina kowalepama anom amamaga. Epen amamaga hiamini endilisi, ina nefa' ambal namunai ma amamaga amama ananimi, owa'.”
42012016	Ea' nase'asa anom basef womun etin na'i, “Aof anona aman otamba hiamunai nola gwa'aimi hiami.
42012017	Aman anama okom napoma anan atona na'i, ‘Dei' ae' ata' enda'am i'imama? Ae' ifagw a'e ma etama gwa'aimi ae'ami hiami imbe'am mea'ome.’
42012018	Ea' na'i, ‘Ae' enda'am na'ama. Etala ifagw ae'ami ea' ila' dambaimi lu'wami mikila' fowa'imi. Ama nambimb ikolasom ewa'aniam gwa'aimi wit hiami moloma amamaga hiami bu'wami ae'ami mo'oh ifagw amama.
42012019	Ea' i'ipa ae' i'i, “Ine' nape andeande'. Amamaga hiami bu'wami mape mondahama afagof hiami. Ea' dei' nepoma noma'w nea' gwa'aimi embel nendanifel nepe.” ’
42012020	Ea' God na'ipana na'i, ‘Ine' aman nahaga nagouli! Dei' owamb anae' igi ambal ine'inai nega'. Ea' amamaga amama hiami ine' nanda'am nandondombam ma'ihi, amama nambimb emi nefa'am?’
42012021	Amama na'ama etin si'i epes satama amamaga hiami asasimi atom sambe'am ma'oh. Esis amamaga a'asa naep Godi.”
42012022	Ea' Jisas na'ipa alupumi ananimi na'i, “Ae' a'ipipa, ipe' ina ukup motamea mefe' ma ambagof ipe'imi ea' pi'i, ‘Ape' ata' mea' main?’ Owa'. Ipe' ina ukup motamea ma alop ipe'inai pi'i, 'Nambimb ape' monda' main mombahe' alop ape'inai?’ Owa'.
42012023	Dei' main, ambagof afa'imi ina gwa'aimi atom. Ea' alop ina luwaguf atom, owa'.
42012024	Ipe' ukup mopoma amiguf. Amiguf owa' mowa gwa'aimi, mola' gwa'aimi. Ea' owa' mefa' gwa'aimi membe'am ifagw amamumi. God atona nase'am gwa'aimi. Ea' ipe' epes pikila' amiguf amama endilisi.
42012025	Ipe' emi atuwasi la'ifina okom natanea nawis niwatania anona nemaf wapoti' ma ambal ananai nope nogota laona wapoti'? Owa'etin.
42012026	I'i ipe' owa' la'ifipama penda' anom amamaga sa'usa'umi na'ama, dei' maina ipe' ukup ipe'imi motamea ma anom amamaga mamumami wapoti'?
42012027	Ipe' ata' ukup mopoma afis. Amam ina manda' maol ina manda' luwaguf maim, owa'etin. Ea' ae' a'ipipa, fowa' gani anona aman amamaga hiamunai Solomon nanda' sosaf hianai ma luwaguf ananimi, sosaf ananinai ina bo'ona si'i afis amama, owa'etin.
42012028	Otalef amama dei' ata' motawa aof ama naman atef sotopa'am sokwahom mefe' nif. Otalef amama awami God nofalo'mam. Ea' ipe' amam nematawa pikila' otalef amama. Ea' dei' ipe' pembale'efa basef Godi, bale'ef ipe'inai ina la'ifina, ipe' pegawa endilisi anan numafipa andeande' wapoti'.
42012029	Ea' ipe' ina ukup motamea pi'i, ‘Nambimb mea' gwa'aimi embel eti?’ Owa'. Ipe' ina ukup aom motamea ma amamaga amama, owa'.
42012030	Epes sololama Godi ukup matamea mafe' endilisi ma sogolopa amamaga amama hiami. Ea' ahalomepa ipe'inai nape heveni anan nogawa ea' amamaga amama a'ipei.
42012031	Ipe' ata' ukup mili' pegolopa waf bu'unai noloma piwis wambota Godi numafipa pili', ea' nese'epa amamaga amama ipe' wapoti'.
42012032	Ipe' epes si'i sipsip kwaie'umi ina umbamohepa, owa'. Ahalomepa ipe'inai okom bo'ona ma ipe' piowis wambota ananinai numafipa.
42012033	Ipe' pese'asa amamaga hiami ipe'imi ma enis epes sotalomepam, ea' pefa' otamba pewalogam pese' isima kwahusi pigiambamas. Ipe' penda' maol pegolopa paos otambaimi anona nemaf owa' motaga aom. Ipe' pekolasa otamba wiga maim amamaga bu'wami atom heven ilif nemaf owa' hegilialami. Anama sakowalefi ina suwis sokowalopam, owa'. Sopafowa maim owa' meatotopa'am hiahaom, owa'.
42012034	Dei' main, maina wambel amamaga bu'wami ipe'imi ma'oma, wambel anama atona anona nemaf ukup ipe'imi wapoti' meapoma.
42012035	Ipe' penda' luwaguf ipe'imi bandam, pewaho' legw, ea' pekata lamifah pendondombol pindumafuma pepe.
42012036	Ipe' pepe si'i epes sape sahafa aman dembinai asasinai na'i nokwaha gwa'aimi lu'wami sandase'amai notanima nifi'i. I'i nifi'i noha uta ipat ananinai, esis suwisi'manana mehip.
42012037	Andeande'ma amam manda' maoli mundumafuma mope miti dembinai amamunai nifi'i notoloma mondanifel. Ae' a'ipipa endilisi, nambimb dembinai nili' nowaho' lowaf bandana nowaho' let, ama nonda'mam gwa'aimi. Ea' ni'ipam motoma tebol ea' anan nifi'i nease'am gwa'aimi.
42012038	Anan nifi'i amaneta la'afina o noloma awatagw muli' meanda'am, o maina nogota, ma nieti amam mundumafuma mope, amam mondanifel.
42012039	Ipe' ukup mopoma anom basef womun etin. I'i ofagenama ipati nili' nogawa nogota nanda' wali neafi'ianai ma nundumafuma nope, nanda' wali ina nambimb nifi'i nupusila ipat ananinai nuwis nomon, owa'etin.
42012040	Ipe' wapoti' pundumafuma pepen. Dei' main? Ae' ataga epen endilisiwei, ifi'i anona nemaf ipe' ina pegawa pi'i ifi'i ulal nemaf anama, owa'.”
42012041	Ea' Pita na'i, “Dembinai, basef amama womun etini ine' nase'afam afa' atofa, o esis amam nematawa hiesi wapoti'?”
42012042	Ea' Dembinai na'i, “Emi egafis gawaisi sape sanda' maol andeande' panda' waf bu'unai? Epes isima dembinai asasinai nambimb nondandepas ma sumafi ananimi manda' maoli ma sease'ama gwa'aimi amam nogota dembinai na'ianai.
42012043	Anona nemaf dembinai asasinai notanima nifi'i ma nieti esis isima sanda' maol andeande', esis isima sendanifel.
42012044	Ae' a'ipipa endilisi, dembinai ananinai anona nemaf nondandepasa sope dambesi sumafi amamaga ananimi hiami.
42012045	Ea' i'i epes isima ukup mapoma opalef asasimi atom ea' si'i, 'Dembinai ape'inai ina nambimb nifi'i ulal, owa'etin.’ Ama esis sohafel soha enis amam nematawa sanda' maoli, sa' gwa'aimi embel da gwa' sonda' spak sape.
42012046	Esis i'i sonda'am na'ama, dembinai asasinai nambimb notanima nifi'i anona nemaf esis isima ina nambimb si'i dembinai nifi'i ulal, ata' owa'. Dembinai nifi'i nogota anama esis ukup mease'asanama. Nifi'i nohambombaga esis isima endilisi, ea' nonda'asa sope soloma epes owa' seambale'efa Godi seapoma.
42012047	Emi egafis sanda' maola anani, esis segawa ea' ma okom dembinai asasinai, ea' esis owa' seandondomba amamaga siela nomonas dembinai, anona nemaf dembinai nohas mehip endilisi.
42012048	Ea' emi egafis sanda' maoli owa' seagawa okom dembinai asasinai ma seanda' waf nendahama esis sefa' nimanimi, nambimb dembinai nohas sa'ombel. Ea' emi egafis enis sease'asa amamaga hiami, anona nemaf epes isima si'ipas sogwamasam amamaga wapoti'. Ea' emi egafis enis sease'asa amamaga hiami sase'as sumafiami, anona nemaf epes isima si'ipas sogwamasam wapoti' mikila' fowa' sali' sase'asami.
42012049	Ae' afi'i ma ekata nif etap anae' ea' a'i nif amama dei' fendom lu'um. Owa', ata' owa'.
42012050	Ea' ae' okom na'i efa' anom baptais. Dei' ae' owa' ata' efa'am, okom ae'anai aona endilisi ma ehafa efa' baptais amama.
42012051	Ipe' pa'i ae' afi'i ma indiwa wandaf hianai netaga etap anae' ma hiesi sope opalef awanem? Owa'. Ae' a'ipipa, ae' afi'i ma ewala epes esis amam nematawa hiesi.
42012052	Ama dei', anona nemaf wapoti' epes wanis bias sope ipat atotona wambota atotona sondawaloga biefis. Wenis soloma bias sifitap ea' bias soloma wenis sifitap ea' na'ama etin.
42012053	Nambimb esis sondawaloga, anona aman noloma ahalomana ananinai mondawaloga biefim, ea' ano'w nemata'w koloma mama'wakw ondawaloga biefiwa, ea' mefi'makw ako'ukwi koloma ma'makw kwandagi'mokwi ondowaloga biefiwa.”
42012054	Ea' Jisas na'ipa esis amam nematawa wapoti' na'i, “Ipe' pati otaga natefi gani aon newalama, mehip ipe' pa'i, ‘Atuwasi asaf a' nelai’ ea' asaf a' nalai.
42012055	Ea' ipe' pati uf la'ifinai naluwi aon natopa'ima wa'ol nataga, ipe' pa'i, ‘Atuwasi owaf a' nuluwi la'ifina.’ Endilisi, naluwi la'ifina na'ama etin.
42012056	Ipe' epes pa'i malogof biamipei! Ipe' pati ikwaf hianai ilifanai etapanai andeande', ea' dei' ipe' owa' peagawa ikwaf nogota anae' andeande'.”
42012057	“Dei' maina ipe' owa' powaloga waf bu'unai?
42012058	Nemaf anama ipe' pefe' peloma epen inima na'i nenda' kotimipei, ipe' ata' pefe' eaf, nogota anama pese'ana okom pewalapa amama pi'iam peloman. Na'ama epen inima nenda'epa penda' basefa amama ma jas nonda'epa pefe'ma polisman ea' monda'epa penda' kalabus.
42012059	Ae' a'ipipa, ipe' ina nambimb pekwaha ipat anama sanda' kalabusanai ulal, owa'. Ama peagwa amamaga lu'wami sa'umi ma wiaf ipe'inai hi'ilana, pefe'.”
42013001	Nemaf anama atona enis epes sape sa'ipa Jisasa enis epes Galilisi. Nemaf anama fowa' esis sape sondolalima God sanda' ofa etin, gavman dembinai Pailat nahas saga'.
42013002	Ea' Jisas nagwamasa basef na'i, “Ipe' ukup mandanda'mas ma'i epes isima sa'i sikila' enis epes Galilisi sanda' waf aonai, ama ofagema amama atom dei' sofa' nimanimi amama saga'?
42013003	Ae' a'ipipa owa'etin endilisi! I'i ipe' owa' pemboma opalefa waf aonai ipe'inai, anona nemaf ipe' hipei pega' na'ama etin si'i esis.
42013004	Dei' si'i main enis epes isima 18-peleis wambel anama Siloam ipat launai nato nahas saga' hi'alas? Amama ipe' pa'i waf aonai asasinai nikila' waf aonai enis epes sape Jerusalemi?
42013005	Owa'etin. I'i ipe' owa' pemboma opalefa waf aonai ipe' panda'anai, anona nemaf ipe' hipei pega' na'ama etin si'i esis.”
42013006	Ea' Jisas nawalapa anom basef wamon etin na'i, “Anona aman nawa anona lawag fik aof ananinai nawa wain. Anom nimeguf mafe' ea', su'utipa lawag anama owa' nili.
42013007	Ea' na'ipa anan nanda' maol aof anamai na'i, ‘Neme'. Afagof wanom ae' afi'i agolopa su'utip lawag anama fik, owa' nili. Na'ama dei' ine' lena. Dei' main netawa nefa' ifat atona etap etin?’
42013008	Ea' anan nanda' maol aofi nagwamana basef na'ipana na'i, ‘Dembinai, ine' ata' kwahona notawa afagel anae' atona. Ama ata' ela' etap noloma umba bulmakaum esembe'ana.
42013009	Ama iti nambimb niema su'utip afagel anae' o owa'. I'i owa', wila ine' nelena.’ ”
42013010	Nemaf anama esis Juda sapoma noma'wanai Jisas na'ipasa basef esis amam nematawa anona ipat esis Juda sa'i basef sapeinai nomon.
42013011	Ea' ano'w nemata'w ambal aonai napei'wi kwape, ambal anama aonai nanda'akw awasi'w kwape afagof 18-peleim ea' alafuga akwa'unai nondala'akw, ina kohafel kwaitu andeande', owa'etin.
42013012	Ea' Jisas natolo'w nofala'w kwafi'i na'ipakw na'i, “Nemata'w, ae' atofa awes ine'inai dei' nataga bo'wena.”
42013013	Anan nasa lagel ananinai nemata'w akwama ea' mehip kwaitu usi'ikw. Ea' kwafela agel Godi lu'una.
42013014	Ea' aman anama numafi ipat esis Juda sa'i basef sapeinai okom wandafuna ma Jisas nanda'akw kwataga bo'okw nemaf anama sapoma noma'wanai. Ea' anan na'ipa esis amam nematawa na'i, “Nimeguf amama wanom wanom sanda' maolanami. Ea' dei' ipe' pi'i aman anama notofamepa awes ipe'inai, andeande'ma pifi'i nemaf anama sanda' maolananai. Ea' ipe' ina pifi'mai maol anama ma nemaf anama mapoma noma'wanai.”
42013015	Ea' Dembinai nagwamana basef na'i “Ipe' amam pa'i malogof biamipei! Peme! Nemaf mapoma noma'wanai ipe' hipei pafe' ifagw bulmakauwi ma patagaha bulmakau maloma donki ipe'imi pao'wam mafe' ma' embel.
42013016	Ea' nemata'w akwama kwataga wambota Abrahami, Satan nowa'akw la'ifikw kwape afagof 18-peleim. Ea' dei' nemaf anama mapoma noma'wanai ae' a'i etagaha mandof nowa'akwi ma kweape wafifi'w.”
42013017	Jisas na'iam na'ama, nanda' esis naumbih ananisi ambagof aom kwapete'. Ea' amam nematawa hiesi sandanifel endilisi ma amamaga bu'wami la'ifimi hiami anan nanda'ami.
42013018	Ea' Jisas na'iam wapoti na'i, “Epes siowis wambota Godi numafias si'i main? Ae' indila'wifam i'imama?
42013019	Amama si'i anom nalelef so'uso'umi ape' mofalam ma'i mastet. Anona aman nofa' nalelef amama nawam aof ananinai. Anom nimeguf mafe' ea' mataga malo si'i lawah lu'wami ea' amiguf mafi'i mala' alegah mailam.”
42013020	Ea' Jisas na'iam wapoti' na'i, “Ae' a'i indila'wifa epes siowis wambota Godi numafias i'imama?
42013021	Ae' indila'wifama anom yis ano'w nemata'w kofa'am kwambomam maloma plaua hiami. Ea' mafe' mawis plawa hiami manda'am matef lu'um.”
42013022	Jisas nafe' wambel hiagoma lu'wagoma sa'ogoma nape felefele'ma eaf nafe' Jerusalemi nawalipasa basef esis amam nematawa, ea' nafe' okom na'i nefe' Jerusalem ea' nafe'.
42013023	Ea' anona aman na'ipana na'i, “Dembinai, ae' a'i ihali'ina ma epes isima anona nemaf God nofa'as seatanimani. Isima hiesi o kwaie'wis?” Ea' Jisas na'ipas na'i,
42013024	“Ipe' pepe la'ifipa penda' maol lu'unai endilisi, pefe' piwis uta sa'unai. Dei' main, epes hiesi anona nemaf si'i suwis nomon, ea' owa' la'ifisi.
42013025	Anona nemaf ofagena ma ipati nohafel nowalowa uta ipat anama. Ea' ipe' pifi'i pitu peha uta ande' pefalana na'ama pi'i, ‘Dembinai, usi'amapa uta.’ Ea' nogwamepa basef ni'i, ‘Ipe' enimaipei? Ae' owa' egaopei, ipe' enimaipei?’
42013026	Ea' pi'ipana pi'i, ‘Ape' mape ma' gwa'aimi embel malomena, nape nawalapa basef na'ipapa wambel ape'inai.’
42013027	Ea' anan anona nemaf nogwa basef ni'i, ‘Ipe' enimaipei? Ae' owa' egaopei. Ipe' epes panda' waf aonai, ipe' si'amae!’
42013028	Anona nemaf ipe' piti Abraham noloma Aisak noloma Jekop moloma profet amama hiami mope wambel Godi ea' ipe' owa'. Ipe' nogalo'mepa pepe ande'. Anama pelef mehip pena' nalelef tilili talala' kwapete' pepe.
42013029	Ea' esis amam nematawa hiesi sifi'i gani aon natefima nowalama naso'ma noloma anama wa'owa'ol esis sope sea' gwa'aimi lu'wami wambel Godi.
42013030	A'e endilisi, enis epes dei' sataga sagi'i agof a'asi, anona nemaf sefa' agof lu'wami sope sili'. Ea' enis dei' sataga sali'i sofa' agof lu'wami anona nemaf agof a'as setaga sigi'.”
42013031	Nogota anama atona anom amam Farisi mafi'mai Jisas ma'ipana ma'i, “Ine' nekwaha wambel anae' fo'o anagon. Dei' main, Herot na'i nehena nega'.”
42013032	Ea' Jisas nagwamama basef na'ipam na'i, “Ipe' fo'o pi'ipa aman anama nanda' do'ufi douf si'i nombat aolopunai pi'ipana pi'i, ‘Dei' naman wapoti' ae' etofa ambagof awami mape epesi, ea' enda' awes nanda'asi setaga bo'wes. Anom nimeguf mefe' ea', nemaf nefe'ma wenifi hi'ilana, embefa maol ae'anai hi'ilana.’
42013033	Ea' dei' naman bimb ae' efe' enda' maol anama. Ina andeande'ma esis soha anona profet noga' anona wambel, owa'. Sehana noga' Jerusalem atagon.
42013034	Jerusalem, Jerusalem, ipe' paha amam profet afumi, pakwaha otamba paha amam God nasapa'am mafe'mai ipe'i, la'ela'ef ae' a'i ekolasa ipe' epes hipei si'i awata numa'inai nowa'ani nogami nakolasom mawis behenagof ananimi. Owa'etin, ipe' pandaiwa'.
42013035	Ipe' peme'! Dei' ipat bu'unai naloma wambel ipe'inai atuwasi wafina notawa etin. Ae' a'ipipa, ipe' ina petolowe wapoti' ma nambimb pie'i, ‘Ape' ma'i God nofalo'ma aman anama nafi'i agel Dembinai.’ ”
42014001	Anona nemaf esis Juda sapoma noma'wanai sa'i Sabat Jisas nafe' naloma anona aman Farisi na' gwa'aimi ipat ananinai. Ea' esis sanda'ana naep di'indi'ana endilisi.
42014002	Anona aman lagufi bo'wagah malatawana kwapete'i nape Jisas opafunama.
42014003	Ea' Jisas nati aman anama, nahali' amam gawaimi mawalipasa mi'uli Godi maloma amam Farisi na'i, “A'i afa' onda' aman awes nanda'anai bo'ona nemaf anama Sabat mapoma noma'wanai, o owa'?”
42014004	Ea' amam masopama malogof. Ea' nahapila aman anama nanda'ana bo'ona nasapa'ana nafe'.
42014005	Ea' Jisas nahali'am na'i, “I'i anona aman ipe'inai awani ananini o anona bulmakau ananinai sowala hul lounai nemaf anama Sabat sapoma noma'wanai, a'i aman anama ahalomas asasinai nefe' nigiasi mehip nemaf anama o owa'? Endilisi, nefe' nigiasi.”
42014006	Ea' amam basef a'am.
42014007	Ea' Jisas nati esis safi'mai gwa'aimi amama sa'i sope siaifah bu'wami matawa sali'i bo'wagoma atogon. Ea' na'ipasa basef womun etin na'i,
42014008	“I'i anona aman nofalepama anom gwa'aimi lu'wami sonda'ama aman naso' nemata'wi ma pefe', ipe' owa' pefe' petoma pili' siaifah bu'wami amam dambami atom matomami, owa'. Na'ama aman anama nofo'o nofalai anona aman agel lu'unai nikila' agel ine'inai.
42014009	Ama aman anama nofalena nifi'i ni'ipina ni'i, ‘Ine' kwahomana sia inima bu'wani aman anae'.’ Nonda'am na'ama, ine' ambal aona endilisi. Ea' nonda'ena nefe' nepe nigi'i ipat basagaf.
42014010	Ea' i'i anona aman nofalena nefe' nea' gwa'aimi nelomana, ine' nefe' nepe nigi' ipat basagaf. Nenda'am na'ama ma atuwasi nofalena nie'i, ‘Alupinai, ine' nifi'i nepe nili' bo'ogoma!’ Anan nonda'am na'ama, atuwasi nefa' agel lu'unai ma naep epes isima hiesi sa' gwa'aimi salominai.
42014011	Dei' main, epes emi egafis sefela agof asasimi atom, God nonda'as sisila'. Ea' epes emi egafis senda' agof asasimi misila'i, anona nemaf God nefela agofa esis.”
42014012	Ea' Jisas na'ipa aman anama nahali'ana nafe'ma gwa'aimi amama na'i, “I'i ine' nenda' anom gwa'aimi lu'wami o sa'umi, ine' owa' nefala alupisi soloma sahin owan wambota ine'isi wambel atona amamaga hiamisi, owa'. I'i nenda'am na'ama, nambimb esis sofalena ma nefe' nea' gwa'aimi ifagw asasimi, ea' sogwamena gwa'aimi ine'imi.
42014013	Ine' nenda' gwa'aimi lu'wami, nefala isima kwahusa amamagai, bo'wagah awomisi, naep mase'asi.
42014014	Epes isima ina la'ifisa sogwamena gwa'aimi ine', owa'. I'i ine' nenda'am na'ama, nendanifel nepe andeande'. Ea' anona nemaf God nogwamena amamaga amama bu'wami nemaf anama epes isima sanda' waf bu'unai saga'i sohafel wapoti'.”
42014015	Anona aman asasinai na' gwa'aimi nalomas name' basef amama, na'ipa Jisas na'i, “Emi egafis sepe sea' gwa'aimi lu'wami wambel Godi, esis sendanifel.”
42014016	Ea' Jisas na'ipana basef womun etin wapoti' na'i, “Anona aman na'i nonda' anom gwa'aimi lu'wami. Ea' nofalai epes hiesi safi'mai gwa'aimi amama.
42014017	Nemaf danda' endilisi ma gwa'aimi amama mataga, ea' nasapa' anona nanda' maola anani nafe' na'ipa epes isima fowa' nofalasi. Ea' na'ipas na'i, ‘Ipe' fi'i. Amamaga hiami mandandombam mape ea'.’
42014018	Ea' epes isima hiesi atona etin sohafel sa'i basef sa'i esis ina safe', owa'. Anona aman na'ipana na'i, ‘Ae' andaiwa'ma efo'o. Ata' efe' etopa'ma aof ae'anai.’
42014019	Ea' anona na'ipana na'i, ‘Ae' atala bulmakau 10-peleim monda' maol mowala etap, ea' dei' efe' endondomam. Ea' ae' ina efo'o.’
42014020	Ea' anona na'i, ‘Dei' etef ae' aso' nemata'w. Na'ama ae' ina efo'o, owa'.’
42014021	Ea' aman anama nanda'mana maoli notanima nafe' na'ipa dembinai ananinai ma amama. Ea' ofagenama ipati opaf wandafuna ea' na'ipa nanda'mana maoli na'i, ‘Ine' mehip fo'o eaf hianai lu'unama sa'onama ma taun anama ea' nefa'ai isima falafisi, naep mase'asi, lagof bo'wagah awomisi ine' ne'wasi sifi'i suwisi nomon ipat ae'anai.’
42014022	Ea' aman anama nanda' maolananai na'i, ‘Dembinai, ae' aila basef ine'imi ea', ati ipat ina dei' si'ina, ata' owa'.’
42014023	Ea' dembinai na'ipana na'i, ‘Ine' fo'o eaf hianai lu'unama sa'onama nila indalelemb nefe' aof ea' ni'ipasa basef la'ifimi sifi'i suwisi nomon ipat ae'anai ma si'ina.
42014024	Ae' a'ipina endilisi, epes isima hiesi fowa' ali' efalasi, dei' andaiwa' ma sea' gwa'aimi ae'ami.’ ”
42014025	Amam nematawa hiesi safi'i saloma Jisas, ea' nandamboma na'ipas na'i,
42014026	“Emi egafis sifi'mai Ae', ma esis owa' sesambala mamasas wauhiamas wauhupawa batawisas asasisi soloma sahin owan wambota asasinai, ea' ambagof asasimi wapoti', esis ina nambimb sepe la'ifis sepe alupisi ae'asi, owa'.
42014027	Ae' efa' nimanim awami anda' maol Godi sehe ega' lawag usi'inai tu'wanainai. Emi egafis owa' senda'am na'ama etin si'i ae' ma sieili, epes isima ina la'ifis setaga alupisi ae'asi, owa'.
42014028	Enin epen ipe'ini i'i nenda' anona ipat lu'unai nolata ilif, enin nenda'am ni'imama? Enin ata' nope nomonas motamea andeande' nili' ma nogawa andeande' otamba amama nanda' ipatami. Nambimb otamba ananimi mondahama ipat anama hi'ilana o owa'?
42014029	I'i owa'etina nenda' amama meali', ma nili' nonda' simen etina owa' nonda' ipat anama hi'ilana. Nambimb epes hiesi satolonai si'i basef aman anama sonda' findiwana
42014030	si'iam si'i, ‘Epen inima nasefela ipat anama, ea' enin owa' la'ifin nembefanae.’
42014031	Anom basef wapoti' amama. I'i anona aman dembinai king ni'i nofe' nopa' noloma anona king, anan ata' nope okom notanea andeande'. Soldia ananimi 10-tausen etin, ea' king anama nagi'i anan nifi'i noloma soldia ananimi hiami 20-tausen. Ea' king anama nali'i na'i ata' nili' nogawa na'ama. Anan nambimb nopa' noloma king anama nagi'i la'ifinama notofam o owa'?
42014032	Anan nonda'am na'ama ma i'i nogawa anan ina la'ifina, naumbih ananimi ata' mopani laogon, nili' nosapa' anom amam mofe'ma anan mofalana mi'ipana basef mi'i wandaf hapainai.
42014033	Ea' ipe' na'ama etin. Ipe' emi egafipa owa'etina pewa' alafugah ma amamaga ipe'imi ma pesambalom, ipe' ina nambimb la'ifipa pepe alupipei ae'ipei, owa'.
42014034	Ipe' pegawa sol amama bu'wami. Ea' i'i sol amama mumbul owa' usihim, owa'etin. Nambimb ipe' penda'am pi'imama usihim wapoti'? Owa'.
42014035	Sol amama ina bo'oma ape' monda'am aof, o mokwahom moloma umba bulmakaum, owa'etin. Ape' mokwahom etin. Emi egafipa aligah magalipei pame' basefi, pilam.”
42015001	Epes hiesi saloma anom mofa' takisi maloma enis epes sanda' waf aonai safi'i felefele'ma Jisas same' basef ananimi.
42015002	Ea' amam Farisi maloma amam mawalipasa mi'uli Godi manda' megah mahama anan ma'i, “Aman anama naloma epes isima sanda' waf aonai nofalas alupisi nalomas na gwa'aimi.”
42015003	Ea' Jisas nase'ama basef amama womun etin na'ipam na'i,
42015004	“I'i anona aman ipe'inai numafi anom sipsip 100-peleim ama anona atotona hegililana, aman anama ata' nokwaha sipsip amama 99-peleim mitu mea' otalef anagon, anan ata' nefe' nogolopa anona hegilalanai. Nogolopana nafe' nafe' natolona nafelana
42015005	nowandefana ekaf ananinai, nandanifel nefa'ana nafi'i.
42015006	Nafi'i nataga ipat ananinai, nofalai esis alupisi ananisi saloma esis wambel atona sandakolas etifigin. Ea' na'ipas na'i, ‘Ipe' pendanifel peloma ae'! Anona sipsip ae'anai hegilalana, ea' ae' afe' agolopana atolona efa'anai ea'.’ ”
42015007	Dei' Jisas na'ipas na'i, “Ae' a'ipipa na'ama etina esis amam nematawa sape heven ilifi sandanifel ma epes isima 99-peleis ambo'wes, ina sanda' waf aonai ma sotanima somboma opalef, owa'. Ea' i'i enin epen nenda' waf aonai ni'i nemboma opaf, esis sape heven ilifi sondanifel endilisi ma enin. Danifel asasinai nikila' sandanifela epes isima sape bu'wasi.
42015008	I'i ano'w nemata'w anona moni 10-peleina siliwa anona atotona higililana, atuwasi konda' maina kogolopana kwutolona? Akwa'w kwakata lam kombefagon ipat nomon kogolopana andeande' hi'alagon kofe' kofe' ma kwatolona.
42015009	Akwa'w kwatolona ea', kofala esis alupisi wambel akwa'unai sondakolasi ea' kwi'ipas kwi'i, ‘Ipe' pendanifel peloma ae'! Anona moni ae'anai higilalana, ea' dei' agolopana afa' atolona etanima efa'anai ea'.’
42015010	Dei' ae' a'ipipa na'ama etin si'i amam ensel Godi mandanifela enin epen nanda' waf aonai nemboma opaf nafe'ma God.”
42015011	Ea' Jisas na'ipam wapoti' na'i, “Anona aman batausan biam.
42015012	Aonama awagufunai nafe' na'ipa ahalomana ananinai na'i, 'Ahalome, ae' okom napoma otamba maim amamaga afa' ofa'ami ma nemaf ine' nega'. Dei' ae' a'i efa' tu'wanim ae'ami. Ine' niwalom biefim newalogamafam afa' biafa. Ae' a'i ine' nese'eam dei'.’ Ea' ahalomam nawaloga amamaga hiami ananimi mafe'ma amam batausana biam.
42015013	Ea' ina ata' nogota laona aonama awagufunai nefa' amamaga hiami ananimi nafe' napani anona wambel laogoma ea' nase'asam amamaga hiami ananimi ma waf naninani aonai anan naila okom ananinai na'i neanda'anai. Ea' otamba ananimi hi'alama ma waf aonai.
42015014	Anan nakwaha otamba ananimi hi'alam, nogota nolomahasanai nataga lu'una etap anama hiagoma hi'alagon. Ea' anan amamaga a'ana nape wafina.
42015015	Ea' anan nafe' nanda' maola anona aman etap anamainai. Aman anama nasapa'ana nafe' etap ananinai ma numafi bogof ananimi.
42015016	Bogof amama ma' su'utip lawahim, ea' anan wapoti' na'i nea' su'utip amama ma opaf ananinai. Anan ina enis sase'ana gwa'aimi, owa'.
42015017	Anan nape na'ama anom nimeguf, okom ananinai nogawa andeande' ea' na'iam na'i, ‘Amam hiami manda' maola ahalome ae'anai amam gwa'aimi hiami endilisi. Ea' ae' ape na'ae nolomahe endilisi.
42015018	Hapaimi, ae' atuwasi ehafel efe'ma ahalome ae'anai. Ea' i'ipana i'i, “Ahalome, ae' anda' waf aonai ma God ine' wapoti'.
42015019	Dei' ae' ina aman bu'uwei ma ine' nefala ae' nogalomena ine'iwei, owa'. Ine' nenda'e epe si'i anona nanda'mena maoli.” ’
42015020	Ea' nohafel nafe'ma ahalomana. Ea' anan ata' nafi'i laogon ahalomana natolona, okom nainailana endilini nasagih nafe' nahapilana nombalo'ana nasisi' dalogw.
42015021	Ea' nogalomana na'ipana na'i, ‘Ahalome, ae' anda' waf aonai ma God ine' wapoti'. Ae' ina ata' aman bu'uwei ma ine' nefala ae' ni'i nogalomena ine'iwei, owa'etin.’
42015022	Ea' ahalomana na'ipa amam manda' maola anani na'i, ‘Ipe' fa'ai lowaf bu'unai launai namunai ae'anai pefa'ana pifi'i ulal pewaho'manana anan. Ea' pelamana anona ring faf ananinai, pelamana su bo'wagah ananimi.
42015023	Fa'ai bulmakau noganai anama lu'unai gigititi'i pehana ma ape' mea'ana mondanifel molomana.
42015024	Dei' main, nogalome anama ae'anai andowelamana si'i naga'i, ea' dei' ambal napaina wapoti'. Anan higilalana ea', dei' matolona wapoti'.’ Ea' esis sandanifel salomana.
42015025	Ea' nogalomana dembenama napani aof nafi'i. Ea' anan nafi'i nataga felefele'ma ipat, name' maguf sanda' musik salemb.
42015026	Ea' nofala anona nanda' maoli nahali'ana na'i, ‘Esis sanda' main?’
42015027	Ea' anan nanda' maoli na'ipana na'i, ‘Owalomena ine'inai notanima nafi'i, ea' ahalomena ine'inai nandanifel nalomana, na'ama dei' naha anona bulmakau lu'unai. Dei' main, anan notanimai ina ata' nape aona, owa'. Nape andeande'.’
42015028	Ea' nogalomana dembenama okom wandafuna ea' nandaiwa'ma nuwis nomon ipat. Ea' ahalomana nawisi ande' na'ipana mehipa nuwis nomon, owa'etin.
42015029	Anan nagwamana basef ahalomana na'i, ‘Afagof hiami ae' ahapila maol ine'inai si'i agel a'e anda' maol atona. Ae' ina esambala basef mi'uli ine'imi anona nemaf, owa'. Ea' ine' owa' nese'e anom amamaga so'umi atom si'i meme noganai ma eandanifel eloma alupisi ae'asi, owa'etin.
42015030	Ea' sa'usa'uni anama ine'inai anan nase'awa amamaga hiami ine'imi ma awau nematawa gembaiwai. Ea' dei' notanimai, ine' okom napomana dei' nahamana bulmakau anama anan.’
42015031	Ea' ahalomana na'ipana na'i, ‘Nogalome, la'ela'ef afa' biafa wape etifigin. Ea' amamaga ae'ami amama ine'imi atom.
42015032	Ea' dei' afa' ondanifel, opalef afa'imi mope bo'om. Dei' main, owalomena anama ine'inai fowa' nafe' laogon si'i naga'i, ea' dei' nafi'i nataga ambal napaina wapoti'. Anan higilalana, ea' dei' afa' watolona wapoti'.’ ”
42016001	Ea' Jisas na'ipa alupumi ananimi na'i, “Anona aman amamaga hiamunai nao'wa anona ananinai numafi opeh ananimi nape. Ea' enis safi'mai anan sambaso'mana anan nanda'mana opehi ma basef sa'i, ‘Numafi maol ine'imi anan nakwaha otamba hiami ine'imi mafe' etin.’
42016002	Ea' nofala aman anama numafi maoli nafi'i na'ipana na'i, ‘Dei' maina basef anama ae' ame'ama ine'? Ine' nefe' niamba amamaga ae'ami mape lagel ine'inai newalapam. Ina ata' nepe nimafi maol ae'anai wapoti', owa'.’
42016003	Ea' numafi maoli okom natanea na'i, ‘Ae' nambimb ata' enda'am i'imama? Dembinai na'i nigalo'me ma epe imafi maol dei'. Ae' ina la'ifiwi ma ewala etap. Ea' ambal aona indaila enis epesa gwa'aimi maim.
42016004	Ea' ae' okom natanea ma anom amamaga eanda'ama nambimb epes sofa'e efe' ifagw asasimi ma nemaf anama dembinai nigalo'me ma maol anama dei' anda'anai.’
42016005	Ea' nofala amam hiami atona etin wialef mataomami mafi'mai anan. Anona aman nali' nafi'manai nahali'ana na'i, ‘Ine' wialef ma'um mapoma dembinai ae'anai?’
42016006	Ea' anan na'i, ‘Darep wel lu'wami 100-peleim.’ Ea' na'ipana na'i, ‘Ine' mehip nepe niti tiketa wiaf nenda' amefa darep 50-peleim atom mil.’
42016007	Ea' anona nataga nahali'ana na'i, ‘Wialef ine'imi ma'um?’ Ea' anan na'i, ‘Begah witim 100-peleim.’ Ea' na'ipana na'i, ‘Ine' nefa' tiket anama wiaf ine'inai nailanai ea' nenda' 80-peleim.’
42016008	Ea' aman dembinai nafela agela aman anama aonai numafi maoli. Dei' main, anan nanda' waf gawainai si'i aman nomonas mapeinai. Epes ukup asasimi maimaila amamaga maim mape etap anae' esis sanda' maola waf gawainai si'i epes nomonas mapeisi sikila' epes sape howalagon owa' segawa andeande'i.”
42016009	Ea' Jisas na'i, “Ae' a'ipipa ma moni wiga maim ma'oh etap anae', ipe' penda' enis amam nematawa sotaga alupisi ipe'isi. Ea' i'i nemaf esis sohapila wiga monianai hi'ilana, anona nemaf God nofa'epa pefe' ifagw mape ilif heveni pepe andeande' la'ela'ef hihif.
42016010	Emi egafis sumafi amamaga sa'umi andeande', anona nemaf sumafi amamaga lu'wami andeande' wapoti'. Ea' emi egafis sembaso'am, owa' seanda' maol andeande'ma amamaga sa'usa'umi, anona nemaf esis ina senda' amamaga lu'wami andeande' wapoti', owa'etin.
42016011	I'i ipe' owa' pimafi moni wiga maim mape etap anae', anona nemaf emi nese'epa amamaga bu'wami endilisi pimafiam? Owa'etin endilisi.
42016012	I'i ipe' owa' pimafi amamaga enis epesi, emi nese'epa amamaga ipe'imi atom pimafiam? Owa'etin.
42016013	Ina enin epen nanda' maoli la'ifin nihapila maol biefina amam dambami biam, owa'etin. Na'ama okom nila anona, anona nesambalona. Ea' na'ama etin ipe' ina la'ifipa pepe owina God noloma wigai moni wapoti', owa'.”
42016014	Amam Farisi mame' basef amama hiami Jisas na'iami, amam manda'mana salamal etin. Dei' main, amam ukup maimaila moni atona.
42016015	Ea' anan na'ipam na'i, “Ipe' panda' maol ma epes hiesi sitilipa si'i ipe' epes bu'upei. Ea' God nogawa ukup ipe'imi nomon. Amamaga epes safela agofami satalom otamba lu'wami, amama falafumi atoma naep Godi.
42016016	Basef amam profet mawalipasami maloma basef mail mi'uli God nase' Mosesanai amama amam mawalipasam la'ela'ef mape mafi'i metambel nogota Jon nataganai. Ea' nogota anama Joni nafi'i nataga dei' basef bu'wami ma epes siowis wambota Godi numafias, amama mape mafe' mataga wambel hiagoma. Ea' epes hiesi la'ifis sanda' maol mehip ma sefe' siowis wambota Godi numafias.
42016017	Anom basef tu'wanima amef sa'usa'umi moloma anom basef bandami mail nomona buk mi'uli Godi ina anona nemaf mefe' higililam hi'ilam, owa'etin. Mope la'ela'ef hihif na'ama etin. Ea' etap naloma otaga anona nemaf hegililam.
42016018	Emi egalin nakwaha waulu'mana anani'wi ma nease' ano'w nemata'w wapoti', anan nanda' waf aonai so'a waola nemata'w akwama nali' nase'akwi. Ea' emi egalin naso' ano'w nemata'w fowa' anona aman nagalo'makwi aman anama nagi' nase'akwi wapoti' nanda' waf aonai so'a waola nemata'w akwama.
42016019	Anona aman amamaga hiamunai nape. La'ela'ef anan nala siaogw bu'wami atom luwaguf bu'wami satalom otamba lu'wami. Ea' nimeguf hiami nefa' gwa'aimi bu'wami atom nape andeande' endilisi.
42016020	Ea' felefele'ma ipat ananinai anona aman kwahunai nandailasa gwa'aimi moni maim nape, agilinama Lasarus. Alop ananinai si'ina ma maselis.
42016021	Enis epes sofa'ana safi'i na'oh felefele'ma ipat aman anamai. Anan na'i notatama gwa'aimi tukwakwanimi mowa ma'oh tebol owinam aman anama amamaga hiamunai ma ata' nea'am nease' opaf. Ea' nombagw mafi'i mapalo'mana maselis ananimi afegah amamumi.
42016022	Anom afagof mafe'ma ea', aman anama falafunai naga', ea' anom ensel mofa'ana mafe' mahaponana nape wambel bu'unai felefele'ma Abraham. Ea' aman anama amamaga hiamunai anan wapoti' naga, sawana.
42016023	Ea' nafe' wambel aonai hel nofa' nimanimi lu'wami. Ea' natologon nalata ilif, nati Abraham napani laogon endilisi, Lasarus nape nalomana.
42016024	Ea' nofalana na'i, ‘Ahalome Abraham, ine' niti uwahipiwi nesapa' Lasarus nufi'i nola faf ananinai tu'wanina atona embel nupihi'ame afega ae'anai. Ae' ame' nimanimi lu'wami endilisi ma nif amae'.’
42016025	Ea' Abraham na'ipana na'i, ‘Nogalome, ine' okom nondanda'ma fowa' ata' nape naminai etap anae' nefa' amamaga bu'wami atom. Ea' Lasarus nofa' amamaga hiami awami. Ea' dei' wambel ana'e opaf ananinai nape bo'ona, ea' ine' nefa' nimanimi lu'wami.
42016026	Ea' anom amamaga wapoti' mape. La'afena ape' maloma ipe' God nanda' anona kwambiwag lu'unai. Na'ama epes sape na'ae ma sa'i sotopa' kwambiwag anama seafo'o ma ipe', esis ina la'ifis. Ea' epes sapani na'amai, esis ina la'ifisa sotopa'i kwambiwag siefi'mai ape', owa'etin.’
42016027	Ea' aman anama na'i, ‘Ahalome, ae' a'i ine' nesapa'o Lasarus notanima nofo'o ipat ahalome ae'anai.
42016028	Ae' anom owape wanom biam mape. Ama Lasarus ni'ipama basef la'ifimi ma momboma opalef. Na'ama amam wapoti' mufi'i wambel anae' mofa' nimanimi lu'wami.’
42016029	Ea' Abraham na'ipana na'i, ‘Owa'. Owapena ine'imi mome'ago basefa Moses noloma amam profet migiambamam. Amam mome'ago basef amama.’
42016030	Ea' na'ipana na'i, ‘Ahalome Abraham, owa'etin. Ina nambimb mome'am, owa'. Ea' i'i enin epen naga'i nehafel hi'agif nefe'ma amam, nambimb meme'ana momboma opalef.’
42016031	Ea' Abraham na'ipana na'i, ‘Owa'etina meame' basefa Moses noloma amam profeti, ea' nambimb enin epen naga'i nitanima nehafel hi'agif, amam ina mombale'efana wapoti', owa'.’ ”
42017001	Ea' Jisas na'ipa alupumi ananimi na'i, “Endilisi amamaga amama meagwambipei motagamepa ma penda' waf aonai. Endilisi amamaga anona nemaf miatagai, ea' emi egefis sonda' amamaga amama awami motaga, ae' ati esis uwahipis endilisi. Dei' main, esis anona nemaf sefa' nimanimi lu'wami.
42017002	I'i enis epes sofa' epes isima sepa' owap lu'unai nil bagafowa asasimi, sofa'as sefe' sokwahis sowala naoh mami lu'wami ma afis, esis ata' sepe awes. I'i epes isima senda' enin so'uso'win nekwaha nembale'efa Ae', epes isima anona nemaf sepe awes endilisi sikila' sewala naoh afis.
42017003	Ipe' pindumafuma andeande'. I'i owalomepa ipe'inai nonda' waf aonai, pi'ipana basef mehipa nokwahana. Ama i'i anan nemboma opaf, ipe' pekwahomana waf aonai ananinai.
42017004	I'i anan nonda'mepa waf aonai ma ipe' la'ela'ef 7-peleif nemaf atotona, ama anan netanima nifi'mai ipe' 7-peileif ni'i, ‘Ae' amboma opaf.’, ipe' pekwahomana waf aonai anan nanda'anai.”
42017005	Ea' amam Aposel Jisasi ma'ipa Dembinai amamunai ma'i, “Ine' nenda' afa' ombale'efena la'ififa wikila' wali' ombale'efena.”
42017006	Ea' Dembinai na'ipam na'i, “I'i bale'ef ipe'inai so'ona nendahama si'i nalelef sa'umi mastetimi lawag, nambimb ipe' pi'ipa lawag nanima su'utip mailanai pi'i, ‘Ine' degia neloma ofagena nefe' newala naoh embel nomon,’ ea' nila basef ipe'imi.”
42017007	“I'i anona aman ipe'inai nofa' anona aman nanda' maola anan nowala etap aof o numafi sipsip, ea' wambomota notanimai nifi'i ipat, atuwasi dembinai numafi anani ni'ipana ni'i, ‘Ine' fi'i mehip nepe nea' gwa'aimi’? Owa'etin.
42017008	Atuwasi ni'ipana ni'i, ‘Ine' nendondomba gwa'aimi ae'ami, newaho' let, nenda'me gwa'aimi ae' nili' nefa'am nifi'i. Ma ili' ea'am, ine' nigi' nea' ine'imi.’
42017009	Ea' atuwasi anan ninifela aman anama nanda'mana maoli ma nila basef ananimi? Owa'etin.
42017010	Ea' ipe' wapoti' na'ama etin. I'i ipe' penda' amamaga hiami hi'ilam si'i God na'ipipa, ipe' pi'i basef pi'i, ‘Afa' wanda' maoli aofai. Amamaga afa' wanda'ami, amama maol afa'imi atom.’ ”
42017011	Ea' Jisas nafe' eaf na'i nefe' Jerusalem, nafe' la'afena etap hiagoma biefigin Samaria naloma Galili.
42017012	Anan nataga anona wambel, ea' amam 10-peleim awes aonai nanda' alop amamunai nambo' mafi'i eaf ata' maituwi laogon,
42017013	mofalana mehip ma'i, “Jisas, Dembinai, ine' niti uwahipifa!”
42017014	Ea' Jisas natolom na'ipam na'i, “Ipe' fo'o pihi'amba alop ipe'inai ma amam pris.” Amam ata' mafe' etin, alop amamunai nataga bo'ona.
42017015	Anona aman amamunai nati alop ananinai bo'ona, notanima nafe' noga na'i mehip nafela agel Godi.
42017016	Ea' natambe nowafa notawa etap felefele'ma bo'wagah Jisasi nanifelona. Anan ina Judainai, owa'. Anan Samariainai.
42017017	Ea' Jisas natolona na'i, “Ae' a'i ipe' 10-peleipa ambo'wepa etin. Dei' 9-peleim emuma?
42017018	Amam motanima mifi'i mefela agel Godi? Aman anama anona wambelinai, anan atotona.”
42017019	Ea' Jisas na'ipana na'i, “Ine' hafel fo'o. Ine' nembale'efa ae', amama atom dei' nataga bo'wena wapoti'.”
42017020	Anom Farisi mahali' Jisas ma'i, “Maina nogota nemaf anama bu'unai notaga ma ape' miowis wambota Godi numafiapa?” Ea' anan nagwamama basef amam na'i, “Amama esis ina satolom naep, owa'.
42017021	Esis ina anona nemaf si'i, ‘Piti, amama mape na'ae, o mape gani, owa'etin.’ Peme'! Amama mape opalef ipe'imi nomon ea'.”
42017022	Ea' Jisas na'ipa alupumi ananimi na'i, “Anona nemaf notaga, opalef ipe'imi pelef endilisi pi'i, ‘Ape' ma'i aman anama notaga epen nofa' alop epesi ata' nifi'i notaga ulala ata' mutolona.’ Owa'etin. Ipe' ina petolowe, owa'.
42017023	Ea' nambimb enis epes si'ipipa si'i, ‘Piti nani nape gani,’ enis si'i ‘Piti anan nape na'ae.’ Ea' ipe' ina peme'as pigi'mas, owa'. Hapaisi.
42017024	-
42017026	Ipe' pegawa pelele'ala ma otaga dilulum bogwalag pele' pele' nafe'agon hi'alagon. Ea' ae' ataga epen endilisiwei, anona nemaf enda'am na'ama etina nemaf ae' iefi'ianai. Ea' ae' ata' ili' efa' nemanimi hiami ma epes anai'isi dei' sowa' alafugahe. Waf fowa' gani sanda'ana nogota anama Noa napeinai, ea' na'ama etin si'i anona nemaf esis sonda'ana nemaf anama felefele'ma ifi'i etaga etap anae'.
42017027	Sa' gwa'aimi, sa' embel, amam nematawa sindikikila'ma sandase'ama etin safe' safe' sataga nemaf anama Noa nafe' nawis sip. Ea' embel lu'wami mataga maha esis amam nematawa hiesi afis hi'alas.
42017028	Esis sanda' waf na'ama etin si'i nogota anama Lot napeinai wapoti'. Sa' gwa'aimi, sa' embel, satala amamaga sase'asam safe'ma enis satalom, sawa amamaga aof, sala' ifagw.
42017029	Ea' Lot nakwaha Sodom nafe', ma nemaf anama atona nif maloma otamba salfa fandumi mowai heven si'i asaf nalai ea' mahambombaga amam nematawa hiesi saga' hi'alas.
42017030	Ea' na'ama etina nemaf anama ae' ataga epen endilisiwei iefi'ianai.
42017031	Nemaf anama emi epen neape ipat andi'i felefele'i, ina ata' netanima nuwis nefa'ai amamaga ananimi ipat nomon, owa'. Ea' na'ama etin epen napani aofi, ina ata' netanima nefe' ipat, owa'.
42017032	Ipe' nomonas mondanda'ma Lot waulu'mana.
42017033	Emi egafis si'i sili'akwa ambagof asasimi, ambagof asasimi anona nemaf higililam. Emi egafis sesambala ambagof asasimi, anona nemaf ambagof asasimi mope andeande' la'ela'ef hihif.
42017034	Endilisi ae' a'ipipa, nemaf anama owamb amam biam mo'oh ipat lehis atifim, God nofa' anona, anona nokwahona nope.
42017035	Anowa nematawa biawa onda' maola plaua onda' bret, atuwasi God nofa' ano'w, nokwaha ano'w kope.”
42017036	[Amam biam meape aofi, atuwasi God nofa' anona, nokwaha anona nope.]
42017037	Alupumi ananimi mame' basef amama mahali'ana ma'i, “Dembinai, amama anona nemaf motaga eti?” Ea' Jisas na'ipam na'i, “Anama alop saga'i sa'oma, ea' anama atogon anona nemaf komemb mufi'i mondowa'anima.”
42018001	Ea' Jisas nase'am basef wamon etin alupumi ananimi ma nihi'ambam monda' beten nimeguf hiami ma amam ina ala'uta neam, owa'.
42018002	Ea' anan na'iam na'i, “Anona dembinai jas nape anona taun. Anan ina umbamahana ma God, ina okom napoma enis epes wapoti', owa'.
42018003	Ano'w nemata'w alifi'wi kwape taun anama. La'ela'ef akwa'w kwafi'mai jas anama kwa'ipana kwa'i, ‘Naumbih ae'asi sa'i sohambombaga ae'. Ine' ata' nigiambame ma kot.’
42018004	Jas anama nali' nandaiwa'ma niegiambama'w. Nogota launai nafe' ea', okom ananinai ma'i, ‘Ae' ina umbamahema God, ea' ina ila basef epesi, owa'.
42018005	Ea' nemata'w akwama alifi'wi kwase'e nimanimi ae'. Ea' hapaimi, ata' igiambama akwa'w mehipa kot. Na'ama kwafi'i la'ela'ef konda' okom nalowe.’ ”
42018006	Ea' Dembinai na'ipam na'i, “Ipe' peme' basefa jas anama aonai.
42018007	Epes isima God nandandepas ea' ananisi, esis salef sakokowe la'ela'ef owamb alip. Dei' God nigiambamasa kot o owa'? Anan nigiambamas. Anan ina ni'ipas mamumami, owa'.
42018008	Ae' a'ipipa endilisi, nambimb nigiambamas mehip. Ae' ataga epen endilisiwei. Ea' anona nemaf ae' iefi'i, nemaf anama iti amam nematawa etapesi sembale'efa ae', o owa'?”
42018009	Enis epes ukup mapoma esis etis sa'i esis epes bu'wasi sanda' waf bu'unai, ea' sa'i enis sanda' waf aonai. Epes isima Jisas nase'asa basef womun etin na'i,
42018010	“Anom amam biam ma'i mofe' monda' beten ipat lu'unai Godi. Anona Farisi, anona aman nofa' takisi.
42018011	Farisi anama naitu okom napoma anan atona nanda' beten na'ama na'i, ‘Ae' anifelina God, ama ae' ina si'i enis epes sanda' waf aonai. Esis sambaso'mas sofa' wiga hiahaom enis epesi, sanda' waf aonai, sanda' waf aonai so'a waulanai. Ae' anifelina ma ae' ina si'i aman nanima aonai nofa' takisi.
42018012	Wikifah hiami ae' akwaha gwa'aimi nimeguf bifa anda' beten. Ea' amamaga hiami ae' efa'ami, awala tu'wanim amamaga ase'enam ine'.’ ”
42018013	-
42018014	“Ea' aman anama nefa' takisi naituwi laogon nandaiwa'ma niniga niti heven ilif, owa'. Naha mafata ananinai la'ela'ef na'i, ‘God, ae' aman anda' waf aonai, ine' niti ae' owahipiwi nigiambame.’ Ae' a'ipipa endilisi, aman anama nofa' takisi na'iam na'ama, anan bo'ona ma naep Godi. Ea' aman anama nali' nanda' beteni, owa'. Dei' main, emi egafis sefela agof asisimi atom, nambimb God nonda' agof asasimi mowala. Ea' emi egafis senda' agof mowala, nambimb God nefela agof asasimi lu'um.”
42018015	Esis sao'wamanai enis awasi sofa'as safi'mai Jisas, sa'i anan nowamona lagofa ni'ipasa basef bu'wami ma God nofalo'mas. Ea' alupumi ananimi mati isima ea' minifalis esis sofa'as sifi'mai anan.
42018016	Ea' Jisas nofala awasi isima safi'i felefele'ma anan ea' na'ipam na'i, “Ipe' kwahowas awasi isima sifi'mai ae'. Ipe' ina pindaiwa'mas. Fa'asi sifi'mai Ae'. Dei' main, esis amam nematawa siowis wambota Godi numafias esis same' basef ananimi sailam si'i awasi isima.
42018017	Ae' a'ipipa endilisi. Emi egafis si'i a'e ma siowis wambota Godi numafias ama sese'ana ukup asasimi ma Anan si'i awasi isima sa'i a'e mana, isima sanda'am na'ama nambimb siowis wambota Godi numafias. I'i owa', owa'etin.”
42018018	Anona agilinai Judainai nahali' Jisas na'i, “Tisa bu'winai, ae' nambimb enda' maina efa' ambal namunai epe andeande' la'ela'ef?”
42018019	Ea' Jisas na'ipana na'i, “Dei' maina ine' na'i Ae' bu'uwei? God atona bu'unai.
42018020	Ine' negawa mi'uli God naso' Mosesanai na'i, ‘Ina nenda' waf aonai so'a waulanai, ina neha enis epes soga' nenda' wal, owa', ina nembaso'ma enis epes, ine' neme' basef mamasinai nembale'am nilam ea' nimafias andeande'.’ ”
42018021	Ea' na'ipana na'i, “Mi'uli anama hianai ahapilana ailana fowa' ata' sa'owe afi'i afi'i ataga dei'.”
42018022	Ea' Jisas name' basef amama na'ipana na'i, “Ine' anona waf bu'unai atotona ata' owa' neanda'ana. Ine' fo'o nese'asa amamaga ine'imi hiami enis epes sotaluma ine' nefa' moni anama nenda'ana neso' isima kwahusi. Nenda'am na'ama ma anona nemaf nefa' amamaga bu'wami gani heven ilif. Ea' nifi'i nembale'efe ae' nila ae'.”
42018023	Anan name' basef amama, opaf ananinai nimanina endilisi. Anan amamaga hiamunai. Na'ama dei' anan okom nimaninai.
42018024	Ea' Jisas natolona na'i, “Epes isima hiahaom moni hianaisi, sanda'am ahifim endilisi ma siowis wambota Godi numafias. Atona etin sefe' siowis.
42018025	Anona mafin lu'unai kamel nuwis nil nagala sagundisa luwagufanai, anama wila ma niowis. Ea' amam nematawa amamaga hiamisi i'i suwis wambota Godi, sonda'am ahifim endilisi ma siowis. Maol anama ahifina endilisi nikila' maol kamel niowis nil nagala.”
42018026	Ea' epes isima same' na'ama sa'i, “I'i na'ama, anona nemaf God nofa' emi egafis setanimani sopen andeande' la'ela'ef? Owa'etin.”
42018027	Ea' Jisas na'ipas na'i, “Amamaga epes owa' la'ifisa seanda'ami, amama God atona la'ifinama nonda'am.”
42018028	Ea' Pita na'ipana na'i, “Neme', afa' wakwaha amamaga afa'imi hiami ea' dei' wafi'i wambale'efa basef ine'imi wailina.”
42018029	Ea' Jisas na'ipas na'i, “Ae' a'ipipa endilisi, ipe' emi egafipa pekwaha ifagw ipe'imi ma penda' maola epes siowis wambota Godi numafias,
42018030	anona nemaf God nogwamepa amamaga hiami mikila' amama pali' pefa'ami. Anona nemaf nogota bu'unai neataga, ipe' pefa' ambagof namumi ma peape andeande' la'ela'ef.”
42018031	Ea' Jisas nao'wa alupumi ananimi 12-peleim na'ipam na'i, “Peme', dei' afa' ondowasa' Jerusalem. Ama basef amama hiami amam profet fowa' gani manda'am mail buki ma'i ae' ataga epen endilisiwei motaga alihim mondawalap hi'ilam.
42018032	Nambimb amam monda'e efe'ma enis epes sololama Godi. Ea' sonda'e findiwae sehe sonda'me waf aonai sisisi'wafe sopagahowe sehe ega'.
42018033	Ama nimeguf biam mefe' hi'ilam ama anona nefe'ma wenifi ae' etanima ehafel wapoti'.”
42018034	Ea' amam alupumi ananimi ina mogawa basef amama, owa'. Basef ofagema ma'iam ata' mandambaho'ma amam, ea' ina ukup mandanda'mam andeande'ma amamaga Jisas na'i neanda'ami, owa'.
42018035	Jisas nafe' nataga felefele'ma anona wambel Jeriko, ea' anona aman naep mase'anai nape eaf wa'ana dawalegef nandailasa gwa'aimi moni maim.
42018036	Ea' name' esis hiesi safi'i sikila'ana safe', nahali'as na'i, “Esis sanda' main notaga?”
42018037	Ea' sa'ipana sa'i, “Jisas Nasaretinai anama dei' nafi'i nikila'ena nafe'.”
42018038	Ea' nofalana na'i, “Jisas, ine' akunamana Deviti, niti ae' uwahipiwi!”
42018039	Epes isima sali' safi'i sinifalana na'ama sa'i, “Ine' feso'mena!” Ea' anan fala etin nape na'i, “Ine' Devit akunamana, niti ae' uwahipiwi.”
42018040	Ea' Jisas nafi'i naitu na'ipas na'i, “Kipana nifi'mai ae'.” Anan nafe' felefele', Jisas nahali'ana na'i,
42018041	“Ine' na'i ae' enda'mena main?” Ea' na'ipana na'i, “Dembinai, ae' a'i iti andeande' wapoti'.”
42018042	Ea' Jisas na'ipana na'i, “Naep ine'imi miti. Ine' nembale'efa ae' la'ifina. Amama atom dei' nataga bo'wena wapoti'.”
42018043	Ea' mehip naep matiana andeande', naila Jisas nafe' eaf nafela agel Godi. Ea' esis amam nematawa sati amama safela agel Godi wapoti'.
42019001	Ea' Jisas nafe' nawis Jeriko, na'i nefe'.
42019002	Ea' anona aman amamaga hiamunai nape, agel ananinai Sakius anan agilinai ma amam amama mofa' takisi.
42019003	Anan na'i niti Jisasa nogawana anan emi egafuna. Ea' amam nematawa wambelisi hiesi saitu sili'akw. Sakius anan bandabandanai, ea' ina nati Jisas, owa'.
42019004	Ea' nasagih nali' nafe' nalata natoma anona lawag fik ama niti Jisas niefi'i.
42019005	Ea' Jisas nataga anama naniga nati ilif na'ipana na'i, “Sakius, dei' ae' efe' epe ipat ine'inai. Ine' sila'i mehip.”
42019006	Ea' nisila'i mehip okom ananinai nandanifel, nao'wa Jisas nafe' ipat ananinai.
42019007	Ea' esis amam nematawa sati amama, ukup aom endilisi sa'i basef mamumami sa'i, “Anan nafe' nape ipat anona aman nanda' waf aonai.”
42019008	Ea' Sakius nehafel naitu na'ipa Dembinai na'i, “Dembinai, ine' neme'. Dei' ae' a'i ewala amamaga hiami ae'ami la'afen na'ama etin, ea' ese'as tu'wanim isima kwahusi. I'i ae' embaso'ma enin epena ekwalopa amamaga ananimi, nambimb ae' egwamana hiami bifibif.”
42019009	Ea' Jisas na'ipana na'i, “Dei' God nefa' amam nematawa sape ipat anae'i sotanimani ea'. Dei' main, aman anama wapoti' akunamana Abrahami.
42019010	Ae' ataga epen endilisiwei, ae' afi'i ma egolopa epes higilalasi efa'as setanimani.”
42019011	Esis same' basef amama, ea' Jisas nafe' nataga felefele'ma Jerusalem, ea' epes hiesi ukup ma'i dei' atef God nifi'i numafi epes Ananisi nupe dembinai ma esis ea' epes hiesi sotolona. Na'ama Jisas na'i basef amama womun etin
42019012	na'i, “Anona aman dembinai na'i nefe' anona wambel laogoma ma esis sonda'ana nope king. Anona nemaf anan notanima nifi'i.
42019013	Ea' nofalai anom amam 10-peleim manda' maol ananinai, ea' natambe' moni 20 kina nandahama amam. Ea' na'ipam na'i, ‘Ipe' penda' maolana moni anama pefe' petagama ae' etanima iefi'i.’
42019014	Ea' esis wambel atona aman anamai ukup aoma anan endilisi. Ea' nafe' sasapa' anom amam magi'mana mafe' ma'i, ‘Ape' mandaiwa'ma ine' nepe king ma ape'.’
42019015	Owa'etin. Esis sanda'ana nataga nape king dembinai nape anom nimeguf, notanima nafi'i. Ea' na'i, ‘Falai amam amama manda' maoli fowa' ae' ase'ama moni. Ae' a'i ata' egawa moni wamanai ma'ufina amam hiami atona etin mofa'anai.’
42019016	Ea' nali'i nafi'i na'ipana na'i, ‘Dembinai, ae' anda' maol 20 kina anama ine'inai anda' maolanana dei' efa'ai 200 kina wamanai.’
42019017	Ea' dembinai na'ipana na'i, ‘Ine' nanda' maol andeande'. Ine' nimafi moni anama kwawie'una andeande'. Dei' ese'ena agel lu'unai ine' ma nimafi taun lu'wagoma 10-peleina.’
42019018	Ea' anona nafe'ma biami nafi'i na'ipana na'i, ‘Dembinai, ae' anda' maola 20 kina ine'inai dei' etanima efa'ai 100 kina wamanai wapoti'.’
42019019	Ea' dembinai na'ipana na'i, ‘Ae' enda'ena nimafi taun lu'wagoma 5-peleina.’
42019020	Ea' anona nagi'i nafi'i wapoti' na'ipana na'i, ‘Dembinai, 20 kina ine'inai anae'. Ae' ewa'ana hankisip ambe'ana na'oh.
42019021	Ae' egawa ine' aman la'ifinai. Anom amamaga enis epes sambe'am ma'ihi, amama ine' nefa'am. Gwa'aimi enin epen nawami, amama ine' nala'ami. Na'ama ae' ombamahe ma ine'. Ea' dei' ewa'ana moni anama na'omena.’
42019022	Ea' dembinai na'ipana na'i, ‘Ine' nanda' maoli, ine' epen awinai natotopa' basefi. Basef ine'imi atom ewalogena. Dei' ine' negawa ae' aman la'ifiwei ala' gwa'aimi anona aman nawami.
42019023	I'i ine' negawa na'amai, dei' nefa'ana nembe'ana benga ae' etanima ifi'i efa'ana neloma anona wamanai wapoti'.’
42019024	Ea' na'ipa esis saitu na'ama felefele'i na'i, ‘Ipe' dalombana 20 kina aman anama pese'anana aman anama nofa' moni 200 kinai.’
42019025	Ea' esis sa'ipana sa'i, ‘Dembinai, anan nofa' 200 kina ea'.’
42019026	Ea' anan na'i, “Ae' a'ipipa, emi egafis sohapila amamaga amama nambimb ese'asa anom amamaga wapoti' esis. Ea' emi egafis owa' sehapila anom amamaga, amamaga kwawie'um esis sahapilami, amama nambimb ae' endalombasam.
42019027	Ea' esis isima satago naumbih ae'asi, sandaiwa'ma ae' epe dembiwei king asasiwei imafias, ipe' fa'as fi'i na'ae pehas ma naep ae'ami.’ ”
42019028	Jisas na'i basef amama ea' nali' nafe' naila eaf nafe' Jerusalemi nondowasa'.
42019029	Ea' nataga Betfagei Betani wambel anama felefele'ma halaf anama oliv motawama ea' nasapa' alupumi ananimi biam mali' mafe'.
42019030	Na'ipam na'i, “Ipe' bipa pefe' wambel nanima nape gani wa'ili felefele'ma na'ae. Pefe' piwis piti anona mafin donki sa'unai esis saundana nail. Ina dei' enin epen natomana, ata' owa'. Petagahona pefa'ana pifi'mai ae'.
42019031	I'i enin epen nihali'ipa ni'i, ‘Patagahona ma main?’ ea' pegwaman pi'ipan pi'i, ‘Dembinai afa'inai na'ipafa na'i nonda' maolanana.’ ”
42019032	Ea' amam biam mafe' mati amamaga amama na'ama etin si'i do'ok na'ipam.
42019033	Ea' matagaha mandofa donki anama sa'unai. Matagahona etin, amam mumafi donki anamai ma'ipam ma'i, “Dei' maina ipe' patagaha donki anama?”
42019034	Ea' amam ma'ipam ma'i, “Dembinai na'i nonda' anona maolanana.”
42019035	Ea' amam mofa' donki anama mafi'mai Jisas mawamona sagegw amamumi matoma ilifa donki anama.
42019036	Ea' magiambama Jisas nalata natoma donki anama nafe', ea' esis amam nematawa sa'i sefela agel ananinai lu'una. Ea' dei' sambe'amanam sagegw sase'wiam eaf sofalo'mana.
42019037	Anan nafi'i felefele'ma eaf nakini'i halaf lawah oliv motawama, alupusi ananisi hiesi sandanifel, ukup mapoma amamaga amama pepel fowa' nanda'anai. Ea' sanda' la kolo' sa'oh mehip, safela agel Godi lu'una.
42019038	Sa'iam na'ama sa'i, “Ape' mefela agel God nape ilifi lu'una, howalagon anan atona. Ma'i anan nofalo'ma ine' dembinai king nafi'i agel Ananinai nese'ena pepel ma nenda' maol Ananinai. Esis sape heveni opalef awanem.”
42019039	Ea' anom dambami Farisi mape maloma epes hiesi ma'ipa Jisas ma'i, “Dembinai Tisa, ine' ninifala alupusi ine'isi ma ata' sosopama malogof.”
42019040	Ea' Jisas nagwamasa basef na'i, “Ae' a'ipipa endilisi, i'i esis seasopama malogof, atuwasi otamba atom ma'oh etapi mope mi'i mehip.”
42019041	Ea' Jisas nataga felefele'ma Jerusalem natologon nalopagon. Nalopa esis amam nematawa sape taun anamaisi.
42019042	Ea' na'i, “I'i dei' nemaf anae' atona ipe' pegawa basef ofagema ma pepe opalef awanem, amama andeande'. Owa'etin. Basef amama ata' mandambahe', dei' ipe' owa' ata' pegawam.
42019043	Anona nemaf netaga, naumbih ipe'isi sifi'i sola' indalelemb sonda' wandaf sili'akwepa. Ea' sili'akwepa endilisi ma anama hiagoma.
42019044	Ea' sehepa sohambombagepa endilisi, peloma awasi ipe'isi sape nomona wambel ipe'inai. Esis sohambombaga wambel awagon hi'ilagon endilisi, ea' ina nambimb otamba sala' ifagwami mondapapei'ma etin mope, owa'. Mo'oh deindei'. Dei' main? Ipe' owa' pegawa nemaf dei' God niefi'anai ma nefa'epa pitanimani pepe andeande', owa'.”
42019045	Ea' Jisas nehafel nawis ipat lu'unai Godi sanda' lotuwanai ea' nagalo'mas amam amama manda' bisnisi matala amamaga ipat anama nomon.
42019046	Anan na'ipam na'i, “Basef mape Baibeli, God na'i, ‘Ipat ae'anai nondapoma esis sifi'i sopama sonda' beten sohali' Ae'.’ Ea' ipe' panda'ana nataga si'i sanda' walanai.”
42019047	Nimeguf hiami Jisas nawalipasa basef ipat anama nomon. Ea' amam pris dambami maloma amam agufumi Judai maloma amam mawalipasa mi'uli Godi magolopa eafa mohana neaga'.
42019048	Ea' esis amam nematawa hiesi ukup bo'om endilisi ma seame' basef ananimi. Na'ama amam ina mati anona eafa meahana, owa'.
42020001	Anona nemaf Jisas nape nase'asa basef amam nematawa ipat lu'unai Godi nomon, nawalapa basef bu'wami Godi. Ea' amam pris dambami maloma amam mawalipasa mi'uli Godi maloma agufumi amam Judai mafi'mai anan.
42020002	Ea' mahali'ana ma'i, “Ine' ni'ipafa. Ine' nanda' maol anama ma pepel eminai? Emi na'ipina dei' nape dembinai nanda' maol anama?”
42020003	Ea' Jisas nagwamama basef na'i, “Ae' wapoti' a'i ihali'ipama anom basef pi'ipiam.
42020004	Aman anama Jon napisi'as embeli, God nape heveni na'ipana napisi'as o enin epen etapani na'ipana?”
42020005	Ea' amam mame' basef amama manda'ipama ma'i, “Afa' wi'i, ‘God nape heveni na'ipa Jon napisi'asi’, atuwasi anan ni'ipafa ni'i, ‘Dei' maina ipe' owa' pembale'efana?’
42020006	Ea' afa' wi'i, ‘Enin epen nape etapanai na'ipana’, na'ama esis amam nematawa sohafa. Dei' main, hiesi sa'i Jon anona profet dembinai.”
42020007	Ea' magwamana basef Jisas ma'i, “Afa' ina ogawana.”
42020008	Ea' Jisas na'ipam na'i, “Na'ama etin ae' ina i'ipipa ma emi nase'e agel lu'unai anda' maol anama Ae'anai, owa'.”
42020009	Ea' Jisas na'ipasa basef amama womun etin esis amam nematawa na'i, “Anona aman nanda' anona aof nawa wain. Ea' nakwahomana aof anama anom amam monda' maolana aof anama mofa' monianai. Ea' nafe' napani nogota launai anona wambel laogoma.
42020010	Ama nogota su'utip mailanai, anan nafamona aofi nasapa' anona nanda' maoli nafe'ma amam manda' maol aof ananinai. Anan na'i amam mose'ana anom su'utip gwa'aimi ma aof anama. Ea' amam mahana matofana notanima nafe'.
42020011	Ea' nafamona aofi nasapa' anona nanda' maoli nafe' wapoti' ma amam, ea' mahana wapoti' manda'ana aona matofana nafa' nafe'.
42020012	Ea' nasapa' anona nafe'ma wenifi. Ea' amam mahana makwahona nawis ande'.
42020013	Ea' anan nafamona aofi na'i, ‘Ae' ata' enda' main? Nogalome ae'anai ae' okom nainailana, esapa'ana nofo'o. Nambimb mome' malogel ananinai o owa'?’
42020014	Ea' amam mati nogalomana ananinai nafi'i, manda'ipama etin ma'i, ‘Aman anama anona nemaf nofa' amamaga hiami ahalomanai. Afa' ohana ma afa' atofa ofa' aof anae'.’
42020015	Ea' mahana makwahona nawis aof ande'ana, mahana afuna. Ea' nambimb anan nafamona aofi nonda' maina amam?
42020016	Nambimb nifi'i noham afum hi'ilam, nose'asa aof anama nofe'ma enis epes.” Esis same' basef amama sa'i, “Waf anama aonai endilisi. Afa' wandaiwa'mana.”
42020017	Ea' Jisas natilis andeande' na'ipas na'i, “Ea' na'ama etin si'i basef amama mape Baibeli ma'i, 'Owap anama amam mala' ipati magalo'mana, dei' nataga owap nape nali'i ma nembalo' ipat.’ Basef amama ofagema ma'i main?
42020018	Emi egafis hilili'ilamas sowa owap anama, pepe'etas. Ea' i'i owap anama nowa nesali'as, loloweas si'i sopof atona.”
42020019	Ea' amam agufumi esis Judai mogawa Anan na'i basef amama womun etini mondela'wifa amam. Ea' ma'i mombalo'ana. Ea' amam umbamahama esis amam nematawa hiesi.
42020020	Ea' amam mawalipasa mi'uli Godi maloma amam pris dambami manda'ana naep di'indi'ana ma mombalo'ana mofa'ana. Ea' masapa' anom amam mafi'i matolona. Amam amama manda' doufindouf mambaso'am ma'i amam manda' waf endilisinai. Owa'etin. Amam ma'i mombalo'a Jisasa anom basef na'iami ma moso' anan neafe'ma gavman dembinai ma nonda' kotimana.
42020021	Ea' mahali' Jisas ma'i, “Dembinai tisa, ape' mogawena basef ine'imi bu'wami atom na'ipasam esis amam nematawa. Ine' na'i basef atifima epes isima hiesi agufisi saloma isima agof a'asi na'ama etin hi'alas. Ine' na'ipasa basef maloma waf bu'unai Godi endilisi ma epes hiesi.
42020022	Mi'uli ape'inai na'iam na'imama? Ape' mose'ana takis Sisar gavman dembinai esis Romi o owa'?”
42020023	Jisas negawa ea' ma baso'am amamunai. Ea' na'ipam na'i,
42020024	“Ipe' pihi'ambe anona moni ma ata' itolona. Ambal naloma agel anama mailanai eminai?” Ea' ma'i, “Amama gavman dembinai Sisar esis Romi.”
42020025	Ea' nagwamam na'ipam na'i, “Ea' amamaga Sisari, amama pese'anam Sisar. Ea' amamaga Godi, pese'anam God.”
42020026	Ea' amam ina la'ifima mombalo'ana ma anom basefa naep esis amam nematawa hiesi, owa'. Amam ukup matamea ma basef amama na'ipamami, ea' masopama malogof tol mape.
42020027	Anom Sadyusi mafi'mai Jisas. Amam hiami mombale'ef saga'i ina anona nemaf sotanima sohafel wapoti', owa'.
42020028	Ea' mahali'ana ma'i, “Dembinai tisa, fowa' gani Moses nanda' anom basef mail buki ma ape' ma'i, ‘I'i anona aman noga' ma anan awasi a'ana, waulu'mana ata' kope, owalomana ananinai nose'akwa nola enis awasi ma soho'ofana.’
42020029	Ea' fowa' amam wambota atotona 7-peleim mape. Nali'i sahalomam nase'akw so'uso'win a'akw naga' nakwaho'w kwape.
42020030	Ea' owalomana nafela'w nase'akw.
42020031	Ea' anona owalomana la'efinai wapoti' nanda'am na'ama etin, ea' anona natu'ulanai nase'akw manda'am na'ama etin mafe' matagama owagufunai akutainai. Amam amama wambutaim 7-peleim ina mola enis awasi, owa'. Maga' etin hi'alam.
42020032	Anona nemaf nemata'w waulu'mam kwagi'mam kwagi' kwaga'.
42020033	Ea' anona nemaf esis saga'i sohafel wapoti', nemata'w akwama kope nemata'w emi'wi? Amam 7-peleim mase'akw hi'alam.”
42020034	Ea' Jisas na'ipam na'i, “Amam nematawa nogota anae'isi dei' sandase'ama.
42020035	Ea' emi egafis God na'i bo'wes andeande'ma sotanima sohafel wapoti' sope namusi nemaf anama etap dambainai neataga ina sendase'ama, owa'.
42020036	Esis ina soga' wapoti', owa'. Sopen si'i ensel Godi. Sotanima sohafel hi'agilif wapoti'. Na'ama sope awasi Godi.
42020037	Basef amama ma saga'i sotanima sohafel wapoti', amama fowa' gani Moses nihi'ambepam nif ilalowa mataga lawag sa'unai fandonai, ma'i anan nofala Dembinai na'i ‘Ae' God Abrahami, Aisaki, naloma Jekopi.’
42020038	Basef amama ma'i God ina Dembinai ma epes isima saga'i, owa'. Anan Dembinai ma epes isima sape namusi. Dei' main, epes hiesi sape namisa naep Godi hi'alas.”
42020039	-
42020040	Jisas na'iam na'ama, amam mawalipasa mi'uli Godi umbamahama mohali'ana ma anom basef wapoti'. Ea' anom magwamana basef ma'i, “Dembinai Tisa, ine' na'iam andeande'.”
42020041	Ea' Jisas na'ipam na'i, “Amam ma'i Krais, God nasapa'ana nafi'i anan akunamana Deviti. Ma'i Krais aman atona falafunai si'i epes sape etapi. Dei' maina amam ma'iam na'ama ma Krais?
42020042	Buk anama Songi Devit na'i na'ama na'i, 'Dembinai God na'ipa Dembinai ae'anai na'i, “Ine' nepe lagel da'isinai ae'anai,
42020043	la'ela'ef nefe' netagama anona nemaf ae' enda' naumbih ine'isi sefe' owina ine' si'i sia bo'wagah ine'imi maituma.” ’
42020044	Devit fowa' gani nofala Krais na'i anan Dembinai. Amama atom Krais ina aman atona falafunai, owa'. Anan Dembinai. Dei' maina Devit nofala Krais akunamana ananinai?”
42020045	Amam nematawa hiesi ata' sape same' basef amama, Jisas na'ipa alupumi ananimi na'i,
42020046	“Ipe' pindumafuma amam amama mawalipasa mi'uli Godi. Amam ma'i mundawisam luwaguf bu'wami atom mefe', si'i dambami atom mandawisami. Ma'i enis epes sotolom sondalalimam sonda'mam nemaf bu'unai sinifelom anama lu'wagoma ma naep hiesi sandatama sapoma ma sefela agof amamumi lu'um. Ea' amam ukup ma'i siaifah amama motawa mali'i atom, dambami atom mapoma, nomon ifagw esis Juda hiesi sa'i basef sapeimi o anama hiesi sandakolasam nimeguf amama sanda' gwa'aimi lu'wami.
42020047	Amam amama mawis ifagw amama nematawa alifiwai, manda' wala amamaga awoumi. Ea' manda' beten launai etina esis sotolom si'i amam bu'wami. Anona nemaf God nowaloga epes hiesi, enis epes owa' seanda' waf aonai na'amainai sofa' nimanimi kwawie'um ea' amam mofa' nimanimi lu'wami endilisi.”
42021001	Ea' Jisas nape ipat lu'unai Godi natologon tulif nati enis epes moni hianaisi sakwaha moni nowala bokis moni nalami soaso' God.
42021002	Ea' nati ano'w nemata'w alifi'wi kwala moni sa'unai biefina newala bokis amama.
42021003	Ea' na'i, “Ae' a'ipipa endilisi, nemata'w akwama alifi'wi kwa'waha moni lu'unai nikila' otamba hiami esis amam nematawa hiesi sakwahomi.
42021004	Epes isima hiesi moni hianai na'omas sakwaha tu'wanina atona newala bokis. Ea' nemata'w akwama moni a'akw endilisi kwa'waha moni akwa'inai hi'alana. Ea' owa' anona no'oh kweatala gwa'aimi, owa'. Ea' moni akwa'inai biefina sa'unai nikila' moni hianai esis sakwahonai.”
42021005	Anom alupumi Jisasi ma'i basefa ipat lu'unai Godi sanda' lotuwanai ma'i, “Esis sofalo'ma ipat anama otamba bu'wami amamaga bu'wami esis amam nematawa sase'anam Godi.” Ea' Jisas na'i,
42021006	“Amamaga amama dei' patulumi, anona nemaf dahandahama neataga, ina anom otamba mandapapei'ma etin la'ifima mopan, owa'. Sugulatam sowalom hi'ilam mofe' mo'oh atona etin hi'ilam.”
42021007	Ea' mahali'ana ma'i, “Dembinai Tisa, maina nemaf amama motaga? Maina ikwaf nili' netaga ma afa' weagawa amama felefele' motaga?”
42021008	Ea' Jisas na'i, “Ipe' pindumafuma pepe. Na'ama enis epes sombaso'mepa. Epes hiesi anona nemaf sifi'i si'i agel ae'anai si'i, ‘Ae' ea' ma'uwi.’ Ea' enis si'i, ‘Dei' nemaf nafi'i felefele' ea'.’ Ipe' ina pefe' pila esis, owa'. Hapeimi.
42021009	Anona nemaf peme'asa basefa wandaf lu'unai hianai ea' enis si'i sondaiwa'ma amam gavman dambami mumafias sonda' wandaf. Nemaf anama ipe' ina umbamohepa, owa'. Amamaga amama ata' mili' motaga, ea' nemaf akutainai ina notaga mehip, ata' owa'.”
42021010	Ea' na'ipam na'i, “Enis epes sape etap hiagoma sefela wandaf sopa' soloma esis sape anona etap hiagoma. Anona aman dembinai king no'wa enis wambel hiagoma ananisi sopa' soloma anona dembinai king no'wa ananisi anona wambel hiagoma.
42021011	Anona nemaf sowambon lu'unai nokoto' etap hiagoma. Anagon nolomeahas lu'unai neatagamas, wambel hiagoma ea' awes lu'unai notaga wambel hiagoma. Esis anona nemaf siti gani ilif ikwaf lu'unai neatagama amamaga mamumami monda' epes umbameahahas endilisi.
42021012	Amamaga amama hiami ina motaga mehip, ata' owa'. Esis sili' sombalo' ipe' paila basef ae'ami. Ea' sonda'epa kwapete'epa. Sonda'mepa kot nomon ifagw esis Juda sa'i basef sapeimi ea' sonda'epa penda' kalabus. Ea' sofa'epa pefe' sohaponepa pitu naep amam king moloma gavman dambami. Ipe' pefela agel ae'anai paila basef ae'ami. Amama atom sonda'epa na'ama.
42021013	Sonda'mepa waf anamanai si'i anona eafa pewalapa basef bu'wami pi'ipasam.
42021014	Ea' ipe' pihapila nomonas ipe'imi mope la'ifim, ama ipe' ina ukup mopoma anom basef pi'i pegwamasam mehip, owa'.
42021015	Dei' main, nemaf anama ae' atowe enda' basef mope malogof ipe'imi ese'epa gawa bu'unai ma epes isima ina la'ifisa seagwa basef amama ae' iesi'ipami, owa'.
42021016	Ehasepa mamasepa sahin owan esimbel atom ipe'isi soloma alupisi, esis wapoti' anona nemaf sowalapepa ma naumbih ipe'isi. Ea' soha enipa pega'.
42021017	Anona nemaf epes hiesi wambel hiagoma opalef aoma ipe' endilisi. Esis sati ipe' paila basef ae'ami, na'ama dei' sahepa.
42021018	Ea' ipe' ina nambimb pega', owa'etin. Ina anona auf atotona nape balagah ipe'imi higililana, owa'.
42021019	Ipe' pepe la'ifipa ma anona nemaf pefa' ambal namunai.
42021020	Nemaf anama ipe' piti soldia hiami esis naumbih sifi'i sonauli' Jerusalem, ipe' pegawa nambimb felefele'ma taun anama lu'unai neataga aona.
42021021	Nemaf anama amam nematawa sape etap hiagoma Judiai sofa' sefe' sondowasa' halafutagw. Ea' esis amam nematawa sape nomon Jerusalemi sokwaha wambel anama sofa' sefe' laogon. Ea' isima sape aof wambel anama, ina ata' sefe' suwis, owa'.
42021022	Dei' main, nemaf anama God nogwamasa awami isima sanda' waf aonai si'i basef hiami mail buk Baibeli mondawalap alihim endilisi.
42021023	Nematawa opafuwai waloma awama awasi ata' sa' nomagof atomi, ae' a'i awau uwahipiwa endilisi ma nogota anama ofa' nimanimi lu'wami. Nimanimi amama aom endilisi motaga etap anae' ma okom wandafunai Godi nambimb neafe'ma epes isima.
42021024	Enis, bainat nohas soga'. Enis, naumbih sonda' kalabusimas sofa'as sefe' sope etap anae' hiagoma hi'ilagon. Ea' epes isima sololama Godi sotaga sofa'asa wambel anama Jerusalem bo'wagah asasimi sumafiagon. Ea' sope la'ela'ef sefe' na'ama etina nemaf God nandandepanai ma nogota asasinai hi'ilana.”
42021025	“Nemaf anama ikwaf hianai notagama aon alipunai owambunai neloma ondowa. Etap anae' amam nematawa hiesi sape anona etap lu'unai hiagoma gegela'asis kwapete'as. Esis umba mohas kwapete'as ma naoh lu'wami mohafel lu'um mowa bililig etin ea' sowa selef.
42021026	Ea' ondowa maim mape gani ilifi mondakoto' bolatin mofe' mifi'i mope. Na'ama esis amam nematawa hiesi umbamohas kwapete'as sowa so'oh etap si'i saga'i. Esis ukup mopoma amamaga amama ma'i meataga etap anae'.
42021027	Ae' ataga epen endilisiwei. Nemaf anama siti ae' eloma elagw otaga ilif ifi'i eloma amamaga mafifili bu'wami Godi moloma pepel ananinai.
42021028	Nemaf anama amamaga amama mohafel, ipe' pitu piniga. Dei' main, nemaf anama felefele'ma neataga God notagahipa ma waf aonai ipe' panda'anai nofa'epa petanimani.”
42021029	Ea' Jisas na'ipasa basef womun etin na'i, “Ipe' piti lawag anama fik noloma lawah hiami wapoti'.
42021030	Ipe' piti elif monafa ma masowa, pegawa nogota anama nelemb ea' felefele'ma meaof.
42021031	Ea' na'ama etin, i'i ipe' piti amamaga amama ae' ali' a'ipipami motaga, ipe' pegawa nemaf anama Krais a' nifi'i nupe dembinai numafi epes hiesi Ananisi felefele'ma neataga.
42021032	Ae' a'ipipa endilisi, amam nematawa dei' ata' papani ina nambimb pega' mehip, ata' owa', ipe' piti amamaga amama hiami motaga hi'ilam.
42021033	Otaga noloma etap hiagoma anona nemaf a' higililam hi'ilam, ea' basef ae'ami ina hi'ilam, owa'. Mope la'ela'ef hihif.
42021034	Ae' ataga epen endilisiwei. Ipe' pindumafuma andeande' nemaf anama ae' iefi'ianai. Na'ama penda' waf aonai penda' waf alop atonai, pea' embel la'ifimi hiami ukup motamea ma nimanimi mamumami etapami atom. I'i waf anama nose'elipa hi'ilipa, nemaf anama ae' iefi'ianai notagamepa mehip si'i sakwaha wambawa saha mafis.
42021035	Nemaf anama notaga ma amam nematawa hiesi sape etap hiagomai ganigani hi'alas na'ama etin.
42021036	La'ela'ef pindumafuma pepe ma ina penda' waf aonai anama, owa'. Pepe penda' beten la'ela'ef ma God nose'epa pepel pitu la'ifipama pihi'ama amamaga amama ma'i meatagamipei. Ama pitu la'ifipa ma ae' ataga epen endilisiwei isimba'epa ewalogepa.”
42021037	Nimeguf hiami la'ela'ef Jisas nape nawalipa esis amam nematawa ipat lu'unai Godi nomon, ea' owamb nafe' na'ihi halaf anama oliv motawama.
42021038	Ea' amam nematawa hiesi sohafel kuhumbita atona safi'mai anona seme' basef ananimi ipat lu'unai Godi la'ela'ef.
42022001	Felefele'ma nemaf anama Pasova sonda' gwa'aimi lu'wami esis Juda sogwa' bret owa' neatef lu'unaia felefele'ma netaga.
42022002	Ea' amam pris maloma amam mawalipasa mi'uli Godi magolopa eafa moha Jisas neaga'. Dei' main, amam umbamahama esis amam nematawa.
42022003	Ea' Satan nawis okom Judasi Kariotinai. Anan amam 12-peleim alupumi Jisasi.
42022004	Ea' Judas nafe'ma amam pris dambami maloma amam plisman dambami mumafi ipat lu'unai Godi. Amam amama ma'i basef mandame'mama Judas nogolopa eafa nease'ama Jisas nofe' lagof amamumi.
42022005	Ea' mandanifel ma'i basef mandame'mama mose'ana anom otamba Judas.
42022006	Ea' anan na'i a'e ma basef amamumi, ea' nafe' nagolopa eafa nihi'ambama Jisas amam meambale'ana. Anan nahafa anona nemaf ma owa' enis amam nematawa sope solomana.
42022007	Nemaf anama nataga esis Juda sa'i sonda' anom gwa'aimi lu'wami sea' anona bret owa' neatifi. Anama sa'i soha anom sipsip nogami hiami ma sonda' gwa'aimi amama Pasova.
42022008	Ea' Jisas nasapa' Pita naloma Jon na'ipam na'i, “Ipe' bipa pefe' pendondombamafa gwa'aimi amama Pasova ma afa' weagwa'am.”
42022009	Ea' amam mahali'ana ma'i, “Ine' na'i afa' ofe' ondondomba ipat enima?”
42022010	Ea' na'ipam na'i, “Peme', ipe' pefe' piwis gani wambel lu'unai, atuwasi piti anona aman nofa' embel malep lu'unai nitilipa eaf. Ea' pigi'mana pefe' piwis ipat anama anan nefe' niowisanai.
42022011	Ea' pihali' ofagena ma ipat anamai pi'i, ‘Tisa afa'inai na'ipafa na'i, ipat anama sapeinai netawa eti? Anan na'i no'wa afa' atofa alupufai ope onda' gwa'aimi amama lu'wami Pasova.’
42022012	Ea' anan nihi'ambepa rum anama lu'unai nape ilifi, tebol siaifah ma'oh etifim. Ipe' pendondomba gwa'aimi rum anama.”
42022013	Ea' amam mafe' mati amamaga amama na'ama etin si'i Jisas nali' na'ipamam ea' mandondomba gwa'aimi amama Pasova.
42022014	Nogota a' nataga ma sogwa' gwa'aimi amama lu'wami Pasova, Jisas nao'wa alupumi ananimi mafi'i mape, anan nafe' nape felefele'ma tebol.
42022015	Ea' na'ipam na'i, “Ae' okom na'i ata' ea' gwa'aimi amama Pasova elomepa uli', ma atuwasi efa' nimanini awami.
42022016	Ae' a'ipipa endilisi, ae' ina ata' ea' gwa'aimi amama Pasova wapoti', owa'. Anona nemaf basefa gwa'aimi amama Pasova ofagema motaga mondawalap alihim anama wambel Godi, eagwa'am wapoti'.”
42022017	Ea' anan nafela anona kap embel wain nalami nanifela God na'i, “Ipe' fela embel amama pendandamam.
42022018	Ae' a'ipipa, dei' anona nemaf wapoti' ae' ina ea' embel wainim elomepa, owa'. Anona nemaf epes hiesi siowis wambota Godi numafias wambel Ananinai, ae' ea' embel wain anama wapoti' elomepa.”
42022019	Ea' anan nafelai bret nanifela God nawalona nase'am na'i, “Bret anama alop ae'anai. [Ae' ase'epana ma iegiambamepa. Penda'am la'ela'efa ukup mopoma ae'.”
42022020	Amam ma'am hi'alam, nanda'am na'ama etina anona kap embel wain nalami, na'i, “Wain embel amama esimbel ae'ami manda' basef Godi dambaimi endilisimi mataga la'ifim. Esimbel amama ae' ekolo'wama iegiambamepa.]
42022021	Ea' ipe' piti aman anama na'i nowalapa ae' ma amam naumbih ae'ami, nape na' gwa'aimi nalome tebol amae'.
42022022	Ae' ataga epen endilisiwei, naman ega' si'i eaf fowa' gani God nandandepanai. Ea' aman anama neawalape ma amam naumbih, ae' ati uwahipina endilisi. Dei' main, nimanimi lu'wami motagamana.”
42022023	Anan na'iam na'ama, alupumi ananimi atom mandahahali'ma ma'i, “Epen afa'ini emi atuwasi neanda' waf anama?”
42022024	Amam alupumi Jisasi ma'i anom basef mandahihi'anamam ma'i, “Emi nepe dembinai afa'inai?”
42022025	Ea' Jisas na'ipam na'i, “Amom king dambami ma esis hiesi sololama Godi sape lu'wagoma, mape dambami asasimi manda'as kwapete'as. Amam mumafi esis la'ifim, ea' ma'i esis sofalam agof lu'wami si'i manda' waf bu'unai migiambamasi.
42022026	Ea' ipe' ina penda'am na'ama, owa'. Emi egalin ni'i nope dembeni ma ipe', anan ata' nope si'i amama agof a'ami si'i isima sanda' maoli ma segiambamepa.
42022027	Emi epen dambeni nikila' enis epes? Epen natoma na' gwa'aimi teboli o epen nanda' gwa'aimi nefa'am nafe'manai? Ea' ae' ape alomepa si'i nanda' maoli ma iegiambamepa.
42022028	Fowa' amamaga amama magwamba ae'i, nimeguf amama ipe' pape palome, ipe' ina pakwahowe, owa'etin.
42022029	Ahalome ae'anai nase'e agel lu'unai na'ipi ape dembiwei, imafi enis epes. Ea' na'ama etin ae' ese'epa agof lu'wami i'ipipa pepe dembipei king pimafi enis epes.
42022030	Nemaf anama ipe' pepe dembipei king peloma ae' pea' gwa'aimi embel pelome tebol ae'ami wambel Godi. Ea' pepe siaifah bu'wami amam dambami kingi, pewaloga epes wambotagw 12-peleim ape'isi Israel.”
42022031	Ea' Jisas na'i, “Saimon, Saimon, ine' neme'. God na'i a'e ma Satan nogwamba ipe' ma penda' waf aonai si'i sandilama rais ama bu'wami mafe' anagon awami mafe' anagon.
42022032	Owa'etin. Ae' anda' betena egiambamena ma nembale'efa ae' la'ela'ef. Atuwasi nemboma opaf nenda' owapena ine'imi motaga la'ifim.”
42022033	Ea' Pita nagwamana basef na'ipana na'i, “Dembinai, ae' andandombam elomena weafe' kalabus. Ea' ae' andandombam ega' ealomena wapoti'.”
42022034	Ea' Jisas nagwamana basef na'i, “Pita, ae' a'ipina endilisi! Atuwasi owamb anae' awata ata' owa' neanda'am, ine' nembaho' agel ae'anai ni'i wenif ni'i, ‘Ae' owa' egawa Jisase.’ ”
42022035	Ea' Jisas na'ipa amam na'i, “Fowa' ae' asapa'epa pandailagof pafe', ipe' ina pefa' paos moni nalami maloma brasbeli su, owa'. Pafe' etin. Nemaf anama anom amamaga a'epa o owa'?” Amam magwam ma'i, “Owa'etin.”
42022036	Ea' Jisas na'ipam na'ama na'i, “Ea' emi dei' aman paos moni nalami ma'omanai anan nefa'am. Ea' brasbel wapoti' na'ama etin. Aman bainat a'anai anan nose'asa saket ananinai enis sotalona, notala anona bainat.
42022037	Dei' main, anom basef ma ae' felefele'ma motaga mondawalap. Anom basef mail Buk Baibeli fowa' gani ma'iam na'ama ma'i, ‘Esis ukup ma'i ae' epen aowei atowe.’ Ae' a'ipipa endilisi! Basef amama felefele' motaga endilisi ma nimanimi lu'wami atuwasi motaga ma ae'.”
42022038	Ea' alupumi ananimi ma'i, “Dembinai, ine' niti. Afa' bainah biam amae'.” Ea' nagwamam na'ipam na'i, “Ea' amama.”
42022039	Ea' Jisas nakwaha taun nawis ande' nafe' halaf lawah oliv motawama si'i la'la'ef nanda'am. Ea' alupumi ananimi magi'mana mafe'.
42022040	Anan nataga na'ama na'ipam na'i, “Ipe' penda' betena amamaga meagwambaipei ina motagamepa, owa'.”
42022041	Ea' nakwaha amam nindiki'ah nafo'o felefele', nogota bandana si'i aman nakwaha anona otam nafe' nowama. Ea' nindiwa nembawa notawa nanda' beten na'i,
42022042	“Ahalome, ine' ni'i a'e, nekwahome kap anama. Ea' ine' nila okom ine'inai atona, ae' owa'.” [
42022043	Ea' anona ensel nafi'i heven ilif nase'ana pepel.
42022044	Jisas name' nimanimi ea' aom endilisi, ea' nanda' beten la'ifinai endilisi, agwah mandana si'i esimbel malo etap.]
42022045	Anan nanda' beten ea' nohafel nafe'ma alupumi ananimi. Ea' nati amam ukup nimanim ambeh maham ma'oh etin.
42022046	Ea' na'i, “Dei' maina ipe' pa'oh? Ipe' hafel penda' beten. Na'ama amamaga meagwambipei mafi'i fele' ea' motagamepa.”
42022047	Jisas ata' na'i etin, amam hiami mafi'i. Aman anama sofalana sa'i Judas, anan alupunai amam 12-peleim Jisasi, nafi'i nali'ma amam. Anan nafi'i felefele'ma Jisasa neasisi' dalogw ananimi.
42022048	Ea' Jisas na'ipana na'i, “Judas, ae' ataga epen endilisiwei. Ine' nasisi'i nihi'amba amam naumbih ae'ami?”
42022049	Alupumi ananimi mape malomana mati amam naumbih Jisasi ma'i mombalo'ana mohana ea' mahali' Jisas ma'i, “Dembinai, ine' na'i afa' oham bainah?”
42022050	Ea' anona alupunai ananinai naha anona aman nanda'mana maola pris dembinai nape nali'ma pris hiami ea' natopa' aliga da'isinai pele'atana nowa.
42022051	Ea' Jisas na'ipana mehip na'i, “Kwaha waf anama.” Ea' Jisas nasa lagel aliga aman anamai, nataga bo'ona wapoti'.
42022052	Ea' Jisas na'ipa agufumi Judai maloma amam pris dambami maloma amam dambami mumafi polisman hiami mumafi ipat lu'unai Godi, mafi'i ma'i mombalo'ana. Ea' na'i, “Ipe' pefa'ai bainahi belep pafi'i si'i pa'i pewa' anona aman nanda' wandaf naloma gavmani?
42022053	Nimeguf hiami la'ela'ef ae' ape alomepa ipat lu'unai Godi awalapa basef bu'wami ma esis amam nematawa hiesi, ea' ipe' owa' peambale'e. Ea' dei' nogota anae' nemaf ipe'inai. Dei' waf anama owambunai a' nikila' ae'.”
42022054	Ea' amam mombale'ana mofa'ana mafe' mawis ipat pris dembinai. Ea' Pita ina nalomam nafe' etin, owa'. Nagi'mam nafe' nape laogon.
42022055	Amam makata nif indalelemb anama nomon ipat napoma mapomam. Ea' Pita nape nalomam.
42022056	Ea' ano'w nemata'w kwanda' maoli kwati anan napoma nif. Ea' kwatolona kwa'i, “Aman anama wapoti' anan nape naloma Jisas.”
42022057	Ea' Pita na'i, “Ehae', ae' owa'.” Anan na'i, “Nemata'w, ae' ina egawa anan, owa'.”
42022058	Ea' nogota bandana hi'alana, anona aman nati Pita na'i, “Ine' wapoti' ine' aman epes hiesi ananisi.” Ea' Pita na'i, “Aman, ae' owa'.”
42022059	Ea' nogota bandana si'i aua atitin, anona aman na'i basef la'ifimi na'i, “Endilisi etis, aman anama wapoti' nape naloma anan. Dei' main, anan wapoti' Galilinai atona.”
42022060	Ea' Pita nagwamana basef na'i, “Ehae', ae' owa' eagawa basef amama ine' na'iami.” Anan ata' na'iam etin, awata nanda'am.
42022061	Ea' Dembinai nandamboma nati Pita, ea' okom Pitai nandanda' ma basef amama do'ok Dembinai na'ipanam na'i, “Owamb anae' awata ata' owa' neanda'am, ine' atuwasi nembaho' agel ae'anai ni'iam wenif ni'i, ‘Ae' owa' egawa Jisase.’ ”
42022062	Ea' Pita nawisi nafe' ande' nalef mehip.
42022063	Amam mumafi Jisasi manda' anan findiwana mahana.
42022064	Amam mapete' anona lowaf mambaho'mana naep mahali'ana ma'i, “Ine' ni'i basef profeti newalapa emi nahena.”
42022065	Ea' manda' basef hiami awami wapoti' ma anan.
42022066	Ama aon natefi amam agufumi esis Judai maloma amam pris dambami maloma amam mawalipasa mi'uli Godi, amam hiami mondowa'anima mape. Ea' mofa' Jisas mafi'mai amam mahali'ana ma'i,
42022067	“Ine' ni'ipafa. Ine' Krais, God nandandepena nasapa'ena nafi'i o owa'?” Ea' Jisas nagwamama basef na'ipam na'i, “I'i ae' ipipa, ina atuwasi pembale'efam owa'.
42022068	Ea' i'i ihali'ipa ma anom basef, ipe' ina pegwam, owa'.
42022069	Ea' dei' anona nemaf wapoti' ae' ataga epen endilisiwei epe wa'ol lagel da'isinai Godi.”
42022070	Ea' amam hiami ma'i, “Dei' ine' God Nogalomana a'amon?” Ea' anan nagwamama basef na'i, “Ipe' pa'iam ea' ma'um.”
42022071	Ea' amam ma'i, “Afa' wa'i ata' ome' maim basef wapoti'? Owa'. Malogel ananinai atona na'i basef amama afa' wame'am ea'.”
42023001	Ea' amam dambami hiami mohafel mofa' Jisas mafe'ma dembinai gavman Pailat.
42023002	Ea' ma'i mombaso'mana manda'mana basef ma'i, “Afa' wati aman anama nanda' waf aonai nafela ukup epes hiesi ma sonda' wandaf soloma gavman. Anan nandaiwa'ma epes sese'ana takisa gavman dembinai Sisar ea' na'ipapa na'i anan atona anona dembinai king Krais.”
42023003	Ea' Pailat nahali'ana na'i, “Ine' king dembinai Judai o owa'?” Ea' Jisas nagwamana basef na'i, “Basef amama ine' na'iam endilisimi.”
42023004	Ea' Pailat na'ipa amam pris dambami maloma esis amam nematawa hiesi na'i, “Ae' ina ati anom amamaga awami ma epen anama, owa'. Ina ati anona waf aonai ma aman anama enda'mana anom basef, owa'.”
42023005	Ea' amam manda'mana basef Jisasi ma'ipana basef la'ifimi ma'i, “Anan nase'asa basef esis amam nematawa hiesi nanda'as sehafel la'ifis sa'i sonda' wandafa ganima hiagoma Judia. Anan nanda'i maol gani etap hiagoma Galili ea' nafi'i nataga na'ae.”
42023006	Pailat name' basef amama sa'i anan nanda' maol etap hiagoma Galili ea' nahali' amam na'i, “Aman anama anan Galilinai?”
42023007	Amam ma'ipana ea' negawa Jisas anan Galilinai gavman dembinai Herot numafiagoma. Ea' Pailat nasapa'ana nafe'ma Herot. Nogota anama Herot ata' napani Jerusalem.
42023008	Herot nati Jisas nandanifelamana endilisi. Anan name' basefa anan nogota launai, ea' na'i notolona. Anan name' basefa maol Jisas nanda'anai ea' na'i Jisas ata' nonda' anona pepel si'i God nanda'anai ma ata' notolona.
42023009	Ea' Herot nahali'anama amamaga hiami. Ea' Jisas ina nagwamana anom basef anan, owa'.
42023010	Amam pris dambami maloma amam mawalipasa mi'uli Godi mafi'i maitu felefele' manda'mana kot baso'manai la'ifinai endilisi.
42023011	Ea' Herot nao'wa amam soldia ananimi manda' Jisas findiwana ma basef awami. Ea' mofa'ai anona lowaf bu'unai mowahe'amonana masapa'ana notanima nafe'ma Pailat.
42023012	Fowa' Herot naloma Pailat manda' naumbih, ea' dei' nemaf anama mataga alupumi.
42023013	Ea' Pailat nofalai amam pris dambami maloma agufumi esis Judai maloma esis amam nematawa hiesi safi'i sandakolas.
42023014	Ea' na'ipas na'i, “Ipe' fa'ai aman anama pa'i nafela ukup epes hiesi nahambombagasa sanda' wandafi sifi'mai ae'. Do'ok ahali'ana ma amamaga amama ma naep ipe'imi pame'e. Ae' ina ati anona waf aonai ma aman anama ma amamaga amama ipe' panda' basefami, owa'.
42023015	Dembinai gavman Herot wapoti' na'ama etin. Dei' main, anan nasapa'ana netanima nafi'mai ape'. Ipe' pegawa aman anama ina nanda' anona waf aonai ma ape' mohana neaga', owa'etin.
42023016	Ea' atuwasi ehana etin ekwahona nefe' wafifina.” [
42023017	Ea' waf esis Judai nape na'ama. Afagof danda nemaf anama sanda' gwa'aimi amama lu'wami Pasova gavman dembinai Pailat natagaha anona nanda' kalabusi nafe' wafifina ma esis.]
42023018	Ea' esis amam nematawa hiesi sa'i mehip na'ama sa'i, “Ha aman anama ma noga', ea' tagaha Barabas nifi'mai ape'.”
42023019	Aman anama Barabas anan napa' naloma amam gavmani ma taun anama lu'unai ea' naha enin epen naga'. Ea' dei' sanda'ana nanda' kalabus.
42023020	Pailat na'i nokwawa Jisas nefe' wafifina, ea' nahali'as wapoti'.
42023021	Ea' sa'i mehip sa'i, “Hana noga', hana noga' lawag usi'inai tu'wanainai.”
42023022	Ea' Pailat netambel nahali'as wenif wapoti' na'i, “Dei' nanda' maina waf aonai? Ae' ina ati anona waf aonai ofagena napoma aman anama ma ape' mohana neaga', owa'etin. Ea' ae' i'ipa amam soldia mohana mopagahona ea' ekwahona nefe' wafifina.”
42023023	Owa'etin. Esis sa'i mehip sa'i anan nohana noga' lawag usi'inai tu'wanainai. Ea' basef asasimi mikila' basef Pailati.
42023024	Ea' Pailat nasopama malogel ananinai naila ukup asasimi.
42023025	Aman anama nanda' wandaf naloma gavmani naha enin epen naga'i, sanda'ana nape nanda' kalabus, Pailat nakwahona nafe'mas wafifina. Ea' nagi'ma ukup asasimi nakwahona nafe'mas wafifina ea' nase'asa Jisas nafe'ma esisa amam soldia mefa'ana mafe' mohana noga'.
42023026	Amam soldia mofa' Jisas mafe' ea' mati anona aman Saimon, anan anona etap hiagoma Sairini, napani aolop nafi'i na'i nefe' nuwis wambel taun lu'wagoma. Ea' masasapa'ana nowandefa lawag anama usi'inai tu'wanainai ekaf ananinai nofa'ana naila Jisas nafe'.
42023027	Ea' enis amam nematawa hiesi safe' sagi'mana ea' anowa nematawa wapoti' wafe' walef watawea wafe' wa'i uwahipina ma anan.
42023028	Ea' Jisas nandamboma na'ipawa na'i, “Ipe' nematawa Jerusalemipei, ipe' ina pelopa ae', owa'. Ipe' pelopa ipe' peloma awasi ipe'isi'.
42023029	Dei' main, anona nemaf netaga ma enis epes si'i, ‘Awau nematawa asawai, ea' awama owa' weaso' nomambeha awasi, awama nambimb ope andeande' ondanifel.’
42023030	Nemaf anama esis si'ipa halafutagw ma mowai mopei'as mose'elis. Ea' esis si'ipa dohotagw mose'elis.
42023031	Dei' esis sanda' waf aonai ma lawag namunai. Ea' anona nemaf lawag anama notaga alina, esis sonda' maina waf?”
42023032	Ea' amam soldia mofa' amam biam manda' waf aonai ma'i moham moga' moloma Jisas.
42023033	Ea' safe' sataga anagon sofalagon sa'i Pipitagel Balagaina. Anama amam soldia maunda Jisas lawag usi'inai tu'wanainai. Ea' maunda anom biam manda' waf aonai manda' wali mandolam mail wa'olwa'ol Jisas nail la'afen.
42023034	Ea' Jisas na'ipa God na'i, “Ahalome, ine' nekwahomama waf aonai amam manda'meanai. Amam ina mogawa andeande' amamaga amama manda'meam ae'i, owa'.” Ea' amam soldia manda' satu ma luwaguf maim Jisasi ma emi nikila' nefa'am mandandamam atona etin.
42023035	Ea' esis amam nematawa saitu sape satolona ea' amam agufumi esis Judai manda' salamalana manda'iafana ma'i, “Anan nagiambama enis epes. Ea' endilisi anan Krais God nandandepana, ata' nigiambama anan atona nondatagah nisila'i.”
42023036	Amam soldia wapoti' manda' salamalana manda'iafana. Ea' mafi'i felefele'ma anan ma'i mose'ana anom embel wainim numbutimi.
42023037	Ea' ma'ipana ma'i, “I'i endilisi ine' king Judai, ine' ata' nigiambama ine' etina.”
42023038	Anom basef mail lawag anama ilifa balaga ananinai ma'iam ma'i, “AMAN ANAMA DEMBINAI KING ESIS JUDAI.”
42023039	Ea' anona aman nanda' waf aonai nail wa'ol na'i basef findiwaimi ma Jisas na'i, “Ine' Krais endilisi, ine' ata' nigiambama ine' nili' ea' nigiambamafa wapoti'.”
42023040	Ea' anona nail wa'oli na'ipana mehip na'i, “Ine' nefa' nimanimi na'ama etin si'i aman anama. Ine' owa' umba mehenama Gode?
42023041	Amam soldia maha afa' oga' andeande' wandahama waf aonai afa' wanda'anai. Ea' aman anama ina nanda' waf aonai, owa'etin.”
42023042	Ea' nandamboma na'ipa Jisas na'i, “Jisas, anona nemaf ine' netaga dembinai king, nemaf anama ine' okokoma ae'.”
42023043	Ea' Jisas na'ipana na'i, “Ae' a'ipina endilisi, ine' dei' nepe nelome wambel bu'unai Paradais.”
42023044	Aon na'i naho'walom, awamb lu'unai nataga naofenia etap hiagoma esis Judai nape nafe' nafe' nataga aon nandamboma nape gani 3 klok wambomota. Ea' owaf naluwi wapoti'.
42023045	Ea' anona lowaf lu'unai si'i uta nail ipat lu'unai God nomoni palalana hi'alana nandawal nataga biefina.
42023046	Ea' Jisas noga na'i mehip na'i, “Ahalome ae'anai, ae' ese'enago ambal ae'anai nofo'o lagel ine'inai.” Anan na'iam na'ama ma ea', a' naga'.
42023047	Ea' kepten numafi amam soldiai naitu nati amamaga amama mataga, ea' nafela agel Godi na'i, “Endilisi, aman anama bu'unai.”
42023048	Ea' amam nematawa isima hiesi safi'i sandakolasa sati amamaga amama mataga, satolom ea' saha mefetagw asasimi sihi'ambasa ukup asasimi aom endilisi ea' setanima safe'.
42023049	Esis alupusi hiesi Jisasi saloma anowa nematawa wafi'i etap hiagoma Galili waila Jisas wafi'i, esis saitu laogon felefele' sati amamaga amama.
42023050	Anona aman agilinama Josep anan Arimateainai etap hiagoma Judia. Anan aman bu'unai, dembinai ma amam mumafi esis Juda hiesi.
42023051	Anan ina na'i a'e ma amam dambami Juda moha Jisas noga', owa'. Anan nape nohafa nemaf bu'unai neataga ma epes hiesi siowis wambota Godi numafias.
42023052	Aman anama nafe'ma Pailat nahali'ana ma nefa'ai alop Jisasi neawana.
42023053	Ea' nafe' natagaha alop Jisasi nisila'i, nanda' anona lowaf afitinai nowa'ana ma nombafana, nasapa'ana nawis hi'agif anama nalana nomon. Hi'agif anama sagwasana nawis anona owap lu'unai. Fowa' esis ina dei' sawa enin epenagon, ata' owa'.
42023054	Nemaf anama sa'i sogolopa gwa'aimianai. Nemaf sapoma noma'wanai sa'i Sabat felefele'ma neataga.
42023055	Nematawa awama Galiliwai nimbewa' waloma Jisas wafi'i, awau do'ok wagi' waila Josep wafe' wati hi'agif anama. Ea' wati nomon na'ama Josep nawa Jisasa.
42023056	Watolona ea' otanima wafe' ifagw awaumi, wandondomba wel maloma amamaga alogw bu'wami ma'ami ma bimb ofa'am ofe' hi'agif undisa alop Jisasi. Nemaf anama Sabat nataga, wapoma noma'w si'i mi'uli Godi na'i.
42024001	Wafilu nemaf anama Sande nali'ma wik, kuhimbita atona awau ohafel wafe' hi'agif. Agufuwama awama. Maria Makdalai'wi kwaloma ano'w awau agel atona Maria mama'wana Jemsi waloma Joana ea' waloma anowa wapoti'. Ea' ofa' wel maim alogw bu'wami ma'ami awau wali' wandondombami, ofa'am wafe' hi'agif.
42024002	Ea' watologon, wati owap anama ina ata' nape nowalo uta, owa'. Enin epen nafe' nawisana nafe' na'oh wa'ol.
42024003	Wawis nomon ea' awau ina wati alop Dembinai Jisasi, owa'etin.
42024004	Ea' awau ukup matamea mafe'ma amama. Ea' mehip wati anom amam biam mataga felefele'ma awou. Luwaguf amamumi membal endilisi.
42024005	Ea' awau umbamahawa endilisi windiwa balagah wati etap. Ea' amam ma'ipawa ma'i, “Ipe' pafi'i pagolopa aman anama ambal napeinai ma na'ae epes saga'i ma main?
42024006	Anan ina ata' nape na'ae, owa'. Ea' nohafel ea'! Ipe' ukup mopoma basef amama fowa' nali' na'ipipemi. Nemaf anama ata' nape nalomepa ganima etap hiagoma Galili na'ipipa na'i,
42024007	‘Ae' ataga epen endilisiwei. Esis nambimb sese'e efe'ma amam manda' waf aonai, munde lawag usu'inai tu'wanainai. Ma nimeguf biam hi'ilam, anona nemaf wapoti' etanima ehafel.’ ”
42024008	Ea' awau ukup mandanda'ma basef amama fowa' na'iami.
42024009	Ea' wakwaha hi'agif otanima wafe' wa'ipa amam alupumi ananimi 11-peleim maloma enis alupusi hiesi ananisi wapoti' ma amamaga amama.
42024010	Nematawa awama wanowa Maria Makdalai'wi kwaloma Joana kwaloma ano'w Maria Jems mama'wana. Awau wape waloma anowa nematawa wa'ipa amam Aposel 11-peleim.
42024011	Ea' amam ma'i awau wambaso'mam wa'i basef atom wafimi. Owa' meme'awai.
42024012	Ea' Pita nohafel nasagih nafe' hi'agif natambe' nati nomon ea', nati luwaguf mowa'anami atom ma'oh. Ea' notanima nafe' ipat okom ananinai nataneama amamaga amama matagai.
42024013	Nemaf anama atona anom amam biam alupumi Jisasi mohafel mafe' anona wambel sa'unai felefele' agilinama Emeus. Eaf anama nakwaha Jerusalem nafe' Emeusi kilomita 11-peleina.
42024014	Amam mafe' ea' manifa amamaga amama dei' matagai.
42024015	Amam ma'iam mandahahali'mam mafe', ea' Jisas atona nataga felefele' nafe' nalomam.
42024016	Ea' naep amamumi walufum, ina mati Jisas mogawana, owa'.
42024017	Ea' na'ipam na'i, “Ipe' bipa pa'i main pafe'?” Nahali'am na'ama, ukup amamumi aom maitu.
42024018	Ea' anona amam biam Kliopas nahali'ana na'i, “Epes hiesi sape Jerusalemi sati amamaga amama mataga nemaf anae' sogawam. Ea' ine' etina owa' negawai.”
42024019	Anan na'iam na'ama, Jisas nahali'am na'i, “Main de'im?” Ea' ma'ipana ma'i, “Amamaga amama matagama Jisas Nasaretinai. Anan dembinai profet na'ipa esis amam nematawa basef bu'wami. Anan la'ifinai ma nawalipasa basef amama nanda' maol la'ifinai ma naep Godi naloma epes wapoti'.
42024020	Ea' amam pris dambami maloma agufumi ape'imi mase'ana nafe'ma amam gavman dambami. Ea' amam gavman manda'mana basef mohana naga'. Ea' maundana lawag usi'inai tu'wanainai.
42024021	Ea' fowa' afa' ukup ma'i endilisi wa'i, ‘Aman anama notagaha ape' Israel meape wafifipa.’ Ea' anom basef wapoti'. Amamaga amama mataga ea' nemaf dei'inai nafe'ma wanifi.
42024022	Dei' anowa nematawa afa'iwai wanda'afa gegelalasofa kwapete'afa. Kuhimbita atona ohafel wafe' hi'agif,
42024023	ea' awo ina wati Jisas, owa'etin. Ea' otanima wafi'i wa'iam wa'i, ‘Afa' wati anom ensel si'i wa'oh wandanda'ah watolom ma'ipafa ma'i.” Anan nohafel nape namunai.” ’
42024024	Ea' anom amam afa'imi mafe' hi'agif mati amamaga na'ama etin si'i awau wa'iam. Ea' anan ina matolona, owa'.”
42024025	Ea' Jisas na'ipam na'i, “Ipe' bipa nomonas a'ipei. Ukup ipe'imi ea' mase'epa, ina pembale'a basef hiami amam profeti, owa'.
42024026	Krais anan ata' nili' nofa' nimanimi ea' nigi' nofa' pepel howalagon ananinai nigi'.”
42024027	Ea' nali' nasefela basef hiami Baibelimi amam profet maloma Moses manda'ami nawalipamam. Na'ipam basef amama hiami ma'i anan nawalipamam ofagema hi'alam.
42024028	Ea' amam mafe' mataga felefele'ma wambel anama ma'i meafe'ma. Ea' Jisas na'i ata' nefe' etin,
42024029	ea' ma'ipana ma'i, “Ine' nepe nelomafa. Aon nowala felefele'ma owamb.” Ea' nawis nape nalomam.
42024030	Amam ma'i mea' gwa'aimi, anan nape nalomam nafela bret nanifela God nawalona nase'amana.
42024031	Anan nanda'am na'ama ma amam ea' naep amamumi pele'atam dei' mogawana. Ea' nohafel nafe' nakwaha amam matimana owa'.
42024032	Ea' ma'i, “Afa' wafi'i eaf ukup afa'imi ea' mohafel endilisi ma anan nawalapa basef mape Baibeli na'ipafam nogota anama.”
42024033	Amam ma'iam na'ama ea', dei' atef mohafel motanima mafe' Jerusalem. Ea' mati alupumi 11-peleim Jisasi maloma enis alupusi amamisi sandatama sape.
42024034	Ea' sa'ipa amam biam sa'i, “Endilisi etis Dembinai notanima nohafel! Saimon natolona ea'.”
42024035	Ea' amam biam ma'ipasa amamaga amama do'ok matolom eafi. Ma'ipasam ma'i, “Anan nalomafa wape nawala bret watolona ea' ogawana.”
42024036	Esis ata' sa'i basef amama atom, Jisas naitu la'afena esis na'ipas na'i, “Ae' a'i opalef ipe'imi mope awanem.”
42024037	Ea' satolona sohafel gegelalasis kwapete' umbamahas. Esis sa'i sati anona gamba.
42024038	Ea' na'ipas na'i, “Ipe' gegelalasipa kwapete'epa ma main? Dei' maina ukup ipe'imi matamea?
42024039	Ipe' piti lagufi bo'wagah ae'ami. Ae' atowe ea' ma'uwi ape si'iwi. Ipe' pesa lagofa ae' peme'e. Gambefah ina alop naloma bihitagof mapeis si'i pati mape alop ae'anai, owa'.”
42024040	Anan na'iam na'ama ma ea', nihi'ambasa lagofi bo'wagah ananimi.
42024041	Ea' sandanifela sati anan. Ea' esis gegelalasis kwapete' ukup matamea, owa' ata' seambale'efanai. Ea' nahali'as na'i, “Ipe' anom gwa'aimi o owa'?”
42024042	Ea' sase'ana anona aol tu'waninai saofanai.
42024043	Nandalombasana na'ana ama naep asasimi.
42024044	Ea' na'ipas na'i, “Fowa' ae' ata' ape alomepa, a'ipipa ea' ma basef hiami mail buk Baibeli ma mi'uli God fowa' gani naso' Mosesanai. Buk anama amam profeti maloma Buk Songi, basef amama hiami ma'i ae'. Basef amama hiemi dei' mataga endilisi mandawalap alihim.”
42024045	Anan nihi'ambas andeande'ma ukup asasimi ma segawa basef mail Buk Baibeli.
42024046	Ea' na'ipas na'i, “Fowa' gani amam manda' basef amama mail buk Baibeli ma'i Krais nefa' nimanimi sohana noga' ma nimeguf bi'am hi'ilam anona neafe'ma wanomi, notanima nohafel hi'agif wapoti'.
42024047	Ama agel ananinai anona nemaf alupusi ananisi sili' sowalapa basef Jerusalem ea' si'ipasam amam nematawa hiesi hi'ilas sape wambel hiagomai ma seamboma opalefa God nokwahomasa waf aonai esis sanda'anai.
42024048	Ipe' pati amamaga amama matagamai ma nambimb pi'ipa amam nematawa hiesi.
42024049	Ipe' peme! Anom amamaga la'ifimi fowa' Ahalome na'iam endilisi na'i niesi'ipami felefele' miefi'imipei. Ipe' pepe la'ela'ef taun anama pefe'ma petaga nemaf anama la'ifimi amama misila'i heven ilifi meafi'mai ipe'.”
42024050	Jisas nao'wa esis amam nematawa hiesi safe' sataga felefele'ma Betani ea' nasa'ma lagof malata nofalo'masa nonda'as la'ifis.
42024051	Anan ata' nofalo'mas etin, God nagiana nakwaha esis nalata heven ilif.
42024052	Ea' sanifelana sanda' lotumana ea' sandanifel endilisi sotanima safe' Jerusalem sandanifel la'ela'ef sape.
42024053	Ea' la'ela'ef sape ipat lu'unai Godi sanda' lotuwanai safela agel ananinai lu'una endilisi.
43001001	Fowa' gani dambadamba anom Basef epen nape. Ea' Basef epen anama nape naloma God. Ea' epen anama agilinama Basef anan atona God.
43001002	Fowa' dambadamba epen anama agilinama Basef naloma God nape.
43001003	Anan nanda' epes ea' nanda' amamaga hiami. Owa' anom amamaga motaga anona eaf, owa'etin. Epes saloma amamaga matagai hiami anan atona nanda'am mataga.
43001004	Ambal namunai napaina nape epen anama ea' ambal anama nanda' epes howalas.
43001005	Howalagon anama nanda' owamb howalagon. Ea' owamb ina naofeniagon, owa'.
43001006	Anona aman nataga, agilinama Jon, God nasapa'ana nafi'i.
43001007	Anan nafi'i ma neawalapa basef. Dei' nawalapa basefa howalagon anama ma epes hiesi some' basef ananimi sembale'efana.
43001008	Jon nawalapa basef amama anan ina nagwapin anama nanda' epes hiesi howalas, owa'. Anan nali' nafi'i ma neawalapa basef alihima nagwapin anama endilisinai nafi'i etap anae' nanda' epes howalas.
43001009	Nagwapin anama nanda' epes howalas endilisi nafi'i etap anae' ma dei' nogota anae'.
43001010	Fowa' gani anan nanda' etap anae' nataga, dei' nafi'i nape etap anae'. Ea' esis amam nematawa etapasi ina segawana, owa'.
43001011	Anan nafi'i nataga ofagama etap hiagoma esis Juda, ea' epes hiesi Ananisi ina sogawana sa'i sofa'ana sembale'efana, owa'etin.
43001012	Ea' esis emi egafis amam nematawa seambale'efanai, nese'asa esis agofa setaga awasi Godi.
43001013	Esis ina sataga awasi Godi ma waf bu'unai mamasas solasi, owa'etin. Esis ina sataga awasi Godi si'i ukup mamasasi ma'i ma selas, owa'. God atona nanda'as sataga awasi ananisi.
43001014	Basef mataga epen ea' anan nape la'afena ape', ea' wati howalagon pepel Ananinai. Howalagon anama pepel Nogalomana atona, Ahalomana nasapa'ana nafi'i. Ape' mati amama nagiambamapa etin nanda'apa la'ifipa ma nihi'ambapa waf endilisinai nape si'ina ma anan.
43001015	Ea' Jon nawalapa basefa anan na'ama na'i mehip na'i, “Anan aman anama fowa' ali' a'ipipana a'i. Anan nigi'ma ae' neafi'i, anan nape nali'ma ae'. Dei' main, mama'we ata' owa' kolae anan fowa'inai napen ambal namunai.”
43001016	Ape' hiapai mofa' amamaga bu'wami hiami mapoma anan atona. Waf anama nagiambamapa etin nanda'apa la'ifipa nanda'am mape na'ama etin nimeguf hiami.
43001017	Fowa' God nase'ana mi'uli Moses ea' Moses nawalipas. Ea' Jisas Krais nikila' Moses nagiambamapa etin ma waf endilisinai.
43001018	Owa' anona epen nieti Gode. Owa'etin. Nogalomana anama Godi atotona natolona. Anan na'ama etin si'i God. Anan nape felefele' endilisi naloma Ahalomana ea' nawalapa basef ofagema ma ape' nihi'ambapa God.
43001019	Anom amam dambami Judaimi mapani Jerusalem masapa'i anom amam mafe' mahali' Jon. Anom pris maloma anom Livai mumafi ipat Godi, amam mapani Jerusalem mafi'i mahali' Jon ma'i, “Ine' emi egafina?”
43001020	Ea' Jon ina nambaho'a basef, owa'. Anan nagwamam nawalapa basef alihim na'ipam na'i, “Ae' ina Krais God nandandepe nasapa'e afi'i, owa'.”
43001021	Ea' mahali'ana ma'i, “Dei' ine' enina profet fowa'inai agilinama Elaija?” Ea' anan na'i, “Ae' owa'.” Ea' ma'i, “Dei' ine' aman anama Profet ape' mape mohafanai?” Ea' nagwamama basef na'i, “Owa'.”
43001022	Ea' ma'ipana ma'i, “Dei' ine' emi? Ama afa' utanima ofe' wi'ipa dambami masapa'afa wafi'i. Ine' na'i ine' etina na'i maim basef, ine' emi?”
43001023	Ea' Jon nagwa basef si'i fowa' profet Aisaia na'iam na'i, “Ae' anona maf atona na'i anona etap fatauguma wafiguma na'iam na'ama na'i, ‘Pendondomba eaf Dembinai!’ ”
43001024	-
43001025	Ea' anom Farisi dambami Judai masapa'am mafi'i mahali'ana ma'i, “Ine' Krais God nandandepena nasapa'ena nafi'i o, ine' Elaija o, ine' enina Profet dembinai? I'i ine' owa' Krais, owa' Elaija, enina Profet, dei' ine' napisi'asa embela main?”
43001026	Ea' Jon nagwamam na'ipam na'i, “Ae' apisi'as embel atom wafimi, ea' anona aman nape la'afena ipe', ina pegawana.
43001027	Aman anama nigi'ma ae' niefi'i. Ae' ina epen bu'uwei ma eatagaha mandelefa su ananimi, owa'. Anan dembinai endilisi, nikila' ae'.”
43001028	Basef amama mataga anona wambel Betani walemb Jordan fisana, Jon napisi' esis amam nematawa.
43001029	Wafilu Jon nati Jisas nafi'mai anan na'ipas na'ama na'i, “Ipe' piti aman anama anan si'i mafin sipsip nogalomana Godi. Anan nambimb nokwaha waf aonai esis amam nematawa hiesi sape etapi sanda'anai.
43001030	Anan ma'una anama ea' nafi'i. Anama fowa' ae' a'ipipa a'i, ‘Anona aman nigi'ma ae' niefi'i, anan nali'ma ae'. Dei' main, anan nali' nape ea' ae' selai agi' ataga.’
43001031	Ae' ina egawa anan epen emi egalina, ata' owa'etin. Ae' afi'i apisi'ipa embela eawalapa aman anama dembinai ma ape' amam nematawa Israel.”
43001032	Ea' Jon nawalapa basef alihim na'i, “Ae' ati Ambal Bu'unai Godi nakwaha heven nisila'i si'i amil mai'una nisila'i ea' nafe' nape nomona anan.
43001033	I'I God owa' nie'ipi basef amama ae' ina egawa anan, owa'. Ea' God nasapa'e afi'i ma iepisi'asa embel anan na'ipi na'i, ‘Ine' niti Ambal bu'unai Ae'anai nisila'i ma ea' aman anama ea' ma'una. Anan nambimb nesapa'i Ambal Bu'unai Godi nope nolomepa.’
43001034	Ae' atolona endilisi awalapa basef alihima anan a'iam a'i, anama anan Nogalomana Godi endilisi.”
43001035	Wafilu Jon nafe' naitu wapoti' na'ama ea' alupumi ananimi biam malomana mape.
43001036	Ea' nati Jisas nafo'o, na'ipa alupumi ananimi nihi'ambama Jisas na'i, “Piti, anan si'i sipsip nogalomana Godi.”
43001037	Ea' alupumi ananimi mame' na'ipam na'ama, mafe' maila Jisas.
43001038	Ea' Jisas nandamboma nati amam mailana na'ipam na'i, “Ipe' pa'i pifi'i pegolopa main?” Ea' ma'ipana ma'i, “Rabai, ine' nape maina ipat?” Agel anama “Rabai” ape' mambomana ma'i, “Dembinai tisa.”
43001039	Ea' anan na'ipam na'i, “Ipe' ata' fi'i ma petologon.” Ea' mafe' ipat anan napeinai. Nemaf anama atona wambomota aon nandamboma napani gani wa'ol 4 klok, ea' malomana mapani.
43001040	Amam mame' basef amama Jisasi Jon fowa' nali' na'iami mailana. Amam agilinama Saimon Pita naloma owalomana Andru.
43001041	Andru nali' name' basef Jisasi atom, netambel nagolopa Saimon, ea' na'ipana na'i, “Afa' wati Mesaia ea'.” Ape' dei' mamboma agel anama Mesaia ma'i Krais, God nandandepana nasapa'ana nafi'i.
43001042	Ea' Andru nao'wa Saimon nafi'mai Jisas natolona na'i, “Ine' Saimon nogalomana Joni. Anona nemaf agel ine'inai nefala Sifas.” Agel anama “Pita” na'i owap.
43001043	Wafilu Jisas na'i nefe' etap anama hiagoma Galili. Ea' nagolopa Filip natolona na'ipana na'i, “Ine' fi'i nila ae'.”
43001044	Filip nafi'i wambel anama atona Pita naloma Andru mafi'ima, Betsaida.
43001045	Ea' Filip nafe' nagolopa Nataniel na'ipana na'i, “Aman anama fowa' gani Moses nanda' basefa mi'uli God na'ianai, ea' amam profet wapoti' manda' basef ma'ianai, aman anama ma'una afa' watolona. Anan Jisas Nasaretinai, Josep nogalomana.”
43001046	Ea' Nataniel nahali' Filip na'i, “Dei' anom amamaga bu'wami mataga mafi'i Nasaret?” Ea' Filip na'ipana na'i, “Ine' fi'i nitolona.”
43001047	Ea' Jisas nati Nataniel nafi'mai anan na'ipana na'i, “Niti aman anama Israelinai endilisi, aman bu'unai. Anan owa' ni'i anom basef baso'maimi.”
43001048	Ea' Nataniel na'ipana na'i, “Dei' ine' negawe na'imama?” Ea' Jisas nagwamana na'ipana na'i, “Do'ok Filip ina dei' nofalena, ata' owa'etin, ae' ali' atilina nape lawag fik ofagena. Nogota anama atilina.”
43001049	Ea' Nataniel nagwamana na'i, “Dembinai Tisa, ine' nogalomana Godi endilisi. Ine' dembinai King ape' Israeli.”
43001050	Ea' Jisas nagwa basef na'i, “Do'ok ae' atilina nape lawag ofagena fik. Amama atom dei' ine' nombale'efa ae'. Endilisi, anona nemaf ine' niti anom amamaga la'ifimi mikila' amama.”
43001051	Ea' Jisas na'ipam wapoti' na'i, “Ae' a'ipipa endilisi, anona nemaf ipe' piti heven nindowsi' negal ea' amam ensel Godi molata misila'i ae' ataga epen endilisiwei.”
43002001	Anom nimeguf mafe'ma wenif, anona aman naso' ano'w nemata'w wambel anama Kana nape etap anama hiagoma Galili. Ea' mama'wana Jisasi kwape kwalomas kwati sandase'ama.
43002002	Esis sofala Jisas naloma alupumi ananimi wapoti' mafi'i mati sandase'ama.
43002003	Ea' embel wain hi'alam. Ea' mama'wana Jisasi kwafi'i kwa'ipana kwa'i, “Esis embel wain a'as.”
43002004	Ea' Jisas na'ipakw na'i, “Mama'we, maol anama ina ae'anai. Nogota ae'anai ina dei' nataga, ata' owa'.”
43002005	Ea' kwa'ipa amam manda' maola anan naso' nemata'wi kwa'i, “I'i anan nie'ipipa anom basef, ipe' peme'ana.”
43002006	Anom maloh lu'wami ma'oh felefele' ma anama. Maloh amama esis Juda saila mi'uli Godi sasa'ofami. Maloh amama wanom wanom otamba sanda'ami si'i dram lu'wami.
43002007	Ea' Jisas na'ipa amam manda' maoli na'i, “Ipe' pilai embel pekolo'wam maloh amama ma si'im endilisi.” Ea' amam molam si'im si'i anan na'ipam.
43002008	Ea' na'ipam na'i, “Dei' nelai tu'wanim pefa'am pefe' pese'anam aman numafi gwa'aimi.” Ea' mofa'mana embel mafe'.
43002009	Dembinai numafi gwa'aimi embel amama name'am, ea' mataga bo'om si'i wain, ea' anan ina negawa embel amama amam mola embel atom, owa'. Ea' amam manda' maola anan mogawam. Ea' anan dembinai nofala aman anama naso' nemata'wi
43002010	na'ipana na'i, “Epes hiesi ata' sali' sase'asa wain anama bu'unai nali' sa'ana ea' sagi' sofa'masi wain anama aonai kwaikwaie'. Ea' ine' owa'etin. Ine' nambaho'wa wain anama bu'unai na'ihi dei'aol nagi' nefa'ana nafi'i.”
43002011	Anama pepel la'ifinai nali'i si'i God atona nanda'anai, dambadamba Jisas nanda'ana wambel Kana etap anama hiagoma Galili. Anan nihi'amba asisa pepel howalagon Ananinai. Ea' alupumi ananimi mombale'efana.
43002012	Amama hi'alam, Jisas naloma alupumi ananimi miniala Kaperneam maloma mama'wana anani'wi kwaloma owapana ananimi wapoti' ea' sape na'ama anom nimeguf.
43002013	Nemaf anama sea' gwa'aimi lu'wami Pasova felefele'ma neataga, Jisas nondowasa' Jerusalem.
43002014	Ea' nawis ipat lu'unai Godi nomon nati epes satama mafis amama sipsip bulmakau amiguf mai'unamb ea' enis satalom otamba sindisisila'mam.
43002015	Ea' Jisas nafela anona mandof strin natopagas nanda' anep wip si'i bolam. Ea' natopaga epes isima natofas natofamasa amamaga amama asasimi sipsip maloma bulmakau wapoti' mawis mafe' ande'. Ea' nakowasom otamba moni esis sindisisila'mami nakwahom, namboma tebol asasimi nakolo'asam.
43002016	Ea' na'ipa amam amama matala mai'unamb na'i, “Ipe' fa'a amamaga amama fo'o. Ipe' ina penda' ipat Ahalomei netaga si'i ipat maket, owa'.”
43002017	Ea' alupumi ananimi ukup mandanda'ma anom basef mape Baibel ma'iam ma'i, “Ae' okom nohafel endilisi ma enda' maol la'ifinai endilisi ma imafi ipat ine'inai neape andeande'.”
43002018	Ea' amam Juda mati anan nanda'am na'ama, ma'ipana ma'i, “Ine' ata' nihi'ambafa anona ikwaf si'i God atona nanda'anai ma weagawa ine' agel lu'unai ma nanda'am na'ama ma afa'.”
43002019	Ea' Jisas nagwamama basef na'i, “Ipe' penda'ana ipat anama lu'unai Godi aona, nambimb ae' etanima ela'ana notawa wapoti' nimeguf wanom.”
43002020	Ea' amam Juda ma'ipana ma'i, “Ipat anama sanda'ana sala'ana afagof hiami 46-peleim, ea' ine' na'i nimeguf wanom etin nela'ana wapoti' a' amon?”
43002021	Ea' ipat anama Jisas na'ianai ina na'i ipat anama endilisinai lu'unai Godi, owa'. Anan na'i alop ananinai.
43002022	Nemaf anama God nafelana wapoti' hi'agif sawanama, nogota anama amam alupumi ananimi ukup mapoma basef amama ananimi fowa' na'iami. Ea' dei' mombale'efa basef amama mape Baibel maloma basef amama Jisas fowa' na'iami.
43002023	Jisas nape Jerusalem ama nimeguf amama Pasovaimi, esis amam nematawa hiesi sati ikwaf la'ifinai anan nanda'anai ea' sembale'efana.
43002024	Ea' Jisas negawa nomonas asasimi epes hiesi. Na'ama anan ina nembale'efas, owa'.
43002025	Anan ina gawa a'ana ma enis sie'ipana ma waf epesi, owa'etin. Anan negawa epes hiesi ea' negawa ukup opalef asasimi.
43003001	Anona aman agilinama Nikodemus, anan Farisi agel lu'unai ma esis Juda. Anan nape dembinai asasinai.
43003002	Anona owamb nafi'mai Jisas na'ipana na'i, “Dembinai Tisa, ape' mogawa ine', God nasapa'ena nafi'i si'i Dembinai Tisa. I'i owa' God nope noloma anona epen, anan ina la'ifina neanda' maol anama la'ifinai ine' nanda'anai, owa'.”
43003003	Ea' Jisas nagwamana basef na'i, “Ae' a'ipina endilisi, emi epen God owa' nendan netaga dambaini, enin ina nambimb niowis wambota Godi numafian, owa'etin.”
43003004	Ea' Nikodemus nahali'ana na'i, “Dei' amama hagasi sonda'am si'imama ma solas seataga dambais wapoti'? Esis sotanima suwis opalef mamasasi nomon, ama nambimb otanima olas wapoti'?”
43003005	Ea' Jisas nagwamana na'ipana na'i, “Ae' a'ipina endilisi, i'i Ambal Bu'unai Godi owa' nenda'an dambaina embel, ina nambimb la'ifin niowis wambota Godi, owa'etin. Ea' i'i Ambal Bu'unai Godi nolan dambain, enin wilama niowis wambota Godi.
43003006	Amamaga mataga alop atonai, amama alop atopumi si'i ano'w nemata'w kola awani. Ea' amamaga Ambal Bu'unai Godi nanda'ami, amama mataga si'i Ambal Bu'unai.
43003007	Ina nomonas natanea a'ipina na'ama a'i petaga dambaipa wapoti' si'i epes solaipa, owa'.
43003008	Uf naluwi si'i nalo nafe' ganigani. Ine' name' uf atona, ea' ina negawa anama nalo nafi'ima nafe'ma, owa'. Epes hiesi Ambal Bu'unai Godi nanda'as sataga dambais, esis sataga na'ama etin.”
43003009	Ea' Nikodemus nagwamana basef na'i, “Amamaga amama nambimb motaga mondawalap mi'imama?”
43003010	Ea' Jisas nagwamana na'i, “Dei' si'i main? Ine' Dembinai Tisa nawalipasa basef esis Juda, ea' ine' owa' negawa amamaga amama?
43003011	Endilisi ae' a'ipina, afa' wa'i amamaga afa' wagawami, ea' wawalapa amamaga amama watolomi. Ea' ipe' pewa' alafugaha basef amama afa' wawalapami.
43003012	Ae' a'ipipa amamaga amama etapami, ea' ipe' ina pegawam pembale'efam, owa'. I'i ae' iea'ipipa amamaga ilifami, nambimb ipe' pegawa pembale'efam pi'imama? Owa'etin.
43003013	Ina enin epen etapani nealata gani heven, owa'. Ae' atowe. Ae' ataga epen endilisiwei ea' ae' atowe akwaha heven isila'i, ae' ma'uwi.
43003014	Fowa' Moses nafela anona yul nanda' kapa nanda'anai nail anona lawag ilif. Nanda'ana anama wafiguma fatauguma. Anama na'ama etina anona nemaf sefela ae' ataga epen endilisiwei sundi ieil anona lawag ilif.
43003015	Ama epes emi egafis sembale'efa ae'i, anona nemaf sofa' ambal namunai sope andeande' la'ela'ef hihif.
43003016	Endilisi, God Nogalomana ananinai atotona nape. Owa'etin. Ea' anan okom nainaila amam nematawa hiapai mape etapi. Ea' nase'apai Nogalomana ananinai atotona ma emi egafis sombale'efanai sope andeande', ina sega'ma waf aonai, owa'. Sofa' ambal namunai sope andeande' la'ela'ef hihif.
43003017	God ina nasapa' Nogalomana ananinai nafi'i etap anae' ma neanda'mapa basef, owa'. Anan nasapa'ana nafi'i ma nofa' ape' epes hiapai mape etapi motanimani.
43003018	Emi egafis sembale'efa anan, esis anona nemaf basef kot lu'unai a'as. Ea' emi egafis owa' seambale'efana, epes isima hegililas ea' ma kot anama lu'unai aonai. Dei' main? Esis sandaiwa'ma seambale'efa Nogalomana atotona Godi, na'ama epes isima hegililas hi'alas.
43003019	Basef ofagema ma kot lu'unai anama na'ama. Howalagon nafi'i nataga etap anae', ea' esis ukup maimaila waf anama etapanai atona si'i sape owamb, sandaiwa'ma howalagon. Dei' maina esis sandaiwa'? Esis sanda' waf aonai na'ama dei' sandaiwa'.
43003020	Emi egafis sanda' waf aonai, sowa' alafugaha howalagon, esis sandaiwa'ma sifi'mai howalagon ma waf aonai esis sanda'anai neandawalap. Ea' dei' umbamahas sandaiwa'.
43003021	Emi egafis sanda' waf endilisinai safi'mai howalagon ma enis epes sitilis seagawa esis sape la'ifis la'ela'ef saloma God sanda' opeh ananimi.”
43003022	Basef amama hi'alam, Jisas naloma alupumi ananimi mafe' etap hiagoma Judia ea' mafe' anama taun a'agoma. Ea' nape nalomam napisi' esis amam nematawa embel.
43003023	Ea' Jon nape wambel anama Inon felefele'ma anona wambel Salim. Anama walemb lu'unai netaha, esis amam nematawa hiesi safi'i anama, ea' anan napisi'as embel.
43003024	Nemaf anama dembinai King Herot ina dei' nanda' Jon nanda' kalabus, ata' owa'.
43003025	Ea' amam alupumi Joni ma'i anom basef mape la'afena amam maloma anona aman Judainai. Amam ma'i basefa waf anama esis Juda sasa'of sowando' alogwa seape bo'wesa naep Godi.
43003026	Ea' alupumi Joni mafe'ma anan ma'ipana ma'i, “Dembinai Tisa, aman fowa' nape naloma ine'i gani wa'ol walemb Jordani ine' nawalapa basef na'ianai, aman anama dei' amam nematawa hiesi safe'ma anan napisi'as embel.”
43003027	Ea' Jon na'ipam na'i, “I'i God nape heveni owa' nease'ana anom amamaga anona epen, epen anama ina la'ifina neanda' anona maol, owa'.
43003028	Ipe' pegawa basef amama fowa' ae' a'iami a'i ae' ina Krais, God nandandepe nasapa'e afi'i, owa'. Ea' God nasapa'e ali' afi'mai Krais.
43003029	I'i anona aman nese' ano'w nemata'w, nemata'w akwama ea' anani'wi nase'akwi. Ea' alupunai aman anama nendanifela naitu name' basefa aman anama dei' nase'akwi nafi'i. Dei' na'ama etina ae' andanifel endilisi ma okom ae'anai, andanifela Dembinai Jisas.
43003030	Agel Jisasi nelata lu'una, ea' agel ae'anai nowala sa'ona.”
43003031	Aman nafi'i ilifi anan nape ilifa amamaga hiami. Ea' aman nataga etapi anan etapanai na'i basef etapami atom. Ea' aman nafi'i heveni anan nape ilifa amamaga hiami.
43003032	Anan na'i basef nawalapa amamaga amama hiami natolom negawam ea'i. Ea' ina enin epen neme' basef amama anan na'iami, owa'etin.
43003033	Emi egafis seme' basef ananimi ma sailam, esis sa'i a'e ma basef amama sihi'ambasam alihim ea' sa'i basef Godi endilisimi atom.
43003034	Aman anama God nasapa'ana nafi'i anan nawalapa basef Godi. Ea' God nase'ana Ambal Bu'unai Ananinai nape si'inama anan.
43003035	Ahalomana God okom nainaila Nogalomana ea' nase'ana amamaga hiami ma lagof ananimi.
43003036	Emi egafis sembale'efa Nogalomana ananinai, epes isima dei' sefa' ambal namunai ma sope andeande' la'ela'ef hihif. Ea' emi egafis sewa' alafugama Nogalomana ananinai, epesisima ina nambimb sefa' ambal namunai sepe andeande' la'ela'ef, owa'etin. Dei' main, okom wandafunai Godi napomas la'ela'ef.
43004001	Nemaf anama amam Farisi dambami Judai mame' anom basef na'ama ma'i, “Jisas napisi' alupusi hiesi nikila' isima Jon napisi'asi.”
43004002	Ea' Jisas atona ina napisi'as, owa'. Amam alupumi ananimi atom mapisi'as.
43004003	Ea' Jisas negawa amam Farisi mame' basef amama. Ea' anan nakwaha etap anama Judia netanima nafe' etap hiagoma Galili wapoti'.
43004004	Eaf anama anan nailana nafi'i, nafe' la'afena etap hiagoma Samaria.
43004005	Ea' nafe' nataga anona wambel nape Samaria taun anama agiliguma sa'i Sikar. Anama nape felefele'ma Jekop fowa' gani nase'anagoma nogalomana ananinai Josep.
43004006	Ifata sela embelanai fowa' gani Jekop nanda'anai nape wambel anama. Nogota anama nemaf aon nahagasom. Jisas nafi'i laogon na'ama napoma noma'w ifata anama sela embelanai.
43004007	Ea' ano'w nemata'w Samariai'wi kwafi'i kwa'i kola embel, ea' Jisas natolo'w nahali'akwa kwease'ana anom embel.
43004008	Alupumi ananimi mafe' wambel lu'unai ma motala gwa'aimi.
43004009	Ea' nemata'w akwama kwa'ipana kwa'i, “Ine' Judainai, ea' ae' nemata'w Samariaiwei. Dei' maina ine' nahali'ima embel na'i Ae' ese'ena embel nea'am?” Dei' main, esis Juda ina saloma esis Samaria sanda' kolas etifigin, owa'etin. Esis sanda' naumbih.
43004010	Ea' Jisas nagwama'wa basef akwa'w na'i, “I'i ine' okom nopeina ma neagawa anom amamaga bu'wami pressen God na'i neasi'inami, ama ine' negawa aman anama nahali'inai ma embel, ine' nihali'anama anom embel ambal namunai napaimi Anan nese'enam.”
43004011	Ea' kwa'ipana kwa'i, “Aman dembinai, ifata anae' launai nowala gani owin. Ine' baket a'ena ma nela embel. Dei' ine' nela embel amama ambal namunai napaimi enima?
43004012	Akunamapa ape'inai Jekop nagwa' embelana nao'wa batausana ananisi saloma mafis bulmakau sipsip maim asasimi sagwa' embela. Dei' ea' nakwahona napoma ape'. A'i ine' nikila' anan ama nese'apa embel ambal namunai napaimi?”
43004013	Ea' Jisas nagwama'wa basef na'i, “Emi egafis sea' embel amama, nambimb eap nese'as wapoti'.
43004014	Ea' emi egafis sea' embel amama ae' a'i iese'asami, esis ina nambimb eap nese'as wapoti' ma nimeguf hiami la'ela'ef sope, owa'etin. Embel amama ae' ase'asami nambimb mataga si'i embel mataga etin mawai lae'la'ef mape ma nomon opalef asasimi sofa' ambal namunai sope andeande' la'ela'ef hihif.”
43004015	Ea' kwa'ipana kwa'i, “Dembinai, ine' se'e embel amama ma ae' ina ata' eap nese'e etanima ifi'i na'ae ma ela embel wapoti', owa'.”
43004016	Ea' Jisas na'ipa'w na'i, “Ine' fo'o falai waulunamena ine'inai nili' ea' pitanima pifi'i na'ae.”
43004017	Ea' kwagwamana basef kwa'i, “Ae' wauluname a'e.” Ea' Jisas na'ipakw na'i, “Ine' na'i ine' waulunamena a'ena, amama ine' na'i endilisi.
43004018	Endilisi ine' fowa' wauhupina ine'imi wanom biam. Ea' aman anama dei' ine' nape nalomanai anama ina waulunamena ine'inai, owa'. Basef amama ine'imi endilisi.”
43004019	-
43004020	Ea' kwa'ipana kwa'i, “Aman dembinai, dei' ae' egawena, ine' enina profet. Esis bafapapa ehasapa ape'isi safe' sandakolas sape halaf anama sanda' lotuma. Ea' ipe' Juda pa'i wambel esis sanda' lotuwagoma anama napani Jerusalem.”
43004021	Ea' Jisas na'ipakw na'i, “Nemata'w, ine' nembale'efa ae'. Anona nemaf neataga ipe' ina pefe' penda' lotuma Ahalome halaf anama, o penda' lotumana Jerusalem atogon, owa'etin.
43004022	Ipe' panda' lotuma amamaga ipe' owa' peagawami. Ea' ape' Juda manda' lotuma amamaga ape' mogawami. Basef ofagema ma ape' manda' lotu amama. God nofa' amam nematawa setanimani, amama matagama ape' Juda atepa.
43004023	Ea' anona nemaf na'i neataga, dei' nataga ea' ma amam nematawa emi egafis sanda' lotu endilisi sonda' lotuma Ahalomapa Goda Ambal Bu'unai ananinai noloma waf bu'unai endilisi. Anan nagolopa amam nematawa na'amaisi ma sonda' lotumana.
43004024	God anan ambal namunai. Na'ama amam nematawa emi egafis si'i sonda' lotumana endilisi, esis sanda' lotumana andeande'ma ukup moloma ambagof asasimi ma waf endilisinai.”
43004025	Ea' nemata'w akwama kwagwamana basef kwa'i, “Ae' egawa aman anama Mesaia sofalana sa'i Krais, God nandandepana nosapa'ana niefi'i. Nemaf anama anan niefi'i, nowalapam ni'ipapa amamaga hiami.”
43004026	Ea' Jisas na'ipakw na'i, “Ae' ea' ma'uwi, dei' a'i alomena.”
43004027	Anan na'ipa akwa'w na'ama, ea' alupumi ananimi motanima mafi'i. Ea' amam ukup matamea ma anan naloma ano'w nemata'w naitu na'i. Ea' amam ina anona nahali'ana na'i, “Ine' na'i nefa' main? Ama dei' naloma'w na'i?” Owa'.
43004028	Ea' nemata'w akwama kwakwaha baket kola embelanai na'oh, kotanima kwafe' taun anama. Ea' kwa'ipa esis kwa'i,
43004029	“Ipe' pifi'i piti anona aman nawalapai amamaga hiami fowa' ae' anda'ami na'ipiam hi'alam. Anan Krais a' amon?”
43004030	Esis same' na'ama, sakwaha wambel safi'i sati Jisas.
43004031	Ea' alupumi ananimi ma'ipana mehip ma'i, “Ine' ata' nea' gwa'aimi.”
43004032	Ea' anan na'ipam na'i, “Ae' anom gwa'aimi ma'oh, amama ipe' owa' pegawame.”
43004033	Ea' alupumi ananimi atom mape manifam ma'i, “Enis sofa'manai anom gwa'aimi?”
43004034	Ea' Jisas nawalapem basef na'ipam na'i, “Gwa'aimi ae'ami amama. God nasapa'e afi'i. Dei' ae' a'i ila okom ananinai atona enda' maol ananinai efe' embefana hi'ilana. Maol anama si'i gwa'aimi ae'ami.
43004035	Ipe' pa'iam pa'i, aomb biamibiam ata' mape ma nogota anama gwa'aimi meofanai neataga. Ea' dei' ae' a'ipipa, ipe' ata' sa'ma naep petologon aof tulif. Gwa'aimi maof ea' ma seala'am.
43004036	Emi egafis sela' gwa'aimi, esis sefa' otamba ma maol anama sanda'anai. Ea' sowa'ani gwa'aimi amama ambal namunai napeimi mope la'ela'ef. Ea' epes isima sawami saloma enis sala'ami sonda'kolas etifigin sondanifel.
43004037	Na'ama dei' basef gawaimi amama mataga endilisi etin, ma'i, ‘Enin epen nawamagon aof anama, ea' enin nafe' nala'am.’
43004038	Ae' asapa' ipe' pafe'ma pela'a gwa'aimi aof anama fowa' ipe' owa' peanda' maolananai. Enis epes sanda' maola aof anama, ea' ipe' pela'am gwa'aimi atona etin enis sanda'am sawami.”
43004039	Akwa'w do'ok kwa'i Jisas nawalapa amamaga akwa'w fowa' kwanda'ami, nawalapam na'ipakwam alihim. Ea' esis Samaria amam nematawa hiesi sape taun anama same' basef akwa'imi sembale'efa Jisas.
43004040	Ea' esis safi'mai anan sahali'ana mehip sa'i ata' nope nolomas. Ea' napani nimeguf bif nalomas wambel anama.
43004041	Ea' epes hiesi wapoti' wambel anama same' basef ananimi sembale'efana.
43004042	Ea' sa'ipa akwa'w sa'i, “Dei' ape' ina mame' basef ine'imi atom mombale'efam, owa'. Ape' mame' basefa aman anama ea' mogawa anan atona nofa' amam nematawa hiesi etapasi sotanimani.”
43004043	Nimeguf bif hi'alam, Jisas nakwaha wambel anama ea' nafe' etap hiagoma Galili.
43004044	Fowa' Jisas anan atona nawalapa basef na'iam na'i, “Anona profet ina nofa' agel lu'unai wambel ofagama ananima, owa'.”
43004045	Ea' dei' nafe' nataga etap anama hiagoma Galili, esis sondanifel ma anan nafi'i. Dei' main, esis fowa' safe' Jerusalema nemaf bu'unai Pasovainai ea' satolom segawa amamaga hiami anan nanda'am nemaf anama mandawalap alihim.
43004046	-
43004047	Anan netanima nafe' wapoti' nataga anona wambel Kana etap hiagoma Galili. Wambel anama fowa' namboma embel mataga si'i wain. Ea' anona agilinai nanda' maola dembinai kingi, nape Kana. Nogalomana ananinai awes nanda'ana na'oh anona wambel Kaperneam felefele'ma neaga'. Ea' agilinai anama name' basefa Jisas nakwaha etap hiagoma Judia nafi'i etap hiagoma Galili, ea' nafe'ma Jisas nahali'ana mehipa neafe' nonda' nogalomana ananinai bo'ona.
43004048	Ea' Jisas na'ipana na'i, “I'i ipe' hipei piti ikwaf la'ifinai si'i God atona nanda'anai, ipe' pembale'efa ae'. I'i owa', owa'etin.”
43004049	Ea' anan nanda' maola dembinai kingi na'ipana na'i, “Dembinai, ine' nifi'i mehip. Na'ama nogalome ae'anai noga'.” Ea' Jisas na'ipana na'i, “Ine' fo'o. Nogalomena ine'inai atuwasi nope namunai ambal nopaina.”
43004050	-
43004051	Ea' aman anama nombale'efa basef Jisasi nafe'. Anan ata' nafe' etin, amam manda'mana maoli mafi'i matolona eaf ma'ipana ma'i, “Nogalomena ine'inai ambo'ona nehafel nape.”
43004052	Ea' nahali'ama maina nogota nogalomana ananinai nehafel bo'ona andeande'. Ea' ma'i, “Nambati' aon nandamboma alop nifina ambo'ona.”
43004053	Ea' ahalomana ananinai negawa nambati' nogota anama atona Jisas na'ipana na'i, “Nogalomena ine'inai ambo'ona.” Ea' agilinai anama nembale'efa Jisas naloma esis amam nematawa ananisi wapoti'.
43004054	Fowa' Jisas nakwaha etap hiagoma Judia nafe' nataga etap hiagoma Galili, ea' dei' nanda' ikwaf anama la'ifinai. Ikwaf anama nafe'ma bifi nanda' so'uso'win inima bo'wen.
43005001	Jisas nape Galili ea', nondowasa' Jerusalem naloma esis Juda sea' gwa'aimi lu'wami ma nomonas meapoma Dembinai God.
43005002	Wambel anama nomon felefele'ma uta lu'unai sipsip mawisanai anama anona walemb batupa'manai sa'unai notah. Agilinama esis sofalana diga Hibrui sa'i Betesda. Walemb batupa'manai anama wa'owa'ol sala' ifagw sanda' ilagwalef wanom biam mape.
43005003	Ilagwalef amama la'ela'ef epes isima hiesi awes nanda'asi sape saloma enis naep mase'asi saloma bo'wagahi lagof maga' mailasi. [Esis sape la'ela'ef sahafa embel mandambombol manda'am de'inda'.
43005004	Anom nimeguf anona ensel Dembinai Godi nafi'i nowala walemb batupa'manai anama nanda' embel mandambombol. Emi egafin awes nanda'asi nili' nefe' newala embel, netaga bo'wen wapoti'.]
43005005	Anona aman nape awes lu'unai nanda'ana nape nalomas afagof hiami 38-peleim.
43005006	Ea' Jisas natolona tol na'oh ea' negawa aman anama awes nanda'anai na'oh na'ae afagof hiami. Na'ama nahali'ana na'i, “Ine' na'i atuwasi netaga bo'wena, o owa'?”
43005007	Ea' nagwamana basef na'i, “Aman dembinai, nemaf anama embel mandambombol ina enis epes safele salae ewala embel, owa'. Ae' atowe anda'am a'i efe' ea', enis epes sali' sowala sikila'e.”
43005008	Ea' Jisas na'ipana na'i, “Ine' hafel nitu nefa' lehis ine'imi nitu nefe'.”
43005009	Dei' atef anan nataga bo'ona. Na'ama anan nohafel naitu nafela lehis ananimi ea' nafe'.
43005010	Nemaf anama amama mataga, anona nemaf Sabat esis Juda sapoma noma'wanai. Ea' amam dambami esis Judai mati aman anama nataga bo'ona nafela lehis ananimi nofa'am naitu nafe' naep amamumi nemaf anama Sabat. Ea' ma'ipana ma'i, “Dei' nemaf ape' mapoma noma'wanai, mi'uli ape'inai na'i owa' ma ine' nefela lehis nefa'am neafe', owa'.”
43005011	Ea' anan nagwamama basef na'i, “Aman anama nanda'e bu'uwei anan na'ipi na'i, ‘Fela lehis ine'imi nefa'am nefe'.’ ”
43005012	Ea' mahali'ana ma'i, “Emi egalin na'ipina na'i, ‘Ine' fela lehis ine'imi nefa'am nefe'?’ ”
43005013	Aman anama ina negawa emi egalin nanda'ana bo'ona, owa'etin. Dei' main? Jisas nafe' nandambaho' naloma amam nematawa hiesi wambel anama.
43005014	Anom nimeguf mafe'ma ea', Jisas natolona ipat lu'unai Godi sanda' lotuwanai na'ipana na'i, “Neme'! Dei' ine' ambo'wena ea'. Ea' ine' owa' nitanima nefe' nenda' waf aonai wapoti, owa'. Na'ama amamaga awami endilisi motagamena.”
43005015	Ea' nafe' na'ipa amam Juda na'i, “Aman anama nanda'e bu'uwei anan Jisas.”
43005016	Ea' dei' amam Juda ukup aoma nanda' aman anama awes nanda'ana nataga bo'ona nehafel nofa' lehis na'ohami nafe' nemaf anama Sabat. Na'ama dei' mohafel manda'mana waf aonai mogolopana ma meahana.
43005017	Ea' Jisas nagwamama basef amam na'i, “Ahalome ae'anai nanda' maol nimeguf hiami nafi'i notambel dei' nemaf anae' Sabat wapoti'. Ea' ae' wapoti' anda' maol si'i anan.”
43005018	Ea' amam Juda ukup wandafum endilisi ma'i mohana neaga'. Amam ma'i anan nosambala basefa mi'uli ma nemaf anama Sabat sapoma noma'wanai. Ea' Jisas na'iam wapoti' na'i God anan ahalomana ananinai endilisi. Ea' amam ma'i, “Anan na'i anan nataga na'ama etin si'i God.”
43005019	Ea' Jisas nagwamama basef amam na'i, “Ae' a'i endilisi a'ipipa. Ae' nogalomana Godi ae' atowe ina la'ifiwei ma enda' anom amamaga ma okom ae'anai atona, owa'. Ae' anda' amamaga amama ati Ahalome nanda'ami, ea' amama atom. Dei' main, amamaga hiami ahalome nanda'ami, amama ae' Nogalomana wapoti' dei' anda'am.
43005020	Ahalome ae'anai okom nainaila ae' Nogalomana ananiwei nihi'ambe amamaga hiami anan nanda'ami. Anona nemaf nihi'ambe anom amamaga lu'wami mikila'. Na'ama nambimb ipe' gegelalasipa endilisi ma amamaga amama lu'wami meataga.
43005021	Ahalome nafela esis saga'i sohafel wapoti' ma nease'as ambal namunai. Ea' dei' na'ama etin ae' Nogalomana ananiwei wapoti' ae' ase'as ambal namunai epes ae' okom na'iasi.
43005022	Endilisi, Ahalome God ina nawaloga enin epen si'i sanda'masa koti sanda'am, owa'. Maol hianai ma neawaloga epes anan nase'eam ae' Nogalomana ananiwei.
43005023	God nanda'am na'ama ma dei' esis amam nematawa hiesi safela agel ae' Nogalomanai ananiwei lu'una na'ama etin si'i safela agel Ahalomei lu'una. Emi egafis owa' seafela agel ae' Nogalomanai lu'una, amama ina safela agel Ahalomei God nasapa'e afi'i lu'una, owa'.
43005024	Endilisi ae' a'ipipa. Emi egafis seme' basef ae'ami ma sembale'efa anan nasapa'e afi'i, isima sefa' ambal namunai ea' ma seape andeande' la'ela'ef hihif. Esis ina sanda' basef lu'wami ma kot, owa'. Esis sefa' ambal namunai nikila'a ga'.
43005025	Endilisi ae' a'ipipa, nemaf anama na'i neataga, dei' nataga ea' ma esis sa'i seame' maf ae'anai, ae' Nogalomana Godi. Emi egafis seme' ae'i, nambimb sefa' ambal namunai ma seape bo'wes endilisi la'ela'ef.
43005026	Ambal namunai nape Ahalome atona. Ea' nanda' ae' Nogalomana ananiwei ea' ae' wapoti' ambal namunai napaiwei na'ama etin.
43005027	Ae' ataga epen endilisiwei. Na'ama God nase'e agel lu'unai ma eawaloga epesa kot ma basef lu'wami.
43005028	-
43005029	Ipe' ina ukup hiahiama amama, owa'. Nemaf anama dahandahama ni'i neataga, amam nematawa hiesi saga'i sawas sape hi'agilifi anona nemaf seme' maf ae'anai sohafel sokwaha hi'agilif suwisi ande'. Ea' emi egafis sanda' waf bu'unai, anona nemaf sohafel wapoti' sofa' ambal namunai sepe bo'wes la'ela'ef hihif. Ea' emi egafis sanda' waf aonai, anona nemaf setanima sehafel sonda' basef lu'wami ma kot.”
43005030	Ea' Jisas na'ipas na'i, “Ae' ina anda' anom amamaga ma nomonas ae'ami atom, owa'. Basef ae' ame'ama Ahalome, amama atom ailam awalapama esis ewalogas ma kot. Ea' basef amama ma kot ae'anai amama bo'om andeande'. Dei' main, ae' ina anda'ama aila nomonas ae'ami atom, owa'. Ae' anda'ama aila nomonasa aman anama nasapa'e afi'i.
43005031	I'i ae' ewalapa basefa ae' atowe, na'ama ipe' pi'i basef amama ae' a'iami ina endilisi, owa'. Pi'i basef amama baso'maimi.
43005032	Anona nape dei' nawalapa basefa ae'. Na'ama ae' dei' egawa basef amama na'iama ae' endilisi.
43005033	Fowa' ipe' pasapa' basef mafe'mago Jon. Anan nawalapa basef endilisimi ma ae'.
43005034	Ea' dei' ae' ina efala enis epes etapasi ma sowalapa basefa ae' siegiambame, owa'. Ae' a'i God nofa'epa pitanimani pifi'mai anan. Dei' a'i basef amama.
43005035	Aman anama Jon si'i anona nagwapina nafifima amam nematawa hiesi. Ea' ukup ipe'imi ma'i a'e ma ipe' pendanifel nogota anama bandana ma howalagon anama Joni ea' pembale'efa basef ananimi.
43005036	Maol anama la'ifinai Ahalome nase'eama na'i imafiana enda'ana hi'ilana anama atona ae' dei' anda'ana. Anama maol la'ifinai nikila' maol Joni nawalapa basef ofagema ma ae'. Dei' main, maol anama Ahalome nasi'ianai ma eanda'ana hi'ialana ae' anda'anai nihi'amba esis amam nematawa segawa Ahalome nasapa'e afi'i.
43005037	Ahalome nasapa'e afi'i, anan atona nawalapa basef ofagema ma ae'. Fowa' gani pafi'i pataga dei' ipe' ina pati Anan pame' maf ananinai, owa'.
43005038	Ea' basef ananimi wapoti' amama ina mape ukup ipe'imi, owa'. Dei' main, ipe' owa' peambale'efe God nasapa'e afi'i.
43005039	Ukup ipe'imi mandanda' ma'i basef amama mape Buk Baibel mase'epa ambal namunai ipe' ma peape bo'wepa la'ela'ef hihif. Ea' ipe' patalifa basef amama peagawam ea' panda' maol lu'unai pagolopa basef amama hiami. Basef amama Baibelimi ma'i ae' mawalape. Owa'etin.
43005040	Ipe' pandaiwama pifi'mai ae' pefa' ambal namunai peape bo'wepa la'ela'ef hihif.
43005041	Ae' ina okom na'i epes etapasi seafela agel ae'anai lu'una, owa'.
43005042	Ae' egawa ukup ipe'imi ina maimaila God, owa'.
43005043	Ae' afi'i agel Ahalome ae'anai, ea' ipe' ina pase'e opalef ipe'imi ma ae', owa'. Anona nemaf anona aman nifi'i ma agel ananinai atona, ipe' pi'i a'e pese'ana opalef anan.
43005044	Ukup ipe'imi ma'i mefa' agof lu'wami ma sahopepa owapepa ipe'imi atom. Ea' God owa'. Na'ama ipe' pembale'efe pi'imama? Owa'etin.
43005045	Ipe' ina ukup mendanda' mi'i anona nemaf ae' enda' kotimipa ma Ahalome God, owa'etin. Aman nenda' kotima ipe', anan Moses, aman anama ipe' pa'i anona nemaf nigiambamepa.
43005046	Ipe' pembale'efa basef ananimi, pembale'efa basef ae'ami wapoti'. Dei' main, anan nanda' basef ma'i ae' mail Buk Baibel.
43005047	Ea' ipe' owa' peambale'efa basef anan nanda'ami ma ae', owa'. Nambimb ipe' pembale'efa basef ae'ami pi'imama? Owa'etin.”
43006001	Amama mataga ea' Jisas nafe' nambo walemb batupa'manai anama Galili fisana. Walemb batupa'manai anama sa'i Taiberias.
43006002	Ea' amam nematawa hiesi safi'mai anan. Dei' main, esis sati ikwaf naninani la'ifinai anan nandana ma nanda' isima awes naninani nanda'asi sataga bo'wes. Ea' sailana safe'.
43006003	-
43006004	Nemaf anama lu'unai sanda' gwa'aimianai sa'i Pasova felefele' ma neataga. Ea' nondowasa' halaf anama nao'wa alupumi ananimi mape.
43006005	Ea' Jisas natologon ganigani nati amam nematawa hiesi endilisi safi'mai anan. Ea' nahali' Filip na'i, “Afa' ata' otala bret eti ma oso' amam nematawa amama sea'ana?”
43006006	Jisas nagwambana na'iam na'ama. Anan negawam ea' amamaga anan na'i neanda'ami.
43006007	Ea' Filip nagwamana basef na'i, “I'i afa' otala bret 200 kina, ina atuwasi dondo'ma epes isima hiesi sea'ana, owa'.”
43006008	Ea' anona amam alupumi Jisasi Andru, Saimon Pita sahalomana, na'ipa Jisas na'i,
43006009	“Anona aman awomunai nahapila bret so'umi 5-peleim maloma agof so'umi biam ma'oh na'ae. Ea' amama ina dondo'ma epes isima hiesi, owa'.”
43006010	Ea' Jisas na'ipa alupumi na'i, “Kipa esis amam nematawa hiesi sope etap.” Anama otalef bu'wami mapoma. Ea' amam atom mataga 5,000-peleim mape otalef amama.
43006011	Ea' Jisas nafela bret amama nanifela God ea', nase'asam esis sape etapi. Ea' nanda'am na'ama etina agof wapoti'. Nase'asam sa'am elihis andeande' si'i do'ok nolomahas.
43006012	Sa'am elihis ea', tukwakwanimi ma'oh. Ea' anan na'ipa alupumi ananimi na'i, “Ipe' petatama tukwakwanimi ma'ihi. Na'ama mo'oh etin.”
43006013	Ea' alupumi mafe' matatama tukwakwanimi ma'ihi maolo'wam holalef lu'wami 12-peleima bret amama.
43006014	Ea' esis amam nematawa sati ikwaf anama la'ifinai Jisas nanda'ana sa'iam sa'i, “Endilisi, anan profet anama sa'i niefi'i etap anae'.”
43006015	Ea' Jisas negawa ukup asasimi sa'i sifi'i sohapilana sonda'ana netaga nope si'i anona dembinai kinga numafias. Ea' anan atona notanima nondowasa' halaf ilif.
43006016	Wambomota felefele'ma owamb, alupumi Jisasi mowala walemb batupa'manai
43006017	malata anona bot mafe' walemb batupa'manai ma'i mombo wambel Kaperneam. Ea' owamb natagamam la'afen, ea' Jisas ina dei' nafi'i natagamam, ata' owa'.
43006018	Ea' uf lu'unai naluwi, naoh mohafel manda'am fetawa fepo endilisi.
43006019	Amam manda' pul mafe' nogota launai si'i kilomita 6-pelein, ea' mati Jisas naitu nafi'i embel ilif walemb batupa'manai anama nafi'i nataga felefele'ma bot nafe'ma. Ea' amam umbamaham endilisi.
43006020	Ea' Jisas na'ipam na'i, “Ipe' la'ifipa, umbamehepa owa'. Ae' atowe ma'uwi ailipa afi'i.”
43006021	Ea' ma'i nakwaha embel nalata bot. Ea' bot nafe' mehip nataga anama amam ma'i meafe'ma.
43006022	Ea' esis amam nematawa hiesi nambati' sapani walemb batupa'manai fisana, esis segawa ea' sa'i, “Nambati' alupumi ananimi atom malata bot anama ea' mafe'. Ea' anan ina nafe' nalomam, owa'etin. Ina anona bot nail naloma anama, owa'. Atotona nala.”
43006023	Ea' anogw bogw wapoti' Taibiriasigwi mafi'i felefele'ma na'ama anan nape nanifela God sagwa gwa'aimi amama.
43006024	Ea' esis amam nematawa sati Jisas naloma alupumi ananimi amam ina ata' mape, owa'. Ea' safe' salata anogw bogw safe' Kaperneam sagolopa Jisas.
43006025	Esis sagolopana ma satolona gani wa'ol walemb batupa'manai anama fisana sa'ipana sa'i, “Dembinai Tisa, ine' nambai' nafi'i na'ae?”
43006026	Ea' Jisas nagwamasa basef na'i, “Ae' a'ipipa endilisi, ipe' ina ukup ma'i pepel ae' anda'anai dei' pafi'i pa'i petolowe, owa'etin. Ipe' ukup mapoma bret atona pagwa'anai ma opalef ipe'imi si'im, amama atom dei' pagolope pafi'i.
43006027	Ipe' ina penda' maola pefa' gwa'aimi amama awami folo'olami, owa'. Ipe' penda' maola gwa'aimi bu'wami sagwa'am mape bo'om andeande' la'ela'ef. Gwa'aimi amama ambal namunai nape la'ela'ef. Gwa'aimi amama, ae' ataga epen endilisiwei, ae' atowe nambimb ese'epam ipe'. God nase'e agel lu'unai nesahe'e ea' ma enda' maol anama lu'unai.”
43006028	Ea' sahali'ana sa'i, “Dei' ape' monda' maol main ata' nili'ma monda' maol Godi?”
43006029	Ea' Jisas nagwamasa basef na'i, “Maol Godi na'ama. Ipe' pembale'efa ae', God nasapa'e afi'i.”
43006030	Ea' esis sa'ipana sa'i, “Ine' nihi'ambapa maina pepel la'ifinai ma ape' matolona meambale'efena? Ine' nanda' maina maolan?
43006031	Ehasapa ape'isi fowa' gani sagwa' anom gwa'aimi agilima sa'i mana etap anama wafiguma fatauguma si'i basef mape Baibeli ma'iam ma'i, ‘Anan nase'asa gwa'aimi mafi'i heveni sa'am.’ ”
43006032	Ea' Jisas na'ipas na'i, “Endilisi ae' a'ipipa, Moses ina nase'epa gwa'aimi amama mafi'i heveni, owa'. Ahalome ae'anai atona nasi'ipei gwa'aimi amama endilisimi.
43006033	Gwa'aimi amama God nasi'ipami amama ae' akwaha ilif isila'i ma ase'asa ambal namunai esis amam nematawa hiesi sape etapi ma sope andeande' la'ela'ef hihif.”
43006034	Ea' sa'ipana sa'i, “Dembinai, dei' ine' nese'apa gwa'aimi amama mope la'ela'ef.”
43006035	Ea' Jisas na'ipas na'i, “Ae' atowe ae' gwa'aimi bret ambal namunai bu'unai napaiwei. Emi egafis siefi'mai ae'i ina nambimb nolomahas, ea' emi egafis seambale'efa ae'i, esis ina nambimb eap nese'as wapoti' ma embel, owa'etin.
43006036	Ae' ali' a'ipipa, ipe' patolowe ea' ipe' ina pembale'efa basef bu'wami ae'ami, owa'.
43006037	Emi egafis Ahalome nase'eas ae'i, isima nambimb sifi'mai ae'. Emi egafis si'i seafi'mai ae'i, ae' ina anona nemaf egalo'mas, owa'etin endilisi.
43006038	Ae' ina akwaha heven isila'i ma iela okom ae'anai atona, owa'etin. Ae' afi'ima iela basefa okom anan nasapa'e afi'i.
43006039	Okom aman anama nasapa'e afi'i nape na'ama. Esis amam nematawa hiesi anan nase'eas ae'asi, ae' ina ekwaha enin atitin nefe' higililan, owa'etin. Ae' efelas wapoti' sehafel hiagilif nemaf akutainai.
43006040	Okom Ahalome ae'anai nape na'ama. Amam nematawa emi egafis seme' basef ae'ami seambale'efa ae'i, esis anona nemaf sofa' ambal namunai sope andeande' la'ela'ef hihif. Ea' efelas wapoti' sehafel hi'agilif nemaf akutainai.”
43006041	Ea' Jisas na'i, “Ae' atowe si'i gwa'aimi akwaha heven isila'i.” Anan na'iam na'ama, esis Juda opalef aoma anan sa'i basef hiami ma anan.
43006042	Esis sa'iam na'ama sa'i, “Dei' si'i main? Aman anama Jisas anan Josep nogalomana. Ahalomana mama'wana ananisi ape' mogawas. Dei' maina anan na'i, ‘Ae' akwaha heven isila'i?’ ”
43006043	Ea' Jisas nagwamasa basef esis na'i, “Ipe' ina ukup motamea pi'i basef amama, owa'.
43006044	Ina enis epes la'ifisa esis etis sifi'mai ae', owa'. Ahalome nasapa'e dei' afi'i. I'i anan nefela nomonas asasimi. Epes isima nambimb sifi'mai ae', ea' anona nemaf ae' efelas sehafel nemaf akutainai.
43006045	Basef anona profet na'iami mape buk Baibeli ma'i na'ama ma'i, ‘God anona nemaf nuwalipas amam nematawa hiesi.’ Ea' ae' a'ipipa, amam nematawa emi egafis seme' basefa Ahalome ae'anai ma seagawa anan, esis sifi'mai ae'.
43006046	Ina enin epen atitin nati Ahalome, owa'. Fowa' ae' ape aloma God afi'i etap anae' ae' atowe atolona.
43006047	Ae' a'ipipa basef endilisimi atom. Emi egafis sembale'efa ae', esis dei' sefa' ambal namunai sepe andeande' la'ela'ef hihif.
43006048	Ae' si'i bret ambal namunai napaiwei.
43006049	Fowa' gani ehasepa ipe'isi sa' gwa'aimi amama mana etap anama wafiguma fatauguma, dei' saga' ea'.
43006050	Gwa'aimi amama dei' makwaha heven misila'i amama na'ama. Emi egafis seagwa'ami, esis ina anona nemaf saga', owa'etin. Sope andeande' la'ela'ef hihif.
43006051	Ae' si'i bret ambal namunai napaiwei akwaha heven isila'i ape etap anae'. Emi egafis sea' bret anama, esis sope andeande' la'ela'ef hihif. Bret anama ae' nambimb iese'esana, amama alop ae'anai eso' amam nematawa etapasi ma sofa' ambal namunai sope andeande' la'ela'ef hihif.”
43006052	Ea' amam Juda ma'i basef mehip mandahihianama Jisas la'afena amam atom ma'i, “Dei' si'i maina aman anama na'i nease'apa alop ananinai ape' mea'ana?”
43006053	Ea' Jisas na'ipam na'i, “Ae' a'ipipa endilisi, ae' ataga epen endilisiwei. I'i ipe' pindaiwa'ma pea' alop neloma esimbel ae'ami, ipe' ina nambimb pefa' ambal namunai, owa'etin.
43006054	Emi egafis, sea' alop noloma esimbel ae'ami, amama dei' sefa' ambal namunai sope andeande' la'ela'ef hihif ea' efelas wapoti' sehafel hi'agilif nemaf akutainai.
43006055	Dei' main? Alop ae'anai si'i gwa'aimi endilisimi, ea' esimbel ae'ami endilisimi ma seagwa'am.
43006056	Emi egafis seagwa' alop noloma esimbel ae'ami, esis sope la'ifis soloma ae', ea' ae' epe la'ifiwi elomas.
43006057	Ahalome ambal namunai napainai nasapa'e afi'i, ea' ae' dei' ape ambal namunai Ahalomei. Ea' na'ama etina emi egafis seagwa' alop noloma esimbel ae'ami esis nambimb sofa' ambal namunai sope la'ela'ef ma pepel ae'anai.
43006058	Bret anama nakwaha heven nisila'i anama ae' atowe. Fowa' gani ehasepa ipe'isi sagwa' mana ea' esis saga'. Ea' emi egafis sogwa bret anama nafi'i heveni, esis sofa' ambal namunai sope la'ela'ef hihif.”
43006059	Jisas na'ipas na'ama nawalipas nomon ipat esis Juda sa'i basef sapeinai wambel Kaperneam.
43006060	Enis alupisi Jisasi hiesi same' basef amama ea' sa'i, “Basef amama ahifima ape'. Emi egafis nambimb sefa'am silam? Owa'etin.”
43006061	Ea' Jisas negawa alupusi ananisi sandaiwa'ma basef amama. Ea' na'ipas na'i, “Basef amama ma'i mohambombaga ukup ipe'imi?
43006062	I'i ipe' piti ae' ataga epen endilisiwei etanima ilata ilif fowa' apanima, nambimb ipe' gegelalasipa kwapete'epa.
43006063	Ambal Bu'unai Godi atona nese'epa ambal namunai pepe andeande' la'ela'ef hihif. Ea' waf hianai epes sanda'anai ina nagiambamepa, owa'etin. Basef amama atom ae' a'iami, amama mataga Ambal Bu'unai Godi amama ambal namunai napaimi mape andeande' la'ela'ef hihif.
43006064	Ea' enipa ina pembale'efa basef ae'ami, owa'.” Dei' main? Jisas fowa' dambadamba nagawa emi egafis owa' seambale'efanai ea' nagawa emi egalin nambimb ni'ipa naumbih nihi'ambama anan napoma.
43006065	Ea' na'ipas wapoti' na'i, “Amama atom ae' a'ipipa ma ina enis epes la'ifisa seafi'mai ae', owa'. Ahalome ae'anai nefela nomonas asasimi, sifi'mai ae'. I'i owa', owa'etin.”
43006066	Nemaf anama enis alupusi ananisi hiesi sakwahona sotanima safe' deindei, ina ata' sape salomana wapoti', owa'.
43006067	Ea' Jisas nahali' alupumi ananimi 12-peleim na'i, “Ipe' wapoti' pa'i pekwaha ae' pitanima pefe', a' amon?”
43006068	Ea' Saimon Pita nagwamana basef na'i, “Dembinai, afa' okwaha ine' ofe' eti wila emi? Basef ine'imi atom ma'ipafa ma weape ambal namunai andeande' la'ela'ef hihif.
43006069	Afa' ombale'efa ina ea' ogawa endilisi ine' aman Godi bu'unai endilisi, nasapa'ena nafi'i.”
43006070	Ea' Jisas nagwamama basef na'ipam na'i, “Ae' esahe'a ipe' 12-pelaipa ea' ae'ipei. Ea' anona ipe'inai ambal aonai napainai.”
43006071	Jisas na'i anona amamunai amam 12-peleim agilinama Judas, anan Saimon Kariotinai nogalomana. Anan nape naloma alupumi Jisasi 12-peleim, ea' anona nemaf nefe' nihi'ambam naumbih Jisasi anan napoma.
43007001	Amamaga mataga ea', Jisas nafe' nowalona etap hiagoma Galili. Esis Juda dambami asasimi mape etap hiagoma Judia ma'i mohana noga'. Na'ama anan ina ata' nafe' nape etap asasinai, owa'. Nape Galili atogon.
43007002	Ea' felefele' ma nemaf anama esis Juda sanda' anom gwa'aimi lu'wami ma ukup meapoma God. Ea' sala' aolah sa'uhi sapoma sanda' gwa'aimi amama.
43007003	Ea' owapana Jisasi ma'ipana ma'i, “Ine' nekwaha na'ae nefe' etap hiagoma Judia, ma alupusi seati maol la'ifinai ine'inai si'i God nanda'anai.
43007004	I'i anona aman ni'i epes hiesi sogawa maol ananinai, anan ina nondambaho' nonda'ana, owa'. Ine' na'ama etin, nekwaha wambel ine'inai nefe'ma epes hiesi sitilina seati maol ine'inai ma sogawena.”
43007005	Owapana ananimi ina mombale'efana, owa'. Ea' dei' ma'ipana basef amama.
43007006	Ea' Jisas na'ipam na'i, “Nimeguf hiami ipe'imi atom, ea' nemaf ae'anai dahandahama ina dei' nataga, ata' owa'. Nogota ae'anai neataga ae' efe' Jerusalem.
43007007	Ae' awalapa waf aonai epes etapasi sanda'anai. Ea' dei' ukup asasimi aoma ae'. Ea' ukup asasimi ina aoma ipe', owa'.
43007008	Ipe' pili' pendowasa' pefe'ma gwa'aimi amama. Ae' ota'. Dei' ae' ina endowasa', ata' owa'. Dei' main, nogota ae'anai ina dei' nataga.”
43007009	Anan na'ipam na'ama ma ea', ata' napani Galili.
43007010	Ea' owapana Jisasi mondowasa' mafe' Jerusalema gwa'aimi amama lu'wami. Amam mali' mafe', anan wapoti' nagi'mam nondowasa' ma gwa'aimi amama. Ea' anan ina nafe' nandawalap, owa'etin. Anan nandambaho' etin nafe'.
43007011	Nemaf anama sanda' gwa'aimi amama amam dambami Juda mape naep motaoma Jisas. Ea' mahali' esis ma'i, “Aman anama nape eti?”
43007012	Amam nematawa hiesi esis etis sanda'ipama anan sa'osa'ombel. Enis sa'i, “Anan aman bu'unai.” Ea' enis sa'i, “Owa', anan nambaso'ma epes hiesi.”
43007013	Ea' ina enin epen nawalapa basef na'iam alihima Jisas, owa'. Dei' main, esis hiesi umbamahasa amam agufumi esis Judai.
43007014	Esis sape sanda' gwa'aimi amama nimeguf wanom, ea' Jisas nafi'i nape ande' felefe'ma ipat lu'unai Godi sanda' lotuwanai nawalipasa basef esis.
43007015	Amam agufumi Judai gegelalasom endilisi mahali'as ma'i, “Anan ina nafe'ma skul. Emi egalin nase'ana gawa anama?”
43007016	Ea' Jisas nagwamam na'ipam na'i, “Gawa anama ina gawa ae'anai, owa'. Gawa anama anona amani nasapa'e afi'i.
43007017	I'i enin epen okom ni'i neanda' maol Godi si'i anan na'ianai, nambimb epen inima negawa basef ae' awalipasami mataga God o mataga Ae' atowe.
43007018	Emi egafis sie'ipasa gawa ananinai atona, esis sa'i enis epes seafela agof asasimi lu'um. Ea' emi egafis sonda' maola sefela agel anan nasapa'as safi'i, esis epes bu'wasi, sa'i basef endilisimi atom. Basef baso'maimi ina mapomas, owa'.
43007019	Fowa' Moses nase'epa mi'uli Godi ipe', ea' owa' enin epen dei' nape nalomepa nila mi'uli anama, owa'etin. Dei' maina ipe' pa'i pehe ega'?”
43007020	Ea' esis amam nematawa hiesi sagwamana basef sa'ipana sa'i, “Ambal aonai napaina. Emi egalin na'i nehena nega'?”
43007021	Ea' Jisas na'ipas na'i, “Ae' anda' pepel atotona ea' dei' ipe' gegelalasipa.
43007022	Ea' ipe' patopa'mam alop nogamepa ipe'imi nemaf anama Sabat papoma noma'wanai. Dei' main? Ipe' paila mi'uli anama fowa' God naso' Mosesanai. Moses atona ina nali' na'ipipa panda' waf anama, owa'. Dambadamba waf anama nali' natagama amam agufumi Judai fowa'imi mali'i.
43007023	Ipe' patopa'mam alop nogamepa nemaf anama Sabat ama ipe' ina pewala mi'uli anama God naso' Moses anai. Dei' maina ipe' ukup aoma ae' ma anda' anona aman bo'ona endilisi nemaf anama Sabat?
43007024	Ipe' ina pewaloga amamaga penda'am naep atom, owa'. Ipe' pewalogam ukup ipe'imi ma waf bu'unai atona peagawa waf esis sanda'anai bo'ona o aona.”
43007025	Enis epes Juda sape Jerusalemi same' basef amama ananimi sahali'as sa'i, “Anan ma'una anama dambami ape'imi ma'i mohana neaga'?
43007026	Anan nape nawalipasa basef alihiguma ea' amam agufumi ina magwamana anom basef, owa'. Amama endilisi a' amon? Amam dambami ape'imi mogawa aman anama Krais, God nandandepana nasapa'ana nafi'i?
43007027	Ape' mogawa aman anama nataga etap anae' ape'inai. Ea' anona nemaf owagama Krais neafi'i, ina enin epen negawa anan neatagama, owa'.”
43007028	Ea' Jisas ata' nape ande' felefe'ma ipat lu'unai Godi nawalipas na'i mehip na'i, “Endilisi, ipe' pegawa ae' atagama wambel ae'ainai. Ea' ae' ina afi'i etin aila okom ae'anai atona, owa'. Anan nasapa'e afi'i anan endilisinai. Ipe' ina pegawana, owa'.
43007029	Ea' ae' egawana. Dei' main, fowa' ae' alomana wape etifigin ea' anan nasapa'e afi'i.”
43007030	Esis same' basef amama ananimi, opalef aoma anan sa'i sefa'ana sonda'mana basef. Owa'etin. Dei' main, nemaf anama ananinai ina dei' nataga, ata' owa'.
43007031	Epes hiesi sape na'ae same'ana sembale'efana sa'i, “Nemaf anama Krais niefi'i, Anan nonda' maol la'ifinai. Maol Kraisi nambimb nikila' maol aman anama nanda'anai?”
43007032	Amam Farisi mame' esis amam nematawa hiesi sa'i basef so'umbelifi ifima ma Jisas. Ea' amam pris dambami maloma amam Farisi masapa' anom polisman mumafi ipat lu'unai Godi mafi'i mefa'ana.
43007033	Ea' Jisas na'ipas na'i, “Ae' ata' elomepa epe nogota bandana ea' etanima efe'ma Anan nasapa'e afi'i.
43007034	Ipe' nambimb pegolopa ae', owa'. Gani ae' nambimb iapanima, ipe' ina la'ifipa peafo'o, owa'.”
43007035	Ea' amam Juda atom manda'ipama ma'i, “Aman anama na'i nefe' eti ma afa' weagolopana? Anan nambimb nefe'ma esis Juda afa'isi saloma esis Grik sapoma ea' niwalipa esis Grik, a' amon?
43007036	Ea' na'i, ‘Ipe' pegolopa ae' ea' ina nambimb petolowe, owa'.’ Ea' na'iam wapoti' na'i, ‘Ipe' ina la'ifipa piti ae' eapoma, owa'.’ Basef amama ofagema ma'i main?”
43007037	Nemaf anama lu'unai akutainai ma esis Juda sanda' gwa'aimi amama, Jisas naitu na'i mehip na'i, “Emi egafis eap nese'as sifi'mai ae' sea' embel.
43007038	Emi egafis sembale'efa ae'i sotaga si'i basef mail Buk Baibeli ma'iam ma'i, ‘Emi egafis sembale'efa ae'i, esis nambimb embel ambal namunai napeimi motaga opalef asasimi nomon ea' kolo' etin muwisi ande'.’ ”
43007039	Basef Jisasi ofagema ma'i Ambal Bu'unai Godi anona nemaf esis sembale'efana sofa'ana nupe nolomas. Nemaf anama Ambal Bu'unai Godi ine' dei' nape naloma enis epes sembale'efanai, ata' owa'. Dei' main, Jisas ata' owa' noga' nohafel wapoti' nofa' agel lu'unaima howalagon ananinai, ata' owa'.
43007040	Ea' enis amam nematawa same' basef amama sa'i, “Endilisi, aman anama anan dembinai Profet ape' mape mohafanai.”
43007041	Ea' enis sa'i, “Dei' Krais nataga etap hiagoma Galili? Owa'etin.
43007042	Basef mail Baibeli ma'i na'ama ma'i, ‘Krais owagama notaga wambota Deviti wambel Betlehem, Devit fowa' napoma.’ ”
43007043	Ea' epes hiesi sandawal biefis sa'i Jisas emi egafuma.
43007044	Ea' enis sa'i sefa'ana nefe' nonda' basef, ea' owa'. Ina enis sefa'ana, owa'.
43007045	Amama mataga ea', polisman amama mumafi ipat lu'unai Godi motanima mafe'ma amam pris dambami maloma amam Farisi mapoma. Ea' dambami amama mahali' amam polisman ma'i, “Dei' maina ipe' owa' pewa' Jisas pefa'ana pifi'i?”
43007046	Ea' amam ma'i, “Fowa' gani nafi'i nafi'i nataga dei' owa' enin epen nawalapa basef si'i anan na'iam, owa'.”
43007047	Amam Farisi magwamama basef ma'i, “Anan nambaso'mepa wapoti', a' amon?
43007048	-
43007049	Ina anona dembinai o anona Farisi nembale'efana, owa'. Ea' amam nematawa isima hiesi, ina sogawa mi'uli Godi, owa'. Isima anona nemaf God nogwamasa waf aonai esis sanda'anai.”
43007050	-
43007051	Ea' Nikodemus fowa' nafe'ma Jisasi, anan dembinai naloma amam dambami Farisi, nahali'am na'i, “Afa' andeande'ma owaloga anona aman etin wi'i anan nanda' waf aonai, o owa'? Mi'uli afa'inai na'i na'ama na'i, afa' uli' uhali'ana ma weagawa waf ananinai neloma maol ananinai, ea' wi'i anom basef.”
43007052	Ea' amam ma'ipana ma'i, “Ine' wapoti' Galilinai? Owa'etin. Ine' ata' niti basef mail Buk Baibeli ea' nitalifam. Ama nambimb neagawa ina anona profet nataga etap hiagoma Galili, owa'etin.”
43007053	Amam amama hiami mafe' ifagw amamumi atona etin,
43008001	ea' Jisas nondowasa' nafe' halaf lawah oliv motawama.
43008002	Ea' kuhimbita atona netanima nafe' ande' felefele'ma ipat lu'unai Godi sanda' lotuwanai. Esis amam nematawa hiesi safi'mai anan ea' nape nawalipasa basef.
43008003	Ea' amam dambami mawalipasa mi'uli Godi maloma amam Farisi mati ano'w nemata'w kwanda' so'a waol kwaloma anona aman kwa'oh mao'wakw mafi'i. Ea' ma'ipakw kwaitu la'afena amam hiami matolo'w.
43008004	Ea' ma'ipa Jisas ma'i, “Dembinai tisa, nemata'w akwama afa' watolo'w kwaloma anona aman kwanda' so'a waola waf aonai.
43008005	Mi'uli God fowa' naso' Mosesanai na'ipafa na'i afa' okwaha otamba oha nematawa wanda' waf anama oga'. Ine' okom nape na'imama?”
43008006	Amam ma'i mogwambana. I'i anan owa' neagwamama basef andeande', monda'mana basef. Ea' Jisas natambe' notawa nanda' faf ananinai nanda' anom basef mail etap.
43008007	Amam maitu mope mahali'ana ma basef hiami, ea' nehafel naitu na'ipam na'i, “Ipe' emi egafipa owa' peanda' waf aonai, ipe' pili' pekwaha otam peha akwa'w.”
43008008	-
43008009	Ea' anan natambe' wapoti' nanda' anom basef mail etap. Amam mome' basef amama ananimi ea' mandamboma atona etin matanima mafe'. Amam hagami mali' mafe' ea' awomimi magi' mafe'. Mafe' atona etin makwaha akwa'w ato'w kwaitu.
43008010	Ea' Jisas nehafel naitu nahali'akw na'i, “Dei' amam amama mafe' eti? Owa' anona aman ni'i nenda'mena basef?”
43008011	Ea' akwa'w kwa'ipana kwa'i, “Dembinai, owa'. Mafe' hi'alam.” Ea' na'ipakw na'i, “Ae' na'ama etin si'i amam. Ae' ina anda'mena basef, owa'. Ine' fo'o, ea' ina netanima nenda' waf aonai wapoti', owa'.”
43008012	Ea' Jisas na'ipa amam nematawa wapoti' na'i, “Ae' si'i howalagon nafi'i etap. Emi egafis siela ae' esis ina nambimb sefe' akota eaf asasinai, owa'. Esis sope howalagoma ambal namunai nupais.”
43008013	Ea' amam Farisi ma'ipana ma'i mogwambana anom basef ma'i, “Dei' ine' na'i basefa ine' etina. Na'ama afa' ina ombale'efena, owa'. Basef ine'imi ina endilisimi, owa'.”
43008014	Ea' Jisas nagwamama basef na'i, “Ae' a'ipasa basefa ae'. Ea' dei' basef amama ae'ami endilisimi atom. Dei' main, ae' egawa ae' ataga afi'ima ea' egawa anama anona nemaf eafe'ma. Ea' ipe' ina pegawa anama ae' ataga afi'ima, o anona nemaf eafe'ma, owa'.
43008015	Ipe' pawaloga epes si'i epes etapasi sawalogas. Ea' ae' owa'. Ae' ina ewaloga enin epen, owa'.
43008016	I'i ae' ewaloga enis epes, ae' ewalogas andeande' endilisi. Dei' main? Ina ae' atowe ape, owa'. Ae' ape aloma Ahalome nasapa'e afi'i. Na'ama afa' biafa wawalogas andeande' endilisi.
43008017	Anom basef mail mi'uli ipe'inai ma'i, ‘I'i anom amam biam mie'i basef etifim, basef amama amamumi endilisimi atom.’
43008018	Basef amama ma ae' afa' biafa wa'iam, ae' aloma Ahalome ae'anai nasapa'e afi'i.”
43008019	Ea' amam mahali'ana ma'i, “Ahalomena ine'inai nape eti?” Ea' Jisas nagwamama basef na'i, “Ipe' ina pegawa ae', ea' ipe' ine' pegawa Ahalome ae'anai wapoti'. I'i ipe' pegawa ae, ipe' pegawa Ahalome ae'anai wapoti'. Owa'etin.”
43008020	Ea' Jisas ata' nawalapa basef anama nomon ipat lu'unai Godi sanda' lotuwanai ma rum sambe' otamba moni sanda' ofa anai na'oma. Ea' ina anona aman nafe' nombalo'ana nofa'ana ma neanda' basef, owa'. Dei' main, nogota ananinai ata' owa' neataga.
43008021	Ea' Jisas na'ipam wapoti' na'i, “Ae' nambimb ekwahipa efe'. Ea' ipe' pegolope ea' ina petolowe, owa'. Ipe' pepe pega' ma waf aonai ipe'inai. Dei' main, anama ae' eafe'ma, ipe' ina nambimb la'ifipa peafo'oma, owa'.”
43008022	Ea' amam Juda manda'ipama ma'i, “Anan na'i nefe' eti, ma afa' ina la'ififa weafo'o? Dei' maina anan na'i na'ama? Anan na'i nondaha anan atona?”
43008023	Ea' Jisas nagwamama basef wapoti' na'i, “Ipe' pape etap anae'. Ea' ae' ape ilif. Wambel ipe'inai etap anae', ea' ae' owa'.
43008024	Ae' a'ipipa ea'. Nambimb ipe' pega' ma waf aonai ipe' panda'anai ata' la'ela'ef napaipa. I'i ipe' owa' peambale'efa ae', aman God nasapa'e afi'i, nambimb ipe' pega' ma waf aonai ipe' panda'anai la'ela'ef napaipa.”
43008025	-
43008026	Ea' amam mahali'ana ma'i, “Ine' emi egafina?” Ea' Jisas nagwamama basef na'i, “Si'i fowa' ali' a'ipipa. Ae' la'ifiwei ma i'ipipa basef hiami ipe' ma ienda' kotimipa ma basef hiami amama a'ipipami. Ea' anan nasapa'e afi'i, anan endilisinai. Basef ananimi ae' ame'am ea' a'ipipam ipe' hipei pape etapi.”
43008027	Amam ina mogawa Jisas na'ipama Ahalomana ananinai, owa'.
43008028	Na'ama Jisas na'ipam na'i, “Nambimb ipe' pesa'ma ae' ataga epen endilisiwei piundi il lawag usi'inai tu'wanainai ilif. Nemaf anama ipe' pegawa basef amama ma'i ae' atowe ea' ma'uwi si'i ali' a'ipipa. Ea' pegawa ae' ina anda' maol ae' atowe a'ianai, owa'. Basef Ahalome na'ipiami, amama atom a'iam a'ipipam.
43008029	Anan nasapa'e afi'i nape nalome. Anan ina nakwahowe ae' atowe ape, owa'. Dei' main, la'ela'ef ae' aila okom ananinai anda' maol.”
43008030	Jisas ata' na'ipam etin, hiesi sambale'efana.
43008031	Ea' Jisas na'ipa esis Juda sambale'efana na'i, “I'i ipe' pembale'efa basef ae'ami pilam, ipe' alupipei ae'ipei endilisi.
43008032	Ea' ipe' nambimb pegawa basef endilisimi ea' amama atom motagahipa pepe wafifipa.”
43008033	Ea' esis sagwamana basef sa'i, “Ape' akupana Abrahami. Ape' ina agof a'apa mape owina enis epes, owa'etin. Dei' maina ine' na'ipapa na'i basef endilisimi matagahepa mape wafifipa?”
43008034	Ea' Jisas nagwamasa basef na'i, “Endilisi ae' a'ipipa, emi egafis sape sanda' waf aonai, waf anama newa'as sape si'i agof a'asi sape owina enis epes.
43008035	Epes isima agof a'asi sape sanda' waf aonai ina sape andeande' ma wambota ananinai la'ela'ef, owa'. Ea' esis sape batausana ananisi endilisi, esis sape wambota ananinai andeande' la'ela'ef hihif.
43008036	I'i Ae' Nogalomana Ananiwei etagahipa panda' waf aonai newa'epa la'ifipa, nambimb pepe andeande' wafifipa endilisi.
43008037	Ae' egawa ipe' pataga wambota Abrahami. Ea' ipe' pa'i pehe ega'. Dei' main, basef amama ae'ami ina mape nomonas ipe'imi, owa'.
43008038	Ae' awalapa basef amama ma amamaga ae' aloma Ahalome ae'anai watolom, ea' a'ipipa basef amama, ea' ipe' panda'am si'i pame' ahalomepa ipe'inai na'ipipa.”
43008039	-
43008040	Esis Juda sagwamana basef sa'i, “Bafalamapa ape'inai Abraham.” Ea' Jisas na'i, “I'i ipe' Abraham batawisanai, ipe' penda' maol Abrahami. Owa'etin. Ea' pa'i mehipa pehe eaga'. Ae' a'ipipa basef endilisimi atom ame' God na'ipiami. Abraham ina nanda' waf anama si'i ipe' pa'i pehe ega', owa'etin.
43008041	Ipe' panda' waf ahalomepa ipe'inai nanda'anai.” Ea' esis sagwamana basef sa'i, “Mamalapa ape'iwai ina wanda' so'a waol olapa, owa'. Ahalomapa ape'inei God atona.”
43008042	Ea' Jisas na'ipas na'i, “I'i God ahalomepa ipe'inai, ukup ipe'imi mimila ae'. Ina ae' atowe ela okom afi'i, owa'etin. Ahalome nasapa'e afi'i ape na'ae.
43008043	Dei' maina ipe' owa' peagawa basef ae'ami? Ipe' ina la'ifipama peme' basef ae' a'iemi pielam, owa'.
43008044	Ahalomepa ipe'inai Satan ea' ipe' paila nomonas ananimi atom. Fowa' dambadamba nafi'i nafi'i nataga dei', anan naha epes saga', ea' nowa' alafugama basef endilisimi. Nomonas ananimi ina mapoma basef endilisimi, owa'. Anan nambaso'mas nimeguf hiami la'ela'ef. Basef baso'maimi anan na'iami, amama si'i diga ananinai. Dei' main, anan epen nambaso'ami ea' ofagenama basef baso'maimi hiami.
43008045	Ea' ae' a'ipipa basef endilisimi atom. Amama atom dei' ipe' pandaiwa'ma peambalefa ae'.
43008046	Emi egafis sape la'afena ipe'i la'ifipa ma peawalapa anona waf aonai atotona ae' anda'anai? Owa'etin. I'i ae' ie'ipipa basef endilisimi, dei' maina ipe' owa' peambale'efa ae'?
43008047	Epes Godi same' basef ananimi. Ea' ipe' ina epes Godi, owa'. Ipe' enipa epes. Na'ama ipe' owa' peme' basef ananimi.”
43008048	Ea' esis Juda sagwamana basef sa'i, “Ape' ma'i endilisi ine' Samariainai naumbih ape'inai ea' ambal aonai napaina.”
43008049	Ea' Jisas na'i, “Ae' ambal aonai owa'etin. Ea' ae' afela agel Ahalome ae'anai ea' ipe' panda' agel ae'anai nowala.
43008050	Ae' ina anda' maola enis epes seafela agel ae'anai lu'una, owa'. Ea' anona dembinai nanda' maol na'i enis epes seafela agel ae'anai, Ahalome nape dembinai jas.
43008051	Ae' a'ipipa basef endilisimi atom. Emi egafis sembale'efa basef ae'ami sielam, esis ina anona nemaf soga', owa'. Sope la'ela'ef hihif.”
43008052	Ea' esis Juda same' basef amama sa'i, “Dei' ape' mogawa ine' ambal aonai nape nomonas ine'imi. Abraham fowa' gani naga' ea' amam profet fowa'imi wapoti' maga'. Ea' ine' na'i, emi egafis seambale'efa basef ine'imi esis ina soga', owa'.”
43008053	Ea' sahali'ana wapoti' sa'i, “Ine' nikila' bafalomapa ape'inai Abraham? Anan naga' ea' amam profet wapoti' maga'. Ea' ine' na'i ine' emi egafina?”
43008054	-
43008055	Ea' Jisas nagwa basef na'ama na'i, “I'i ae' efela agel ae'anai lu'una, agel ae'anai wafinai si'i basef wafimi. Ea' Ahalome ipe' pa'i God ipe'inai, anan nafela agel ae'anai lu'una. Ipe' ina pegawana, owa'. Ae' atowe egawana. I'i ae' i'i owa' eagawana, a'i basef baso'maimi si'i ipe' pambaso'am. Owa'etin. Ae' egawana aila basef ananimi.
43008056	Abraham bafalomepa ipe'inai, anan nandanifel ma nati nogota ae'anai nataga, si'i nati ae' ma nandanifel endilisi.”
43008057	Ea' esis Juda sa'ipana sa'i, “Afagof ine'imi ata' owa' 50-peleim, ine' na'i nati Abraham?”
43008058	Ea' Jisas nagwamasa basef na'ipas na'i, “Ae' a'ipipa endilisi, fowa' gani Abraham mama'wana ata' owa' kolanai, ae' ali' ape.”
43008059	Esis same' basef ananimi, ea' amam Juda mafe' mafela otamba ma'i mokwahom mohana, ea' Jisas nakwaha ipat lu'unai Godi nandambaho' nawisi ande' nafe'.
43009001	Jisas nafe' eaf ea' nati anona aman naep mase'anai. Fowa' mama'wana kolana naep mase'ana nape na'ama etin la'ela'ef.
43009002	Ea' alupumi ananimi mahali'ana ma'i, “Dembinai tisa, dei' maina aman anama naep mase'ana? Anan nanda' waf aonai o esis mamasana ananisi sanda' waf aonai selana?”
43009003	Ea' Jisas na'ipam na'i, “Ofagema ma anan naep mase'ana ina mamasana sanda' waf aonai o anan nanda' waf aonai, owa'. Anan naep mase'ana ma maol Godi notaga lu'una nondawalap. Amama atom dei' naep mase'ana.
43009004	Dei' ea' alip, nogota anama ape' monda' maola anan nasapa'e afi'i. Owamb neataga ina ata' monda' maol, owa'etin.
43009005	Ae' ata' ape etap anae' ape si'i nagwapin howalagon ipe'iwei ipe' hipei pape etapi.”
43009006	Jisas na'ipam na'ama, ea' nisi'wafa apah nandisam maloma etap. Ea' nasemanam naep aman anama.
43009007	Ea' na'ipana na'i, “Ine' nefe' nesa'opa naep embel walemb batupa'manai anama Siloam.” Basef ofagema ma agel anama na'i, nasapa'ana nafe'. Ea' aman anama nafe' nasa'opa naep ananimi, ma ata' netanimani, naep matiana andeande' bo'ona.
43009008	Esis wambel atona saloma enis fowa' sati anan nape eaf nandailasa otamba gwa'aimi maim sahali'as sa'i, “Anan aman anama ma'una fowa' nape eaf nandailasa gwa'aimi maim?”
43009009	Ea' enis sa'i, “Anan ma'una.” Ea' enis sa'i, “Owa'. Anona aman anama. Ea' amaga ananinai si'i anan.” Ea' aman anama atona fowa' naep mase'anai na'i, “Ae' ma'uwi.”
43009010	Ea' esis sahali'ana mehip sa'i, “Ine' nanda' maina dei' nati andeande'?”
43009011	Ea' anan nagwamas na'i, “Anona aman agel ananinai Jisas nanda' etap maloma apah ananimi nambomam nanda'meam naep ae'ami. Ea' na'ipi na'i, ‘Ine' nefe' nesa'of walemb batupa'manai Siloam.’ Ea' afe' asa'of ea' naep mati.”
43009012	Ea' sahali'ana sa'i, “Aman anama nape eti?” Ea' na'ipas na'i, “Ae' ina egawa napoma, owa'.”
43009013	Esis sao'wa aman anama fowa' naep mase'anai safe'ma amam Farisi.
43009014	Nemaf anama esis sapoma noma'wanai Sabat, anama atona Jisas nanda' etap maloma apah nambomam nanda'mana naep ananimi ea' naep matiana.
43009015	Ea' amam Farisi mahali'ana wapoti' ma'i, “Anan nanda'mena maina dei' naep mati?” Ea' aman anama nagwamam na'i, “Anan nanda' etap maloma apah ananimi nanda'meam naep ae'ami, ea' afe' asa'opa naep ea' dei' naep mati.”
43009016	Ea' anom Farisi ma'i, “Aman anama ina naila mi'uli ma nemaf anama Sabat, owa'. Na'ama dei' anan ina aman Godi, owa'.” Ea' anom Farisi ma'i, “Anona aman nanda' waf aonai ina la'ifina ma neanda' maol la'ifinai si'i God nanda'anai, owa'.” Ea' amam Farisi mandawal biefim.
43009017	Ea' mahali' aman anama fowa' naep mase'anai wapoti' ma'i, “Ine' negawana na'imama? Aman anama nanda' naep ine'imi mati.” Ea' aman anama na'i, “Anan profet.”
43009018	Ea' amam dambami esis Judai ina mombale'efana ma'i endilisi, owa'. Ea' mofalai mamasana ananisi safi'i mahali'as.
43009019	Ea' mahali'as ma'i, “Aman anama nogalomepa ipe'inai? Aman anama ipe' pa'i naep ananimi mase'anai fowa' mama'wana kolana? Dei' anan nati andeande' na'imama?”
43009020	Esis mamasana sagwamama basef sa'i, “Afa' ogawa anan nogalomafa afa'inai. Ea' ogawa fowa' mama'wana kolana naep mase'ana.
43009021	Ea' afa' ina ogawa dei' anan nati, nati andeande' na'imama. Emi nanda' naep ananimi matiana, afa' ina ogawa. Anan dambena ea', afa' wa'i ipe' pihali' anan ni'ipipa.”
43009022	Esis mamasana ananisi umbamahasa amam agufumi Juda. Dei' sa'iam na'ama. Dei' main, amam agufumi Juda ma'i basef mandame'mam ea' ma'i, emi egafis si'i basefa Jisas si'i anan Krais, amam mogalo'mas ipat esis Juda sa'i basef sapeinai ma ina sonda' lotu sealomas wapoti', owa'.
43009023	Amam ma'iam na'ama dei' mamasana ananisi umbamahas sa'i, “Anan dambena ea'. Pihali' anan ni'ipipa.”
43009024	Ea' amam mofalai aman anama wapoti' ma'ipana ma'i, “Ine' ni'i basef endilisimi atom, God natilina. Afa' ogawa aman anama Jisas, anan aman aonai.”
43009025	Ea' anan nagwamam na'i, “Ae' ina egawa waf ananinai aonai o owa'. Ea' ae' egawa endilisi, fowa' naep ae'ami mase'e ea' dei' ati andeande'.”
43009026	Ea' mahali'ana ma'i, “Anan nanda'mena maina dei' nanda' naep ine'imi mati?”
43009027	Anan nagwamama basef na'i, “Do'ok ae' a'ipipa ea', ea' ipe' ina pame'e, owa'. Dei' maina pa'i peme' basef amama wapoti'? Ipe' wapoti' pa'i petaga alupipei ananipei pilana?”
43009028	Ea' amam ma'i basef wandafumi ma anan ma'i, “Ine' aman alupinai ananinai. Ea' afa' alupufai Mosesi.
43009029	Afa' ogawa God fowa' gani na'ipa Moses ea' aman anama afa' ina ogawa waf ofagena ananinai anan nataga eti?”
43009030	Ea' anan nagwamama basef na'i, “Amama amamaga maim? Ipe' ina pegawa anan nataga eti, ea' anan nanda' naep ae'ami mati.
43009031	Ape' mogawa God ina name' esis sanda' waf aonai, owa'. Anan name' emi egafis sanda' maol ananinai safela agel ananinai ma seame' basef ananimi.
43009032	Fowa' gani nafi'i nafi'i nataga dei' ina anom basef ma'i anona aman mama'wana kolana ea' nataga naep mase'ana ma anona nemaf anona aman nonda' naep mitiana, owa'etin.
43009033	I'i aman anama ina aman Godi, anan ina nambimb nenda' anom amamaga. Owa'etin. Anan aman Godi.”
43009034	Ea' amam magwamana basef ma'i, “Endilisi, fowa' mama'wena kolaena ine' nanda' waf aonai atona. Ea' ina niwalipafa, owa'.” Ea' amam magalo'mana ipat anama esis Juda sa'i basef sapeinai, ina ata' nolomas nonda' lotu wapoti', owa'.
43009035	Ea' Jisas name' basefa amam magalo'mana nape ande' ea' nagolopana natolona nahali'ana na'i, “Ine' nembale'efa aman anama nataga epen endilisinai?”
43009036	Ea' nahali'ana na'i, “Dembinai, aman anama emi? Ni'ipiana ma embale'efana.”
43009037	Ea' Jisas na'ipana na'i, “Dei' ine' natolona ea'. Anan epen anama dei' na'i nalomanai.”
43009038	Ea' na'i, “Dembinai, dei' embale'efena.” Na'iam na'ama ea', nindiwa nembawa netawa etap nanda' lotumana.
43009039	Ea' Jisas na'i, “Ae' afi'i etap anae' ma eawaloga epes hiesi hi'ilas. Ama esis naep mase'asi nambimb seati andeande' ea' isima naep matiasi ea' naep mease'as.”
43009040	Ea' anom Farisi mape malomana mame' basef amama mahali'ana ma'i, “Amama maim basef? Ine' na'i afa' naep mase'afa wapoti' a' amon?”
43009041	Ea' Jisas na'ipam na'i, “I'i ipe' naep mease'ipei, ipe' waf aonai a'epa. Owa'etin. Ipe' pa'i, ‘Afa' wati.’ Na'ama waf aonai ipe'inai ata' napomepa.”
43010001	Ea' Jisas na'i, “Endilisi ae' a'ipipa, emi egafis owa' suwisi uta endalelemb sipsipi ma esis situ siwisi anagon, epes isima sanda' wali.
43010002	Epen anama bu'unai nawisi utai, anan numafi sipsipi.
43010003	Aman numafi utai nawisi'amana uta ma numafi sipsip. Amam sipsip mame' malogel ananinai. Anan nofala agofa sipsip ananimi, ea' nao'wam mawisi ande'.
43010004	Nao'wa sipsip ananimi hiami mawisi ande' hi'alam ea' nali' nafe', amam magi'mana mafe'. Dei' main? Amam mogawa maf ananinai.
43010005	Ea' sipsip ina magi'ma anona epen, owa'. Na'ama mondafa'mana mofa' mefe' atona etin. Dei' main? Amam ina mogawa maf ananinai, owa'.”
43010006	Ea' Jisas na'ipasa basef womun etin na'ama, ea' esis ina sogawa basef ofagema, owa'.
43010007	Ea' Jisas na'ipas wapoti' na'i, “Endilisi ae' a'ipipa, ae' si'i uta sipsip miawisanai.
43010008	Amam fowa' mumafi sipsipi, amam hiami manda' wali ea' sipsip ina mame' maguf amamumi, owa'.
43010009	Ae' si'i uta. Emi egafis siwisi ae' nomon, God nefa'as seatanimani. Esis suwis suwisi sea' gwa'aimi bu'wami.
43010010	Amam makualifi ina mafi'i ma meanda' anona maol, owa'. Amam mafi'i ma makualef mohas saga' mohambombagas. Ae' afi'i ma ipe' peape andeande' ambal namunai nopeipa si'ipa endilisi.
43010011	Ae' aman bu'uwei imafi sipsipi, a'i a'e ma eaga' ma iegiambama sipsip imafiam.
43010012	I'i anona aman nenda' maola neafa' otamba atomi ma numafi sipsip amamai, anan okom ni'i nofa' otamba atom. Anan ina nambimb numafi sipsip andeande', owa'. Anan ina aman endilisi numafi sipsipi, owa'. Maina nemaf niti nombagw maitu aolupi mufi'i, anan umbamohana nokwaha sipsip atom mitu nofa' nefe'. Ea' nombagw amama muwis moha sipsip mofa' mefe' atona etin.
43010013	Aman anama nanda' maola otamba atomi, nambimb niti nombagw amama mufi'i, ea' umbamohana nofa' nefe'. Dei' main, anan nanda' maola otamba atom, ea' nandaiwa' ma numafi sipsip andeande'.
43010014	Ae' aman bu'uwei imafi sipsip andeande'i. Ae' egawa sipsip ae'ami ea' sipsip mogawa ae'.
43010015	Ea' na'ama etin si'i Ahalome ae'anai negawa ae', ae' egawa anan. Ae' a'i a'e ma ega' iegiambama sipsip ae'ami.
43010016	Ae' anom sipsip maitu anagon. Amam ina maitu nomon endalelemb amama, owa'. Amam maitu endalelemb anagon. Ae' okom na'iam endilisi anona nemaf efa'am mifi'i mome' maf ae'anai ekolasom mitu endalelemb etifigin ea' ae' atowe imafiam.
43010017	Ae' a'i ega' ma ieigiambama sipsip ae'ami ma nambimb ehafel eape namowe wapoti'. Amama atom Ahalome ae'anai okom nainaila ae' endilisi.
43010018	Ina anona aman noha ambal ae'anai ega', owa'etin. Okom ae'anai atona a'i nambimb eaga'. Ae' efa' agel lu'unai ma ega' eahafel wapoti'. Ahalome ae'anai na'ipi basef la'ifimi ea' a'i enda'am na'ama.”
43010019	-
43010020	Esis Juda same' basef amama ea' sandawaloga biefis. Hiesi sa'i, “Ambagof awami mapaina ea' nahaga nagaol endilisi. Dei' maina ipe' pame' basef ananimi?”
43010021	Ea' enis sa'i, “Anona aman ambagof awami mapainai ina na'i anom basef si'i anan na'iami, owa'. Anan ambagof awami mapainai, ina la'ifinama nenda' aman anama naep mase'anai niti wapoti', owa'etin.”
43010022	-
43010023	Nogota anama nomanamb lu'wami mataga si'i asaf atona nalai, esis Juda sanda' anom gwa'aimi lu'wami ma seanda' lotu lu'unai gani Jerusalem. Ea' Jisas nafe' nawis ipat lu'unai Godi ilafunama fowa' gani Solomon nala'anai.
43010024	Ea' amam Juda mafi'i maitu malipana ma'i, “Ine' nanda' opalef afa'imi mataga nomonas biefim. Maina nemaf ni'ipafa alihim? I'i ine' Krais, dei' ni'ipafa basef alihim.”
43010025	Ea' Jisas nagwamama basef na'i, “Ae' a'ipipa ea', ipe' ina pembale'efa ae', owa'. Ae' anda' ikwaf hianai la'ifinai ma agel Ahalomei, ikwaf anama nihi'ambepa ae' emi egaliwi.
43010026	Ea' ipe' ina sipsip ae'ipai, owa'. Ipe' enipa sipsip. Na'ama dei' ipe' ina pembale'efa ae', owa'.
43010027	Sipsip ae'ami mame' maf ae'anai ea' egawa amam ea' amam maila ae'.
43010028	Ae' ase'am ambal namunai ma meape andeande' la'ela'ef hihif. Amam ina moga', owa'etin. Ina enin epen la'ifina neatagahom lagof ae'ami nefa'am, owa'etin. Amam mope lagof ae'ami la'ela'ef hihif.
43010029	Ahalome ae'anai nase'e sipsip amama ae'ami. Ina enin epen anona nemaf la'ifina neatagahom lagel Ahalomei nefa'am, owa'etin. Dei' main, Ahalome ae'anai la'ifinai endilisi nikila' epes hiesi.
43010030	Ae' aloma Ahalome, afa' biafa wape atotofa.”
43010031	Ea' amam Juda mafe' mafela otamba wapoti' ma'i mokwahom mohana afuna.
43010032	Ea' Jisas na'ipam na'i, “Ae' ihi'ambepa ikwaf hianai la'ifinai nataga Ahalomei ea' patolona. Ea' ukup ipe'imi mapoma maina ikwaf ae' ali' anda'anai dei' pa'i pekwaha otamba pehe?”
43010033	Ea' amam Juda magwamana basef ma'i, “Afa' ina wakwaha otamba wa'i ohena nanda' ikwaf anama hianai, owa'. Ine' aman falafunai nanda' findiwa, na'i ine' etina God. Ea' afa' wa'i ohena otamba.”
43010034	Ea' Jisas nagwamama basef na'i, “Anom basef Godi mail mi'uli ipe'inai ma'iam ma'i, God na'i, ‘Ae' a'ipipa ea' a'i, ipe' si'i anom god.’
43010035	-
43010036	Fowa' basef Godi mafe'ma epes isima ma'i, ‘God na'i, ipe' atona etin si'i god.’ Basef amama ina malo, owa'. Mape la'ela'ef mandawalap endilisi. Ahalome ae'anai atona nesahe'e nanda'e ape bo'wawe ananiwei atowe nasapa'e afi'i etap anae'. Ea' a'i ae' Nogalomana ananiwei. Dei' maina ipe' pa'i ae' anda' God findiwana?
43010037	I'i ae' ina anda' maol Ahalome ae'anai, andeande'ma ipe' pindaiwa' ma pembale'efa ae'.
43010038	I'i ae' enda' maol ananinai ma i'i ipe' owa' peambale'efa ae', hapaimi. Ipe' piti ikwaf la'ifinai anda'anai, ea' pegawa Ahalome nape nalome, ape alomana.”
43010039	Ea' amam Juda ma'i mombalo'ana ma mowa'ana. Owa'etin. Anan nakwahom ea' nafe'.
43010040	Ea' Jisas notanima nambo walemb Jordan fisana nafe' nataga anama fowa' dambadamba Jon napisi'as embel ea' nape anama.
43010041	Ea' amam nematawa hiesi safi'mai anan. Esis sa'i, “Jon owa' nonda' anona ikwaf la'ifinai, ea' basef ananimi hiami na'iama Jisas, amama endilisimi atom.”
43010042	Ea' amam nematawa hiesi sombale'efa Jisas anama.
43011001	-
43011002	Anona aman awes nanda'anai agel ananinai Lasarus. Anan naloma hanitiamana ananiwai biawa, Maria kwaloma Marta sape wambel anama Betani. Maria akwama ato'w nambimb kwokolo'wam sanda balaga Dembinai ma konda' auf balaga ako'unai kwundisamana bo'wagah ananimi.
43011003	Ea' awau wasapa' basef mafe'ma Jisas wa'i, “Dembinai, aman anama ine' okom nainailanai awes nanda'ana na'oh.”
43011004	Ea' Jisas name' basef amama na'i, “Ina awes nanda'ana ma neaga', owa'. Anan awes nanda'ana ma esis sefela agel ae' Nogalomana Godi, ea' sefela agel Godi wapoti'.”
43011005	Ea' Jisas okom nainaila Marta kwaloma owama'w Maria waloma Lasarus.
43011006	Anan name' basefa Lasarus awes nanda'ana, ea' anan ata' napani nimeguf biam wapoti' wambel anama napanima.
43011007	Nimeguf biam mafe'ma ea', na'ipa alupumi ananimi na'i, “Afa' dei' otanima ofe' etap hiagoma Judia.”
43011008	Ea' alupumi ananimi magwamana basef ma'i, “Dembinai tisa, nimbewa' esis Juda sa'i sokwaha otamba sehena afina, ea' dei' ine' na'i netanima nefe' anama wapoti', a' amon?”
43011009	Ea' Jisas nagwamama basef na'i, “Nemaf atotona awa 12-pelain nape. Emi egafis safe' alipi esis ina sowa, owa'. Dei' main, esis sati hauguma etap anae' howalagon safe' andeande'.
43011010	Ea' i'i esis seafe' owamb, atuwasi sowa. Dei' main? Esis nagwapin howalagon a'as.”
43011011	Jisas na'ipam na'ama ma ea', na'ipam wapoti' na'i, “Alupunai afa'inai Lasarus anan na'oh. Ae' atuwasi efe' etap hiagoma Judia ma inimbalona.”
43011012	Ea' alupumi ananimi magwamana basef ma'i, “Dembinai, i'i anan no'oh etin, nambimb ambo'ona.”
43011013	Do'ok Jisas nali' na'ipam na'i Lasarus na'oh, na'i Lasarus naga' endilisi. Ea' alupumi ananimi ukup ma'i anan ata' na'oh etin.
43011014	Dei' Jisas na'ipam alihim na'i, “Lasarus naga' endilisi.
43011015	Ae' andanifel ma ae' ina alomana wape atagon nemaf anan naga'anai. Ama ipe' atuwasi peambale'efa ae'. Dei' afa' ofe'ma anan na'oma.”
43011016	Ea' Tomas agel wa'ana Didimus na'ipa anom alupumi Jisasi na'i, “Afa' ofe' wapoti' ma oga' olomana.”
43011017	Lasarus naga' ea' sawana. Nimeguf biamibiam mafe' ea', Jisas nafi'i nataga. Anan nogawa Lasarus sawana nape hi'agif nimeguf biamibiam.
43011018	-
43011019	Wambel anama Betani nape felefele'ma Jerusalem, si'i kilomita wenifin. Ea' amam Juda hiami mafi'i ma monda' opalef hanitiamana biawa Marta kwaloma Maria mope awanema anan hanitinamawa naga'.
43011020	Marta kwame' basefa Jisas nafi'i etin, kwafe' kwatolona eaf, ea' Maria ata' kwapani ipat.
43011021	Ea' Marta kwafe'ma Jisas kwa'ipana kwa'i, “Dembinai, i'i ine' nepe na'ae, hanitiname ae'inai ina noga', owa'.”
43011022	Ea' akwa'w kwa'ipana wapoti' kwa'i, “Ae' egawa ine' dei' atef nihali' Goda maim amamaga, anan nise'enam.”
43011023	Ea' Jisas na'ipakw na'i, “Hanitinamena nambimb nehafel wapoti'.”
43011024	Ea' Marta kwagwamana basef kwa'i, “Ae' egawa anan anona nemaf nehafel wapoti' nemaf akutainai anama epes hiesi saga'i seahafel wapoti'anai.”
43011025	Ea' Jisas na'ipakw na'i, “Ofagema epes seahafel wapoti' ma sofa' ambal namunai, ae' atowe. Emi egafis seambale'efa ae'i, anona nemaf saga' ea' sehafel wapoti' sefa' ambal namunai sope andeande' la'ela'ef.
43011026	Emi epes ata' sape namisa seambale'efa ae'i, esis sope andeande'. Ina ata' soga' wapoti', owa'etin. Sope la'ela'ef hihif. Ine' nembale'efa basef amama?”
43011027	Ea' kwa'ipana kwa'i, “A'e Dembinai, ae' embale'efa ine' Krais, God nandandepena nasapa'ena nafi'i. Ine' nogalomana ananinai, fowa' anan na'i nifi'i etap anae'.”
43011028	Akwa'w kwa'ipana na'ama, kotanima kwafe'ma owama'w Maria kwa'ipakw sa'osa'ombel kwa'i, “Dembinai Tisa nafi'i nataga nofalena.”
43011029	Maria kwame' basef amama etin, kohafel mehip kwafe'mana.
43011030	Jisas ina dei' nawisi wambel lu'unai la'afen, owa'. Ata' napani wambel di'inai do'ok Marta kwatagamana.
43011031	Amam Juda mape maloma Maria nomon ipat awaunai ma'i monda' okom akwa'unai la'ifina. Ea' amam mati Maria kwahafel mehip kwafe'. Amam ukup ma'i akwa'w kwafe' hi'agifa kwa'i kwealopana. Ea' magi'mokw mafe'.
43011032	Ea' Maria kwafe'ma anama Jisas napoma kwatolona kundiwa nembawa felefele'ma bo'wagah ananimi kwa'ipana kwa'i, “Dembinai, i'i ine' nepe nelomapa, hanitiname ae'inai ina noga', owa'.”
43011033	Jisas nati akwa'w kwape kwalef etin ea' nati amam Juda mafi'i maloma'w malef wapoti'. Ea' nati esis uwahipis opaf ananinai aona endilisi na'i nelef etin.
43011034	Ea' nahali'as na'i, “Ipe' pawana eti?” Ea' esis sa'ipana sa'i, “Dembinai, fi'i netologon.”
43011035	Ea' anan nalef.
43011036	Amam Juda mati anan nalef na'ama ma'i, “Ipe' petolona! Anan okom nainailana endilisi.”
43011037	Ea' anom ma'i, “Aman anama ma'una nanda' aman anama naep mase'anai ma dei' naep matiana. Anan la'ifinai ma fowa' nili' nifi'i ma niegiambama aman anama, dei' nope o noga'?”
43011038	Ea' Jisas opaf nimanina endilisi nafe' nataga hi'agif anama lu'unai sagwasogon nawis owap lu'unai. Ea' sanda' anona owap lu'unai sowalo uta.
43011039	Ea' na'ipas na'i, “Ipe' lefatana owap anama nowalo utai.” Ea' Marta haniti'mana aman anama naga'i kwa'i, “Dembinai, anan nape nimeguf biamibiam ea'. Dei' alogw awami ea' mana.”
43011040	Ea' Jisas na'ipakw na'i, “Fowa' ali' a'ipina dei' i'ipina wapoti', i'i ine' nembale'efa ae', atuwasi niti nafifili pepel Godi.”
43011041	-
43011042	Ea' esis selefatana owap anama ea' Jisas naniga nati ilif na'i, “Ahalome, ae' anifelina ma name'e. Ae' egawa ine' name'e la'ela'ef ea' ae' a'iam na'ama ma esis amam nematawa saitu anae' sembale'efa ae', ine' nasapa'e afi'i.”
43011043	Jisas nanda' beten na'ama ea', nofalana mehip na'i, “Lasarus, hafel niwisi ande'.”
43011044	Ea' aman anama nohafel nawisi ande'. Ea' bo'wagah maloma lagof amaga ananimi sanda' lowaf sowa'ana. Ea' Jisas na'ipas na'i, “Ipe' tagahamana luwaguf amama ea' pekwahona nefe' wafifina.”
43011045	Amam Juda hiami mafi'i mati Maria maloma'w malef, ea' mati amama do'ok Jisas nanda'ami. Ea' mombale'efana.
43011046	Ea' anom mafe'ma amam Farisi ma'ipama amama Jisas do'ok nanda'ami.
43011047	Ea' amam pris dambami maloma amam Farisi hiami mofala anom dambami mafi'i mandakolasa monda' kot. Ea' ma'i, “Afa' atuwasi onda' maina aman anama nanda' ikwaf anama la'ifinai hianai?
43011048	I'i ope weatolona ma nonda' la'ifimi amama, nambimb hiesi sombale'efana. Ea' amam Rom nambimb mifi'i mohambombaga ipat lu'unai Godi sanda' lotuwanai noloma ape' Juda hiapai wapoti'.”
43011049	Ea' anona aman agilinai Judai agelinama Kaiafas, anan dembinai pris nape nali'ma pris hiami ma afagel anama na'ipam na'i, “Ipe' ina pegawa anom amamaga, owa'etin.
43011050	Ipe' ina dei' pegawa anom basef, owa'. I'i aman atotona neaga'ma amam nematawa hiesi, na'ama andeande'ma ipe'. Afa' wandaiwa' ma esis seahambombaga ape' Juda. Na'ama epes hiesi ape'isi Juda higililas hi'ilas.”
43011051	Anan ina na'i basef amama ma okom ananinai atona, owa'etin. Anan nape pris dembinai afagel anama. Ea' na'i basef Ambal Bu'unai Godi na'ipanami si'i profet na'i Jisas noga' ma nigiambama esis Juda hiesi.
43011052	Kaiafas na'i Jisas ina noga' nigiambama esis Juda etis, owa'. Anan noga' ma nigiambama epes Godi hiesi sape safe' etap hiagomai hi'ilas nefa'as sotanimani, ea' nonda'as sotaga epes hiesi wambota Godi atotona.
43011053	Nemaf anama atona amam agufumi Judai mali' ma'i basef mandame'mama moha Jisas noga'.
43011054	Anan nafe' nandambaho' etin felefele'ma anama wafiguma fatauguma ma wambel anama Efraim. Nape na'ama naloma alupumi ananimi.
43011055	Ina nogota laona ma esis Juda seagwa' gwa'aimi lu'wami sa'i Pasova, owa'. Ea' esis Juda hiesi sakwaha wambel asasinai safe' Jerusalem atogon. Safe'ma siela basef Godi fowa'imi sosa'of sotofa alogwa sondondomba alop asasinai ma God nieti esis bo'wes andeande' ma seagwa' gwa'aimi amama.
43011056	Esis sape ipat lu'unai Godi nomon sagolopa Jisas ea' sahali'as sa'i, “Ipe' ukup mape ma'imama? Anan atuwasi nifi'mai gwa'aimi amama o owa'?”
43011057	Ea' amam pris dambami maloma amam Farisi hiami mali' ma'i mehip ma'iam ma'i, “Emi egafis sogawa Jisas napoma si'ipafa ofe' ombalo'ana ma weanda'mana basef.”
43012001	Nimeguf wanom wanom ata' mapoma esis Juda sonda' gwa'aimi amama lu'wami Pasova. Nemaf anama Jisas nataga wambel Betani, alupunai Lasarus napoma. Fowa' naga'ma Jisas nafelana nohafel wapoti'.
43012002	Ea' sanda'mana gwa'aimi Jisas. Marta kwanda' gwa'aimi, ea' Lasarus nape nalomas sape sa' gwa'aimi saloma Jisas.
43012003	Ea' Maria kwahapila anona kap si'inama sanda bu'wami agilima nad satalom otamba hiami. Ea' kwahapilam kwakolo'wam kwasa'opa bo'wagah Jisasi kwanda' auf balaga ako'unai kwandisamana bo'wagah ananimi. Ea' ipat anama si'inama alogw bu'wami ma sanda amama.
43012004	Ea' anona alupunai Jisasi Judas Kariotinai kowalana ma sanda amama nandaiwa'ma kwakolo'wam kwasapalom. Aman anama nambimb neawalapa Jisas ni'ipa amam naumbih ma meahana.
43012005	Ea' Judas na'ipas na'i, “I'i afa' ofa' sanda amama enis epes sose'afa moni 300 kina sotalom ofa'ana oso' epes isima kwahusa gwa'aimi maim, wila. Owa'etin.”
43012006	Ea' Judas okom ananinai ina na'i nigiambama isima kwahuwisi, owa'. Anan na'iam na'ama ma nonda' wal nofa' otamba amama. Dei' main, anan numafi bek anama Jisas naloma alupumi ananimi maolo' otamba amamimi matolo'ma. Ea' hihif Judas nakoalopam otamba amama.
43012007	-
43012008	Ea' Jisas nagwamana basef na'i, “Ipe' owa' pi'ipakwa basef amama, owa'. Andeande'ma akwa'w kwakolo'wa sanda amama ma nambimb nemaf anama eaga'anai ma seawe. Isima kwahusa gwa'aimi maim sape salomepa nimeguf hiami. Ea' ae' ina epe elomepa nogota laona, owa'.”
43012009	Esis Juda hiesi same' basefa Jisas nape Betani. Ea' safi'i sa'i sotolona ea' sa'i siti Lasarus wapoti', nimbewa' naga'ma Jisas nafelana nehafel wapoti'.
43012010	Ea' amam pris dambami ma'i basef mandame'mama moha Lasarus neaga' wapoti'.
43012011	Dei' main, enis Juda hiesi sati Lasarus netanima nehafel ambal napaina. Amama atom dei' sakwaha amam dambami Juda safe' saila Jisas sembale'efana.
43012012	Wafilu epes hiesi safi'mai gwa'aimi amama Pasova, same' basefa Jisas ata' nafi'i etin Jerusalem.
43012013	Ea' satopa' agof lawahim apulima sahapilam safi'i satagamana eaf. Ea' soga sa'i mehip sa'i, “Hosana. Ape' mandanifel endilisi ma ine'. Ape' ma'i God nofalo'ma ine' nafi'i agel ananinai nese'ena pepel nenda' opeh ananimi. Ine' king dembinai ape' Israeli.”
43012014	-
43012015	Ea' Jisas nagolopa donki atotona noganai natolona nandagia natomana nafe' si'i fowa' anom basef Godi mail buk Baibeli ma'i, “Ipe' wambel Saion, ipe' ina umbamehepa, owa'. Dembinai king ipe'inai anona nemaf notoma donki noganai nofa'ana nifi'i.”
43012016	Nemaf anama alupumi Jisasi ina mogawa basef amama ofagema ma'i Jisas, owa'. Ama nogota anama Jisas naga' ma nahafel wapoti' notanima nolata ilif, wila amam mogawa basef amama ma'i anan. Ea' amam ukup mapoma amama epes isima sanda'manam anan wapoti'.
43012017	Enis epes sali' sati Jisas nofala aman anama na'i Lasarus napani hi'agif nehafel wapoti'. Ea' sa'ipa hiesi ma basef amama Lasarusi.
43012018	Ea' epes hiesi same' basefa Jisas nanda' ikwaf anama lu'unai nafela Lasarus hi'agif. Ea' dei' safe' satolona.
43012019	Ea' amam Farisi manda'ipama ma'i, “Opeh afa'imi ina la'ifim, owa'. Afa' agof a'afa. Piti amam nematawa hiesi safi'mai anan atona hi'alas.”
43012020	Epes hiesi safe' Jerusalem ama gwa'aimi amama lu'wami sonda' lotuma God. Ea' anom Grik wapoti' mafe' malomas.
43012021	Anona aman alupunai Jisasi Filip anan Betsaidainai etap hiagoma Galili. Amam Grik mafi'mai gwa'aimi amama ea' mafi'mai Filip ma'ipana ma'i, “Dembinai, afa' wa'i uti Jisas.”
43012022	Ea' Filip nafe' na'ipa Andru, amam biam mafe' ma'ipa Jisas.
43012023	Ea' Jisas nagwamama basef na'ipam na'i, “Ae' ataga epen endilisiwei afi'i. Nogota anama nataga ea' God nihi'amba epes hiesi ma nafifili pepel ae'anai.
43012024	Ae' a'ipipa basef endilisimi, i'i olelemb witimi owa' mowa etap nomon, olelemb amama mo'oh etifim. Ea' i'i mowa mowala etap nomon, wila amama motaga molo mil hiami.
43012025	Emi egafis ukup mopoma ambagof asasimi atom, si'i sihapilam la'ifim, anona nemaf ambagof asasimi higililam. Ea' emi egafis ukup mopoma ae' ma sosambala ambagof asasimi etap anae', anona nemaf God nofa'as sotanimani sope andeande' la'ela'ef hihif.
43012026	Emi egafis si'i sonda' opeh ae'ami, esis sila ae'. Mamagoma ae' eapoma, isima sanda' opeh ae'ami esis sope soloma ae'. Ea' emi egafis sonda' opeh ae'ami, Ahalome ae'anai nambimb nefela agof asasimi motaga lu'um.”
43012027	Ea' Jisas na'ipam wapoti' na'i, “Dei' opaf ae'anai nataga aona. Ae' basef owa'etina ie'iam. Atuwasi ae' i'i, ‘Ahalome, nekwahome nimanimi amama ma'i meatagama ae' dei'i?’ Owa'. Ae' afi'i nogota anae' ape etap anae' ma opeh amama atom ae' enda'ama sehe ega'.
43012028	Ahalome, ine' nenda'ama epes hiesi sefela agel ine'inai lu'una.” Ea' anona maf na'i nataga heven na'i, “Ae' anda'ama sefela agel ae'anai notaga lu'una, ea' atuwasi enda'ana notaga lu'una wapoti'.”
43012029	Ea' enis amam nematawa hiesi saitu same' maf anama sa'i, “Owa', otaga dililiwala.” Ea' enis sa'i, “Anona ensel na'ipana anom basef.”
43012030	Ea' Jisas na'i, “Maf anama ina na'i ma niegiambama ae', owa'. Anama na'i ma nigiambama ipe'.
43012031	Dei' Ahalome God nawaloga wafa amam nematawa hiesi sape etap anae' ea' natofa dembinai aonai numafi etap anae'i.
43012032	Nambimb esis sundi il etin lawag usi'inai tu'wanainai ilifa nambimb ihindi'ai esis amam nematawa hiesi sifi'mai ae'.”
43012033	Jisas na'ipas na'ama ma nihi'ambas sogawa eaf anan nambimb neaga'anai.
43012034	Ea' esis sagwamana basef sa'i, “Mi'uli ape'inai na'i na'ama na'i, Krais anan nope la'ela'ef hihif. Dei' maina ine' na'i, ‘Anan nataga epen endilisinai nambimb sundana lawag usi'inai tu'wanainai ilif?’ Dembinai nataga epen endilisinai, anan emi egafuna?”
43012035	Ea' Jisas nagwamasa basef na'i, “Nogota ata' bandana ma nogwapin nafifili nope nolomepa. Dei' ipe' pefe' howalagoma. Na'ama owamb neatagamepa. Emi egafis seafe' owambi, esis ina sogawa anama seafe'ma, owa'.
43012036	Ae' ape si'i nogwapin ipe'iwei. Ipe' pembale'efa nogwapin anama ma petaga awasi nogwapin nafifili.” Jisas na'ipas ea', nakwaha esis nafe' nandambaho'mas.
43012037	Jisas nanda' ikwaf la'ifinai hianai, ea' esis satolona. Ea' esis ina sembale'efana, owa'.
43012038	Si'i basef amama fowa' gani profet Aisaia na'iami dei' mataga mandawalap alihim ma'i, “Anona nemaf epes emi egafis sombale'efa basef afa'imi? Esis siti pepel Godi esis emi egafis? Owa'etin.”
43012039	-
43012040	Esis ina la'ifisa sombale'efa Jisas. Dei' main, profet anama Aisaia nanda' anom basef Godi wapoti' ma'iam na'ama ma'i, “Anan nanda' naep asasimi mase'as nanda' ukup asasimi mase' ma ina anona nemaf sotologon ea' ukup asasimi wapoti' ina anona nemaf sogawa ma seamboma opalefa ae' enda'as bo'wes, owa'etin.”
43012041	Fowa' gani Aisaia nati pepel howalogon Jisasi ea' na'iam na'ama ma anan atona.
43012042	Amam agufumi hiami mombale'efa Jisas. Ea', amam umbamahama amam Farisi dambami. Ea' amam ina mawalapa basef ma'ipasam alihim, owa'. Umbamahama amam Farisi mogalo'mama ina ata' moloma esis Juda monda' lotu wapoti', owa'.
43012043	Amam agufumi amama ukup ma'i epes seafela agof amamumi atom lu'um. Ea' amam ina ukup ma'i God nefelam agof amamumi, owa'.
43012044	Ea' Jisas na'ipas mehip na'i, “Emi egafis sembale'efa ae'i, esis ina sembale'efa ae' atowe, owa'. Sembale'efa anan nasapa'e afi'i wapoti'.
43012045	Emi egafis siti ae'i esis sati anan nasapa'e afi'i wapoti'.
43012046	Ae' afi'i etap anae' si'i anona nogwapin ma emi egafis sembale'efa ae'i, esis ina sope owamb, owa'.
43012047	Emi egafis seme' basef ae'ami ma owa' seambale'efam sielam, ae' ina anona nemaf ewaloga esis, owa'. Dei' main? Ae' ina afi'i etap anae' ma eawaloga epes etapasi, owa'. Ae' afi'i ma efa'as sotanimani.
43012048	Emi egafis sewa' alafugama ae'i ma esis owa' seambale'efa ae', anona nemaf anona dembinai jas nowaloga esis. Nemaf anama akutainai basef amama atom ae' a'iami mowaloga epes isima.
43012049	Dei' main? Ae' ina a'i anom basefa okom ae'anai atona na'iami, owa'. Ahalome ae'anai atona na'ipi basef amama mehip ea' a'ipasam. Ea' anan nasapa'e afi'i a'iam si'i okom ananinai na'iam.
43012050	Ae' egawa basef ananimi mawalapa ambal namunai ma ipe' pepe andeande' la'ela'ef hihif. Na'ama basef ae' a'ipasami amama atom si'i Ahalome na'ipiami.”
43013001	Nemaf anama lu'unai esis Juda sa' gwa'aimi amama Pasova owa' ata' notagai. Jisas nogawa nogota ananinai nataga ea' ma nokwaha etap anae' nefe'ma Ahalomana. Ea' okom ananinai nainaila epes ananisi sape etapi endilisi. Na'ama dei' nihi'ambasa okom ananinai lu'unai nainailas.
43013002	Ea' wambomota anan naloma alupumi mape ma' gwa'aimi amama. Ea' Saimon nogalomana Judas Kariotinai nalomam mape. Ea' aman aonai Satan nali' nafela nomonas Judasi ma nefe' nihi'amba amam naumbih ma Jisas napoma.
43013003	Ea' Jisas nogawa Ahalomana nanda' anan la'ifina ma numafi amamaga hiami. Ea' nogawa anan nape naloma God nafi'i ea' nambimb notanima nefe'mana wapoti'.
43013004	Ea' nohafel natagaha siot launai ananinai nowaha' anona taul.
43013005	Ea' nakolo' embel anom dis nafe' notawa nasa'opamafa bo'wagah afa' alupufai ananifai ea' nanda' taul anama nowaha'anai nandisamafa bo'wagah.
43013006	Nasa'opamafa bo'wagah nafe', natagama Saimon Pita. Ea' Pita na'ipana na'i, “Dembinai, nesa'opame bo'wagah ae'ami, owa'.”
43013007	Ea' Jisas nagwamana basef na'i, “Ine' owa' negawa opeh amama ae' dei' anda'ami. Anona nemaf ine' negawam.”
43013008	Ea' Pita na'ipa Jisas na'i, “Owa'. Ine' owa' nesa'opa bo'wagah ae'ami, owa'.” Ea' Jisas nagwamana basef na'i, “I'i ae' owa' easa'opamena bo'wagah ine'imi, ina nambimb nepe alupinai ae'inai, owa'.”
43013009	Ea' Saimon Pita nagwamana basef na'i, “Dembinai, ina nesa'opame bo'wagah atom, owa'. Nesa'ope hi'ili lagof balaga wapoti' motaga bo'om.”
43013010	Ea' Jisas nagwamana basef na'i, “Emi egafis sasa'of ea', esis ina atuwasi sesa'of wapoti', owa'. Esis bo'wes ea'. Ipe' hipei ipe' bo'wepa ea'. Anona ipe'inai atotona ata' owa' bo'ona andeande'e.”
43013011	Dei' main? Anan nogawa emi egafuna nambimb nefe' ni'ipa naumbih ananimi ma nihi'ambamama neapoma. Ea' na'ipam na'i, “Ipe' hipei ambo'wepa andeande', ea' anona ipe'inai atotona ata' owa' bo'onai.”
43013012	Anan nasa'opamam bo'wagah amamumi ea', nala siot ananinai nafe' natoma felefele'ma tebol. Ea' nahali'am na'i, “Ipe' pegawa opeh amama ae' anda'mepami o owa'?
43013013	Ipe' pefale tisa o Dembiwei, na'ama andeande'. Ae' ea' ma'uwi, basef amama endilisimi atom.
43013014	Ae' dembiwei tisa ipe'iwei. Ae' do'ok asa'opa bo'wagah ipe'imi. Ea' ipe' wapoti' pesa'opa bo'wagah ipe'imi atona etin.
43013015	Ae' ea' ihi'ambepa waf anama ae'anai. Ipe' penda'am na'ama etin si'i ae' anda'am.
43013016	Dei' ae' a'ipipa basef endilisimi atom. Emi egafis agof a'asi sanda' opeh etin, esis ina sape ilifa dembinai asasinai, owa'. Ea' anona dembinai nasapa' enin epen nafi'i, inima ina nikila' dembinai anama ananinai, owa'.
43013017	Dei' ipe' pegawa waf anama ea'. I'i pilana andeande', pendanifel.
43013018	Ae' ina a'i ipe' hipei pefe' pewalapa basef pi'ipa naumbiha ae', owa'. Ipe' bo'wepa ea'. Ae' egawepa andandepepa ea'. Ea' basef Godi mail buk Baibeli atuwasi motaga endilisi ma anona aman nowalapa ae' ma naumbih ae'ami. Basef amama ma'i na'ama ma'i, 'Aman anama nea' gwa'aimi nealumai anona nemaf nigi bo'waga nofa'asa ae'.’
43013019	Ae' dei' ape a'ipipa basef amama ma waf anama ina dei' nataga, ata' owa'etin. Ama nambimb notaga nondawalap, ipe' pembale'efa ae' ea' ma'uwi.
43013020	Ae' a'ipipa basef endilisimi, emi egafis soso' opalefa enin epen ae' asapa'an nafi'i, esis soso' opalefa ae'. Ea' emi egafis soso' opalefa ae'i, esis soso' opalefa Ahalome ae'anai wapoti' nasapa'e afi'i.”
43013021	Jisas na'ipafa basef amama ea', okom ananinai nimanina endilisi. Ea' na'ipafa na'i, “Ae' a'ipipa endilisi, anona afa'inai atuwasi nefe' nihi'amba naumbih ma ae' eapoma.”
43013022	Ea' alupufai ananifai wanda' tima etin wape. Afa' ina ogawa Jisas na'i emi.
43013023	Ae' alupuwei Jisasi, anan okom nainaila ae'i ape felefele'ma Anan.
43013024	Ea' Saimon Pita nanda' balaga na'ipi na'i, “Ine' hali'ago Anan na'i emi.”
43013025	Ea' ae' indiki'ah afe' felefele'ma Jisas ahali'ana a'i, “Dembinai, ine' na'i emi?”
43013026	Ea' Jisas nagwame na'i, “Ae' atuwasi ela bret dis eso' anona, ea' ma'una anan.” Ea' nala bret dis naso' Judas Kariotinai Saimon nogalomana.
43013027	Ea' ata' nahapila bret etin, aman aonai Satan nawisana okom ananinai nomon. Ea' Jisas na'ipana na'i, “Opeh ine' na'i neanda'ami, da'am mehip.”
43013028	Afa' alupufai Jisasi wape wa' gwa'aimi, afa' ina ogawa basef Jisasi ofagema, owa'.
43013029	Judas numafi otamba afa'imi. Na'ama anom alupumi Jisasi ukup ma'i Jisas na'ipana ma nefe' notala anom gwa'aimi ma nonda' gwa'aimi amama o na'ipana na'i nose'asa otamba isima kwahusi.
43013030	Ea' Judas ata' nahapila bret etin, nafe' nawis ande' mehip. Ea' owamb nataga.
43013031	Judas nafe' nawis ande', Jisas na'ipafa na'ama na'i, “God nafela agel ae'anai lu'una. Ea' dei' ae' anda' epes siti nafifili pepel ananinai sefela agel ananinai lu'una ma opeh ae' anda'ami. Esis sefela agel ae'anai ae' ataga epen endilisiwei lu'una. Ea' sefela agel Ahalome Godi ma maol ae' anda'anai wapoti'.
43013032	Amama atom Ahalome God wapoti' nefela agel ae'anai lu'una dei' atef.
43013033	Ipe' so'upei, ae' elomepa ope nogota bandana efe'. Ipe' atuwasi pegolopa ae' ea' ina petolowe, owa'. Anama ae' eafe'ma, ipe' ina la'ifipama nambimb peafo'o, owa'. Basef amama atom fowa' a'ipa amam Juda, dei' a'ipipam wapoti'.
43013034	Dei' ase'epa mi'uli ae'anai dambainai ma ipe' ukup ipe'imi mimila ipe' atona etin si'i okom ae'anai nainailipa. Ea' na'ama etin, ukup ipe'imi mimila ipe' atona etin.
43013035	I'i ukup ipe'imi mimila ipe' atona etin, nambimb epes hiesi sogawa ipe' alupipei ae'ipei.”
43013036	Ea' Saimon Pita nahali'ana na'i, “Dembinai, ine' nefe' eti?” Ea' Jisas nagwamana basef na'i, “Anama dei' ae' eafe'ma, ina nambimb nigi'mi nefo'o, owa'. Ea' owagama ine' nigi'mi nefo'o.”
43013037	Ea' Pita nahali'ana na'i, “Dembinai, dei' maina ae' ina la'ifiwi ma dei' igi'mina efo'o? Ae' a'i a'e ma ega' ma iegiambamena.”
43013038	Ea' Jisas nagwamana basef na'i, “Ine' na'i a'e endilisi ma neaga' ma niegiambama ae' a' amon? Ae' a'ipina endilisi, dei' owamb anae' awata ata' owa' neanda'am, ine' nembaho' agel ae'anai ni'i wenif ni'i, ‘Ae' owa' egawa Jisase.’ ”
43014001	Ea' Jisas na'ipafa na'i, “Opalef ipe'imi ina mohafel nimanim, owa'. Ipe' pembale'efa God, pembale'efa ae' wapoti'.
43014002	Ipat Ahalome ae'anai alihina satopa' rum hiami mape mandandaepa. I'i owa', fowa' ae' a'ipipa. Endilisi, ae' efe' endondomba wambel ipe'inai.
43014003	I'i ae' efe' endomba wambel ipe'inai, anona nemaf etanimani efa'epa pefe' pepe pelome. Ea' anama ae' eapoma, ipe' wapoti' pepe anama atagon pelome.
43014004	Ea' ipe' pegawa eaf ae' iefe'anai ma wambel anama.”
43014005	Ea' Tomas nahali'ana na'i, “Dembinai, afa' owa' ogawai ine' nefe' eti? Afa' ina ogawa eaf anama ine' na'i neafe'ma.”
43014006	Ea' Jisas na'ipana na'i, “Ae' atowe eaf ofagewe ma basef endilisimi moloma ambal namunai. Owa' enin epen la'ifina nefe' neatagama Ahalome anona eaf, owa'etin. Ea' ae' atowe.
43014007	I'i ipe' pegawa ae', pegawa Ahalome ae'anai wapoti'. Ea' dei' patolona. Dei' atef patolona pegawana.”
43014008	Ea' Filip nahali'ana na'i, “Dembinai, ine' nihi'ambafa Ahalomena ine'inai afa' ea' mondahama afa'.”
43014009	Ea' Jisas na'ipana na'i, “Filip, nogota launa ape alomepa, ine' owa' ata' negawa ae'? Emi egafis sati ae', esis sati Ahalome ae'anai wapoti'. Dei' maina ine' ata' na'i, ‘Ae' ihi'ambepa Ahalome ae'anai ipe'?’
43014010	Ine' nembale'efa ae' ma negawa ae' aloma Ahalome afa' atofa, ae' ape anan, anan nape ae'? Basef ae' a'ipapami, amama ae' ina efa'ama okom ae'anai atona, owa'. Ahalome nape ae' ea' anan atona nanda' opeh ananimi hiami.
43014011	Ipe' pembale'efa basef amama. Ae' ape Ahalome, Ahalome nape ae'. I'i owa', ipe' ukup mopoma opeh la'ifimi hiami anda'ami. Ipe' piti opeh amama, pembale'efa ae'.
43014012	Basef endilisimi atom dei' a'ipipa. Emi egafis sembale'efa ae'i, opeh hiami dei' anda'ami, esis wapoti' anona nemaf esis sonda'am. Ama anona nemaf sonda' opeh lu'wami endilisi mikila' opeh ae'ami. Dei' main? Ae' efe'ma Ahalome.
43014013	Amamaga hiami ipe' penda' beten pihali'ana agel ae'anai, anona nemaf ae' enda'am. Ama Ahalome nofa' agel lu'unai ma opeh ae' nogalomana ananiwei anona nemaf enda'am.
43014014	Amamaga ipe' pehali' ae' ma agel ae'anai, pembale'efa ae' endilisi, nambimb enda'am.
43014015	I'i ipe' ukup mimila ae' endilisi, ipe' pila mi'uli ae'enai andeande'.
43014016	Ama nambimb ihali' Ahalome, ma nisi'ipei anona nigiambamepa nonda'epa la'ifipa. Anan nope noloma ipe' la'ela'ef hihif.
43014017	Anama Ambal Bu'unai Godi na'i basef endilisimi. Esis amam nematawa saila waf etapanai ina anona nemaf sotolona sogawana sofa'ana, owa'. Ea' ipe' pegawana ea' nape nalomepa, ea' nambimb nope nolomepa.
43014018	Ae' ina ikwahipa tol pepe etin, si'i awasi amama alifisi ahapas mamasas a'asi, owa'etin. Nambimb ae' ifi'mipei.
43014019	Nogota bandana esis amam nematawa saila waf etapanai ina nambimb sotolowe wapoti', owa'. Ea' ipe' petolowe. Ae' ape ambal namunai napaiwe, ea' na'ama etin ipe' pepe ambal namunai nupaipa.
43014020	Nemaf anama ipe' pegawa ae' ape Ahalome, ape nomona ipe', ipe' pape ae'.
43014021	Emi egafis sefa' mi'uli ae'anai silana andeande'i, esis ukup maimaila ae' endilisi. Nambimb Ahalome ae'anai okom nila esis. Ea' ae' wapoti' okom ninila esis ea' etaga endawalapa esis alihiwi.”
43014022	Jisas na'iam na'ama ea' anona Judas ina anama Kariotinai, owa', anona epen, na'ipa Jisas na'i, “Dembinai, dei' maina ine' na'i nihi'ambafa ine' netaga nendawalap alihinama afa', ea' ine' owa' nihi'ambasa ine' alihinama esis saila waf etapanai?”
43014023	Ea' Jisas nagwamana basef na'i, “Emi egafis ukup mimila ae' endilisi, esis anona nemaf sila basef ae'ami andeande'. Ea' Ahalome ae'anai okom ninila esis. Ea' afa' biafa ufi'mai esis ope olomas la'ela'ef hihif.
43014024	Emi egafis sandaiwa'ma ae'i, esis ina anona nemaf sila basef ae'ami andeande', owa'. Ea' basef amama ipe' pame'ami, amama ina ae'ami, owa'. Amama basef Ahalome God nasapa'e afi'i.
43014025	Nogota anama ae' ata' ape alomepa a'ipipa basef amama hiami.
43014026	Ea' anan nigiambamepa ma nonda'epa la'ifipa, anan Ambal Bu'unai Godi. Anama Ahalome nambimb nesapa'ana nifi'i ma agel ae'anai. Ea' nowalipipa ma amamaga hiami, nefela nomonas ipe'imi ma ukup mopoma basef hiami ali' a'ipipami.
43014027	Ae' a'i ikwahipa. Ea' ae' ina enda'epa umbamahepa ukup awiaom pepan si'i amam nematawa saila waf etapanai sanda'am, owa'. Dei' anda'epa pepe ukup awanem endilisi. Ukup ipe'imi ina mohafel aom, owa'. Ina umbamahepa, owa'.
43014028	Ipe' pame'am ea' basef amama do'ok a'ipipami. Ae' ikwahipa efe'. Nambimb itanimamipei ifi'i. I'i ipe' ukup mila Ae' endilisi, ipe' pendanifel ma Ae' efe'ma Ahalome. Dei' main? Ahalome Anan dembinai nikila' Ae'.
43014029	Amamaga amama ina dei' mataga, ata' owa'. Ea' ae' ali' a'ipipa ma nemaf anama amamaga amama meataganai ipe' pegawa ea' pembale'efa ae'.
43014030	Ae' ina nambimb i'i basef hiami elomepa, owa'. Dei' main? Aman dembinai aonai numafi etap anae' anama dei' nafi'i. Anan ina nambimb la'ifinama nonda'me anom amamaga, owa'etin.
43014031	Ea' ae' a'i esis amam nematawa saila waf etapanai sogawa ae' okom nainaila Ahalome endilisi. Na'ama dei' anda'am na'ama etin si'i anan na'ipi. Ea' dei' afa' ofe'.
43015001	Ae' si'i lawag wain si'ina endilisi. Ahalome ae'anai Anan si'i ofagenama aofi. Aof anama sawa lawah su'utip wainim gwa'aimi mailami.
43015002	Agof hiami su'utip owa' mielami, amama Ahalome natopa'am nakwahom. Ea' anom agof mail mola gwa'aimi amama anan nandombasom natopa'am bandam ama nambimb mope bo'om mil mola gwa'aimi hiami andeande'.
43015003	Basef amama Ae' a'ipipami monda'epa pataga bo'wepa ea'.
43015004	Ipe' pepe ae' ea' ae' nambimb epe ipe'. I'i agof atom wafim, ina mola gwa'aimi, owa'. I'i agof owa' mondala la'ifim lawag si'ina, amam ina molo andeande', mil mola gwa'aimi, owa'. Ea' na'ama etin si'i ipe'. I'i ipe' owa' pepe peloma ae', ipe' wapoti' ina pela anom gwa'aimi, owa'etin.
43015005	Ae' si'i lawag si'ina, ipe' si'i agof. Emi egafis sope Ae' ma Ae' ape esis, nambimb sola gwa'aimi hiami. I'i ipe' pekwaha Ae', ipe' etipa ina nambimb penda' anom amamaga, owa'.
43015006	Emi egafis owa' seape ae'i, esis sogalo'mas si'i satopa' agof alimi. Ama satamam saofam nif fandom hi'alam.
43015007	I'i ipe' pepe ae' ma basef ae'ami mope nomona ipe', ipe' pihali' ae' ma maim basef pendahama ukup ipe'imi ma'iam, anona nemaf amamaga amama motagamepa na'ama etin.
43015008	I'i ipe' pela gwa'aimi hiami, Ahalome ae'anai nofa' agel lu'unai. Ama pihi'amba amam nematawa hiesi ipe' pepe alupipei Ae'ipei.
43015009	Ahalome okom nainaila Ae', ea' na'ama etin Ae' okom nainaila ipe'. Ipe' la'ela'ef pepe okom ae'anai la'afena pegawa okom ae'anai nainailipa endilisi.
43015010	I'i ipe' pila mi'uli ae'anai andeande', nambimb pepe okom ae'anai nomon si'i ae' aila mi'uli Ahalome andeande'ma ape okom ananinai nomon.
43015011	Ae' a'ipipa basef amama ma a'i danifel anama ae'anai nepe nelomepa ea' danifel ipe'inai nepe opalef ipe'imi si'im.
43015012	Mi'uli ae'anai anama. Ipe' ukup mimila sahin owan ipe'isi atona etin si'i ae' okom nainailipa.
43015013	Emi egafis ukup mimila alupisi ma sokwaha ambagof asasimi atom soga', ma sigiambama alupisi asasisi, waf anama nikila' waf bu'unai hianai.
43015014	I'i pila mi'uli a'ipipanai andeande' ipe' alupipei ae'ipei.
43015015	Epen agel a'ani dembinai ananinai ina na'ipana basef alihima maol anan nienda'anai, owa'. Ea' ae' a'ipipa basef hiami Ahalome ae'anai na'ipiami. Na'ama dei' ae' ina efalepa epes falafipei agof a'ipei, owa'. Ae' efalepa alupipei endililsi.
43015016	Ipe' ina pali' pesaho' ae' ipe'iwei, owa'. Ae' ali' andandepepa ea' ae'ipei. Ea' anda'epa panda' opeh bu'wami. Ama pefe' penda' opeh bu'wami si'i lawah mola gwa'aimi ma opeh bu'wami ipe'imi mope andeande'. Penda'am na'ama ma i'i ipe' penda' beten pihali' Ahalome ma anom amamaga agel ae'anai, anan nose'epa.
43015017	Ae' ase'epa mi'uli ipe' na'ama. Ipe' ukup mimila sahin owan ipe'isi atona etin.
43015018	I'i esis amam nematawa saila waf etapanai si'i sonda'mepa naumbih, ipe' pegawa esis fowa' sali' sanda'ma ae' naumbih wapoti.
43015019	I'i ipe' epes etapipei, esis saila waf etapanai ukup mimilipa si'i ipe' epes asasipei etipa. Ea' ipe' ina epes etap anae'ipei, owa'. Ae' esahe'epa ea' ma pekwaha waf etapanai. Ea' dei' esis saila waf etapanai sonda'mepa naumbih.
43015020	Ipe' ukup mopoma basef amama ae' a'ipipa emi andeande'. Basef amama ma'i Ae' Dembiwei ipe'iwei ma'i epen agel a'ani nanda' opeh etini, enin ina nape ilifa dembinai ananinai, owa'. Ae' sali' sanda'me waf aonai, ea' nambimb esis sonda'mepa waf aonai, sonda'epa awepa wapoti'. I'i esis sila basef ae'ami, nambimb esis siela basef ipe'imi wapoti'. Owa'etin.
43015021	Esis ina sogawa Ahalome nasapa'e afi'i, owa'. Ipe' ukup mopoma agel ae'anai, ea' ae'ipei. Ea' esis saila waf etapanai sonda' amamaga awami hiami ma ipe'.
43015022	I'i ae' owa' ifi'i ie'ipasa basef amama, esis ofagema ma waf aonai a'as. Owa'etin. Dei' esis owa' anona eafa sombaho'a waf aonai asas sanda'anai, owa'.
43015023	Emi egafis sonda'me naumbih, esis sonda' naumbiha Ahalome ae'anai wapoti'.
43015024	Esis saila waf etapanai ina sati anona aman nanda' opeh mandahama opeh ae' anda'ami, owa'. I'i ae' owa' enda 'opeh amama, esis ofagenama waf aonai a'as. Ea' dei' sati opeh ae'ami la'ifimi ea' sowa' alafugaha ae' ukup aom endilisi ma ae' aloma Ahalome ae'anai wapoti'.
43015025	Ea' waf anama asasinai nafe' na'ama etin si'i anom basef mail mi'uli esis Judai ma'i, ‘Esis ukup aoma ae' etin. Ae' basef ofagema a'e.’
43015026	Ea' Anan nigiambamepa nonda'epa la'ifipa, Anan napani naloma Ahalome nambimb nifi'i. Ea' Ae' nambimb esapa'ana nifi'mai ipe'. Anan Ambal Bu'unai Godi nawalapa basef endilisimi. Nemaf anama Ae' esapa'ana nifi'mipei, nowalapa basefa ae'ami.
43015027	Ae' a'ipipa, ipe' wapoti' nambimb pi'i basef ae'ami pewalapama esis. Dei' main, ipe' fowa' dambadamba pati asefela maol anda'ana palome pape la'ela'ef pafi'i pataga dei'.”
43016001	Ea' Jisas na'ipam wapoti' na'i, “Ae' dei' a'ipipa basef amama hi'alam ma ipe' ina pekwaha pembale'efa ae', owa'.
43016002	Anona nemaf esis sogalo'mepa ifagw esis Juda sa'i basef sapeimi. Anona nemaf notaga ma emi egafis sehepa pega', esis ukup mondanda' si'i sanda' maol bu'unai Godi. Owa'etin.
43016003	Fowa' esis ina sogawa Ahalome naloma ae' wapoti', owa. Na'ama esis sanda' waf anama aonai.
43016004	Ea' dei' a'ipipa ea' ma amamaga amama. Ama nemaf anama neataga ma esis sonda'epa na'ama, ipe' ukup mondanda'ma basef amama dei' a'ipipami.
43016005	Fowa' Ae' ape alomepa Ae' ina a'ipipa ma amamaga amama, owa'. Ea' dei' ae' efe'ma anan anama nasapa'e afi'i. Ina anona aman ipe'inai nahali'i na'i, ‘Ine' nefe' eti?’ Owa'.
43016006	Ae' a'ipipa basef amama ea' ma ipe'. Ea' dei' opalef ipe'imi nimanim endilisi.
43016007	Ea' ae' a'ipipa basef endilisimi. Ae' ikwahipa efe' ma igiambamepa pepe andeande'. I'i ae' owa' eafe', dei' Ambal Bu'unai Godi nonda'epa la'ifipa, ina nambimb nifi'mai ipe', owa'. I'i ae' efe', esapa'ana nifi'mai ipe'.
43016008	Nemaf anama niefi'ianai, nihi'amba esis amam nematawa saila waf etapanai ma sogawa basef ofagema ma waf aonai noloma waf bu'unai noloma wafa God nowaloga epes hiesi ma nonda'masa basef.
43016009	Waf aonai ofagena asasinai na'ama. Esis ina sombale'efa ae', owa'.
43016010	Waf ofagena bu'unai na'ama. Ae' efe'ma Ahalome ea' ipe' ina petolowe wapoti', owa'.
43016011	Basef ofagema ma kot na'ama. Aman dembinai aonai ma epes etapasi, anan faso'mana ma kot anama ma basef lu'wami God dei' nanda'manami.
43016012	Ae' basef hiami ma a'i ie'ipipa emi, ea' ipe' ina la'ifipama pefa'am dei', ata' owa'.
43016013	Nemaf anama Ambal Bu'unai Godi na'i basef endilisimi atomi niefi'i, nihi'ambepa ma basef hiami endilisimi. Anan ina nowalapa basef nomonas ananimi atom, owa'. Basef name'am ea', amama atom nowalapam ni'ipipam. Ama ni'ipipa amamaga amama ma'i anona nemaf migi' meatagai.
43016014	Ea' nofa' basef ae'ami nowalapama ipe' ma nowalapa agel ae'anai.
43016015	Amamaga Ahalomei Ae'anai hiami, amama ae'ami. Ea' dei' Ae' a'iam a'i nambimb Ambal Bu'unai Godi nofa' basef Ae'ami ni'iam nowalapama ipe'.
43016016	Nogota bandana ipe' ina nambimb petolowe wapoti', owa'. Ea' nambimb ipe' petolowe wapoti'.”
43016017	Anom alupumi ananimi, amam atom manda'ipama ma'i na'ama ma'i, “Maim basef ofagema amama anan na'ipafa emi? Anan na'i, nogota bandana afa' ina nambimb otolona, ea' nambimb otolona wapoti'. Na'i nefe'ma Ahalomana. Afa' ina ogawa basef amama ofagema, owa'.”
43016018	Ea' amam ma'iam wapoti' ma'i, “Nogota anama bandana anan na'ianai, amama amamaga maim? Afa' ina ogawa basef amama na'iam na'ama, owa'.”
43016019	Ea' Jisas nogawa amam ma'i mohali'ana, ea' na'ipam na'i, “A'i ipe' pahali'ima basef amama ofagema ae' a'iami. Ae' a'iam na'ama. Nogota bandana ipe' ina petolowe, owa'. Ea' nambimb ipe' petolowe wapoti'.
43016020	Endilisi ae' a'ipipa. Nambimb ipe' pelef mehip pendahowe. Ea' esis amam nematawa saila waf etapanai sondanifel. Ea' ipe' opalef nimanim. Owa'etin. Opalef ipe'imi nimanim ea' nambimb mondamboma monda'epa pendanifel endilisi.
43016021	Nemata'w opafu'wi ma kwa'i kola awani akwa'w kwame' nimanimi kogawa nogota bandana ma kola awani nataga ea'. Na'ama opaf akwa'unai nimanina. Akwa'w kolana ea', akwa'w ina ata' okom nandanda'ma nimanimi amama wapoti', owa'. Akwa'w kwandanifel etin kwapoma so'uso'win nataga nape etap ea'.
43016022	Ipe' na'ama etin, dei' ipe' opalef nimanim. Ea' nambimb ae' itilipa wapoti', opalef ipe'imi bo'om. Ina enin epen la'ifina nogalo'ma danifel anama ipe'inai, owa'.
43016023	Nemaf anama ipe' ina pihali'i ma anom amamaga atom, owa'. Ea' dei' ae' a'ipipa basef endilisimi ipe'. I'i ipe' pihali' Ahalome ma maim amamaga ma agel ae'anai, nambimb nese'epam.
43016024	Fowa' ipe' ina pahali'ana ma pefa' anom amamaga agel ae'anai, owa'. Dei' pihali'anamam, pefa'ama opalef ipe'imi bo'om endilisi.
43016025	Ae' dei' a'i basef amama womun etina ipe'. Ea' ae' ina nambimb ata' i'ipipa basef womun etin, owa'. Nemaf anama ae' ewalapam alihim i'ipipam ipe' ma Ahalome.
43016026	Ama nemaf anama ipe' pihali' Ahalome ma agel ae'anai. Ae' ina ata' i'ipipa na'ama i'i ae' atowe ihali'ana ma nigiambamepa, owa'.
43016027	Ahalome atona okom nainailipa endilisi. Dei' main, ipe' ukup maimaila ae' endilisi, ea' ipe' pembale'efa ae' pegawa ae' ape aloma God afi'i.
43016028	Fowa' gani ae' ape aloma Ahalome ea' akwahona afi'i etap anae'. Dei' ae' a'i ekwaha etap anae' etanima efe'ma anan.”
43016029	Ea' alupumi ananimi ma'i, “Dei' ine' na'ipafam alihim, ina ata' na'i basef womun etin, owa'.
43016030	Dei' afa' ogawa ina ata' nape nehafa enin epen nihali'ina nili', owa'etin. Ine' negawa amamaga hiami ea'. Amama atom dei' afa' wambale'efa ine' nape naloma God nafi'i.”
43016031	Ea' Jisas nagwamama basef na'ipam na'i, “Ipe' dei' pembale'efa ae' a' amon?
43016032	Ipe' peme'. Nogota felefele' notaga, endilisi nataga ea' ma sogalo'ma ipe' hipei atona etin pefe' wambel ipe'inai. Ea' pekwaha ae' atowe epe. Ea' ina ae' atowe epe, owa'. Ahalome nape nalome.
43016033	Ae' a'i ipe' pepe pelome opalef ipe'imi mope awanem. Na'ama dei' a'ipipa basef amama. Etap anae' ipe' peme' opalef nimanim. Pepe la'ifipa! Dei' main, ae' agalo'ma waf aonai etapanai ikila'ana ea'.”
43017001	Jisas na'i basef na'ama ma ea', naniga nati heven ilif nanda' beten na'i, “Ahalome, nogota nataga ea'. Dei' ine' nese'e agel lu'unai ae' nogalomena ine'iwei, ma atuwasi la'ifiwi ma efela agel ine'inai lu'una.
43017002	Dei' main? Ine' nendandepe ea' ma ape Dembiwei ali'ma epes hiesi ese'as ambal namunai epes isima hiesi ine' nasi'iesi. Ambal anama nenda' esis sope andeande' la'ela'ef hihif.
43017003	Ambal namunai anama ofagena anama. Esis sogawa ine' etina God endilisinai ea' sogawa endilisi ae' Jisas Krais, ine' nasapa'e afi'i.
43017004	Opeh amama ine' nasapa'e afi'i ma eanda'ami, ae' anda'am hi'alam. Ea' dei' afela agel ine'inai lu'una ma naep esis amam nematawa etapasi.
43017005	Ahalome, fowa' etap anae' owa' ata' notagai ae' ape alomena efa' agel lu'unai. Dei' ine' nese'e agel anama lu'unai si'i fowa'.
43017006	Ae' awalapa agel ine'inai ea' a'ipa epes isima ine' naso' ae'asi ma etap anae'. Epes isima ine'isi naso' ae'asi. Esis saila basef ine'imi andeande'.
43017007	Dei' sogawa amama hiami ine' nase'eam ae'i hi'alam, amama mafi'mai ine' etina.
43017008	Basef hiami ine' nasi'iami, amama ae' a'ipasam ea' sofa'am sogawa endilisi fowa' ae' ape alomena afi'i. Ea' sombale'efa basef amama ine' nasapa'e afi'i.
43017009	Dei' ae' anda' betena igiambama esis. Ae' ina anda' betena igiambama esis amam nematawa saila waf etapanai, owa'. Ae' anda' betena igiambama epes isima ine' naso' ae'asi. Dei' main? Isima esis ine'isi si'isi.
43017010	Ea' epes ae'asi, isima ine'isi etis. Epes hiesi ine'isi hi'alas isima ae'asi. Ea' enis epes siti epes isima ae'asi ea' dei' sogawa nafifili pepel ine'inai.
43017011	Dei' ae' ina ata' epe etap anae' wapoti', owa'. Ea' esis sope etap anae'. Ea' ae' efe'mago ine'. Ahalome bu'unai endilisi, ine' nimafi esisa sope la'ifisa pepel anama ine'inai, nali' nasi'ianai. Ine' nenda'am na'ama ma esis sope wambota atotona si'i afa' biafa wape atotofa.
43017012	Nogota anama ae' ape aloma esis, ae' emafias sape pepel ine'inai, pepel anama ine' nasi'ianai. Ae' emafias andeande' ea' ina enin atitin higilalan, owa'. Aman hegilialanai, anan atona nambimb nefe' wambel aonai ma basef ine'imi mail buk Baibeli motaga endilisi mondawalap.
43017013	Ae' dei' ata' ape etap anae' a'i basef amama ma danifel ae'anai nepe si'ina opalef asasimi. Ea' dei' efe'mago ine'.
43017014	Basef ine'imi, ae' ase'asam ea'. Esis amam nematawa sanda'ma esis naumbih sanda'as awes. Dei' main? Esis ina saila waf etap anae'inai si'i ae' wapoti' ina etap anae'iwei, owa'.
43017015	Ae' ina anda' beten ahali'ina ma nogalo'mas etap anae', owa'. Ae' anda' betena ine' nimafiasa aman aonai ina nohambombagas, owa'.
43017016	Esis ina saila waf etapanai si'i ae' wapoti' ina etap anae'wei, owa'.
43017017	Basef ine'imi amama endilisimi. Ine' nenda' esis sotaga ine'isi etis bo'wes ma basef amama.
43017018	Fowa' ine' nasapa'e afi'i ape la'afena esis amam nematawa saila waf etapanai. Dei' na'ama etin ae' wapoti' asapa' esis ae'asi sofe' la'afena esis isima saila waf etapanai.
43017019	Ine' nigiambame epe ine'iwei atowe ma igiambama esis wapoti' sotaga bo'wes andeande' ine'isi etis.
43017020	Ae' ina anda' betena igiambama esis amama atom, owa'etin. Ae' anda' betena agiambama epes isima anona nemaf some' basefa esisa sombale'efa ae'.
43017021	Ahalome, ae' anda' betena esis isima hiesi sope ukup etifim si'i ine' Ahalome nape naloma ae' ea' ape alomena. Ea' na'ama etin, anda' betena esis sope afa' biafa. Ama amam nematawa saila waf etapanai sombale'efa ine' etina nasapa'e afi'i.
43017022	Fowa' ine' nase'e agel lu'unai naloma la'ifimi ine'imi ase'esam esisa sope ukup etifim si'i afa' biafa wape ukup etifim.
43017023	Ine' nape naloma ae', ae' ape aloma esis, ea' na'ama etin ae' okom na'i esis sotaga ukup etifim endilisi. Ama esis amam nematawa etapasi sogawa ine' nasapa' ae' afi'i, ea' ine' okom nainaila esis endilisi si'i ine' okom nainaila ae'.
43017024	Ahalome, ae' okom na'i esis amam nematawa ine' nasi'iasi sefe' sope solome wambel ae' eapoma. Ae' okom na'i esis siti pepel la'ifinai noloma nafifili ae'anai, anama ine' nasi'ianai. Fowa' etap anae' ata' owa' notagai nogota anama ine' okom naila ae'. Ea' nase'e pepel nafifili anama.
43017025	Ahalome bu'unai endilisi, esis amam nematawa saila waf etapanai ina sogawa ine'. Ea' ae' egawa ine'. Ea' esis amama alupisi sogawa ine' nasapa'e afi'i.
43017026	Ae' awalapa agel ine'inai ea' ma esis. Ea' ae' ewalapana etin la'ela'ef hihif. Ama esis sofa' waf anama ukup maimaila epes hiesi si'i ine' okom nainaila ae' ma ae' epe nomona esis.”
43018001	Jisas nanda' beten nahali' Ahalomana ea', naloma alupufai ananifai wafe' owala wambo walemb Kidron fisana lawah hiami oliv motawama. Nao'wafa wafe' anama.
43018002	Anan Judas nogawa anama ma atuwasi neafe' nihi'amba amam naumbih ma Jisas napoma. Dei' main? Nimeguf hiami Jisas nao'wafa wape etifigin wapoma anama.
43018003	Ea' Judas nafi'i nao'wa anom soldia maloma anom polisman. Soldia amama maloma polisman amama, amam pris dambami maloma amam Farisi masapa'am mafi'i. Amam polisman maloma soldia mefa' bagah nagwahis lamifah maloma amama sapa'ami mefa'am mafi'i anama.
43018004	Ea' Jisas nogawa amamaga hiami atuwasi meatagamanai. Ea' nafe' nahali'am na'i, “Ipe' pagolopa emi?”
43018005	Ea' magwamana basef ma'ipana ma'i, “Jisas Nasaretinai.” Ea' Jisas na'i, “Ae' ma'uwi.” Ea' Judas na'i nihi'ambamam Jisas, anan naitu nalomam wapoti'.
43018006	Ea' Jisas ata' na'ipam etin na'i, “Ae' ma'uwi”, ea' mandahagas mowa motawa etap.
43018007	Ea' Jisas nahali'am wapoti' na'i, “Ipe' pagolopa emi?” Ea' ma'i, “Jisas Nasaretinai.”
43018008	Ea' Jisas na'i, “Doko' ae' a'ipipa a'i ae' ea' ma'uwi. I'i ipe' pegolopa ae', pihapili pekwaha amam mefe' wafifim.”
43018009	Ea' Jisas dei' na'ipam na'ama naila basef amama fowa' na'iami ma motaga alihim endilisi. Basef amama ma'i na'ama ma'i, “Amam amama fowa' ine' nasi'iami, ina anona atotona higililana, owa'.”
43018010	Ea' Saimon Pita nahapila anona bainat nagianai naha anona aman Malkus nanda'mana maola pris dembinai nape nali'ma pris hiami. Ea' natopa' aliga da'isinai ananinai nowa.
43018011	Ea' Jisas na'ipa Pita mehip na'i, “Ine' tanima la bainat nowala let. Ae' ea' embela kap Ahalome nasi'ianai.”
43018012	Ea' amam soldia maloma dembinai amamunai maloma amam polisman Judai hiami mombalo' Jisas manda' mandof mowa' lagofana.
43018013	Ea' mao'wana nali' nafe' ma Anas, Kaiafas fafomana. Afagel anama Kaiafas dembinai pris nape nali'ma pris hiami.
43018014	Aman anama Kaiafas nali' na'ipa amam agufumi Juda na'i, “I'i aman atotona noga' ma nigiambama ape' Juda hiapai, waf anama andeande', waf bu'unai.”
43018015	Ea' Saimon Pita naloma ae' alupuwei Jisasi wagi'ma Jisas wafi'i. Pris anama dembinai nogawa ae'. Ea' ae' awis aloma Jisas ipat nomon
43018016	ea' Pita tol naitu uta endalelemb ande'. Ae' etanima awisi ande' a'ipa ano'w nemata'w kumafi utai ea' ao'wa Pita wawis nomon.
43018017	Ea' nemata'w kumafi utai kwa'ipa Pita kwa'i, “Ine' wapoti' alupinai aman anama, o owa'?” Ea' anan nagwama'wa basef na'i, “Ae' owa'.”
43018018	Amam manda' maola pris anama dembinai maloma anom polisman amam hiami nomanamb mam makata nif maitumam mahi'am. Ea' Pita wapoti' nalomam naitumam.
43018019	Ea' pris anama dembinai Anas nahali' Jisas ipat nomon. Nahali'ana ma alupumi ananimi maloma basef anan nawalipasami.
43018020	Ea' Jisas nagwamana na'i, “Ae' awalipasa basef ae'ami alihiguma ma epes hiesi etapasi. Ae' awalipas nomon ifagw esis Juda sa'i basef sapeimi nimeguf hiami la'ela'ef. Ea' awalipas ipat lu'unai Godi wapoti', ipat anama esis Juda hiesi sandakolas etifigin. Basef ae' a'iami ina mandambaho', owa'.
43018021	Dei' maina ine' nahali' ae'? Dei' nihali' esis same' basef awalipasami. Esis sogawam.”
43018022	Jisas na'i basef amama, anona polisman naitu felefele' nakola aombana na'ipa Jisas mehip na'i, “Ine' owa' negwamana basef amama dembinai pris.”
43018023	Ea' Jisas nagwamana basef na'i, “I'i ae' i'i anom basef awami, ine' ni'ipa amam hiami na'ama. Owa'etin. Ae' a'i basef endilisimi dei' nahe ma main?”
43018024	Mandelef ata' mapomana lagof Jisasi ea' Anas nasapa'ana nafe'ma pris anama dembinai Kaiafas.
43018025	Saimon Pita tol naituma nif mahi'ana, esis sa'ipana sa'i, “A'i ine' alupinai ananinai?” Ea' anan na'i, “Ae' owa'.”
43018026	Ea' anona aman nape felefele'ma Pita, anan nanda' maola pris anama dembinai. Anan amam atom wambota atona aman anama do'ok Pita nahana natopa' aliganai. Ea' na'ipa Pita na'i, “Endilisi, ae' ati ine' nape naloma Jisas ganima lawah oliv motawama.”
43018027	Ea' Pita nambaho' agel Jisasi na'i wapoti' na'i, “Ae' owa'.” Anan ata' na'i etin, awata nanda'am.
43018028	Ea' kuhimbita atona amam Juda mofa' Jisas makwaha ipat Kaiafasi, mofa'ana mafe' ipat gavman dembinai. Ea' amam Juda ina mafe' mawis ipat anama Romi, owa'. Amam ma'i, “Na'ama mofa' alogw awami ea' ina naman mea' gwa'aimi lu'wami Pasova, owa'.”
43018029	Amam ukup mandanda' na'ama ea' maitu ande' ea' Pailat nafi'mai amam na'i, “Aman anama ipe' pa'i penda'mana kot ma main?”
43018030	Amam magwamana basef ma'i, “I'i aman anama owa' nonda' waf aonai, ape' ina mofa'ana nifi'mai ine', owa'.”
43018031	Ea' Pailat na'ipam na'i, “Ipe' etipa pefa'ana penda'mana basef mondahama mi'uli ipe'inai. Ae' owa', andaiwa'.” Ea' amam Juda magwamana ma'i, “Mi'uli ipe' Romi na'i owa' ma moha enin epen noga', owa'.”
43018032	Amamaga amama amam Juda manda'ami ina mataga etin, owa'. Amama mataga maila basef amama Jisas nali' na'iami motaga endilisi. Dei' main? Anan nali' na'i, “Nambimb esis sehe ega' lawag usi'inai tu'wanainai.”
43018033	Ea' gavman dembinai Pailat natanima nawis ipat lu'unai gavmani nomon. Ea' nofala Jisas nafi'i nahali'ana na'i, “Ine' king dembinai esis Judai?”
43018034	Ea' Jisas nahali'ana na'i, “Basef amama mataga okom ine'inai atona o enis epes sa'ipinama ae'?”
43018035	Ea' Pailat nagwamana basef na'i, “Ine' okom na'i ae' wapoti' ae' Judaiwei? Owa'. Epes ine'isi saloma amam pris dambami, esis etis sombalo'ena sowa'ena nafi'mai ae'. Ine' nanda' maina waf?”
43018036	Ea' Jisas na'i, “Ae' ina Judaiwei king imafi epes etapesi, owa'. I'i ae' epe king etap anae', alupumi ae'ami manda' opeh ae'ami migiambama ae' mopa' ma esis Juda ina la'ifisa sombale'e. Owa'.”
43018037	Ea' Pailat na'i, “Na'ama ine' enina king dembinai?” Ea' Jisas nagwamana basef na'i, “Ine' na'i ae' anowe dembiwei king. Basef amama endilisimi. Mama'we kolae ma epe king dembiwei. Ae' afi'i etap anae' ma iwalipasa basef endilisimi. Emi egafis sonda' waf endilisinai, esis seme' basef ae'ami.”
43018038	Ea' Pailat nahali'ana na'i, “Basef amama endilisimi, maim basef?” Pailat na'iam na'ama ea' notanima nawis ande' esis Juda sapoma na'ipas na'i, “Ae' ina ati anom amamaga awami ma anan, owa'. Ina ati anona waf aonai ma eanda'mana basef, owa'.
43018039	Ea' waf ipe' Judai, ma panda' gwa'aimi lu'wami Pasova, ae' akwaha enin epen nanda' kalabusi nafe'mago ipe'. Dei' ipe' pa'i ae' ekwaha king Dembinai ipe' Judai nefe'mago ipe', o emi?”
43018040	Ea' esis sagwamana basef la'ifimi sa'i, “Owa'etin, anan owa'. Ine' nekwaha Barabas nifi'mai ape'.” Aman anama Barabas anan nakowalefi naha epes saga'i.
43019001	Ea' gavman dembinai Pailat nao'wa Jisas nafe' na'ipa amam soldia mopagahona.
43019002	-
43019003	Mapagahona ma ea', mala'watefa anona mandof higatagunai si'i anona hat mowalo'manona balaga ananinai, malamana anona lowaf akwahinai. Ea' mafe'ma anan timbi tambel ma'ipana ma'i, “Nemaf bu'unai ine' dembinai king Judai!” Amam manda' salamalana manda'ana findiwana na'ama, makola aombana.
43019004	Ea' Pailat nawis ande' wapoti' na'ipa esis Juda na'i, “Ipe' peme'! Ae' dei' efa'ana afi'mai ipe' ma pegawa ae' ina ati anona waf aonai ma anan enda'mana basef, owa'.”
43019005	Ea' Jisas nawis ande'. Hat anama manda' mandof higatagunai manda' sana'ofana si'i hat napomana balaga ananinai ea' lowaf akwahinai napomana. Ea' Pailat na'ipas na'i, “Ipe' piti aman anae'.”
43019006	Ea' amam pris dambami maloma polisman amamumi ata' matolona, ma'iam mehip ma'i, “Undana nil lawag usi'inai tu'wanainai! Undana nil lawag usi'inai tu'wanainai!” Ea' Pailat nagwamama basef na'i, “Ipe' etipa fa'ana undandago. Ae' owa', ae' ina ati anona waf aonai anan nanda'anai ma enda'mana basef, owa'.”
43019007	Ea' amam Juda magwamana basef ma'i, “Anan na'i anan Nogalomana Godi. Ea' mi'uli afa'inai na'i anan noga'.”
43019008	Fowa' Pailat umbamahana etin, ea' dei' name' basef amama atom, umbamahana endilisi.
43019009	Ea' nawis nomon ipat anama nahali' Jisas na'i, “Ine' nataga nafi'i eti?” Ea' Jisas ina nagwamana anom basef, owa'.
43019010	Ea' Pailat na'ipana na'i, “Ine' nandaiwa'ma ni'ipi anom basef? Ine' negawa ae', o owa'? Ae' la'ifiwei ma ekwaha ine' nefe' etin o i'ipas sehena nega' lawag usi'inai tu'wanainai.”
43019011	Ea' Jisas nagwamana basef na'i, “I'i God nape heven ilifi owa' nease'ena pepel ine', ine' etina ina la'ifina ma netalogofa ae', owa'. I'i nehe ega', waf anama aonai. Ea' amam amama mofa'e afi'mai ine', waf amamunai aonai lu'unai endilisi, nikila' waf aonai ine' nanda'anai.”
43019012	Pailat name' basef amama atom, ea' na'i notagaha Jisas nefe' wafifina. Ea' esis Juda sofalana mehip sa'i, “I'i ine' netagaha aman anama nefe' wafifina, ina alupinai ma Sisar gavman dembinai esis Romi, owa'. Emi egalin na'i enin etin king dambeni enin naumbih Sisari.”
43019013	Pailat name' basef amama atom, nofa'ai Jisas nawisi nataga ande' ea' nape anona sia amam dambami jas mapeinai. Anama alihiguma sa'i otamba atom ma'oma. Eaf anama diga Hibrui sa'i Gabata.
43019014	Nemaf anama esis Juda sape sandondomba gwa'aimi ma naman sonda' gwa'aimi lu'wami Pasova. Ea' aon nahagasom nape 12 klok, Pailat na'ipa esis Juda na'i, “Piti dembinai king ipe'inai naitu anae'.”
43019015	Ea' esis Juda sa'ipana mehip sa'i, “Fa'ana, fa'ana, undana lawag usi'inai tu'wanainai.” Ea' Pailat nahali'as na'i, “Ipe' pa'i ae' iundana king dembinai ipe'inai lawag?” Ea' amam pris dambami magwamana basef ma'i, “Ape' owa' anona dembinai king, Sisar atona anan dembinai king ape'inai.”
43019016	Ea' Pailat nakwahomasa Jisas esis Juda ma siundana lawag usi'inai tu'wanainai.
43019017	Ea' amam soldia mowa' Jisas mofa'ana mafe'. Ea' Jisas atotona nofa' lawag ananinai nafe' nakwaha wambel lu'unai nawis ande' nafe' nataga anagon agiluguma Pipitagel Balagaina. Diga Hibrui sa'i Golgota.
43019018	Anama amam maundana lawag usi'inai tu'wanainai naloma anom amam biam. Anona nail wa'ol, anona nail wa'ol, Jisas nail la'afen.
43019019	Gavman dembinai Pailat nanda' anom basef nofa'am nanda'am mail lawag anama ilif. Basef ma'i na'ama ma'i, “Jisas Nasaretinai, anan King esis Judai.”
43019020	Esis Juda hiesi sati basef amama satalifam. Dei' main, anama amam maunda Jisas naila nape felefele'ma Jerusalem. Ea' basef amama ma'i diga Hibrui, Latini, naloma diga Griki, ma'i diga wenifina.
43019021	Amam pris dambami esis Judai ma'ipa Pailat ma'i, “Ina nenda' basef amama ni'i, ‘Dembinai king esis Judai’, hapaimi. Ine' nenda' basef ni'i, ‘Anan na'i, Ae' dembiwei King esis Judai.’ ”
43019022	Ea' Pailat nagwamama basef na'i, “Basef ae' anda'am ea' mondape na'ama la'ela'ef.”
43019023	Amam soldia maunda Jisas ea', mofa' luwaguf ananimi matambe'am biami biam mofa'am mandandam. Ea' mofa' siot ananinai wapoti'. Siot anama esis ina sagundisana, owa'. Sanda'ana nape si'ina.
43019024	Amam manda'ipama ma'i, “Afa' ina owala siot anama, owa'. Afa' onda' pilai satu ma emi nikila' nefa'ana.” Amam ma'iam na'ama maila anom basef fowa'imi mape Buk Baibel dei' mataga mandawalap alihim. Basef amama ma'i na'ama ma'i, “Amam matambe' luwaguf ae'ami mafe'ma amam atona etin ea' manda' satu ma emi nikila' nefa'am.” Ea' amam soldia manda'am na'ama etin.
43019025	-
43019026	Mama'wana Jisasi kwaloma owama'w akwa'ikwi waloma ano'w nemata'w Maria kwaso' Klopasi waloma Maria Makdalai'wi awau biawai biawa waitu felefele'ma lawag Jisas nailanai. Ea' Jisas nati mama'wana anani'wi kwaloma ae' alupunai ananiwei okom nainaila ae'i, afa' biafa waitu felefele'ma anan. Ea' na'ipa mama'wana na'i, “Mama'we, aman anama nogalomena ine'inai.”
43019027	Ea' na'ipa ae' alupuwei ananiwei na'i, “Nemata'w akwama mama'wena ine'ikwi.” Nogota anama ae' Jon efa'akw kwafe' ipat ae'anai ma imafia'w la'ela'ef kwape.
43019028	Ea' Jisas nogawa maol hianai ananinai ahi'alana, ea' okom na'i anom basef mape Buk Baibel motaga mondawalap. Ea' na'i, “Ae' eap nase'e ma embel.” Anan na'iam na'ama naila basef amama Baibelimi.
43019029	Ea' ano'w nemba'w si'ikwa embel wain numbutimi kwa'oh. Ea' amam mofa' anom mosong mape maoh si'i elefi'w mowala wain embel amama magiam masapa'am elifita mandowana mandolamanana malogel Jisasi ma nea' embel.
43019030	Anan nagwa' wain embel amama ea' na'i, “Maol anama hi'alana ea'.” Ea' nitimale' balaga nail nowalana ambal nandahi' nafe' anan ea' afuna.
43019031	Nemaf anama dei' esis Juda sape sandandomba gwa'aimi maima naman sonda' gwa'aimi lu'wami sa'i Pasova. Nemaf anama dei' Sabat lu'unai nikila' Sabat anom nimeguf hiami. Ea' amam Juda mandaiwa' ma amam wanom mila lawah amama nemaf anama lu'unai Sabat. Ea' mafe' mahali' Pailata amam soldia mofe' mindiwa bo'wagah amamumi towam ma maga' ulala motagahom misila'i.
43019032	Ea' amam soldia mafe' anama maham mail. Ea' mati anona nail wa'ol mindiwa bo'wagahana ea' afuna. Ea' mafe'ma anona wa'ol mindiwa bo'wagahana.
43019033	Ea' mafe'ma Jisas nail, mati anan afuna endilisi. Ea' amam ina mindiwa bo'wagah ananimi, owa'.
43019034	Ea' anona soldia nanda' wamba'w napisila lambeh Jisasi wa'ol. Ea' mehip etin esimbel maloma embel kolo'alam mawisi.
43019035	Ae' ati amama naep ae'ami a'ipipa basef amama. Ea' basef amama ae'ami endilisimi atom. Ae' egawa basef amama a'ipipa emi endilisimi a'ipipa ma ipe' wapoti' pembale'efana.
43019036	-
43019037	Fowa' basef mail Buk Baibel ma'iam na'ama ma'i, “Anona nemaf bihiguf ananimi ina totoweam, owa'etin.” Ea' anom basef wapoti' ma'iam na'ama ma'i, “Anona nemaf esis siti aman anama sopisilana wamba'w.” Amam soldia manda'am na'ama maila basef amama atom mail Buk Baibel mataga mandawalap alihim.
43019038	Josep Arimateainai anan alupunai naila Jisasi, ea' anan umbamahana ma amam Juda. Ea' nembale'efa Jisas okom atom mape mandambaho'. Ea' anan nafe' nahali' Pailata alop Jisasi. Ea' Pailat na'i a'e, ea' Josep nafe' nofa' alop Jisasi nafe'.
43019039	-
43019040	Anan Josep nafe' naloma Nikodemus, anama fowa' nafe' nati Jisas anona owamb. Nikodemus nofa'ai anona marasin bu'unai sanda'ana ifat lawahi, agilinama mer naloma alos. Marasin anama hianai nimanina endilisi, 30 kilo. Ea' amam biam mafe' mofa' alop Jisasi manda' luwaguf afitimi maloma marasin anama mowa'ana, maila waf esis Judai.
43019041	Felefele'ma anama mali' maunda Jisas naila anona aof nape. Aof anama anona owap lu'unai nagali na'oh wa'ol si'i hi'agif lu'unai nape. Anama esis ina dei' nawa enin epenagon, ata' owa'.
43019042	Nemaf anama esis Juda sape sandondomba gwa'aimi maima naman sonda' gwa'aimi lu'wami sa'i Pasova. Ea' amam mofa' alop Jisasi mawana hi'agif anama nape felefele'.
43020001	Owamb ata' nail, felefele'ma kuhimbita ma nemaf Sande Maria Makdalai'wi kohafel kwafe' hi'agif. Ea' kwati owap ina ata' masopama uta hi'agif, owa'. Enin epen nelefatana naitu gemba.
43020002	Ea' kotanima kwasagih kwafi'mai ae' aloma Saimon Pita wapoma, ae' alupuwei Jisasi anan okom nainaila ae'. Ea' kwa'ipafa kwa'i, “Enis epes safe' sofa' Dembinai nakwaha hi'agif safe'. Ea' afa' ina ogawana safe' sambe'ana enima.”
43020003	-
43020004	Ea' ae' aloma Pita wasagih wafe' wataga hi'agif anama. Wasagih wafe', ea' ae' ikila' Pita ali' afe' ataga hi'agif anama.
43020005	Ea' atambe' ati luwaguf atom ma'oh nomon ea' ina awis, owa'.
43020006	-
43020007	Ea' Saimon Pita nagi'mi nafi'i nataga ea' nawis hi'agif nomon. Ea' nati luwaguf sowa'anam ma'oh, maloma anona lowaf manda'ana mowa' balaganai. Lowaf anama somagwiana sambe'ana na'oh anagon. Ea' luwaguf amama anom ma'oh dei'.
43020008	Ea' ae' ali' afe' hi'agif anama agi'mana awis nomon ati amamaga amama embale'efana.
43020009	Nogota anama afa' ina ogawa basef mail buk Baibel ma'i Jisas noga' notanima nohafel wapoti', owa'.
43020010	Ea' afa' biafa otanima wafe' ipat.
43020011	Maria ato'w kwaitu kwalopana hi'agif ande'. Kwaitu kwalopana, kwatambe' kwati hi'agif nomon,
43020012	kwati ensel biam mala luwaguf afitimi mape anama do'ok alop Jisasi na'oma. Amam biam anona nape balaga Jisasi nafe'ma, anona bo'wagah mafe'ma.
43020013	Ea' mahali'akw ma'i, “Nemata'w, ine' nalopa main?” Ea' akwa'w kwagwamama basef kwa'i, “Enis epes sofa' Dembinai ae'anai safe' ea' ina egawa anama safe' sambe'anama, owa'.”
43020014	Kwa'ipama basef amama ma ea', kwandamboma ea' kwati Jisas naitu naloma'w. Ea' ina kogawa anan kwa'i Jisas, owa'.
43020015	Ea' Jisas nahali'akw na'i, “Nemata'w, dei' maina ine' nalef? Ine' nagolopa emi?” Akwa'w okom na'i anona nanda' maol aofi. Ea' kwa'ipana kwa'i, “Dembinai, i'i ine' nefa'anama, ni'ipi anama nefa'ana nafe' nambe'anama.”
43020016	Ea' Jisas na'ipakw na'i, “Maria.” Ea' kwandamboma kwati anan kwa'ipana diga Hibrui kwa'i, “Rabonai.” Basef ofagema ma'i Dembinai Tisa.
43020017	Ea' anan Jisas na'i, “Ina nihapila alop ae'anai, owa'. Dei' main? Ae' ina dei' etanima afe'ma Ahalome gani ilif, ata' owa'. Ine' nefe'ma owape ae'ami ni'ipam ni'i, Ae' etanima elata ilifa Ahalome ae'anai, Ahalomepa ipe'inai. Efe'ma God Dembinai ae'anai, God Dembinai ipe'inai.”
43020018	Ea' akwa'w kwafe'ma alupufai ananifai wapoma kwa'ipafa kwa'i, “Ae' ati Dembinai ea'!” Ea' kwa'ipafa basef amama anan na'ipakwa emi.
43020019	Nemaf anama Sande owamb, afa' alupufai Jisasi wandatama wafe' etifigin owalo uta wape anona ipat nomon. Afa' umbamahafama amam dambami esis Judai. Ea' Jisas nafi'i naitu nalomafa na'ipafa na'i, “Opalef ipe'imi mope awanem.”
43020020	Na'ipafa basef amama ea', nihi'ambafa lagof maloma lambeh ananimi. Ea' afa' wati Dembinai afa'inai, wandanifel ma anan endilisi.
43020021	Ea' na'ipafa wapoti' na'i, “Opalef ipe'imi mope awanem. Ae' dei' a'i esapa'epa pefe' pi'ipasa basef Godi si'i Ahalome nasapa'e afi'i a'ipipa.”
43020022	Na'ipafa amama ma ea', naolamafa ambip na'ipafa na'i, “Ipe' pefa' Ambal Bu'unai Godi.
43020023	I'i ipe' pekwaha waf aonai emi egafis sanda'anai, God wapoti' nokwahomasana. I'i ipe' owa' peakwaha waf anama aonai, God wapoti' ina anona nemaf nokwamasana, owa'.”
43020024	Anona ma afa' 12-peleifa alupufai Jisasi, Tomas agel wa'ana Didimus. Ofagena agel anama sa'i mama'was atoto'w kolam biagasi. Nemaf anama Jisas nafi'i natolofa, Tomas ina nape nalomafa, owa'.
43020025	Ea' enofa alupufai ananifai wafe' wa'ipana wa'i, “Afa' wati Dembinai afa'inai ea'.” Ea' Tomas na'ipafa na'i, “Ae' owa' iti melegwa lagof ananimi sahana nigufa, ma esa faf ae'anai ma niguf mawisa ea' esapa' lagel ae'anai nuwis nomon lambeh ananimi, ea' embale'efana. I'i owa', owa'.”
43020026	Nimeguf 8-peleim mafe'ma ea', afa' alupufai Jisasi wape anona ipat nomon, owalo uta wape. Nemaf anama Tomas wapoti' nape nalomafa. Ea' Jisas nawisi naitu nalomafa na'ipafa na'i, “Opalef ipe'imi mope awanem.”
43020027	Ea' na'ipa Tomas na'i, “Ine' nesa faf ine'inai ma ae' anae'. Ea' niti lagof ae'ami. Nesapa' lagel ine'inai nuwis lambeh ae'ami nomon. Ina okom bimbiefina nopeina, owa'. Nembale'efa ae' endilisi.”
43020028	Ea' Tomas na'ipana na'i, “Dembinai ae'inai, God ae'inai.”
43020029	Ea' Jisas na'ipana na'i, “Ine' natolowe ea', dei' nembale'efa ae'. Ea' emi egafis ina satolowei, sembale'efa ae'i, esis sondanifel endilisi.”
43020030	Jisas nanda' ikwaf hianai la'ifinai pepel naninani ma naep alupufai ananifai. Basefa pepel ananinai ina anda'ana hi'alana nape buk anae', owa'.
43020031	Anda' basef amama tu'wanim atoma pepel anama ma ipe' pembale'efa Jisas anan Nogalomana Godi, anan Krais, God nandandepana nasapa'ana nafi'i. Ae' anda'am na'ama ma pembale'efa anan Jisas pefa' ambal namunai pepe andeande' la'ela'ef hihif.
43021001	-
43021002	Anom nimeguf mafe'ma ea', afa' wati Jisas wapoti'. Basef ma'i na'ama. Jisas natagamafa gani walemb batupa'manai lu'unai Taiberias. Anofa afa' ondowa'anima etifigin wapoti' agof afa'imi alupufai Jisasi amama. Saimon Pita naloma Tomas agel wa'ana Didimus maloma Nataniel, anan Kanainai, etap hiagoma Galili. Amam maloma ae' nogalomana Sebedi aloma sahalome Jems waloma amam biam Jisasi ondowa'anima wape etifigin.
43021003	Ea' Saimon Pita na'ipafa na'i, “Ae' a'i efe' igi agof.” Ea' afa' wa'i, “Olomena ofe' etin.” Ea' wafe' walata anona bot wafe' wa'i ugi agof wafe' wanda'am owamb anama si'ina ea' afa' ina wagi anom agof, owa'etin.
43021004	Wafilu kuhimbita atona Jisas nafe' naitu walemb batupa'manai anama akata ea' afa' ina ogawa anan Jisas, owa'.
43021005	Ea' nofalafa na'i, “Awami alupipei, ipe' pagi anom agof?” Ea' wagwamana basef wa'i, “Owa'etin.”
43021006	Ea' na'ipafa na'i, “Ipe' ata' pela anemb mowala bot anama wa'ol lagel da'isineima. Ea' atuwasi pigi anom agof.” Ea' afa' wa'i ola anemb, owafai agof hiami. Ea' ina la'ififa wiegiai anemb mulatowi motoma bot nomon, owa'. Dei' main? Agof hiami endilisi mala anemb anama si'ina.
43021007	Ae' alupuwei Jisasi anan okom nainaila ae', a'ipa Pita a'i, “Nanima Dembinai afa'inai.” Saimon Pita do'ok natagaha saket ananinai na'oh ea' nanda' maol, ea' name' basef amama nala saket wapoti' nukupa' nowala embel walemb batupa'manai nopaul nafe' embel.
43021008	Ea' afa' watoma bot wagi'mana wagiai anemb si'inama agof. Afa' ina wail laogona akata, owa'. Si'i 100 mita.
43021009	Wafe' wataga akata, wati anom nif fandom ma'oh ea' wati anom agof masef nif maloma anona bret.
43021010	Ea' Jisas na'ipafa na'i, “Ipe' fa'ai anom agof dei' pagiami.”
43021011	Ea' Saimon Pita nalata bot anama nagiai anemb mafi'i akata. Anemb anama si'inama agof lu'wami atom 153-peleim. Ea' ina pele'atam, owa'.
43021012	Ea' Jisas na'ipafa na'i, “Ipe' fi'i ma ata' pea' gwa'aimi.” Afa' ina anona la'ifina ma nohali'ana nie'i, “Ine' emi?” Owa'etin. Dei' main, afa' ogawa anan Dembinai afa'inai.
43021013	Ea' Jisas nafi'i nofa' bret nase'afa, agof wapoti' na'ama etin.
43021014	Fowa' Jisas nohafel wapoti', nali' nafe'ma afa' alupufai ananifai watolona nimeguf bif. Ea' dei' watolona wapoti' wenif.
43021015	Afa' wa' gwa'aimi ea', Jisas na'ipa Saimon Pita na'i, “Saimon nogalomana Joni, ine' okom nainaili endilisi nikila' anom alupumi amama?” Ea' anan na'i, “A'e, Dembinai. Ine' negawa ae' okom nainailina.” Ea' Jisas na'ipana na'i, “Ine' nese'ama gwa'aimi sipsip nogami ae'ami.”
43021016	Ea' Jisas nahali'ana wapoti' na'i, “Saimon nogalomana Joni, ine' okom nainaili endilisi?” Ea' nagwamana basef na'i, “A'e, Dembinai. Ine' negawa ae' okom nainailina.” Ea' Jisas na'ipana na'i, “Ine' nimafi sipsip ae'ami.”
43021017	Jisas nali' nahali'ana bif ea' dei' nahali'ana wapoti' wenif na'i, “Saimon nogalomana Joni, ine' okom nainaili?” Ea' Pita okom nimanina na'ipana na'i, “Dembinai, ine' negawa amamaga hiami. Ine' negawa ae' okom nainailina.” Ea' Jisas na'ipana na'i, “Ine' nese'am gwa'aimi sipsip ae'ami.
43021018	Endilisi ae' a'ipina, fowa' ine' ata' so'uso'win, ine' nowaho' let ea' nafe' mamagoma nomonas ine'imi ma'i neafe'ma. Ea' anona nemaf ine' netagama hagena, ine' nesa'ma lagof ine'imi ma anona aman nowaho'mena let nohapilina nefe' anama ine' nandaiwa'ma neafe'ma.”
43021019	Jisas na'ipana na'ama ma nihi'ambam eaf anama ma soha Pita noga' ma epes hiesi sefela agel Godi lu'una. Ea' dei' Jisas na'ipana na'i, “Nila ae'.”
43021020	Ea' Pita nandamboma nati ae', alupuwei Jisas okom nainailei, agi'mam afi'i. Ae' ma'uwi fowa' afa' wape wa' gwa'aimi ma indisi'ah felefele'ma Jisas ahali'ana a'i, “Dembinai, atuwasi emi ni'ipa naumbih ma nihi'ambama ine' neapoma?”
43021021	Ea' Pita nati ae', nahali' Jisas na'i, “Dembinai, aman anama anona nemaf nope ni'imama?”
43021022	Ea' Jisas nagwamana basef Pita na'i, “I'i ae' i'i anan nope ambal nopaina nope nefe' nefe' anama ae' etanimani, amama ina maol ine'inai, owa'. Ine' nila ae'.”
43021023	Ea' basef baso'maimi wafimi amama mafe'ma afa' alupufai Jisasi ma'iam na'ama ma'i, “Aman anama anona nemaf ina noga', owa'.” Ea' Jisas ina na'ipafa basef amama esis sa'iami, owa'. Basef amama kwamaimi. Jisas na'i basef amama atom na'i, “I'i ae' i'i anan nope nefe' nefe' ma nemaf ae' etanimani, amama ina maol ine'inai, owa'.”
43021024	Aman anama alupunai Jisasi ea' ae' ma'uwi. Ae' a'ipipa basef amama ma amamaga amama Jisas nanda'ami dei' anda'am mape buk anae'. Ape' Kristen mogawa basef amama ae' anda'ami endilisimi atom.
43021025	Jisas nanda' anona maol hianai wapoti'. I'i enis epes sonda' basefa maol Jisasi hi'ilana nil, ae' a'i etap anama hiagoma owa' anagona buk hianai no'oh, owa'etin. Asi'igin endilisi.
44001001	Alupinai Tiofilus, buk anama fowa' ae' anda'anai anda' basefa amamaga hiami Jisas nanda'ami nawalipa esis amam nematawa
44001002	ma dambadamba nali' nanda'am ea' nafi'i natagama nemaf anama God nofa'ana nalata gani heven ilif. Fowa' Jisas owa' ata' nolata heven ilif, Anan nali' nase'ama basef amama na'ipam mehipa maol amam aposel amama Anan nandandepami. Anan nase'ama maol amama pepel anama Ambal Bu'unai Godi.
44001003	Fowa' saha Jisas nefa' nimanimi lu'wami naga' ea' notanima nohafel wapoti' nafe' natagama alupumi ananimi. Ea' nape aon si'inai tu'waninai nanda' pepel hianai ma nihi'ambam mogawa endilisi anan nofa' ambal namunai nape. Nimeguf amama Anan nawalipasa epes hiesi siowis wambota Godi numafias.
44001004	Anan ata' nape nalomam na'ipam mehip na'i, “Ipe' dei' ina pekwaha Jerusalem ulal, owa'. Pepe pehafa amamaga amama Ahalome na'i endilisi niesi'ipami. Amama fowa' ae' a'ipipami.
44001005	Fowa' Jon napisi' amam nematawa hiesi embel. Ea' ipe' nambimb God nonda' baptaisimipa Ambal Bu'unai Ananinai.”
44001006	Nemaf anama amam alupumi Jisasi mandatama etifigin mahali'ana ma'i, “Dembinai, a'i nambimb nogota anae' ine' nenda' ape' mofa' agof lu'wami ma motofa esis naumbih ma afa' atofa umafi wambel hiagoma afa'ima?”
44001007	Ea' anan na'ipam na'i, “Amama ina amamaga ipe'imi ma pegawa nogota anama ma nimeguf Ahalome nandandepami, owa'. Anan atona numafi amama.
44001008	Ea' basef ipe'imi amama. Nambimb Ambal Bu'unai Godi nifi'mai ipe', nemaf anama pefa' pepel Ananinai, pewalapa basef Ae'ami Jerusalem ea' ganima etap hiagoma Judia ea' ganima etap hiagoma Samaria, ea' pefe' anama etap wambel hiagoma hi'ilagon.”
44001009	Jisas na'i basef amama hi'alam, esis ata' saitu satiligini etin, sati Anan nandegia nakwaha etap nalata ilif. Ea' anom elagw mofa'ana mafe' ea' ina satolona wapoti', owa'.
44001010	Anan nafe' ea', esis ata' saitu satologon etin ilif otaga, ea' dei' atef anom amam biam mola klos afitimi mondokwama mataga malomas maitu.
44001011	Ea' ma'ipas ma'i, “Ipe' amam nematawa Galilipei, ipe' ina pitu piti otaga ilif, owa'. Jisas anama dei' God nofa'ana nakwahipa ea' nofa'ana nalata heven ilif. Anona nemaf notanima nifi'i petolona na'ama etin si'i dei' paitu patolona nalata heven ilif.”
44001012	Ea' esis sakwaha halaf anama lawah oliv motawama, sotanima safe' Jerusalem. Halaf anama ina laogona Jerusalem, owa', felefele'. Kilomita atotona si'i esis Juda safe' safi'i nemaf anama sabat sapoma noma'wanai.
44001013	Esis sotanima safi'i Jerusalem, safe' sawis ipat ea' safe' sape ipat ilif esis sapeinai. Agof amamumi amama. Pita naloma Jems naloma Jon a Andru a Filip naloma Tomas naloma Bartolomyu Matyu ea' Jems, Alfius nogalomana, Judas, Jems nogalomana ea' Saimon anan wambota Seloti.
44001014	Amam alupumi Jisasi mandatama etifigin nimeguf hiami la'ela'ef ama manda' beten maloma anowa nematawa saloma akwa'w Maria Jisas mama'wana saloma owapana Jisasi wapoti'. Esis hiesi sape sanda' beten etifigin.
44001015	Anom nimeguf mafe'ma ea', esis Kristen 120-peleis hiesi sandatama etifigin sape ea' Pita nohafel naitu na'i,
44001016	“Sahin owan ae'ipei, anom basef mail buk Baibel fowa' gani Ambal Bu'unai Godi na'ipa dembinai king Devit ma'iam na'ama ma'i aman anama Judas anona nemaf nonda' waf aonai ma nihi'amba Jisas naumbih Ananimi. Eaf ina naso', owa'. Nagal. Basef amama mataga alihim. God atona na'i, dei' basef amama mataga mandawalap. Fowa' Judas ina dei' nanda' waf aonai nawalapa Jisasa amam, ata' owa', nogota anama
44001017	Jisas nandandepana anan alupunai afa'inai nanda' maol anama Jisasi naloma afa'.”
44001018	“Moni Judas nofa'ana waf anama aonai ananinai natala anona etap. Anan nafe' etap anama nowa opaf pe'ana kolo'alanai hi'alana afuna.
44001019	Ea' epes hiesi sape Jerusalem sogawa amama. Ea' diga asasinai sofala anama agiliguma sa'i Akeldama. Ape' ma'i etap anama esimbel kolo'alami ma'oma.”
44001020	Dei' main, Pita na'i basef amama mape Buk Song ma'i, “ ‘Ipat ananinai anan nope wafina. Ina anona aman napaina, owa'.’ Ea' anom basef mape Buk Songi ma'i wapoti' ma'i, ‘Anona aman anona nemaf noho'ofana nofa' maol ananinai.’
44001021	-
44001022	Ea' dei' ape' mondandepa anona aman ape'inai noho'ofana ma mowalipasa basef amama Jisas notanima nohafel wapoti'. Ape' mondandepa anona ma amam amama mape maloma ape' ma nemaf anama Dembinai Jisas nape nalomapa. Nemaf anama Jon nawalipasa basef Godi napisi' amam nematawa embel nafi'i nafi'i nataga ma nemaf anama God nofa' Jisas nalata heven ilif nakwahepa.”
44001023	Pita na'iam na'ama, ea' esis Kristen sandandepa amam biam. Anona Josep, agel wa'ana Barsabas, ea' agel wa'ana wapoti' sa'i Jastus. Ea' anona Matias.
44001024	Ea' esis sanda' beten na'ama sa'i, “Dembinai, ine' negawa ukup epes hiesi. Ine' nendandepa amam amama biam nihi'ambapa maina aman
44001025	nofa' maol aposel noho'ofa aman anama Judas. Anan nakwaha maol anama nafe' wambel aonai ma God nogwamana waf aonai ananinai.”
44001026	Ea' esis sanda' agof amam biam mail otamba biam. Ea' sala otamba amama mala anona malep si'i tin sakoto'mam sati otam nali' nataga agel Matias. Ea' sanda' anan nanda' maol naloma amam aposel 11-peleima monda' maol Godi.
44002001	Nemaf anama lu'unai Pentikos nataga, esis hiesi sembale'efana sandatama etifigin sape ipat atotona.
44002002	Ea' dei' atef same' anona maf lu'unai nanda'am nafi'i heven. Maf anama name' si'i uf la'ifinai naluwi ea' ipat anama esis sapeinai si'inama maf anama.
44002003	Ea' sati nif ilelowa si'i melisigah pepe'atam mafe' matoma esis hiesi atona etin hi'alas.
44002004	Ea' Ambal Bu'unai Godi nape si'inama esis atona etin hi'alas, sa'i basef Godi ma diga naninani wambel hiagoma. Ambal Bu'unai Godi anama nanda'am mataga malogof asasimi.
44002005	Ea' enis Juda sanda' lotuma Godi safi'i ganima etap hiagoma safi'i sape Jerusalem.
44002006	Esis hiesi same' maf anama ea' enis amam nematawa hiesi safi'i sondowa'anima sape. Ea' epes isima hiesi atona etin same' esis sembale'efanai sa'i basef Godi ma diga naninani hianai. Ea' sohafel gegelalasis kwapete'as endilisi ma same' diga asasinai.
44002007	Esis sohafel gegelalasis kwapete'as ea' ukup matamea hiahiam. Ea' sa'iam sa'i, “Amam amama Galilimi atom, ea' dei' ma'i diga ape'inai atona etin.
44002008	Dei' maina ape' hiapai atona etin mame' amam ma'i diga ape'inai dende' si'i ape' mame'ama mamasapa ape'isi? Ape' mafi'i etap anama hiagoma anama,
44002009	-
44002010	Partia, Midia Elam ea' Judia, Kapadosia naloma Pontus Esia Frigia Pamfilia Isip ea' ape' anona etap hiagoma Mesopotamia ea' esis ganima Libia felefele'ma wambel Sairini. Ea' anepa ape' wambel Rom mafi'i mape na'ae.
44002011	Ape' Juda maloma enis epes maila waf esis Juda sanda' lotuwanai ea' ape' etap hiagoma Krit Arebia, ape' hiapai mame' amam mawalapa basefa pepel maol Godi ma diga hianai naninani.”
44002012	Ea' esis hiesi sohafel gegelalasis kwapete'as, esis ukup matamea mape hiahiam. Esis etis sandahali'ma sa'i, “Amamaga amama mataga ma'imama?”
44002013	Ea' enis sanda' iafam sa'i, “Amam ma' embel wain hianai ea' mahaga magaol dei' ma'i basef mamumami.”
44002014	Ea' Pita nohafel naitu naloma amam aposel 11-peleim ea' noga na'i mehip nawalapa basefa esis amam nematawa hiesi na'i, “Ipe' Juda alupipei paloma ipe' amam nematawa hipei ipe' pape Jerusalem, ipe' pembe' aligaha basef ae'ami, ma pegawa amamaga amama.
44002015	Ipe' pa'i amam amama manda' spak, owa'. Dei' ata' kuhimbita aon ata' natefi nail etin si'i 9 klok.
44002016	Ea' amamaga amama mataga si'i anona profet Joel fowa' gani na'i,
44002017	‘God na' i, felefele' ma nimeguf akutaimi Ae' ese'as Ambal Bu'unai Ae'anai nope amam nematawa hiesi. Ea' efela esis batawisipa ipe'isi sowalapa basef si'i amam profet ma'iam. Ea' ihi'amba amam so'umi ipe'imi mondanda'oh motolom naep mose'am mope motolom, ea' ese'ama mo'oh mondanda'oh motolom amam hagami ipe'mi ma ihi'ambam waf ae'anai.
44002018	Nimeguf amama ae' ese'asa Ambal Bu'unai ae'anai nope esis amam nematawa ae'asi sanda' maol ae'anai nefelas sowalapa basef Ae'ami si'i fowa' amam profet manda'ami.
44002019	Ea' enda' anona ikwaf notaga gani otaga ilif, enda' anona ikwaf notaga na'ae etap. Anama na'ama. Enda' nogoh hiami otaga, enda' esimbel, nif fandumi mataga etap anae'.
44002020	Ea' emboma aon alipunai notaga owamb owambunai notaga akwahina si'i esimbel. Ea' enda'am i'i nemaf Dembinai nigi' notaga. Nemaf anama ananinai lu'unai endilisi. Dembinai nihi'ambapa pepel nafifili Ananinai.
44002021	Nemaf anama ata' owa' neataga emi egafis sofala agel Dembinai, nofa'as sotanimani.’ ”
44002022	Ea' Pita na'ipas wapoti' na'i, “Ipe' epes Israelipei, ipe' peme' basef amama. Dei' i'ipipa aman anama Jisas Nasaretinai. Ipe' pegawa maol ahalomana la'ifinai naloma pepel anama God nanda'anai la'afena ipe' ma lagel aman anama. Amama mihi'ambepa andeande' aman anama God nasapa'ana nafi'i.
44002023	Fowa' gani God nogawa ea' nail okom Ananinai atona nanda' aman anama nefe' nope lagof ipe'imi. Ea' amam amama mololama mi'uli Godi sanda' waf aonai, amam magiambama ipe' pembale'ana paundana nail lawag usi'inai tu'wanainai ea' pahana naga'.
44002024	Ea' God nafelona nohafel wapoti' nakwaha ekep pahana ma naga'i. Dei' main, ga' anama ina la'ifina ma nombale'ana, owa'.
44002025	Fowa' gani Devit na'i basefa Jisas na'i, ‘Ae' ati Dembinai ae'anai nape nalome wa'ol lagel ae'anai da'isinai la'ela'ef. Na'ama dei' ina enis epes la'ifisa sanda'me anom nimanimi, owa'.
44002026	Amama atom dei' okom ae'anai nandanifel. Ae' i'i basef bu'wami i'i, ae' egawa endilisi nambimb anona nigiambame epe andeande'.
44002027	Dei' main, anona nemaf ina nekwaha ambal ae'anai nefe' nepe anama epes saga'i sapoma, owa'. Ea' ina nambimb nekwaha aman anama bu'unai nanda' maol ine'inai alop ananinai folo'olana, owa'.
44002028	Ine' nihi'ambe eaf nafe' natagama ambal namunai. Anona nemaf ine' nepe nelome endanifel endilisi.’ ”
44002029	Ea' Pita na'ipas wapoti' na'i, “Ipe' sahope owape ae'ipei, dei' ae' a'i ewalapa basef i'ipipana aman anama akunamapa ape'inai Devit. Anan fowa' gani naga' sawana, dei' hi'agif ananinai ata' nape la'afena ape'. Basef amama Devit ina na'iama anan atona, owa'.
44002030	Aman anama Devit anan profet ea' nogawa God na'i basef la'ifimi na'i endilisi gani ilif na'ama ma anona nemaf nonda' bafalomana Deviti notaga nope dembinai king si'i Devit fowa' nape king.
44002031	Fowa' gani Devit ata' nape, anan nogawa amama God na'i anona nemaf neanda'ami. Na'ama dei' anan na'i dembinai Krais anona nemef noga' notanima nohafel wapoti'. Anan na'iam na'i, ‘Anona nemaf God ina nokwahona nope anama saga'i sapoma hi'agif alop ananinai folo'olana, owa'.’
44002032	Aman anama Jisas God nafelana notanima nohafel wapoti'. Ea' afa' hiafai wati amama dei' wa'iam.
44002033	Dei' God nafelona nohafel nalata gani heven ilif ea' nape lagel da'isinai Godi. Anan nofa' Ambal Bu'unai Godi ma Ahalomana, si'i fowa' Ahalomana na'ipana na'i endilisi nese'ana. Amama atom dei' Jisas nase'asam esis amamaga amama dei' patolom pame'am ea'.
44002034	Dei' main, Devit ina nalata heven, owa'. Ea' anan fowa' gani na'i basef na'i, ‘Dembinai na'ipa Dembinai ae'anai na'ama na'i, “Ine' nepe lagel da'isinai ae'anai ma nepe Dembinai neloma ae'.
44002035	Nepe na'ama nefe' nefe' enda' naumbih ine'isi sefe' owina bowagah ine'imi ine' nikila'as.” ’ ”
44002036	Ea' dei' Pita na'iam na'ama na'i, “Dei' ape' Israel mogawa isima andeande'. Aman anama Jisas ipe' paundana lawag usi'inai tu'wanainai pahana naga', dei' God nanda'ana nataga nape dembinai anan Krais, God nandandepana nasapa'ana nafi'i.”
44002037	Esis same' basef amama, maha opalef asasimi endilisi. Ea' sa'ipa Pita naloma anom aposel sa'i, “Ipe' sahopapa, dei' ape' monda' maina mope andeande'?”
44002038	Ea' Pita na'ipas na'i, “Ipe' hipei pemboma opalef ipe'imi pila God ea' ipe' hipei atona etin pefa' baptaisa agel Dembinai Jisas Krais ma God nokwaha waf aonai ipe'inai. Ipe' penda'am na'ama, nambimb God nese'epa Ambal Bu'unai Ananinai nope nolomepa.
44002039	Fowa' gani God na'i basef la'ifimi endilisimi atom na'i nese'epa Ambal Bu'unai Ananinai nope noloma ipe' peloma awasi ipe'isi soloma esis amam nematawa hiesi ata' sape lauguni anona nemaf sigi' seatagai. God Dembinai ape'inai na'iam ma nose'as Ambal Bu'unai Ananinai nope noloma epes isima. Epes amama atom anona nemaf Anan nofalas sotanimani.”
44002040	Pita ina na'ipasa basef amama atom, owa'. Na'ipasa anom basef hiami wapoti' na'ipas basef la'ifimi ma nafela ukup asasimi na'i, “Ipe' pindumafuma andeande'. Na'ama pefa' nimanimi lu'wami peloma amam nematawa dei'isi sanda' waf aonai.”
44002041	Ea' epes emi egafis sofa' basef Pitai sombale'efam, esis sofa' baptais. Nemaf anama God nowa'ani epes hiesi wambota ananinai sataga hias 3,000-peleis sataga Kristen, ea' sape saloma esis isima amam nematawa sombale'efanai.
44002042	Amam nematawa isima sataga Kristen dambaisi esis la'ifis endilisi ma same' basef amam aposel mawalipasami sandagiambanama etin enis sahin owan sape etifigin etin sa' gwa'aimi sanda' beten etifigin atogon.
44002043	Nimeguf hiami God nanda' ikwaf lu'unai ma pepel hianai nataga lagof amam aposeli. Ea' amam nematawa hiesi umbamahas endilisi sape.
44002044	Ea' esis hiesi sombale'efa Kraisi sandatama etifigin atogon. Amamaga asasimi gwa'aimi maim hiami, ina asasimi atona etin, owa'. Amamaga amama hiesi atom.
44002045	Ea' esis sombale'efanai enis sase'asa etap asasinai naloma anom amamaga asasimi mafe'ma enis epes satalamasam. Ea' sofa' otamba ma amamaga sotambel sanda'am sase' epes isima gwa'aimi a'asi kwahusi.
44002046	Ea' esis hiesi nimeguf la'ela'ef safe' ipat lu'unai Godi sanda' lotuwanai. Ea' safe' sa' gwa'aimi ifagw asasimi atona etin. Esis sandanifel ukup bo'om sose'as gwa'aimi ma sigiambama enis epes ea' sandanifel sa' gwa'aimi etifigin.
44002047	La'ela'ef esis safela agel Godi lu'una, ea' opalef esis amam nematawa hiesi sape andi'i bo'oma esis Kristen nimeguf hiami. Ea' nimeguf la'ela'ef Dembinai nofa' enis amam nematawa sotanimani sape saloma epes hiesi isima sombale'efanai.
44003001	Nogota anama esis Kristen sanda' betenanai, Pita naloma Jon mafe' ipat lu'unai Godi ma'i monda beten. Nemaf anama ea' wambomota 3 klok.
44003002	Ea' anona aman bo'wagah mondala'anai nape anama, mama'wana anani'wi fowa' kolana nape na'ama la'ela'ef. Nimeguf hiami la'ela'ef esis sanda'ana sofa'ana sahaponana nape ipat lu'unai Godi ande' felefele'ma uta sa'i bu'unai. Sanda'ana na'ama ma nondailasa moni gwa'aimi maima esis amam nematawa safe'ma lotu.
44003003	Aman anama nati Pita naloma Jon ma'i mofe' muwis ipat anama, nahali' amam biam ma mose'ana anom otamba anan.
44003004	Ea' Pita naloma Jon mati anan titi titi ea' Pita na'i, “Ine' ata' niti afa' biafa.”
44003005	Ea' nandamboma nati amam, okom na'i mose'ana anom amamaga.
44003006	Ea' Pita na'i, “Ae' otamba siliwa gol a'e, ea' amamaga bu'wami a'i atuwasi iesi'inami amama. Ae' a'i pepel Jisas Krais Nasaretinai atona a'ipina, dei' hafel nitu nefe'.”
44003007	Ea' nahapila lagel da'isinai aman anama aonai nafelona. Ea' mehip etin bo'wagah maloma nembawa ananimi la'ifim mataga bo'om.
44003008	Ea' anan nitipa' nafe'. Ea' nalomom mafe' mawis ipat lu'unai Godi nomon nandanifel kwapi' etin naitu nalemb nafe' nafela agel Godi lu'una.
44003009	Ea' esis amam nematawa hiesi sati anan nafe' nafela agel Godi
44003010	ea' sogawana sa'i anan ma'una aman anama bo'wagah mandola'anai, fowa' nape la'ela'ef uta anama sa'i bu'unai ipat Godi lu'unai sanda' lotuwanai nape nandailasa moni maim. Esis sati anan bo'ona sohafel gegelalasis kwapete'as ukup matamea.
44003011	-
44003012	Aman anama nandanifel ma nataga bo'ona ea' nahapila Pita naloma Jon ea' esis sasagih safi'i ma sotolona ilaf anama sa'i ilaf Solomoni. Pita nati epes isima, na'ipas na'i, “Ipe' epes Isrel, dei' maina ipe' gegelalasipa ma amamaga amama mataga? Dei' maina ipe' pati afa' biafa? Pa'i pepel afa'inai naloma waf bu'unai afa'inai atona wanda' aman anama nataga bo'ona nohafel nafe'? Owa'.
44003013	God anama bafapapa ape'imi Abraham naloma Aisak naloma Jekop manda' lotumanai, anan atona nanda'ana nataga bo'ona nafela agel Jisasi, nanda' maola Anani. Anan aman anama atona ipe' pandaiwa'mana pase'ana amam agufumi gavmani ma mahana naga'. Dembinai Pailat na'i notagahona nifi'i, owa'. Ipe'pandaiwa'mana pewa' alafugahana.
44003014	Ipe' pewa alafugaha aman bu'unai Godi. Ea' pahali'a Pailat mehipa anona aman aonai naha epes saga'i, ea' nakwahomepanai.
44003015	Aman bu'unai ofagena ma ambal namunai, anama ea' pahana naga'. Ea' God nafelona nohafel hi'agif wapoti' ea' afa' biafa wape amam ananifai owalapa basefa amama, wati anan nape namona endilisi.
44003016	Afa' biafa ombale'efa Jisas. Anan atona nafela bale'ef afa'inai, pepel ananinai atona nanda' aman anama bo'ona naep ipe'imi hipei. Pepel Jisasi atona dei' nanda' aman anama bo'ona endilisi patolona pegawana.
44003017	Endilisi, alupipei, ae' egawa ipe' ina pegawa andeande'ma dei' panda' waf anama aonai ma Jisas, owa'. Amam agufumi ipe'imi wapoti' amam na'ama etin.
44003018	Fowa' gani God nawalapa basefa amam profet hiami ma Krais, God nandandepana nasapa'ana nafi'i. Basef amama ma'i Krais nome' nimanimi lu'wami. Ea' waf anama dei' ipe' panda'anai, anama nandahama basef amama amamumi mataga mandawalap alihim.
44003019	Dei' ipe' pemboma opalef pila Goda nokwahomepa waf aonai ipe' panda'anai.
44003020	Ipe' penda'am na'ama, nambimb Dembinai nese'epa pepel namunai ma ambagof ipe'imi. Ama nambimb nosapa' Krais nofi'mai ipe'. Aman anama fowa' gani God nandandepana ma ipe' ea'i, Anan Jisas.
44003021	Dei' napani heven nohafa nemaf anama God nonda' amamaga hiami motaga dambaimi wapoti'. Si'i fowa' gani na'ipipa basef Ananimi endilisimi atom ma amam profet ananimi bu'wami.
44003022	Amama si'i fowa' Moses na'iam na'ama na'i, ‘God Dembinai ipe'inai, anona nemaf nefela anona sahalomepa ipe'inai, nonda'ana nope profet si'i ae'. Ipe' peme' basef ananimi hiami pilana.
44003023	Ea' emi egafis sondaiwa'ma some' basefa profet anama, esis ina ata' sope wambota Godi, owa'. Nambimb sefe' anagon.’
44003024	Ea' amam profet hiami, Samuel naloma amam profet mataga magi'ma anani, hiami ma'iama nimeguf amama dei' mataga.
44003025	Basef Godi endilisimi atom amam profet dei' ma'ipa ipe' pembale'am pilam. Fowa' gani God na'i basef la'ifimi amama naloma bafasepa ipe'isi. Dei' basef amama mataga alihim ma migiambama ipe' wapoti'. Fowa' gani anan na'ipa Abrahama anona nemaf Jisas notaga na'i, 'Anona nemaf bafasena ine'isi etis ae' igiambamas amam nematawa hiesi sope etap hiagoma i'ipasa basef bu'wami Ae'ami.’
44003026	Ea' God nandandepa aman anama nanda' maol ananinai, nasapa'ana nali' nafi'mai ipe' ma nonda'epa petaga la'ifipa ma pemboma opalef atona etin pekwaha waf aonai ipe' panda'anai.”
44004001	Pita naloma Jon ata' ma'i maloma esis amam nematawa, amam pris maloma kepten dembinai ma amam soldia mumafi ipat lu'unai Godi maloma amam Sadyusi mafi'i.
44004002	Amam mogawa amam biam mawalapa basef ma'ipasa Jisas notanima nohafel hi'agif wapoti'. Ea' ma'i epes hiesi sali' saga'i anona nemaf sohafel wapoti'. Amam dambami Juda ma'i basef amama amam biam ma'iami ina endilisi. Na'ama amam mandaiwa'mam endilisi ma ma'i basef amama.
44004003	Ea' dei' amam mafi'i mombalo' amam biam wambomota aon nowala. Ea' manda'am manda' kalabus owamb anama mahafa wefilu kuhimbita.
44004004	Esis amam nematawa hiesi same' basef amama Jisas nohafel hi'agif wapoti' sombale'efana. Amama atom dei' esis sombale'efanai sataga hias, amam atom mataga felefele'ma 5,000-peleim.
44004005	Nemaf nagi'i amam dambami Judaimi maloma agufumi esis Judai maloma amam Juda mawalipasa mi'uli Godi, mandakolas etifigin Jerusalem.
44004006	Dembinai pris Anas nape nali'ma pris hiami naloma Kaiafas maloma Jon Aleksander ea' anom amam wapoti' wambota Anasi mafi'i hi'alam mandakolas etifigin maloma amam dambami Juda.
44004007	Ea' amam hiami manda' amam aposel biam maitu naep amamumi mahali'am mehip ma'i, “Ipe' pefa' maina pepel pa'i maina agel dei' panda' amamaga amama? Kiam!”
44004008	Ea' Ambal Bu'unai Godi nape si'ina ma Pita nanda'ana la'ifina na'ipam na'i, “Ipe' Israel amam dembipei peloma ipe' agufipei,
44004009	ipe' dei' pahali' afa' biafa ma wanda' waf bu'unai wagiambama aman anama bo'wagah awomunai. Ipe' pa'i pegawa anan nataga bo'ona na'imama.
44004010	Ipe' hipei peme' basef ae'ami pegawa andeande'. Esis hiesi Israel wapoti' seme'ama sogawam andeande' ma pepel agel Jisas Krais Nasaretinai atona dei' aman anama ambo'ona endilisi nohafel naitu naep ipe'imi. Jisas ipe' paundana lawag usi'inai tu'wanainai pahana afuna, ea' dei' God nafelana nohafel hi'agif wapoti'.
44004011	Basef amama mail Buk Baibeli ma aman anama ma'i, ‘Owap anama ipe' pala' ifagwi pandaiwa'mana pelefatana na'oh, dei' nandamboma nataga nape nali' nanda' ipat anama la'ifina.’
44004012	Ina anona epen la'ifina nofa'apa motanimani, owa'. Ea' anan atona. Ama ganima etap hiagoma, fowa' gani dei' wapoti' God ina nawalapa agela anona aman ma nigiambamapa nefa'apa motanimani, owa'. Ea' Anan atona.”
44004013	Amam agufumi mati Pita naloma Jon maitu la'ifim ma'i basef amama. Ea' agufumi mogawa amam biam ina manda' skul, owa'. Amam lelaimi atom. Ea' amam agufumi ukup mohafel kwapete'am ukup matamea ma amam. Ea' mogawa amam biam ma'i fowa' mape maloma Jisas.
44004014	Ea' agufumi Judai amama mati aman anama nali' bo'wagah mondala'anai dei' nataga bo'ona naitu naloma Pita naloma Jon. Ea' amam ina ma'i anom basef magwamamam amam biam, owa'.
44004015	Ea' ma'ipa amam biam ma mokwaha ipat anama mandakolasanai muwis ande'. Amam biam mawis ande', amam atom ma'i basef mandame'mam ma'i,
44004016	“Afa' nambimb ata' onda' amam amama biam wi'imama ma osopama malogof? Dei' main, amam manda' maol la'ifinai si'i God nanda'anai ea' epes hiesi sape Jerusalemi sogawam. Afa' ina la'ififa ma ombaso'mas wi'i, ‘Amam ina manda' maol anama’, owa'.
44004017	Afa' wi'i basef la'ifimi ma amam biam ina ata' mi'ipasa basef wapoti' enis epesa agel anama, owa'. Na'ama basef amama mefe'agon hi'ilagona esis amam nematawa hiesi.”
44004018	Ea' agufumi motanima mofala amam biam mawisi wapoti' ma'ipam basef la'ifimi ma'i, “Ipe' bipa ina ata' pi'ipasa basef amama ma agel Jisasi, ina ata' piwalipasa agel Jisasi ma enis amam nematawa, owa'.”
44004019	Ea' Pita naloma Jon magwama basef ma'i, “I'i afa' okwaha basef Godi ma ugi'ma basef ipe'imi, na'amai andeande'ma naep Godi? Ipe' ata' ukup mondanda'ma amama pegawam pewalogam.
44004020	Afa' biafa ina feso'mafa malogof, owa'. Afa' owalapa basef hiami ma amamaga watolom wame'am.”
44004021	-
44004022	Ea' agufumi mowatania anom basef la'ifimi ma'ipam amam biam ma mosopama malogof, ea' makwahom mafe'. Esis hiesi safela agel God lu'una ma amamaga amama sati amam biam manda'ami. Na'ama agufumi amama Judai ina mati anom basef ofagema ma mose'ama nimanimi amam, owa'. Aman anama amam biam manda'ana nataga bo'ona, afagof ananimi mikila' 40-peleim.
44004023	Agufumi Judai matagaha amam biam motanima mafe'ma esis sombale'efanai, ea' ma'ipasa basef hiami amam pris dambami maloma agufumi Judai ma'ipamami.
44004024	Esis same'am ea', hiesi ukup etifim sanda' beten safela agel Godi na'ama sa'i, “Dembinai, ine' nahapila ilif etapi, ine' nanda' etap otaga naoh maloma amamaga amama hiami mape.
44004025	Fowa' gani ine' nanda' akunamapa ape'inai Devit na'i basef. Anan nanda' maol ine'inai ea' Ambal Bu'unai Ine'inai nafelona nahali'as na'i, ‘Dei' maina esis owa' Judaisi ukup wandafum endilisi? Dei' maina esis epes hiesi ukup aom endilisi ma Dembinai? Owa'. Esis ina la'ifis, owa'.
44004026	Amam king ganima etap hiagoma mandandombol maloma amam agufumi mandatama mape etifigin manda' wandafa motofa dembinai God noloma Krais Dembinai, God nondandepana nosapa'ana nifi'i. Owa', ina la'ifim.’
44004027	Herot naloma Pontius Pailat maloma enis epes hiesi owa' Judaisi saloma esis Israel saila basef amama Deviti sanda' kolas wambel anama atona sasombala basef Jisasi, aman anama bu'unai nanda' maol ine'inai, fowa' gani nesahe'ana ea'.
44004028	Esis sandakolas sape etifigina sonda' amamaga hiami si'i fowa' gani ine' la'ifina okom ine'inai na'i neataga dei'.
44004029	Dembinai, ine' okom nepoma basef hiami wandafumi esis sa'iami ea' nigiambama afa' wanda' maol ine'inai. Nenda'am na'ama ma afa' otaga la'ififa endilisi owalapa basef ine'imi, ma afa' ina umbamahafa, owa'
44004030	Ine' newamona lagof ine'imi nihi'amba esis ine' la'ifinai ma nigiambama esis awes nanda'asi sotaga bo'wes wapoti'. Ea' nenda' pepel ine'inai neloma ikwaf naninani la'ifinai ma agel Jisasi, Anan bu'unai nanda'mena maoli.”
44004031	Esis sanda' betena ea', same' ipat anama sapeinai nandakoto'. Ea' Ambal Bu'unai Godi si'inama esis hiesi sataga la'ifis ea' sawalapa basef Godi. Esis ina umbamahasa amam agufumi Judai, owa'.
44004032	Epes hiesi sombale'efi ukup etifim. Ina enin epen atitin nati anom amamaga ananimi atom, owa'. Amamaga hiami asasimi, amama esis hiesi.
44004033	Amam aposel mawalapa basef ma'ipasama Jisas Dembinai ape'inai notanima nohafel, ea' basef amamumi la'ifim endilisi. Ea' God nagiambamas endilisi ma epes isima hiesi sombale'efana.
44004034	Esis sandagigiambanama etin. Ea' ina enin epen atitin la'afena esis amamaga gwa'aimi maim a'an, owa'. Esis hiesi ofagesa etapi ifagwi, esis sase'asam enis epes satalom sase'asa otamba. Ea' sofa'ai otamba amama safi'i,
44004035	sase' amam aposel. Ea' amam manda'am maso' isima gwa'aimi hiahaom a'asi.
44004036	Ea' anona aman agel ananinai Josep amam aposel manda'mana anona agel Barnabas. Agel anama ofagena na'ama, “Epen nenda' ukup epesi la'ifim.” Anan anona Livai, aman anama ailan Saiprusinai.
44004037	Anan nase'asa etap ananinai enis epes satalona sase'ana otamba nofa'am nafi'i naso' amam aposel.
44005001	Anona aman agilinama Ananaias, anan nape naloma waulu'mana anani'wi Safaira. Anan nase'asa anona etap asasinai enis epes satalona.
44005002	Ea' nofa' otamba tu'wanim atom nase'amama aposel, tu'wanim ma'oma esis. Anan nambaso'ma amam na'i otamba ea' ma'um nase'amama si'im. Waulu'mana wapoti' kogawa amama.
44005003	Ea' Pita na'ipana na'i, “Ananaias, ine' na'i a'e ma Satan nafi'i nawis nape si'ina ma okom ine'inai ma dei' nambaso'ma Ambal Bu'unai Godi nambaho' otamba tu'wanim ma etap anama?
44005004	Fowa' esis ata' owa' sotala etap, nogota anama ata' etap ine'inai atona. Ama dei' satalona ea', otamba ine'imi nimafiam. Dei' maina ine' okom na'i waf anama aonai? Ina nambaso'ma afa' atofa, owa'. Ine' nambaso'ma God.”
44005005	Ananaias name' basef amama, nowa etap afuna. Ea' esis same' basef amama ma naga', umbamahas kwapete' endilisi.
44005006	Ea' anom amam so'umi mafi'i mofa' alop ananinai mowa'ana lowaf mofa'ana mafe' mawana.
44005007	Ama nogota bandana awa wenifin nafe', akwa'w waulu'mana kwafi'i kwawisi. Akwa'w ina kogawa amamaga matagama anan, owa'.
44005008	Ea' Pita na'ipakw na'i, “Ipe' pefa' moni anama nandahama etap anama ea' ma'una?” Ea' akwa'w kwambaso'mana kwa'i, “Ma'una anama atona.”
44005009	Ea' Pita na'ipakw na'i, “Dei' maina ipe' bipa pa'i basef baso'maimi pandame'mam pambaso'ma Ambal Bu'unai Dembinai? Neme'! Amam amama mefa' waulunamena ine'inai mafe' mawana, amam mafi'i maitu uta. Atuwasi mofa' ine' wapoti' nigi'mana nefe'!”
44005010	Ea' mehip akwa'w kowa etap felefele'ma bo'wagah Pitai afu'w. Ea' amam so'umi mawisi nomon mati akwa'w afu'w ea' mofa'akw mafe' mawa'w felefele'ma waulunama'w akwa'unai.
44005011	Ea' esis Kristen hiesi saloma esis amam nematawa same' basefa amamaga amama, ea' umbamahas kwapete'!
44005012	Amam aposel manda' pepel naninani hianai si'i God nanda'anai la'afena esis amam nematawa. Ea' epes isima hiesi sombale'efanai ukup etifim sandatama etifigin sape atogon ilaf ipat Solomoni felefele'ma ipat lu'unai Godi sanda' lotuwanai.
44005013	Enis amam nematawa hiesi umbamahas, ea' ina safi'i sandatama etifigin salomas, owa'. Ea' isima sape ande'i safela agof esis Kristeni sa'i esis epes bu'wasi.
44005014	Ea' enis amam nematawa hiesi sombale'efa dembinai, ea' safi'i timbi tambel sawisa epes hiesi Ananisi la'ela'ef sape.
44005015	Esis saloma enis epes wapoti' sati pepel anama amam aposel manda'anai. Ea' sofa' awesisi safi'i sambe'as sa'oh ande' eaf, salas balatagw mamumami sofa'as safi'i. Esis ukup ma'i, i'i Pita ina nefe'ma esis, ea' hapaimi. Esis sa'i owaf nonda' ambal ananinai atona nefe' naolo'mas.
44005016	Ea' esis amam nematawa hiesi wambel hiagoma sape felefele'ma Jerusalemi wapoti' safi'i sandatama etifigin salomas. Esis sofa'ai awesisi safi'i salomai epes isima ambagof awami mapaisi mahambombagasi. Ea' epes isima hiesi sataga bo'wes wapoti'.
44005017	Ea' pris dembinai nape nali'ma pris hiami naloma amam amama hiami alupumi ananimi amam Sadyusi, amam kowalam endilisi ma maol bu'unai amam aposel manda'anai. Dei' main amam mati esis hiesi saila basef amamumi.
44005018	Amama atom dei' amam mohafel mombalo' amam aposel mase'am kalabus lu'wami.
44005019	Ea' owamb anona ensel Dembinai nafi'i nawisi' uta lu'unai endalelemba kalabus ea' nafelai amam aposel mawisi ande' na'i,
44005020	“Ipe' fo'o pitu ipat Godi lu'unai sanda' lotuwanai nomon pewalapa basefa amam nematawa hiesi ma waf hianai dambainai ma ambal namunai.”
44005021	Ea' amam aposel mame' basef amama, kuhimbita mafe' ipat Godi lu'unai sanda' lotuwanai ma'ipa esis amam nematawa. Pris anama dembinai naloma amam alupumi ananimi mafi'i mofalai agufumi hiami Israeli mafi'i mandakolas etifigin. Ea' masapa' basef mafe' ipat sanda' kalabusa, mofa'ai amam aposel mafi'i.
44005022	Ea' amam plisman mafe' ipat sanda' kalabusa, ina mati amam aposel, owa'. Ea' motanima mafe' ma'ipa amam dambami ma'i,
44005023	“Afa' wati uta ipat kalabusi sowalowana la'ifina, ea' amam plisman mumafianai maitu mumafi utagw hiami andeande'. Afa' wawisi' uta wawis nomon, ina wati enin epen, owa'.”
44005024	Ea' kepten numafi ipat Godi naloma amam pris dambami mome' basef amama ea' nomonas matamea hiahias ma'i, “Maim amama atuwasi dei' motaga?”
44005025	Amam mape nomonas matamea mafe', anona aman nafi'i nataga na'ipam na'i, “Peme', amam amama ipe' panda'am mape kalabusi dei' maitu nomon felefele'ma ipat lu'unai Godi ma'ipasa basef esis amam nematawa.”
44005026	Ea' kepten naloma amam plisman mafe' mofa'ai amam aposel mafi'i. Ea' amam ina maham, owa'. Amam umbamaham ma'i, “Na'ama esis amam nematawa sokwaha otamba sohafa.”
44005027	Amam mofa'ai amam aposel maitu naep amam dambami esis Judai la'afen. Ea' pris anama dembinai nape nali'ma amam prisi na'ipam na'i,
44005028	“Afa' wa'ipipa basef la'ifimi wa'i ipe' ina pewalapa basef pi'ipasam amam nematawa ma agel anama, owa'. Ea' ipe' panda' basef amama mape mafe'agon hi'alogon Jerusalem asi'igina basef ipe'imi. Ea' pa'i basef mailafa pa'i ofagema afa'imi, afa' waha aman anama naga'.”
44005029	Ea' Pita naloma amam aposel magwa basef ma'ipam ma'i, “Afa' ina ugi'ma basef epesi, owa'. Afa' ugi'ma basef Godi atom.
44005030	Ipe' paunda Jisas lawag usi'inai tu'wanainai ea' pahana naga'. Ea' God anama bafapapa ape' Juda manda' lotumanai nafelona nohafel wapoti' hi'agif.
44005031	Ea' God nofa'ana nalata ilif nahaponana nape lagel da'isinai ananinai. Ea' nape agilinai ma nigiambama ape' Israel hiapai. Anan na'i nofa'apa ma momboma opalef mila God nokwaha waf aonai ape' manda'anai.
44005032	Dei' afa' waloma Ambal Bu'unai Godi wawalapa basefa amamaga amama hiemi afa' watolom ogawami. God nase'asa Ambal Bu'unai Ananinai ea' ma amam nematawa saila basef ananimi.”
44005033	Amam mame' basef amama, ukup wandafum kwapete'am endilisi ma'i moha amam aposel moga'.
44005034	Ea' anona dembinai naitu la'afena amam dambami esis Judai, anan Farisi agilinama Gameliel anan dembinai tisa mawalipasa mi'uli Godi, ea' esis amam nematawa sanifela agel ananinai. Na'ipa amama mokwaha amam aposel miowis ande' nogota bandana.
44005035	Ea' na'ipa amam dambami Juda na'i, “Ipe' amam Israelipei, ipe' pindumafuma andeande'ma amam amama. Ipe' ata' ukup mi'i andeande' pili'.
44005036	Ipe' pegawa nogota anama fowa', anona aman Teudas nohafel na'i, ‘Ae' aman dembiwei, agiliwei.’ Ea' amam hiami felefele' ma 400-peleim mafe' mailana. Ea' enis epes sahana naga' ea' amam mombale'efanai mafa' mafe' atona etin. Ea' maol amamunai nowala.
44005037	Anom nimeguf mafe'ma ea', nogota anama gavman nofa'asa agof esis amam nematawa hiesi, anona aman Judas Galilinai nohafel nambomefa ukup enis epes hiesi. Ea' safe' sailana safela wandaf sapa' saloma gavman sa'i sogalo'mana. Ea' sahana naga' wapoti' ea' epes isima hiesi sombale'efanai safa' safe' atona etin hi'alas.
44005038	Na'ama dei' ae' a'ipipa, ipe' umbamehepama amam amama pekwahom mopano. I'i amam monda' maola epes etis, nambimb maol anama aonai nowala si'i maol amam biam do'ok ali' a'ipipami.
44005039	Ea' i'i God atona nonda' amam la'ifima basef amama, ipe' ina nambimb la'ifipama pesopama amam, owa'. Na'ama ipe' pepa' peloma God!”
44005040	Ea' amam dambami Juda maila basef Gamelieli ma'i, “Afa' oham etin.” Ea' mofala amam aposel mafi'i, ma'ipa amam plismana moham. Ea' ma'ipam basef la'ifimi ma'i, “Ipe' ina ata' pi'i basef amama ma agel Jisasi wapoti', owa'.” Ea' makwaha amam mafe'.
44005041	Ea' amam aposel makwaha amam dambami Juda mumafi koti ea' mafe' mawis ande'. Manifela God na'i aho'ma mofa' nimanimi ma agel Jisasi.
44005042	Amam ina makwaha maol anama mawalipasa basef bu'wami ma Jisas Anan Krais, God nandandepana nasapa'ana nafi'i, owa'. Nimeguf hiami amam mawalipa esis amam nematawa hiesi ipat lu'unai Godi, ifagw asasimi wapoti'.
44006001	Nogota anama esis alupusi saila Jisasi sataga hias endilisi. Ea' esis Juda hiesi enis sa'i diga Griki safitap saloma enis Juda sa'i diga Hibrui ea' sa'i, “Nimeguf hiami ipe' pagiambama esis amam nematawa isima gwa'aimi maim a'asi, ea' anowa nematawa alifiwai ape'iwai owa'.”
44006002	Ea' amam aposel 12-peleim mati nimanimi amama ea' mofalai esis alupusi isima hiesi safi'i ma'ipas ma'i, “I'i afa' okwaha maol anama owalipasa basef Godi ma otambe'am gwa'aimi, na'ama ina andeande', owa'.
44006003	Ipe' Kristen alupipei, ipe' ata' pendandepa anom amam 7-peleim la'afena ipe' mape andeande'ma naep esis amam nematawai, Ambal Bu'unai Godi nape napaim si'inama amam nomonas bu'wami mapaimi. Ama afa' onda'am mopoma mumafi maol anama.
44006004	Ea' afa' opoma onda' beten etin ea' wi'ipasa basef Godi amam nematawa wigiambamas.”
44006005	Amam nematawa hiesi ukup ma'i basef amama. Ea' sandandepa Stiven, anan nembale'efa Jisasi ma Ambal Bu'unai Godi napaina nape si'inamana. Ea' sandandepa Filip naloma Prokorus maloma Nikanor naloma Timon naloma Parmenas naloma Nikolas. Aman anama Nikolas Antiokinai, fowa' nafi'i naila waf esis Judai.
44006006	Ea' esis hiesi sanda' amam amama maitu felefele'ma naep amam aposeli mawamona lagofa amam manda'mam betena monda' maol anama.
44006007	Ea' basef Godi mafe'agon hi'alogon. Amam nematawa hiesi sape Jerusalemi sataga alupusi Jisasi sataga hias endilisi. Ea' pris amama hiami wapoti' mombale'efa Jisas mailana.
44006008	God nandahowema Stiven nagiambamana. Ea' nanda'ana la'ifina, nanda' ikwaf la'ifinai hianai naninani la'afena esis amam nematawa.
44006009	Ea' anom amam mohafel ma'i basef mandahihianama maloma Stiven. Amam amama fowa' manda' maol mape owina enis epes ea' dei' mape wafifim. Ea' sofalana amam wambel Sairini naloma Aleksandria anona etap hiagoma Silisia naloma etap hiagoma Esia.
44006010	Ambal Bu'unai Godi nase'ana gawa bu'unai Stiven. Amam amama hiami ma'i basef mandahihianama maloma Stiven ea' amam ina la'ifima mi'i basef mikila'ana, owa'.
44006011	Ea' manda' anona waf baso'maimi ma moha Stiven noga'. Ea' mofa'ai anom amam mase'am anama otamba ma'i basef ma'i, “Afa' wame' anan na'i basef nanda' Moses findiwana ea' nanda' God findiwana wapoti'.”
44006012	Ea' amam mafela opalef esis amam nematawai saloma amam agufumi asasimi maloma amam mawalipasa mi'uli Godi. Ea' esis safe'ma Stiven sombalo'ana sofa'ana safe'ma amam dambami Juda mumafi koti.
44006013	Ea' sanda' anom amam maitu ma mambaso'mana ma anom basef baso'maimi. Amam amama ma'i, “La'ela'ef aman anama na'i basef awami ma ipat lu'unai Godi naloma mi'uli fowa' gani God na'ipa Mosesanai.
44006014	Ape' mame' anan na'i, ‘Aman anama Jisas Nasaretinai nambimb nohambombaga ipat anama lu'unai Godi ea' nonda' anona waf dambainai noho'ofa waf hianai fowa' gani Moses na'ipapanai.’ ”
44006015	Ea' amam hiami manda' kolas etifigin ipat esis Juda sanda' kotanai mati Stiven ea' mati amaga ananinai nafifil nataga si'i amaga anona enseli.
44007001	Ea' pris dembinai nape nali'ma pris hiami nahali' Stiven na'i, “Basef amama endilisi?”
44007002	Ea' Stiven na'ipama basef na'i, “Ipe' sahin owan paloma ipe' ahape wapoti' ipe' peme' ae'. Fowa' gani bafalomafa afa'inai Abraham nape etap hiagoma Mesopotamia ina dei' nafe' wambel Haran, ata' owa'. Nogota anama God Dembinai nihi'ambana nafifili howalagon ea' natagamana.
44007003	Ea' God na'ipana na'i, ‘Ine' nekwaha wambel etap ine'inai neloma sahin owan ine'isi nefe' anagon laogoma nepe anona etap hiagoma ae' a'i ihi'ambenagoma.’
44007004	Ea' dei' Abraham nakwaha etap hiagoma Kaldia ea' nafe' nafe' nataga nape wambel Haran. Ahalomana ananinai naga' ea' God nasapa'ana nafi'i nape etap anae' dei' ape' mapeinai.
44007005	God ina dei' nase'ana anona etap anama Abraham ma nefa'ana, ata' owa'. Anona etap kwaie'una wapoti', owa'. Ea' God na'i basef endilisimi atoma anona nemaf owagama anan ea' nose'ana etap anama anona nefa'ana noloma esis bafasana ananisi owagama sigi' seatagai sefa'ana ea' sepaina. Nogota anama Abraham so'uso'win ata' a'ana God na'ipana basef amama.
44007006	Na'ipana na'i, ‘Wombota bafasena ine'isi owagama sigi seatagai sope anona etap enis epesi. Ea' epes hiesi isima enis owagama sonda' epes hiesi ine'isi aowes sonda' maol ahifinai agof a'as sope owina esis ea' sonda'as kwapete'as sope sefe' sotaga nogota launai afagof 400-peleim.
44007007	Ea' anona nemaf ae' egwamasa waf aonai esis Isip sonda'as kwapete'asi.’ Ea' God na'i, ‘Anona nemaf owagama wapoti' epes isima hiesi ine'isi sokwaha etap anama hiagoma sifi'i sope sonda' lotuma ae' etap anae'.’
44007008	Ea' God na'ipa Abraham basef la'ifimi endilisi ma Abraham notopa' alop ananinai. Ea' Abraham name' basef amama nailam natopa' alop ananinai ea' nola Aisak nogalomana ananinai ma nataga nimeguf 8-peleim, ea' Abraham natopa'mana alop ananinai. Anom nimeguf mafe'ma ea' Aisak nataga ahalomana Jekopi, ea' Jekop ahalomana bafapapa amama dambami 12-peleim.
44007009	Amam bafapapa 11-peleim nomonas aom kowalama Josep. Na'ama masapa'ana mafe' mofa' otambana enis epes Isip sao'wana nafe' nanda' maol aonai agel a'ana nape owina esis. Ea' sofa'ana safe' hiagoma Isip. Ea' God nape nalomana.
44007010	Anan nagiambamana nahagofam nimanimi hiami ananimi nape bo'ona. Nemaf anama anan na'i basef naloma king Isipinai Fero, God nase'ana gawa bu'unai na'i basef nalomana ma nanda' king Fero okom nainailana. Ea' dei' king anama nanda'ana nataga nape dembinai gavmana etap hiagoma Isip ea' numafi amamaga hiami ma ipat anan kingi wapoti'.
44007011	Anom nimeguf mafe' ea', nolomahas lu'unai nataga etap hiagoma Isip anama hiagoma nafe'agon hi'alagon nafe' nataga etap hiagoma Kenan wapoti' ea' esis sefa' nimanimi lu'wami. Ea' esis bafasapa ape'isi sape Kenani ina ata' sofa' anom gwa'aimi, owa'.
44007012	Ea' Jekop name' basef sa'i gwa'aimi ma'oh gani etap hiagoma Isip. Ea' nasapa' amam bafapapa ape'imi mali' mafe' dambadamba.
44007013	Ea' magi' motanima mafe'ma bif ea' Josep na'ipa amam sahopam ananimi na'i, ‘Ae' Josep.’ Dei' king nogawa amam wambota Josepi mafi'i.
44007014	Ea' Josep nasapa' basef mafe' nofalai ahalomana Jekop nakwaha etap anama lu'unai Kenan nagi'mana nafe' Isip naloma esis wambota ananinai hiesi sataga 75-peleis.
44007015	Na'ama Jekop nakini' Isip naloma bafapapa ape'imi. Anom afagof mafe' ea', amam maga'.
44007016	Amam maga' ea', sefa'am sotanima safe' wambel Sekem sawam hi'agif anama fowa' gani Abraham nakwana otamba natalogoma ma awasi Hemoi.
44007017	Felefele'ma nemaf anama God na'i basef ananimi fowa' na'ipa Abraham ami mataga alihim, epes ape'isi Israel sataga amam nematawa hiesi endilisi sape etap anama hiagoma Isip.
44007018	Ea' anona aman dambainai nataga dembinai king Isipunai, anan ina nogawa fowa' Josep nape dembinai ma Isip, owa'.
44007019	King anama nambaso'mas nase'asa maol ahifinai ma epes hiesi ape'isi. Anan nanda' waf aonai ma esis bafasapa ape'isi, anan la'ifina endilisi na'i esis sokwaha awasi asasisi sope ande' ma afis.
44007020	Nogota anama Moses mama'wana kolana. Anan so'uso'win bu'unai endilisi. Ea' mamasana sumafiana andeande' ipat asasinai ma aomb wanom.
44007021	Ea' sofa'ana safe' sambaho'ana na'oh aolop ande'. Ea' king Fero nogamana anani'wi kwafi'i kwatolona kofa'ana nape si'i nogaloma'w akwa'unai endilisi.
44007022	Ea' Moses nanda' skul nefa' gawa hianai esis Isipi ea' nataga aman dembinai nanda' maol naninani na'i basef la'ifimi ma seme'am sailam.
44007023	Moses nape dambena ma afagof 40-peleim ea', okom na'i esis wambota ananinai Israel ea' nafe' natilis.
44007024	Nati anona Isipinai naha anona Israelinai nanda'ana kwapete'ana endilisi. Ea' nagiambama Israelinai naha aman anama Isipinai afuna.
44007025	Ea' anan okom na'i 'Epes ae'asi nambimb sogawa God nagiambama ape' ma lagof Mosesi ma nokwahepa mope andeande'.’ Owa'. Esis ina sagawa God nandandepa Mosesa nigiambamas, owa'.
44007026	Wafilu Moses notanima nafe' natilis wapoti' ea' nati anom biam amam atom Israel mapa' wapoti'. Ea' nohape'am na'ipam na'i, ‘Ipe' etipa sahalomana owalomana penda'am na'ama owa'. Dei' maina ipe' pahambomaga ipe' etipa?’
44007027	Ea' aman anama naha anona aman Isrelinai na'ipa Moses na'i, ‘Emi na'ipina ma nepe dembinai ma newaloga afa'?
44007028	A'i ine' na'i nehe si'i nambati' naha aman anama Isipinai naga'?’
44007029	Moses neme'ana na'ama, anan umbamahana nafa' nafe' anona etap hiagoma Midian laogoma. Nakwaha wambel ananinai nafe' nailas nape naloma esis Midian ea' nase' nemata'w nola awasi bias.
44007030	Afagof 40-peleim mafe'ma ea', anona ensel Dembinai natagamana anona etap wafiguma fatauguma epes a'agoma felefele'ma halaf Sainai. Ensel nape nomona nif ilelowa fandom mataga anona lawag so'unai.
44007031	Ea' Moses natolom okom ananinai natanea ma amama. Ea' nafe' felefele'ma natolom andeande', Dembinai na'ipana na'i,
44007032	‘Ae' God amam bafapena ine'imi manda' lotumei. Ae' God Abraham naloma Aisak Jekop fowa' gani manda' lotumei.’ Ea' Moses gegelalasana umbamahana ma natologon.
44007033	Ea' Dembinai na'ipana na'i, ‘Tagaha su mape bo'wagah ine'imi. Etap anae' ine' dei' naituma etap ae'anai.
44007034	Ae' ati amam nematawa hiesi ae'asi sefa' nimanimi lu'wami etap anama hiagoma Isip. Ae' ame' lef asasinai ea' dei' bo'wes isila'i ma igiambamasa etofa nimanimi amama asasimi sope. Na'ama dei' ine' hafel. Ae' a'i esapa'ena netanima nefe' Isip.’
44007035	Moses aman anama atona fowa' sosambalana sa'i, ‘Emi na'i ine' nepe dembinai ma newalogapa?’ Dei' aman anama atona God nasapa'ana nafe' si'i dembinai ma numafias nofa'as sotanimani. God nanda'ana la'ifina ma anama ensel natagamana nalomana na'i ma lawag anama so'unai.
44007036	Moses nao'was safe' sakwaha Isip, nanda' pepel naninani ma ikwaf naninani si'i God nanda'anai ma etap hiagoma Isip ea' naoh embel akwahimi ea' anama etap wafiguma fatauguma epes a'agoma ma afagof amama 40-peleim.
44007037	Moses aman anama ma'una anan na'ipa esis Israel na'i, ‘Anona nemaf God nosapa' anona sahalomepa ipe'inai nonda'ana nope profet si'i ae'.’
44007038	Anom nimeguf mafe'ma ea', esis Israel safe' sandakolas etifigin anama wafiguma fatauguma Moses aman anama atona nape nalomas. Anan nape naloma bafapapa ape'imi wapoti'. Anan nape naloma ensel anama nase'ana basef Godi halaf anama Sainai ea' nofa' basef amama ambal namunai na'ipapa.
44007039	Ea' bafasapa ape'isi sandaiwa'ma some' basef ananimi, owa'. Esis sosambalona ea' sa'i sotanima sefe' Isip ukup maimailagon.
44007040	Ea' sa'ipa aman anama Aron sa'i, ‘Aman anama Moses nofa'apai Isip mafi'i, ina mogawana nafe' nape eti? Ea' ine' da'mapa anona god baso'amunai ape'inai ma anan nope numafiapa.’
44007041	Nemaf anama esis sanda' anona bulmakau ea' sondolalima god anama baso'amunai. Ea' sandanifel ma god anama sanda'ana lagof asasimi atom.
44007042	Ea' God nase'asa alafuga esis nakwaha esisa sonda' lotu sefela agofa aon owambunai alipunai maloma ondowa, si'i basef mape buk profeti ma'iam ma'i, ‘Ipe' epes Israel, ipe' paha bulmakau maloma sipsip pendolali ma ae' pape anama wafiguma fatauguma epes a'agoma afagof 40-peleim? Owa'!
44007043	Ipe' pefa' ipat selinai panda' lotuma Molokanai, ea' pefa'ana naloma ikwaf si'i ondo'w god baso'amunai Refani, ambagof god baso'amunai hianai ipe' panda'ana panda' lotumana. Na'ama anona nemaf ae' egalo'mepa pefe' pepe laogoma peloma wambel Babilon gani wa'ol.’
44007044	Fowa' gani bafasapa ape'isi sape anama wafiguma fatauguma epes a'agoma, nogota anama sowalo'a sel si'i ipat sanda' lotuwanai. Ipat anama nihi'ambapa anama God napainai. Ipat anama God na'ipasa basef ananimi. Esis sala' ipat anama selinai nandahama ikwaf anama God fowa' nihi'amba Mosesanai. God na'ipana ma nanda'ana na'ama etin.
44007045	Ea' amam bafapapa ape'imi mafi'i maloma Josua ma mofa' etap lu'unai enis epesi. Ea' God nagalopa esisa naep esis bafasapa ape'isi. Nemaf anama sofa'ai ipat anama selinai, sanda'ana na'ae la'ela'ef nape nafi'i nafi'i nogota Devit nataga king.
44007046	Devit nanda' waf bu'unai ma God nagiambamana nanda'ana la'ifina. Ea' nanda' betena Goda anan na'i howalagon anona ipat bu'unai ma God anama fowa' gani Jekop nanda' lotumanai.
44007047	Ea' nogalomana Solomon nanda' ipat anama lu'unai Godi nala'ana.
44007048	Owa'. Dembinai Edilisinai ina nape ifagw amama epes sala'am lagof asasimi, owa'. Basef amama mail Buk Baibeli si'i anona profet na'iam na'i,
44007049	‘Dembinai na'i na'ama na'i, “Heven si'i balata Ae' apeinai, etap anae' Ae' ahapona bo'wagah matomama. Maina ipat nambimb pelana ma Ae'? Owa'. Ae' ina epoma noma'w ipat anama. Owa'.
44007050	Lagof ae'ami atom anda' amamaga amama hiami hi'alam,” ’
44007051	Ipe' epes pesambala basefi. Ipe' owa' pegawa basef Godi si'i enis epes owa' sogawa Godi. Ipe' pandaiwa' ma peme' basef Godi ma opalef aligah ipe'imi. La'ela'ef ipe' pesambala Ambal Bu'unai Godi. Ipe' panda'am na'ama etin si'i fowa' gani bafasepa ehasepa ipe'isi sanda'am.
44007052	Amam profet hiami fowa' gani mapani esis akusepa ipe'isi sanda' waf aonai ma amam hiami saham sanda'am aom. Saha amam profet ma'ipasa Aman Bu'unai anona nemaf neafi'i. Ea' dei' ipe' pawalapana ma amam naumbih mahana naga' ea'.
44007053	Fowa' gani God nase'epa mi'uli ananinai ipe'. Ea' amam ensel atom ma'ipipa mi'uli anama, ea' ipe' ina pame'ana pailana, owa'.”
44007054	Amam mame' basef amama maha opalef amamumi endilisi. Amam mona' nalelef tilili telele' ukup wandafum endilisi ma Stiven.
44007055	Ea' Ambal Bu'unai Godi napaina endilisi, naniga nati heven ilif. Nati nafifili Godi ea' nati Jisas naitu lagel da'isinai Godi.
44007056	Ea' Stiven na'ipam na'i, “Peme'! Ae' ati heven nandawisi' ea' Dembinai nataga epen endilisinai naitu lagel da'isinai Godi.”
44007057	Ea' amam ma'i basef la'ifimi mehip endilisi masopama aligah amamumi mandaiwa'ma mome' basef amama. Ea' mohafel masagih mafe' etin mombalo' Stiven.
44007058	Ea' mogwasi'ana nawis ande'. Amam do'ok mali' mambaso'mana basefi mowalia siaogw amamumi mambe'am wa'ol felefele'ma anona aman so'unai naituma agilinama Sol. Mowaliam ma'oh mokwaha otamba mehip maha Stiven.
44007059	Makwaha otamba mahana etin, nanda' beten na'ama na'i, “Dembinai Jisas, ine' fa'ago ambal ae'anai!”
44007060	Ea' nindiwa nembawa notawa na'i mehip na'i, “Dembinai, ine' owa' negwamama waf anama aonai ma amam, owa'.” Stiven na'iam na'ama, ea' naga'.
44008001	Ea' Sol okom atotona naloma amam maha Stiven naga'i. Nogota anama esis amam nematawa sandaiwa'ma esis Kristen sape Jerusalemi, sahas sase'asa nimanimi lu'wami. Ea' amama atom dei' esis sombale'efanai safa' safe' anama etap hiagoma Judia naloma Samaria. Ea' amam aposel atom ata' mapani la'ela'ef Jerusalem.
44008002	Anom amam maila waf Godi andeande'i mofa' Stiven mawana malopana endilisi.
44008003	Ea' Sol nafela maol nanda'ana naha esis Kristen. Anan nafe' nawis ifagw hiami atona etin nofa'ai amam nematawa hiesi sembale'efa Kraisi. Ea' nahonde'as nofa'as nafe' nanda'as sanda' kalabus.
44008004	Esis Kristen safa' safe' wambel hiagoma sawalapa basef bu'wami Godi sa'ipasam.
44008005	Ea' Filip nowala nafe' anona wambel etap hiagoma Samaria nawalipasa basef bu'wami na'i Jisas anan Krais, God nandandepana nasapa'ana nafi'i.
44008006	Amam nematawa hiesi same' basefa anan ea' sati ikwaf la'ifinai hianai naninani anan nanda'anai ea' seme'am andeande'ma basef ananimi.
44008007	Ikwaf anama na'ama. Amam nematawa hiesi ambagof awami mapaisi, ambagof amama malef wigo' kwapete'am endilisi ea' makwaha esis mawisi mafa' mafe'. Ea' epes isima lagof bo'wagah awamisi, enis isima bihiguf mondala'asi, esis hiesi sataga bo'wes wapoti'.
44008008	Ea' dei' esis wambel anama sofa' danifel lu'unai.
44008009	Ea' anona aman nape wambel anama agilinama Saimon. Aman anama fowa' nanda' ambagofi nape la'ela'ef nafi'i nataga dei' nemaf anama. Ea' nanda' ukup esis amam nematawa Samariaisi ukup matamea mafe'. Anan Saimon na'iam na'i, “Ae' aman dembiwei.”
44008010	Ea' esis amam nematawa hiesi agof a'asi saloma agufisi, esis hiesi seme'am andeande' basef Saimoni. Sa'iam sa'i, “Aman anama anan nofa' pepel anama dembinai Godi sofalana sa'i pepel lu'unai.”
44008011	Ea' esis la'ifisa saila basef ananimi. Dei' main, nimeguf hiami anan nanda' waf naninani hianai la'ifinai nanda' ambagof nahapila mu'uhup. Ea' satolom ukup matamea mafe'.
44008012	Ea' Filip nawalipasa basef bu'wami esis hiesi. Nawalipasa agel Jisas Kraisi ma siowis wambota Godi numafias. Ea' sombale'efa basef amama sofa' baptais. Esis amam nematawa wapoti'.
44008013	Ea' aman anama Saimon wapoti' nembale'efa Jisas ea' nofa' baptais nape naloma Filip. Anan nati Filip nanda' ikwaf anama la'ifinai naninani ea' okom natanea nafe'.
44008014	Amam aposel mape Jerusalemi mame' basefa esis Samaria sefa' basef Godi. Na'ama masapa' Pita naloma Jon mafe'ma esis.
44008015	Amam biam mafi'i mataga manda' betena God nigiambamasa sofa' Ambal Bu'unai Ananinai.
44008016	Dei' main, Ambal Godi ina dei' nape nalomas, ata' owa'. Esis sofa' baptais etina agel Dembinai Jisas.
44008017	Ea' amam biam mawamona lagofa esis ea' sofa' Ambal Bu'unai Godi napais.
44008018	Ea' Saimon nati aposel amama biam mawamona lagof atoma esis sofa' Ambal Godi. Na'ama anan nofa' moni ananinai nafi'mai amam na'ipam na'i,
44008019	“Ipe' bipa pese'e pepel anama ma ae' wapoti' ma ae' i'i ewamona lagofa enin epen, nefa' Ambal Bu'unai Godi.”
44008020	Ea' Pita nagwamana basef na'ipana na'i, “Ae' a'i otamba ine'imi moloma ine' pefe' wambel aonai hel. Amamaga bu'wami God nase'asam etin si'i presen, amama ine' okom na'i wilama netalom otamba ine'imi? Owa'.
44008021	Ine' owa' bo'wena neanda' maol anama Godi afa' wanda'anai. Owa'! Dei' main, okom ine'inai ina bo'onama naep Godi, owa'.
44008022	Ine' newa' alafugama waf anama aonai ine'inai nemboma opaf nefe'ma God. Ea' nenda' betena Dembinai ma nokwaha waf aonai nape okom ine'inai.
44008023	Dei' main, ae' ati ine' kowalena endilisi ma presen bu'unai God nase'afa anai. Ea' ae' egawena, waf anama aonai nembale'ena la'ela'ef nape si'i kalabus.”
44008024	Ea' Saimon nagwa basef na'i, “Ipe' bipa penda' betena Dembinai ma anan nigiambame. Na'ama amama ipe' pa'iami motagame.”
44008025	Ea' Pita naloma Jon ma'ipasa basef ea' na'ipasam maloma amamaga amama Dembinai nagiambamam ea'. Ma'ipasam ea', motanima mafe' Jerusalem. Ata' nafe' eaf, mawalapa basef bu'wami Godi etap hiagoma esis Samaria.
44008026	Ea' anona ensel Dembinai na'ipa Filip na'i, “Ine' nefe' lambihilifinama kwa'waha Jerusalem nikini'i Gasa. Eaf anama fowa' esis safe'anai. Dei' owa'. Eaf anama nape anama wafiguma fatauguma epes a'agoma.”
44008027	Ea' Filip nohafel nafe'. Ea' natagama anona aman Itiopiainai eaf anama. Anan aman dembinai numafi otamba hiami ma kwin akwama dembe'wi gavman kumafi esis etap hiagoma Itiopia, sofala'w sa'i Kandasi. Aman anama anom amam matopa'mona alop ananinai. Nimbewa' nafi'i Jerusalema nanda' lotu,
44008028	dei' na'i notanima nefe'. Anan natoma karis ananinai si'i wilkar ea' natoma nati basef mape buk Baibeli fowa' gani profet Aisaia nanda'am ea' nafe'.
44008029	Ea' Ambal Bu'unai Godi na'ipa Filip na'i, “Ine' fo'o felefele'ma aman anama nefe' neloma karis nanima.”
44008030	Ea' Filip nasagih nafe' felefele'ma karis anama, ea' name' aman anama natalifa basef amama Aisaia nanda'ami. Ea' Filip nahali'ana na'i, “Ine' negawa basef amama ofagema dei' natalifam nafi'i?”
44008031	Ea' aman anama nagwamana basef na'i, “I'i enin epen owa' nihi'ambe, dei' egawa basef amama i'imama?” Ea' na'ipa Filip na'i, “Ine' letowi netoma karis neloma ae'.”
44008032	Basef amama tu'wanim Godi anan natalifimi ma'iama Jisas ma'i, “Esis sao'wana nafe' si'i sipsip ama sa'i sohana noga'. Anan si'i sipsip noganai esis sahapilana satopa'mana awif ananimi, tol napan. Ea' na'ama etina aman anama, ina na'i anom basef, owa'.
44008033	Esis sasambalona endilisi ea' ina sanda'mana basef andeande' ma kot ananinai, owa'. Anan awasi bafasana a'ana ma enis epes sitilis si'ipa enis epesa esis, owa'. Dei' main, sahana naga' ma ina ata' napan etap anae' wapoti', owa'.”
44008034	Ea' aman anama Ithiopianai na'ipa Filip na'i, “Ae' a'i ihali'ina. Profet anama na'i emi ma dei' nanda' basef amama? Na'iama anan atona o na'iama anona epen?”
44008035	Ea' Filip na'i basef nawalapama aman anama. Nahafel na'ipama basef amama tu'wanim Godi aman anama na'iami mafe' mafe' ea' nawalapai basef bu'wami Jisasi.
44008036	Amam biam mafe', matagama anona dumb. Ea' aman anama na'ipa Filip na'i, “Niti dumb notah anama. Ine' na'i a'e ma ae' efa' baptais?”
44008037	[Ea' Filip na'i, “I'i ine' nembale'efa Dembinai endilisi ma okom ine'inai, wila.” Ea' nagwamana basef na'i, “Ae' embale'efa Jisas Krais anan nogalomana Godi.”]
44008038	Na'iam ea', karis notawa ea' Filip naloma aman anama dembinai misila' mafe' mowala dumb anama. Ea' Filip napisi'ana.
44008039	Ea' amam biam makwaha dumb mandegiai wata'ita, mehip Ambal Bu'unai Dembinai nofa' Filip ea' nafe'. Ea' aman anama Ithiopiainai ina ata' natolona wapoti', owa'. Ea' anan nandanifel endilisi naila eaf ananinai nafe'.
44008040	Ea' Filip nafe' nataga Asdot. Anan nafe' taun anama hiagoma ganigani nawalapa basef bu'wami Godi. Nafe' nafe', notanima nafe' nataga taun Sisaria.
44009001	Fowa' basef amama ata' owa' motagae, nogota anama Sol nanda'am na'ama. Anan na'i basef la'ifimi endilisi ma naha esis alupusi saila Dembinai nohas soga'. Ea' nafe'ma pris dembinai nape nali'ma pris hiami.
44009002	Na'ipana ea' pris anama nanda' basefa pas mafe'ma agufumi hiami mumafi ifagw esis Juda sa'i basef sapeimi wambel Damaskus. Ea' nase'ana pasa basef amama Sol. Ma'iam na'ama ma'i, “I'i Sol niti enis amam nematawa saila eaf anama dambainai sape Damaskusi, nonda' kalabusimas nombale'as nefa'as sefe' Jerusalem.”
44009003	Ea' Sol nafe' nataga felefele'ma Damaskus, mehip anona nafifili howalagon nafi'i nisila'i heven ea' mafifimana.
44009004	Ea' nowa na'oh etap ea' name' anona maf na'ipana na'i, “Sol, Sol, dei' maina ine' nahambombaga ae'?”
44009005	Ea' Sol nahali'ana na'i, “Dembinai, ine' emi egafina?” Ea' maf anama na'i, “Ae' Jisas ine' nahambombaga ae'.
44009006	Dei' ine' hafel nefe' niwis taun lu'unai. Nambimb anona aman nifi'mai ine' ni'ipina amamaga ine' nambimb neanda'ami.”
44009007	Ea' amam mafe' maloma Soli mame' maf anama ea' ina mati anona epen, owa'.
44009008	Ea' Sol nohafel na'i niti, owa'. Nati owamb atona. Ea' amam mahapila lagof ananimi mofa'ana mafe' mawis Damaskus.
44009009	Anan nati owamb atona nape nimeguf wanom ea' ina na' gwa'aimi embel maim, owa'.
44009010	Ea' anona alupunai Jisasi nape na'ama Damaskus, agilinama Ananaias. Ea' na'oh nandondo'oh nati Dembinai nofalana na'ipana na'i, “Ananaias!” Ea' anan na'i, “Dembinai, ae' ape na'ae.”
44009011	Ea' Dembinai na'ipana na'i, “Ine' hafel fo'o eaf anama sa'i usi'inai nefe' ipat Judasi ea' niti anona aman Tarsusinai, agilinama Sol. Dei' anan nanda' beten nape.
44009012	Sol nali' na'oh nandondo'oh ea' nati anona aman agilinama Ananaias atuwasi nifi'i nuwisi nowamona lagofa anona nonda' naep miti andeande' wapoti'.”
44009013	Ea' Ananaias nagwamana basef na'i, “Dembinai, ae' ame' basef hiami ma epen anama, waf aonai hianai anan nanda'ana esis amam nematawa ine'isi gani Jerusalem.
44009014	Anan nofa' agel lu'unai ea' ma amam pris dambami ma nombalo' amam nematawa sanda' betena agel ine'inai wambel anae' ma nanda' kalabusimas.”
44009015	Ea' Dembinai na'ipana nasapa'ana na'i, “Ine' fo'o. Aman anama nambimb nonda' maol Ae'anai. Ae' andandepana ea' ma nefe' ni'ipasa basefa agel ae'anai enis amam nematawa owa' Judaisi soloma amam dambami king asasimi moloma esis Israel wapoti'.
44009016	Nambimb ae' ihi'ambana nimanimi lu'wami nefa'ami ma nowalapa agel ae'anai. Na'ama ine' dei' fo'o netolona.”
44009017	Ea' Ananaias nafe' nawis ipat anama nomon nasa lagofa Sol na'i, “Sahalome Sol, Dembinai Jisas natagamena eaf nogota anama ine' nafi'i na'ae. Dei' nasapa'e afi'mai ine' ma niti andeande' wapoti' ma Ambal Bu'unai Godi nope si'inama ine'.”
44009018	Ea' amamaga mape masopama naep Soli si'i dunduf mafe' mehip makwaha naep Soli mowa. Ea' naep ananimi mati wapoti', nohafel nofa' baptais.
44009019	Ea' na' gwa'aimi nataga la'ifina wapoti'. Sol nape anom nimeguf naloma amam alupumi Jisasi Damaskus.
44009020	Ea' dei' atef nafe' ifagw hiami esis Juda sa'i basef sapeimi nawalapa basef Jisasi na'i, “Jisas anan nogalomana Godi.”
44009021	Epes hiesi same' basef ananimi ea' sohafel gegelalasis kwapete'as sa'i, “Aman anama nahambombaga amam nematawa sofala agel Jisasi wambel Jerusalem. Ea' dei' nafi'i na'ae ma nowa' esis nonda' kalabusimas nofa'as sefe'ma amam pris dambami. Ea' ma'una aman anama atona.”
44009022	Ea' pepel Soli nataga la'ifina nihi'amabas ma basef nawalipasami. Ea' esis Juda sape Damaskusi same' basefa anan. Esis ina la'ifisa sogwa anom basef si'ipanam, owa'. Anan la'ifina nihi'ambas endilisi na'i, “Jisas anan Krais, God nandandepana nasapa'ana nafi'i.”
44009023	Nimeguf hiami mafe'ma ea', amam Juda ma'i basef mandame'mama moha Sol noga'.
44009024	Ea' Sol name' basef amama amamumi. Ea' amam Juda hiami mape mumafi utagw hiami ma taun anama owamb alip wapoti' ma ma'i moha Sol noga'.
44009025	Ea' amam alupumi Soli mofa'ana owamb mafe' malata endalelemb nomon. Ea' malana nape anona holaf lu'unai mapana mandelef malana nisila' endalelemb ande'.
44009026	Sol nafe' Jerusalem ea' na'i nondakolas noloma esis alupusi Jisasi. Ea' esis hiesi umbamahasana. Esis ina sombale'efana sa'i anan alupunai Jisasi, ata' owa'.
44009027	Ea' Barnabas nao'wana mafe'ma amam aposel ea' na'ipama Sol nati Dembinai eaf ma Dembinai na'ipana basef anan. Ea' Barnabas na'ipam na'i anan la'ifina nawalapa basef na'ipasama agel Jisasi Damaskus, dei' anan ina ata' umbamahana, owa'.
44009028	Ea' dei' sogawa anan wambota atona Jisasi nalomas nape la'afena esis. Anan la'ifina nanda' maol nafe' Jerusalem anama hiagoma nawalapa basefa agel Dembinai. Anan ina umbamahana, owa'.
44009029	Na'ipasa basef Godi naloma amam Juda magawa diga Griki ea' na'i basef nalomam mandahihianama. Ea' amam mandaiwa'ma basef ananimi magolopa eafa mohana noga'.
44009030	Amam Kristen sahin owan mogawa amama, ea' mofa' Sol mafe' makini Sisaria. Ea' masapa'ana nafe' nape wambel Tarsus.
44009031	Dei' esis amam nematawa Kristen sape etap anama hiagoma Judia naloma Galili naloma Samaria sape opalef awanem sape andeande' ea' esis Kristen sataga la'ifis. Esis sape owina Dembinai ea' Ambal Bu'unai Godi nanda'as sataga la'ifis opalef asasimi. Ea' esis Kristen sataga hias.
44009032	Pita nafe' wambel anama hiagoma ea' nakini' nafe' taun anama Lida wapoti' nape naloma esis amam nematawa Godi sape wambel anama.
44009033	Ea' nati anona aman Inas. Alop bihiguf ananimi maga'ana, tol na'oh nala lehis nape nogota laona afagof 8-peleim.
44009034	Ea' Pita na'ipana na'i, “Inas, dei' Jisas Krais nanda'ena bo'wena wapoti'. Ine' hafel nendondomba lehis ine'imi andeande'.” Pita na'ipana ea' dei' etef nohafel.
44009035	Ea' epes hiesi wambel anama biefina Lida naloma Saron satolona samboma opalef safe'ma Dembinai.
44009036	Anona wambel Jopa ano'w nemata'w kwaila Jisasi kwape, agel akwa'unai Tabita. Diga esis Griki sofala'w sa'i Dorkas, agel anona mafin sa'i dia. La'ela'ef akwa'w kwanda' waf bu'unai ma kwagiambama esis amam nematawa kwahusi ma gwa'aimi maim.
44009037	Nemaf anama awes nanda'akw kwaga'. Ea' sasa'opa alop akwa'unai ma sowa'w. Ea' sofa'akw sambe'akw kwa'oh rum ilifanai.
44009038	Wambel Lida nape felefele' ma Jopa. Ea' esis alupusi Jisasi same' basefa Pita nape Lida, sasapa' amam biam mafe'ma anan mahali'ana na'ama ma'i, “Ine' nifi'mai afa'. Ni'i ota' ota' owa'.”
44009039	Ea' Pita nohafel nafe' nalomam, ea' mafe' mataga mofa'ana mafe' rum anama ilif akwa'w kwa'oma. Nematawa hiawai alifiwai wafi'i waitu felefele'ma Pita wape walopa'w. Ea' wihi'ambana klos sagwegw maim akwa'w Dorkas kwagundisami nimbewa' la'ela'ef ata' kwape kwalomawa.
44009040	Ea' Pita nagolo'ma esis amam nematawa sawisi ande', nindiwa nembawa notawa nanda' beten. Ea' namboma amaga ananinai nafe'ma alop nemata'wi na'i, “Tabita, ine' hafel.” Ea' akwa'w naep mati kwati Pita kohafel kwape.
44009041	Ea' Pita nahapila lagel akwa'unai nafela'w kwaitu. Ea' nofalai esis amam nematawa sombale'efa Godi saloma nematawa awama alifiwai, naso' akwa'w kotanima kwafe'ma esis.
44009042	Basef amama mafe' anama hiagoma wambel Jopa ea' esis amam nematawa hiesi same'am sombale'efa Dembinai.
44009043	Pita nape wambel anama Jopa nimeguf hiami. Anan nape naloma anona aman nandondomba agwafuh bulmakaumi agel ananinai Saimon.
44010001	Anona aman nape Sisaria agilinama Kornilius, anan agilinai kepten numafi soldia 100-peleim. Soldia amama hiami sofalam sa'i soldia Italimi.
44010002	Anan aman nanda' lotu naloma epes hiesi ananisi sape ipat ananinai sanda' lotu ma God. Anan nase'as moni maina esis Juda kwahusi otamba maim a'asi. Ea' la'ela'ef nanda' betena God.
44010003	Anona nemaf wambomota aon nasa 3 klok, anan nati anom amamaga si'i na'oh nandondo'oh mape mataga alihim endilisi. Nati anona ensel Godi nafi'mai anan na'ipana na'i, “Kornilius.”
44010004	Ea' Kornilius natolona umbamahana endilisi na'i, “Dembinai, ine' na'i main?” Ea' ensel na'ipana na'i, “God name' beten ine'inai ea', okom na'i waf ine' nanda'anai nase'as moni maim nagiambama amam nematawa amamaga a'asi. Ea' God ata' okokomam.
44010005	Dei' ine' nesapa' anom amam mofo'o Jopa mogolopa anona aman agilinama Saimon agel wa'ana Pita. Mi'ipana nifi'i na'ae.
44010006	Aman anama nape ipat Saimoni, anan nandondomba agwafuh bulmakaumi. Ipat ananinai notawa felefele'ma naoh mafe' motambela.”
44010007	Ensel na'ipa Kornilius ea' nafe'. Ea' Kornilius nofalai amam biam ananimi manda'mana maoli maloma anona soldia. Soldia anama nanda' lotu ma God la'ela'ef nape nanda' maola Kornilius.
44010008	Ea' Kornilius na'ipa amam amama wanom andeande'ma basef amama hi'alam ea' nasapa'am mafe' wambel anama Jopa.
44010009	Ea' amam wanom mohafel mafe' ma'oh eaf. Lala mohafel mafe' mataga felefele'ma Jopa. Nogota anama aon nahagasom Pita nalata natoma ipat ande' ilifa nanda' beten.
44010010	Ea' nolomahana na'i nea' gwa'aimi ea' esis ata' sanda'am. Ea' anom amamaga matagamana si'i na'oh nandondo'oh.
44010011	Nati otaga ilif nandawisi' ea' anom amamaga si'i lowaf lu'unai endilisi misila'i ilif mowalai. Anom amamaga mahapila da'malifinama biefigin biefigin malana nisila'i.
44010012	Amamaga mala lowaf anama nomoni, mafis amamaga hiami, amiguf mamumami mape aolopi, maloma iguf mamumami hiami.
44010013	Ea' anona maf na'ipa Pita na'i, “Pita, ine' hafel neha mafis nea'am.”
44010014	Ea' Pita na'ipana na'i, “Dembinai, ae' owa' endilisi. Ae' ina a' anom mafis ape' Juda ma'i awami, owa'.”
44010015	Ea' maf anama na'ipana wapoti' na'i, “Amamaga God na'i bu'wami, amama ina ni'i awami, owa'.”
44010016	Amama matagamana wenif na'ama ea' mehip motanima malata otaga heven ilif wapoti'.
44010017	Ea' Pita okom natanea ma amamaga amama si'i na'oh dondo'oh, na'i, “Amama ae' atulumi ofagema main de'im?” Anan okom natanea nape ea' amam amama Kornilius nasapa'am mafi'i mataga mahali'asa ipat Saimon napeinai. Ea' mowala mafi'i maitu uta.
44010018	Ea' mofalana ma'i, “Saimon agel wa'ana Pita anan nape na'ae?”
44010019	Pita ata' nape okom natanea nape ma amamaga amama ea' Ambal Bu'unai Godi na'ipana na'i, “Neme'! Amam amama wanom ma'i mogolopa ine'.
44010020	Ine' hafel nisila' nefe' nelomom. Ine' owa' okom nope hiahiana, owa'. Ae' asapa'am mafi'i.”
44010021	Ea' Pita nisila'ma amam amama na'ipam na'i, “Aman anama ipe' pagolopanai ae' ea' ma'uwi. Ipe' pafi'mai main?”
44010022	Ea' ma'ipana ma'i, “Kornilius anan kepten dembinai numafi soldia 100-peleim hiami, nasapa'afa wafi'i. Anan aman nanda' waf bu'unai nanda' lotuma Godi. Esis Juda hiesi sa'i, ‘Anan aman bu'unai.’ Anona ensel Godi na'ipana ma nofalena nefe' ipat ananinai, ma ata' nome' anom basef ine'imi.”
44010023	Ea' Pita na'ipam mawis ipat nomon nao'wam numafiam mape owamb anama. Wafilu nohafel nafe' nalomam. Anom amam Kristen Jopaimi mafe' malomana.
44010024	Amam mohafel mafe' ma'oh owamb atotona eaf ea' mafe' mataga Sisaria. Ea' Kornilius nape nahafa amam. Anan nali' nofalai esis wambota ananinai saloma alupusi ananisi endilisi sondowa'anima sape.
44010025	Ea' Pita nafi'i na'i nuwisi ipat ea' Kornilius nafi'i natagamana nindiwa nembawa felefele'ma bo'wagah Pitai na'i nefela agel ananinai.
44010026	Ea' Pita nafelona na'ipana na'i, “Ine' hafel. Ae' wapoti' epen atowe si'i ine'.”
44010027	Ea' Pita naloma Kornilius ma'i ea' mawis ipat nomon nati amam nematawa hiesi sandatama etifigin sapan.
44010028	Ea' Pita na'ipas na'i, “Ipe' pegawa ea' mi'uli ape' Judai ma'i owa' ma ape' mefe' muwis ifagw o mope moloma enis epes owa' Judaisi, owa'. Ea' God nihi'ambe ma enis epes owa' Judaisi si'i ipe' na'ae na'ipi na'i, ‘Ina nendafa'ma enin epen ni'i enin nanda' waf aonai, owa'.’
44010029	Ea' ae' ina esambala basef amama God na'ipiami, owa'. Ea' ame' fala ipe'inai afi'i. Dei' a'i ihali'ipa, ‘Ipe' pefale afi'i ma main?’ ”
44010030	Ea' Kornilius nagwamana na'i, “Amamaga natagama ae'i ma dei' nimeguf wenif mafe' ea', amama na'ama. Ae' ape anda' beten ipat ae'anai nogota aon nasa 3 klok. Nogota ea' na'ama etin si'i dei'. Anda' beten ape ea', ati anona aman naitu felefele'ma naep ae'ami, luwaguf maim ananimi mafifil endilisi.
44010031	Ea' nofale na'i, ‘Kornilius, God name' beten ine'inai ea', okom na'i amamaga hiami ine'imi nase'asam epes isima amamaga a'asi.
44010032	Ea' ine' nesapa' anom amam mofe' Jopa mofalai Saimon agel wa'ana Pita. Aman anama nape naloma anona aman Saimon ipat ananinai, nandondomba agwafuh bulmakaumi. Anan nape felefele'ma naoh mafe' motambela.’
44010033	Ea' dei' atef ae' asapa' anom amam mafe'mago ine' ea' dei' ine' nanda' waf bu'unai nafi'i. Dei' ape' hiapai mafi'i mape na'ae ma naep Godi ma meme' basef hiami Dembinai nasi'inami ma ni'ipapam.”
44010034	Ea' Pita na'iam na'i, “Endilisi, dei' ae' egawa okom Godi anan ina okom na'i wambota epes hiesi Judai etis, owa'.
44010035	Anan okom nainaila emi egafis sanda' lotuma anan sanda' waf bu'unai.
44010036	Ipe' pegawa basef amama God na'iam mafe'ma ape' epes hiesi Israeli. Anan nawalapa basef bu'wami Jisas Kraisi, Anan Dembinai ma amamaga hiami maloma epes hiesi nanda'apa mataga ukup etifim maloma God opalef mape awanem malomana.
44010037	Ipe' pegawa, fowa' Jon nawalapa basefa esis samboma opalefa waf aonai ma sefa' baptais. Nogota anama basef mafe' etap hiagoma Galili ea' mataga anama etap hiagoma Judia.
44010038	Basef amama, basef Jisas Nasaretinai. God nandandepana na'ama. Anan nase'ana Ambal Bu'unai Ananinai naloma pepel lu'unai Ananinai. Ea' nafe' wambel hiagoma ganigani nagiambama esis amam nematawa. Ea' dei' God nape nalomana nanda' epes hiesi saila pepel Satani ambo'wes wapoti'.
44010039	Ea' ae' afi'i aloma amam wanom afa' wawalapa basefa amamaga amama pepel anan nanda'anai gani Jerusalem naloma etap anama hiagoma ape' Juda mapoma. Ea' esis saundana lawag sahana naga' ma waf anama.
44010040	Nimeguf biam hi'alam ea' mafe'ma wanomi God nafelona nohafel wapoti' nawalapana alihina.
44010041	God ina nihi'ambasana Juda hiesi satolona, owa'. Nihi'amba afa' atofa fowa' God nandandepafa ma owalapa basef ananimi. Anan notanima nohafel hi'agif wapoti' ea' wa' gwa'aimi walomana.
44010042	Anan na'ipafa basef la'ifimi ma wi'ipa esis amam nematawa owalapa basef alihim na'ama. God nandandepa aman anama ma nope aman nonda'masa basefa epes isima sape namisi soloma isima saga' ea'i.
44010043	Amam profet hiami ma'iama anan na'ama ma'i, ‘La'ifimi agel ananinai atona God nakwaha waf aonai esis amam nematawa emi egafis sembale'efanai.’ ”
44010044	Pita ata' na'i basef amama atom, Ambal Bu'unai Godi nafi'mai ma amam nematawa hiesi same' basef Godi napais.
44010045	Amam amama Judaimi mombale'efi mafi'i malumai Pitai mohafel gegelalasom kwapete'am ma mati God nase'asa Ambal Bu'unai Ananinai etin si'i presena esis amam nematawa owa' Judaisi wapoti'.
44010046	Amam Juda mame' esis sa'i diga naninani safela agel Godi ea' amam gegelalasom kwapete'am. Ea' Pita na'i,
44010047	“Ina enin epen la'ifina nindaiwa'ma sipisi' amam nematawa isima embel, owa'. Esis sofa' Ambal Bu'unai Godi na'ama etin si'i ape'.”
44010048	Ea' na'ipasa basef la'ifimi ma esis na'i, “Ipe' pefa' baptaisa agel Jisas Kraisi.” Ea' sa'ipana sa'i, “Ine' ata' nepe nelomapa anom nimeguf wapoti'.”
44011001	Ea' amam aposel maloma esis sahin owan sombale'efanai sape anama Judia hiagomai same' basef amama ma enis amam nematawa owa' Judaisi wapoti' sefa' basef Godi sembale'efana.
44011002	Ea' Pita notanima nondowasa' Jerusalem, enis epes Juda sombale'efa basef Godi sape. Esis saila waf fowa'inai la'ifisa sa'i amam hiami mombale'efanai mila mi'uli esis Judai ma motopa' alop amamunai. Ea' sasambalana mehipa basef ananimi.
44011003	Ea' sa'ipana sa'i, “Ine' nafe' nawis ifagw amam owa' Judaimi meatopa' alopi na' gwa'aimi nalomam.”
44011004	Ea' Pita na'ipasa basef ma amamaga amama hiami mataga. Nali' na'ipasa basef dambadamba mali'i nailam nafe' nafe' nambefam. Ea' na'i,
44011005	“Ae' ape taun Jopa anda' beten ape ea' okom ae'anai nandamboma ati anom amamaga si'i andondo'oh. Anom amamaga lu'wami misila'i ilif si'i lowaf launai endilisi. Amamaga mahapila lowaf anama da'malifinama biefigin biefigini mahapilana malana nisila'i heven ilif ea' nafi'mai ae'.
44011006	Ea' ae' a'i ata' egawa amama andeande', atologon nomon lowaf anama ati amamaga mamumami hiami mape nomona lowaf anama. Ati mafis hiamu mamumami maitu etapi mafis aolopumi maloma iguf amiguf amamaga mape aolopi.
44011007	Ea' ame' anona maf na'ipi na'i, ‘Pita, ine' hafel neha anom mafis nea'am.’
44011008	Ea' a'ipa Dembinai a'i, ‘Dembinai, ae' andaiwa' endilisi! Fowa' ae' ata' so'uso'win afi'i ataga dei' ae' ina agwa' anom amamaga awami, owa'.’
44011009	Ea' maf anama nafi'i ilif wapoti' bif na'i, ‘Amamaga God nanda'am mataga bu'wami, amama ina ni'i awami, owa'.’
44011010	Amamaga amama matagama ae' wenif ea' motanima malata heven ilif hi'alam.
44011011	Dei' atef amam amama wanom mafi'i mataga ipat anama afa' wapeinai. Anona aman nape Sisariai nasapa'am mafi'mai ae'.
44011012	Ea' Ambal Bu'unai Godi na'ipi na'i, ‘Ina okom netanea, owa'. Ine' fo'o noloma amam.’ Amam sahope amama wanom wanom mafe' malome. Ea' afa' wafe' wawis ipat aman anama
44011013	na'ipafa ma nati ensel naitumana nomon gani ipat ananinai na'ipana na'i, ‘Ine' nesapa' anom amam mefe' Jopa mi'ipa Saimon agel wa'ana Pita ma nifi'mai ine'.
44011014	Ama ni'ipina anom basef ine' ma basef amama etoma God nigiambama ine' neloma esis wambota ine'inai soloma esis sanda' maol ine'imi ma nofa'epa petanimani.’
44011015	Ea' ae' afela basef a'iam, Ambal Bu'unai Godi nisila'mai esis, nafi'i na'ama etin si'i nali' nafi'mai ape' Juda dambadamba.
44011016	Ea' ae' okokoma basef amama Dembinai wapoti'. Amama ma'i, ‘Jon napisi'as embel ea' ina embel atom, owa'. Atuwasi pefa' Ambal Bu'unai Godi nupaipa.’
44011017	Fowa' ape' mombale'efa Dembinai Jisas Krais ea' God nase'apa Ambal Bu'unai Ananinai ape' si'i presen. Ea' dei' ae' emi egafuwi ma la'ifiwi i'ipa God niapani?”
44011018	Esis same' basef amama Pita na'ipasami ea' ukup mase'asa basef amama asasimi safela agel Godi sa'i, “Dei' ape' mogawa God namboma opalef esis amam nematawa owa' Judaisi ma esis wapoti' safe'ma anan sope ambagof namumi.”
44011019	Fowa' amam maha Stiven naga'i manda' nimanimi lu'wami matagama esis Kristen amam nematawa mahas. Ea' esis sembale'efanai safa' safe' ganigani ea' sataga anona wambel Antiok safe' anona etap hiagoma biefigin Saiprus naloma Fonisia sawalapa basef Godi ma esis Juda etis.
44011020	Ea' anom amam Saiprusimi maloma anom Sairinimi mafe' Antiok mawalapa basef amama ma esis Grik wapoti'. Amam mawalapa basef bu'wami ma dembinai Jisas Krais.
44011021	Ea' pepel Dembinai atona nape naloma amam, amama atom dei' amam nematawa hiesi samboma opalef safi'mai Dembinai.
44011022	Ea' esis amam nematawa Kristen sape Jerusalemi same' basef amama ea' sasapa' Barnabas nafe' Antiok.
44011023	Anan nafe' nataga nati God nanda' esis bo'wesa waf bu'unai numafias nandanifamas. Nafela ukup esis amam nematawa hiesi ma sope la'ifis sila Dembinai.
44011024	Barnabas anan aman bu'unai, Ambal Bu'unai Godi napaina nembale'efa God andeande'. Ea' nagiambama esis amam nematawa hiesi ma sembale'efa Dembinai ea' sawisi epes hiesi Godi.
44011025	Ea' Barnabas nafe' Tarsus nagolopa Sol.
44011026	Natolona ea', nofa'ana nafi'i Antiok. Ea' amam biam mape afagel atotona maloma esis Kristen amam nematawa sape Antioki mawalipa epes hiesi ma basef Godi. Ea' esis amam nematawa saila Jisasi, enis epes sofalas agel anama Kristen dambadamba wambel anama Antiok.
44011027	Nogota anama anom profet mape Jerusalemi makini' Antiok.
44011028	Anona profet esis sofalana sa'i Agabus, Ambal Bu'unai Godi napaina ea' nawalipasa basefa nolomeahas lu'unai nambimb neataga etap wambel anama hiagoma. Anom nimeguf mafe'ma ea', aman anama Klodius nataga nape gavman dembinai esis Rom, nogota anama nolomahas nataga si'i fowa' Agabus na'iam.
44011029	Ea' esis amam nematawa saila Jisas Kraisi sa'i basef sandame'mama sefa' anom otamba mefe'ma esis alupusi sahin owan sape Judai ma sigiambas. Esis Kristen atona etin ukup ma'i otamba ma'omasi sawalom sase'asa tu'wanim hiami mafe'ma esis sape Judiai. Enis otamba hiami sase'asa hiami ea' enis otamba kwawie'im sase'asa kwawie'im. Hiesi sanda'am na'ama etin.
44011030	Esis sanda'am na'ama, sasapa' Barnabas naloma Sol mofa' otamba amama mafe'ma amam agufumi mumafi esis Kristen sape Jerusalemi.
44012001	Nogota anama dembinai king Herot naha enis amam nematawa Kristen sefa' nimanimi.
44012002	Ea' na'ipa anom soldia ananimi maha Jems, Jon sahalomana bainat mahana naga'.
44012003	Ea' anan nati esis Juda sandanifel ma amama ea' nanda' kalabusima Pita wapoti' nemaf anama esis Juda sanda' gwa'aimi lu'wami sa' bret wafinai owa' neatifi.
44012004	Anan nombalo' Pita nanda'ana nanda' kalabus. Ea' nanda'ana nafe'ma soldia wambotagw biami biam mumafiana. Herot okom na'i ota' Pita nape wambota atotona soldia biami biami mumafiana ma esis Juda sope sea' gwa'aimi lu'wami sa'i Pasova ma hi'ilam, nefa'ai Pita nuwisi ande'ma naep amam nematawa hiesi sotolona ma nohana noga'.
44012005	Pita ata' napani kalabus amam soldia mape mumafiana. Ea' la'ela'ef esis Kristen sanda' beten la'ifisa God numafia Pita.
44012006	Wafilu Herot na'i nofa' Pita nefe' ma kot. Ea' nemaf anama owa' ata' notaga ulal owamb anama Pita na'oh la'afena anom soldia biam. Amam mowa' Pita sen biefina. Anom soldia maitu mumafi uta ipat anama sanda' kalabusanai.
44012007	Ea' mehip ensel Dembinai nataga naloma howalagon nawis ipat sanda' kalabusanai nomon. Ea' ensel naha lambeh Pitai ninimbalona na'ipana na'i, “Ine' hafel mehip.” Ea' sen pele'atana etin lagof Pitai nowa na'oh etap.
44012008	Ea' ensel na'ipana na'i, “Ine' waho' let nugundisa lowaf la su bo'wagah ine'imi.” Ea' Pita nanda'am si'i ensel na'ipana. Ea' ensel na'ipana wapoti' na'i, “La siot ine'inai nila ae' nifi'i.”
44012009	Ea' Pita nakwaha ipat sanda' kalabusanai nomon nagi'ma ensel anama nafe'. Ea' anan ina nogawa amamaga amama ensel nanda'ami na'i endilisi, owa'. Pita na'i si'i na'oh nandondo'oh etin.
44012010	Amam biam mafe' makwaha amam plisman maitu mali'i mafe' mikila' anom wapoti' ea' mafe' mataga uta lu'unai sonda' ainambanai. Uta anama nafe' tauni. Ea' uta anama lu'unai nandawisi' etina amam biam. Ea' amam makwaha kalabus mawisi ande' mafe' anona eaf. Ea' mehip ensel nandambaho'ma Pita nafe' anagon.
44012011	Ea' okom Pitai nataga alihina nogawa na'i, “Dei' ae' egawa endilisi. Dembinai nasapa'i ensel ananinai nafi'i natagahowe ma lagel king Heroti ma awami amama hiami esis Juda ukup ma'i seanda'me emi.”
44012012	Anan negawa amama ea', nafe' ipat Mariai, Jon Mak mama'wana nati esis Kristen sandakolas etifigin sape ipat anama atona sape sanda' beten.
44012013	Ea' Pita nafe' naitu naha uta ande', ano'w nemata'w kwanda'masa maoli agili'wa Roda kwafi'i kwa'i kuwisi' uta.
44012014	Ea' kwame' maf Pitai kogawana, okom akwa'unai bo'ona kwandanifel ea' ina kwawisi' uta, owa'. Kwasagih kotanima kwafe' nomon kwa'ipas kwa'i, “Pita nani naitu uta ande'!”
44012015	Ea' esis sa'ipakw sa'i, “Ine' okom nahaga nagaolinai.” Ea' akwa'w la'ifikw kwa'iam kwa'i, “Endilisi, anan naitu ande'.” Ea' esis sa'i, “Anama ensel ananinai atona.”
44012016	Ea' Pita ata' naitu naha uta wapoti'. Ea' esis same'ana safe' sawisi' uta satolona, sohafel gegelalasis kwapete'asa anan.
44012017	Ea' Pita nanda' lagel atona na'ipas na'i “Feso'mepa.” Ea' na'ipasa amamaga amama Dembinai nofa'ana nakwaha ipat sanda' kalabusainai nao'wana nawisi ande'. Ea' na'i, “Ipe' kipago Jems nolomago sahin owan ama amamaga amama.” Ea' nakwaha esis notanima nawisi ande' nafe' anagon.
44012018	Ea' lala kuhimbita, amam soldia matimana owa' mohafel gegelalasom kwapete'am ukup matamea ea' ma'i, “Pita nafe' eti?”
44012019	Ea' Herot wapoti' nafe' nagolopa Pita, owa'. Ina natolona nofa'anai, owa'. Ea' nandamboma nahali' amam soldia nanda' kotimama noham moga'. Ea' Herot nakwaha etap hiagoma Judia nafe' nakini' napani wambel Sisaria.
44012020	Anan okom numbutinama esis amam nematawa sape wambel lu'unai biefina Tair naloma Saidon. Ea' enis epes Tair naloma Saidon sandakolas safi'mai anan. Ea' sali' sagolopa Blastus, nanda' maola dembinai kingi. Ea' sonandana basef salefa sonda' okom anama wandafunai noga'. Dei' main, epes sape wambel anama biefina sofa' gwa'aimi ma etap hiagoma kingi.
44012021	Anona nemaf Herot nandandepanai anan nandausa sosaf dembinai kingi ea' nape natoma balata kingi nanda' basef lu'wami ma esis.
44012022	Ea' esis seme'ana sa'i mehip sa'i, “Anama maf anona dembinai si'i god. Anan ina maf anona epeni, owa'!”
44012023	Ea' Herot ina ata' nafela agel Godi, owa'. Na'ama dei' atef ensel Dembinai nahana. Ea' asagof iguf so'uso'umi mahana mahahape' alop ananinai ea' afuna.
44012024	Ea' basef Dembinai mataga la'ifim mafe' wambel hiagoma ma epes hiesi sombale'efana.
44012025	Barnabas naloma Sol manda' maol God nase'amanai hi'alana Jerusalem ea' motanima mafe' Antiok mao'wa Jon Mak nafe' nalomam.
44013001	Esis amam nematawa Kristen sape Antioki anom amam mawalapa basef bu'wami Godi mape. Anom profet maloma anom tisa mawalipasa basef Godi isima sembale'efanai. Agof amamumi amama. Barnabas naloma Saimon agel wa'ana Niger, Lusius, anan wambel Sairininai maloma Sol maloma Manain anan alupunai Heroti gavman dembinai.
44013002	Esis Kristen sakwaha gwa'aimi sanda' lotuma God atona sape. Ea' Ambal Bu'unai Godi na'ipas na'i, “Ipe' pendandepa Barnabas naloma Sola maol anama ae' efalam andandepam meanda'anai.”
44013003	Ea' esis sakwaka gwa'aimi sanda' beten, sawamona lagofa amam biam sasapa'am mafe'.
44013004	Ambal Bu'unai Godi nasapa' amam biam mafe' makini' anona wambel Selusia. Ea' malata anona sip mefa'am mafe' anona ailan Saiprus.
44013005	Ea' mataga Salamis, mawis nomon ipat esis Juda sa'i basef sapeinai ma'ipasa basef bu'wami Godi, Jon Mak wapoti' nape nalomam nagiambamam.
44013006	Amam mafe' mataga wambel hiagoma nape ailan anama Saiprusi, ea' mafe' mataga wambel Pafos nape di'inai. Ea' mati anona aman anan Judainai. Anan nanda' ambagof nanda' amamaga mamumami baso'maimi. Anan profet nambaso'ma esis hiesi, agilinama Barjisas.
44013007	Anan alupunai ma dembinai gavman agilinama Sergius Paulus. Sergius Paulus anan nomonas okom bu'unai napainai. Anan nofalai Barnabas naloma Sol mafi'i ma anan neme' basef Godi ma amam.
44013008	Ea' aman anama agel ananinai diga Griki sa'i Elimas, nanda' ambagofi nasambala basef amam biam ma'iami. Na'i nomboma okom gavman anama dembinai ma ina nambimb nembale'efa basef Godi.
44013009	Ea' aman anama Sol, sofalana Poli, anan pepel la'ifinai Ambal Bu'unai Godi napainai. Ea' anan natiti Elimas na'ipana na'i,
44013010	“Ine' awani nogaloma Satani! Ine' naumbih ma waf anama hianai bu'unai! Waf anama baso'mainai hianai aonai si'ina ma ine' endilisi! Ine' nimeguf hiami nambomefa basef endilisimi bu'wami Dembinai mataga baso'maimi. Dei' maina ine' nandaiwa'ma nekwaha waf aonai ine' nanda'anai?
44013011	Ea' dei' ine' neme'. Dei' Dembinai nehena lagel ananinai ea' atuwasi naep ine'imi mose'ena. Ea' ine' atuwasi niti aon alipunai, owa'. Ea' nepe na'ama etin anom nimeguf.” Pol na'iam na'ama ma ea', mehip anom amamaga si'i elagw owamb nasopama naep Elimasi. Ea' naha ganigani nafe' nogolopa enis epesa sohapila lagof ananimi ma sihi'ambana eaf.
44013012	Ea' gavman anama dembinai nati amamaga amama gegelalasona endilisi ma basef Dembinai ea' dei' nembale'efa Jisas.
44013013	Pol naloma amam malomanai makwaha wambel Pafos ea' mefa' nefa'am mafe' anona wambel Perga nape anona etap hiagoma Pamfilia. Ea' aman anama Jon nakwaha amam notanima nafe' Jerusalem.
44013014	Ea' makwaha wambel anama Perga mafe' mataga anona wambel Antiok nape etap hiagoma Pisidia. Anom nimeguf mafe'ma ea', nemaf anama Sabat esis Juda sapoma noma'wanai amam mafe' mawis ipat Juda sa'i basef sapeinai ea' matoma balata.
44013015	Ea' anona aman natalifa basefa mi'uli God naso' Mosesanai maloma basef amam profet ma'iami ea' amam agufumi Judai masapa' basef mafe'ma Pol naloma amam manda' maol etini ma'iam ma'i, “Alupipei, ipe' i'i anom basefa monda' ukup esis amam nematawai motaga la'ifim, ipe' awi kiam.”
44013016	Ea' Pol nohafel nafela lagel na'i basef na'i, “Ipe' Israel hipei paloma ipe' enipa epes panda' lotuma Godi, ipe' peme' basef ae'ami.
44013017	God dembinai esis Israeli, anan nandandepa esis akusapa ape'isi ma nemaf anama esis safe' sailas sapani etap hiagoma Isip ea' anan nanda'as sataga epes hiesi wambota lounai. Anom nemeguf mafe'ma ea', pepel Ananinai atona nofa' esis sakwaha etap anama safi'i.
44013018	Ea' anama wafiguma fatauguma nofa' nimanimi ma waf esis sanda'anai ma afagof amama 40-peleim.
44013019	Ma etap hiagoma Kenan anan nahambombaga lain 7-peleina amam nematawa hiesi ea' nase'asa etap anama nafe'ma esis Israel,
44013020	ea' sahapila etap anama sape afagof amama 450-peleim. Ea' anan nafela amam dambami esis Israeli ea' amam mumafi esis sape satagama nemaf aman anama profet Samuel nataga.
44013021	Nemaf anama esis sawa salef sa'i sofa' anona king dembinai, ea' God nase'asa anona aman Sol, Kis nogalomana. Aman anama nataga wambota Benjamini. Ea' anan nape king dembinai ma afagof hiami 40-peleim.
44013022	Anom nimeguf mafe'ma ea', God nali'amona king Sol, nanda' Devit nataga nape king asasinai. Anan na'ipasa aman anama Devit na'i, ‘Devit nogalomana Jesi, okom ae'anai nainailana. Anan nambimb nila okom ae'anai atona na'iami.’
44013023	Ea' God nanda'am na'ama si'i fowa' na'iam na'i nonda'am. Ama wambota Deviti owagama God nefela Jisas, aman anama nofa' ape' Israeli.
44013024	Fowa' Jisas ata' owa' nifi'i, nogota anama aman anama Jon nawalapa basef na'ipa esis Israel hiesi ma somboma opalef sokwaha waf aonai sefe'ma Goda sefa' baptais.
44013025	Ea' felefele'ma Jon na'i nonda' maol ananinai hi'ilana, anan na'i, ‘Ipe' ukup ma'i ae' ma'imama? Ae' ina aman anama dembinai ipe' pape pembale'efanai, owa'. Ipe' peme'! Aman anama owagama nila ae' niefi'i, anan bu'unai nikila' ae'. Ae' ina bu'uwei ma etagaha mandelefa su ananimi, owa'.’
44013026	Ipe' sahin owan, ipe' epes hiesi pataga wambota Abrahami, enipa owa' Judaipei panda' lotuma Godi, peme'. Dei' basef amama God nasapa'am mafi'mai ape' hiapai. Basef amama ma anan nambimb nofa'apa mokwaha waf aonai motanimani.
44013027	Ea' esis sape Jerusalemi saloma amam agufumi asasimi, esis ina sogawa aman anama nofa'apa motanimani, owa'. Esis ina sogawa andeande' basef amama amam profet fowa' ma'iami, owa'. Anom agufumi matalifam Sabat nimeguf hiami sapoma noma'wanai. Ea' ina sogawam, owa'. Basef amama atom mataga endilisi nemaf anama esis sanda' kotima Jisas sa'i anan aman aonai ma sahana noga'.
44013028	Esis ina sati anom basef ofagema waf aonai ma sohana noga', owa'. Ea' sofalai gavman dembinai Pailat ma ni'i a'e ma mohana noga' etin.
44013029	Esis sanda'am hi'alam amamaga amama si'i fowa' amam profet ma'i basef manda'am mape buk Baibeli ma'iama anan. Nimeguf wanom mafe'ma ea', esis satagaha anan nisila'i lawag usi'inai tu'wanainai ea' sawana anona hi'agif.
44013030	Ea' God nafelona wapoti'.
44013031	Esis isima hiesi sakwaha etap hiagoma Galili ea' salomana sondowasa' Jerusalemi, esis satolona nimeguf hiami. Dei' epes isima safe' sawalapa basefa ape' Israela anan.
44013032	Ea' ape' dei' ma'ipipa basef bu'wami ipe'. Amamaga amama fowa' God na'iama na'i nose'asas akusipa ape'isi,
44013033	ea' ma'um amama dei' God naso' ape' awasi ananipai ma nafela Jisas nape namunai. Nafela Jisas si'i basef mape buk Baibel Buk Song nafe'ma bifi ma'iam na'ama. God na'i, ‘Ine' nogalome ae'inai. Nemaf dei'inai ae' ataga ahalomena ine'iwei.’
44013034	Dei' God nafelona wapoti' hi'agif, ea' anan ina ata' notanima nofe' hi'agif wapoti' folo'olana, owa'. Ea' na'ama etin si'i God na'iam wapoti' na'i, 'Nambimb ae' igiambamepa i'ipipa basef amama endilisimi Ae'ami. Fowa' basef amama a'iam ea' ma a'i i'ipanam Deviti, amama i'ipipa ma Ae' pepe pe bu'unai.’
44013035	Ea' si'i anom basef mape Buk Sami ma anan wapoti' ma'iam na'ama ma'i, ‘Ina nambimb ni'i a'e ma aman anama nonda' maol ine'inai andeande' folo'olana, owa'.’
44013036	Ape' mogawa Devit nahapila maol naila okom Godi la'afena esis amam nematawa sape saloma anani. Anom nimeguf mafe'ma ea', anan naga' nafe' naloma amam bafapana ananimi ea' folo'walana.
44013037	Ea' aman anama God notanima nafelona wapoti', anan ina folo'walana, owa'.
44013038	Amama atom dei' ae' a'i ipe' sahin owan pegawa basef ape'imi amama. Aman anama nakwaha waf aonai ipe' panda'anai.
44013039	Mi'uli anama God naso' Mosesanai anama ina la'ifina ma nokwaha waf aonai ipe' panda'anai ma pepe wafifipa andeande', owa'. Na'ama aman anama nakwaha waf hianai aonai ma ipe' emi egafipa pembale'efa anan, ma pepe wafifipa bo'wepa ma naep Godi.
44013040	Dei' ipe' pegawa waf ipe' panda'anai andeande' bo'ona o aona? Na'ama amamaga amama awami mifi'mai ipe' si'i amam profet fowa' ma'iami ma'i,
44013041	‘Ipe' panda' basef findiwaimi, ipe' petologon ukup matamea mefe' ea' awepa. Ae' anda' anona maol la'ifinai ma nimeguf ipe' ata' papeimi. I'i enin epen ni'ipipa maol anama, ipe' ina atuwasi pembale'efa maol anama, owa'.’ ”
44013042	Ea' Pol naloma Barnabas ma'i muwis mofe' ea' esis amam nematawa sa'iam na'ama sa'i, “Nemaf anama Sabat nigi'i ape' ma'i ipe' bipa pitanima pifi'i pi'ipapa basef amama wapoti'.”
44013043	Ea' esis sakwaha ipat esis Juda sa'i basef sapeinai sawisi ande' ea' esis Juda hiesi saloma enis epes hiesi sagi'mam. Esis isima saila waf esis Juda sanda' lotuwanai. Ea' amam biam mase'asa basef esis hiesi ma sape la'ifis sembale'efa God nanda' waf bu'unai ma ape' nagiambamapa etin.
44013044	Nimeguf wanom wanom atotona mafe'ma ea' Sabat nemaf nagi'i, amam nematawa sape wambel anamai safi'i sandakolasa same' basef Godi. Amam nematawa isima felefele'ma hi'ilas wambel anama.
44013045	Na'ama esis Juda sati amam nematawa hiesi sandakolasi, ea' ukup kowalam endilisi. Ea' sa'i basef awami ma Pol sa'i anan nambaso'mas.
44013046	Ea' Pol naloma Barnabas ina umbamaham, owa'. Amam la'ifim ma'ipasam alihim ma'i, “Endilisi, afa' ata' wi'ipipa basef Godi ipe' Juda pili'. Ea' ipe' pewa' alafugaha basef amama. Amama ipe' pa'iam pa'i, ‘Ape' mandaiwa'ma mofa' ambal namunai ma mope andeande' la'ela'ef.’ Ipe' pa'i na'ama dei' ipe' peme'. Afa' dei' okwaha ipe' ofe' ugi'ma epes owa' Judaisi wi'ipasa basef amama.
44013047	Dei' main, Dembinai na'ipafa mehipa anom basef mail buk Baibeli ma'i na'ama ma'i, ‘Ae' anda' ipe' si'i howalogon ma enis epes owa' Judaisi. Ama ipe' pigiambama esis amam nematawa sape wambel hiagomai ma etap anae'. Ama owagama efa'as sotanimani.’ ”
44013048	Ea' enis epes owa' Judaisi same' basef amama sandanifel endilisi. Esis sandanifela basef Dembinai safela agel Ananinai. Ea' amam nematawa isima God nosahe'asi ma sope namisi la'ela'ef, isima sombale'efa Jisas.
44013049	Ea' basef Dembinai mafe'agon hi'alagon anama hiagoma.
44013050	Na'ama esis Juda safela anowa nematawa agufuwai wanda' lotuma Godi waloma anom agufumi mape taun anama lu'wagoma saha Poli naloma Barnabas sanda'am kwapete'am. Ea' sagalo'mam wambel asasinai.
44013051	Ea' amam mandila'ma sopof mail bo'wagah amamumi ma mola ikwafa waf aonai napoma esis. Ea' mohafel mafe' Aikoniam.
44013052	Esis alupusi sombale'efa Jisasi sandanifel endilisi ea' pepel Ambal Bu'unai Godi nape si'ina esis.
44014001	Ea' Pol naloma Barnabas mafe' mataga Aikoniam mafe' mawis ipat esis Juda sa'i basef sapeinai mawalapa basef si'i mali' manda'am. Amam mawalapa basef bu'wami ea' esis Juda hiesi saloma enis epes owa' Judaisi sombale'efa God.
44014002	Ea' enis epes Juda ina sombale'efa God, owa'. Esis safela ukupa enis amam nematawa owa' Judaisi ea' sanda' epes isima opalef aoma esis Kristen.
44014003	Amam biam mapani nogota launai Aikoniam ea' mawalapa basef Dembinai la'ifim alihim. Amam ina umbamaham, owa'. Ma'ipasa basefa Dembinai nandahomas endilisi nagiambamas. Ea' Dembinai nanda' amam biam mataga la'ifim manda' ikwaf la'ifinai naninani hianai. Ea' dei' esis sogawa basef amama endilisimi atom.
44014004	Ea' esis amam nematawa taun anama sandawaloga biefis. Enis opalef atifim saloma esis Juda, ea' enis saloma amam aposel biam ukup etifim.
44014005	Esis epes ina Judaisi saloma esis sanda'ipama sa'i basef sandame'mam saloma amam agufumi asasimi ea' sa'i sonda' Pol naloma Barnabas aom. Sa'i sokwaha otamba soham afum.
44014006	Ea' amam biam mogawa amama mafa' mafe' etap hiagoma Likonia ma wambel biefina Listra naloma Derbe ea' anona wambel felefele'ma anama.
44014007	Amam manda' maol mawalapa basef bu'wami Godi ma esis sape wambel anama.
44014008	Anona aman nape wambel anama Listra, bo'wagah ananimi maga' mailana. Fowa' anan ata' nape opaf mama'wanai bo'wagah ananimi maga' mailana nape na'ama. Aman anama ina naitu nafe' kwaukwawie', owa'.
44014009	Ea' anan name' Pol na'i basef ea' Pol natolona titi nogawana na'i aman anama nembale'efa Goda notaga bo'ona wapoti'.
44014010	Ea' natolona titi na'i basef la'ifimi na'ama na'i, “Ine' hafel nitu.” Ea' nohafel mehip naitu ea' nafe'.
44014011	Amam nematawa hiesi sati amama Pol nanda'ami ea' sa'i mehip diga Likoniai na'ama sa'i, “Amam god dambami ape'imi biam mataga si'i epes misila'a ape'!”
44014012	Barnabas sofalana sa'i anona dembinai Sus. Ea' Pol anan aman nanda' basef atomi. Ea' sofalana sa'i anona dembinai Hermes.
44014013	Ipat esis sanda' lotuma Susi notawa ande' taun anama. Ea' pris nondolalima Susi nofa' anom bulmakau suwafumi maloma enis afis sowalo'ami ea' nafi'i uta anama tauni. Anan nalumai esis amam nematawa sa'i sondolali sonda' ofa ma amam biam.
44014014	Amam aposel Barnabas naloma Pol mame' esis sa'i basef na'ama, amam mawala luwaguf maim amam malami. Ea' masagih mafe' mawala esis amam nematawa la'afena esis ma'ipas mehip ma'i,
44014015	“Ipe' epes, dei' maina panda'am na'ama? Afa' wandaiwa'. Afa' biafa ina God dembifai, owa'. Afa' epes atofa etin si'i ipe' wawalipipa basef bu'wami. Wawalipipa ma ipe' pekwaha god anama falafunai baso'maimi ma pefe' pembale'efa God ambal namunai nape la'ela'efi. Anan nanda' otaga ilif naloma etap maloma epes hiesi saloma naoh embel lu'wami maloma amamaga hiami mape.
44014016	Endilisi fowa' nimeguf hiami nape nati amam nematawa hiesi saila waf asasinai.
44014017	Ea' anan ina nape nandambahi'i, owa'. Anan nihi'ambapa waf ananinai ma nanda' waf bu'unai ma ape'. Anan napani heven nanda' asaf nalai ma ipe' ea' nanda' amamaga gwa'aimi bu'wami mataga dende' nimeguf amamumi. Ea' nowapoti'mipa gwa'aimi ipe', nanda' opalef ipe'imi mandanifel.”
44014018	Amam ma'ipasa basef amama, manda' maol lu'unai endilisi ma'ipas ina sandolalimam sanda' ofamam, owa'.
44014019	Anom Juda mape Antiok naloma Aikoniam mafi'i Listra mafela ukup asasimi amam nematawa. Ea' dei' esis sakwaha otamba saha Pol sa'i endilisi anan afuna ea' sahonde'ana nawisi na'oh ande' taun anama.
44014020	Ea' esis sombale'efa Godi safi'i saitu salipana, nohafel wapoti' ea' nafe' nawis taun anama. Wafilu nafe' naloma Barnabas mafe' Derbe.
44014021	Pol naloma Barnabas mawalapa basef bu'wami Godi taun anama ea' mafela ukup esis amam nematawa hiesi sataga alupusi Jisasi. Anom nimeguf mafe'ma ea', motanima mafe' wambel anama Listra naloma Aikoniam naloma Antiok.
44014022	Ea' manda' esis Kristen sataga la'ifis. Amam ma'ipasa basef la'ifimi na'ama ma'i, “Ipe' pepe la'ifipa pembale'efa dembinai God. Ape' meme' mofa' nimanimi mamumami lu'wami ma muwis nomon wambota Godi numafiapa.”
44014023	Ea' mandandepa agufumi mumafi esis Kristeni mandanda' ma sios amama hiami. Amam makwaha gwa'aimi manda' betena manda' esis sope la'ifisa lagel Dembinai anama sembale'efana.
44014024	Ea' amam mafe' la'afena anona etap hiagoma Pisidia, mafe' mataga anona etap hiagoma wa'ol Pamfilia.
44014025	Amam mawalapa basefa epes sape Pergai ea' makini' Atalia.
44014026	Anama Atalia malata sip ea' nefa'am mafe' Antiok. Wambel anama fowa' esis Kristen sandandepam mapoma lagel Godi ma nandahomam manda' maol anama dei' manda'anai hi'alana. Ea' dei' motanima mafi'i wambel anama.
44014027	Amam mataga Antiok mofala esis mowa'anias sandakolas etifigin ma'ipasa basefa maol Dembinai nape nalomam nagiambamam manda'anai. Ea' ma'i, “God nanda' eaf nagala esis amam nematawa hiesi enis owa' Judaisi ma sombale'efa Krais.”
44014028	Ea' mapani anom nimeguf hiami maloma esis sembale'efa Krais sailana.
44015001	Anom amam mape Judiai makini' mataga Antiok ma'ipama basef esis Kristen sahin owan sape anama. Ma'ipasa basef ma'i, “I'i ipe' amam owa' pila mi'uli God fowa' gani na'ipa Mosesanai ma owa' petopa' alop ipe'inai, anona nemaf God ina nofa'epa pitanimani, owa'.”
44015002	Amam ma'iam na'ama, manda' ukup Poli Barnabasi wandafum endilisi ma'i basef la'ifimi mandahihianamam maloma amam Judaimi. Ea' esis Kristen sandandepa Pol naloma Barnabas maloma anom amam mombale'efa Kraisi wapoti' mondowasa' Jerusalem ma'i basef amama monandonam maloma amam aposel maloma agufumi siosi.
44015003	Esis Kristen sasapa'am mafe' ea' mafe' la'afena etap hiagoma Fonisia naloma Samaria. Ma'ipasa basef esis Kristen sape etap anama biefina ma sogawa God namboma ukupa enis epes owa' Judaisi. Esis Kristen same' basef amama manda' esis sandanifel endilisi.
44015004	Amam mafe' mataga Jerusalem, amam aposel maloma esis amam nematawa Kristen saloma agufumi asasimi sohafel sandalalamam sanda'mam gude amam. Ea' Pol naloma Barnabas mohafel ma'ipasa basefa maol hianai God nagiambamama manda'anai.
44015005	Ea' anom Farisi mombale'efa Kraisi mohafel ma'ipa esis ma'i, “Ipe' petopa'mama alop amamunai, pi'ipama mila wafa mi'uli God fowa' gani na'ipa Mosesanai.”
44015006	Ea' amam aposel maloma agufumi mumafi maol Godi mandakolas etifigin mape monandona basef amama.
44015007	Amam ma'i basef hiami ma ea', Pita nohafel naitu na'ipam na'i, “Ipe' sahin owan, ipe' pegawa fowa' God nawaloga maola afa', ea' Anan nasahe'e ae' ea' ewalapa basef bu'wami ananimi ma enis epes owa' Judaisi seme'am sembale'efa God.
44015008	God nogawa opalef esis amam nematawa hiesi ea' nihi'ambafa okom Ananinai wila ma esis. Anan nihi'ambapa na'ama ea' nase'asa Ambal Bu'unai Ananinai esis si'i fowa' nali' nase'apana ape'.
44015009	Anan ina nanda' anona wafa ape' ea' nonda' anona waf esis, owa'. Esis sembale'efa God amama atom opalef asasimi mataga bo'om si'i afa'.
44015010	Dei' maina ipe' pa'i pegwamba God? Ipe' ina pese'asa amamaga amama nimanimi esis Kristen sofa'am, owa'. Fowa' amam bafalomapa maloma ape' wapoti', ina la'ifipama mofa' nimanimi amama ma matopa' alop ape'inai, owa'.
44015011	Ape' mogawa eaf anama Dembinai Jisas nagiambamapa etin, dei' God nofa'apa matanimani ea' ananipai, ape' maloma esis wapoti'.”
44015012	Pita na'iam na'ama ea' esis sandatama etifigin ina sa'i anom basef, owa'. Ea' sape same' basef Barnabas naloma Pol ma'ipasami. Amam biam mawalapa basef hiami ma God nanda'am la'ifim manda' amamaga pepel hianai ma naep esis amam nematawa owa' Judaisi.
44015013	Amam ma'ipasa ea', Jems na'iam na'i, “Ipe' sahin owan, ipe' peme' basef ae'ami.
44015014	Simeon na'ipapa ma dambadamba God nihi'ambapa nali' nati esis amam nematawa owa' Judaisi uwahipis nofa'ai enis sotanimani sope ananisi.
44015015	Ea' basef fowa' gani God na'ipa amam profet mape buk Baibeli na'ama etin si'i amama. Basef amama ma'iam ma'i,
44015016	‘Anona nemaf ae' etanima iefi'i, ipat anama Deviti natuwi, anama efelona notawa wapoti'. Amamaga ipat anamai aom, amama anona nemaf enda'am motaga dambaim wapoti' ea' efelona natawa.
44015017	Ae' enda'am na'ama ma esis soloma enis epes sololama Godi wapoti' sogolopa Dembinai, isima hiesi efalasi ea' ae'asi.
44015018	Fowa' gani endilisi Ae' Dembiwai awalapa basef amama.’
44015019	Dei' okom ae'anai nape na'ama. Epes hiesi owa' Judaisi samboma opalef safe'ma God ea'i, ape' ina mose'asa nimanimi esis, owa'.
44015020	Ape' monda' anom basef mofe'ma esis mi'ipas mi'i ina sea' gwa'aimi maim sondolalimama god baso'amunai, owa'. Amama alogw awami ma'ami. Esis sihi'amago waf aonai anama so'a waulanai ea' ina sea' mafis saham sowa' bagafowa afumi, owa'. Ina sea' esimbela anom mafis amama moloma anom mafis wapoti', owa'. Ae' a'i ape' monda'masa basef amama atom mofe'ma esis.
44015021	Dei' main, ape' mogawa fowa' gani nafi'i nafi'i nataga dei' ma amam mawalapa basef God fowa' naso' Mosesami ofagema amama atom mawalipasam taun anama hianai. Matalifam ifagw hiami ape' Juda ma'i basef mapeimi nimeguf hiami sapoma noma'wami.”
44015022	Ea' amam aposel maloma agufumi mumafi maol Godi maloma esis Kristen hiesi sa'i basef etifim sandandepa anom amam biam asasimi mefe' Antiok maloma Pol naloma Barnabas. Amam amama agufumi Judas agel wa'ana Barsabas naloma Sailas. Amam biam agof lu'wami la'afena esis Kristen. Ea' sa'i sosapa'am mofe' Antiok moloma Pol noloma Barnabas.
44015023	Esis sase'ama anom basef mail pepa ma lagof amam biam Judas naloma Sailas ma'i na'ama ma'i, “Afa' aposel agufufai sahopepa afa'ipei, afa' dei' wanda'ago basef amama mafe'mago ipe' sahin owan owa' Judaipei. Ipe' pape wambel Antioki ma etap hiagoma Siria naloma Silisia, afa' wa'i nemaf bu'unai ma ipe'.
44015024	Afa' wame'am enis epes afa'isi safo'o sanda'epa pehafel gegelalasipa kwapete'epa ma basef asasimi, sanda'epa umbamahepa ukup matamea. Esis sanda'am na'ama sa'i somboma ukup ipe'imi. Ea' afa' ine' wa'ipas safo'o sanda'epa na'ama, owa'.
44015025	Afa' wame' basef amama ea' wa'ipasa ukup mape atogon wa'i basef wandame'mam. Ea' wandandepa amam amama biam ma osapa'am mefe'mago ipe' malomago biam ape' ukup mailam endilisi, Barnabas naloma Pol.
44015026	Amam biam ina umbamahama enis epes soham moga' mefela agel Dembinai ape'inai Jisas Kraisi monda' maol ananinai, owa'.
44015027	Afa' dei' wasapa'ago Judas naloma Sailas ama nambimb mi'ipipa basef amama atom afa' wa'iam wanda'am mail pepa mafe'mago ipe'.
44015028	Ambal Bu'unai Godi nape nalomafa wa'i basef wandame'mam na'ama. Afa' ina ose'epa anom nimanimi pefa'am, owa'. Waf anama atona ipe' penda'ana.
44015029	Ipe' ina pea' mafis saham sondolali ma god baso'amunai, owa'. Ipe' ina pea' esimbela anom mafis, owa'. Ipe' ina pea' mafis sowa' bagafowa ma afumi, owa'. Ea' pihi'ama waf anama so'a waulanai aonai. I'i ipe' pindumafuma andeande'ma pihi'ama waf anama, andeande' ipe' penda' waf bu'unai pepe andeande'.”
44015030	Ea' esis Kristen sape Jerusalemi sasapa'am mafi'i Antiok, makolasai esis Kristen etifigin mase'asa pas amama.
44015031	Ea' esis satolom sandanifel ama basef amama bu'wami manda'as sataga la'ifisa bale'ef.
44015032	Judas naloma Sailas amam profet. Dei' ma'ipasa basef hiami bu'wami esis Kristen, manda'as sataga la'ifis mafela ukup asasimi.
44015033	Amam ata' mapani anom nimeguf Antiok, esis Kristen sanda'mam nemaf bu'unai ma amam mape opalef awanem. Ea' sasapa'am mutanima mafe'ma esis sasapa'am mafi'i.
44015034	Ea' Sailas na'i nopani Antiok.
44015035	Ea' Barnabas naloma Pol ata' mapani Antiok maloma anom amam hiami wapoti' mawalapa basef bu'wami Dembinai mawalipasam.
44015036	Anom nimeguf mafe'ma ea', Pol na'ipa Barnabas na'i, “Afa' biafa otanima ofe' uti esis Kristen sahin owan taun anama hiagoma fowa' wafe' wawalapa basef Dembinaima. Ofe' ogawas, sape andeande' o owa.”
44015037	-
44015038	Ea' Barnabas na'i no'wa Jon agel wa'ana Mak nofe' nolomam. Ea' Pol nandaiwa'ma anan nofe' nolomam. Dei' main, aman anama fowa' nakwaha amam gani Pamfilia notanima nafe'. Ina nalomam etin mafe' mambefa maolan, owa'.
44015039	Amam biam manda' migimigaha amama ea' dei' ina ata' manda' maol etifigin, owa'. Ea' Barnabas nao'wa Jon Mak nafe' nalomana malata anona sip mafe' anona ailan Saiprus.
44015040	Ea' Pol nao'wa Sailas nalomana mafe'. Ea' esis Kristen hiesi sasapa'am sa'i, “Okom lu'unai Dembinai nope nolomepa nigiambamepa numafipa.”
44015041	Ea' Pol nafe' la'afena etap anama hiagoma Siria naloma Silisia naloma Sailas mafe' manda' esis Kristen sataga la'ifis.
44016001	Pol naloma Sailas mafe' mataga Derbe ea' makwaha Derbe mafe' Listra. Wambel anama anona aman alupunai nembale'efa Jisasi nape, agilinama Timoti. Anan mama'wana ano'w nemata'w Judai'wi, akwa'w wapoti' kombale'efa Jisasi. Ea' ahalomana anona epen Grikinai.
44016002	Esis Kristen sahin owan Listra naloma Aikoniam sa'i waf Timoti nanda'anai bu'unai.
44016003	Pol na'i Timoti nefe' nolomana. Amama atom dei' nao'wana natopa'mana alop. Pol okokoma esis Juda sape na'amai na'i, “I'i Timoti owa' neatopa' alop, esis ina nambimb sila basef ananimi, owa'.” Na'ama dei' naila waf esis Judai natopa'mana alop. Dei' main, esis hiesi sogawa Timoti ahalomana anan Grikinai.
44016004	Nimeguf hiami amam maitu mafe' wambel hiagoma ma'ipasa basef esis. Basef amama fowa' amam aposel maloma agufumi ma'iam mandame'mam Jerusalemi, amama dei' ma'ipasam esis Kristen ea' ma'ipas ma'i, “Ipe' pila basef amama.”
44016005	Ea' dei' esis Kristen sombale'efa Jisasi sataga la'ifis endilisi ea' wambota esis Kristeni sataga sandanda nimeguf hiami sataga hias endilisi.
44016006	Ambal Bu'unai Godi nasopama amam mawalapa basefa esis sape etap hiagoma Esiai. Ea' mafe' la'afena etap hiagoma biefina Frigia naloma Galesia.
44016007	Ea' mape anona etap hiagoma Misia, mafe' mataga felefele' ma anona etap hiagoma nafe' notanimaima Bitinia ma'i muwis etap anama ma mawalapa basef Godi etap anama hiagoma. Ea' Ambal Bu'unai Jisasi na'ipapa na'i owa'.
44016008	Ea' amam mawis etap hiagoma mafe' Misia misila'agon makini' mafe' Troas.
44016009	Owamb anama Pol nati anom amamaga si'i na'oh nandondo'oh nati anona aman Masedoniainai naitu nofalai Pol na'ipana mehip na'i, “Ine' newala nimbuwi naoh ea' nifi'i Masedonia nigiambamapa.”
44016010	Ea' Pol nati amama, afa' mehip wandoga eaf wafe' etap hiagoma Masedonia. Afa' ogawa God nofalafa ma owalapa basef bu'wami ananimi ma esis.
44016011	Ea' walata sip wambel anama Troas ea' wafe' usi'ifa Samotres. Wefilu wafe' Neapolis.
44016012	Ea' wakwaha wambel anama wafe' Filipai, anama fowa' esis Rom safi'i sapoma. Wambel anama lu'unai ma etap hiagoma Masedonia. Ea' wape anama anom nimeguf.
44016013	Wape anama, nemaf anama sabat nataga wafe' wawis endalelemb uta ande' ma wambel anama wafe' anona walemb. Afa' wa'i wambel anama esis Juda sanda' beten sapoma. Wape anama, wati anowa nematawa ondowa'anima wape etifigin ea' afa' wafe' wape walomawa wa'i.
44016014	Ano'w nemata'w agili'wa Lidia kwanda' lotuma God kwape kwalomawa. Dembinai namboma okom akwa'inai kwame' basef amama Pol na'ipakwami. Akwa'w Taiatairai'wi, kwanda' maol kwanda' bisnisa luwaguf akwahimi.
44016015	Ea' kofa' baptais kwaloma esis sape ipat atona wapoti'. Akwa'w kofa' baptais, kwa'ipafa basef kwa'i, “I'i ipe' ukup mi'i ae' embale'efa Dembinai endilisi, ipe' fi'i pepe peloma ae' ipat ae'anai.” Ea' akwa'w la'ifikw kwao'wafa wafe' waila basef akwa'umi.
44016016	Anona nemaf afa' wafe' anama esis sanda' beten sapoma, wati ano'w nemata'w kwafi'i kwatolofa eaf. Akwa'w agel a'akw kwape owina anom amam kwanda' maolana amam. Nemata'w akwama anona ambal aonai napai'w ea' nawalapa basefa amamaga nambimb meatagai. Akwa'w kwahali' ambal anama ma basef mamumami ea' nagwama'wa basef. Ea' dei' amam amama dambami akwa'umi mofa' otamba hiami ma akwa'w kwanda'am na'ama.
44016017	Nemata'w akwama kwagi'ma Pol kwaloma afa', kofalafa timbi tambel kwa'i, “Amam manda' maola God nape ilif endilisi ma'ipapa basefa eaf God nofa'apa mutanimani.”
44016018	La'ela'ef nemata'w akwama kwanda'am na'ama etin nimeguf hiami. Ea' Pol okom aona endilisi ma akwa'w, nandamboma na'ipa ambal anama napai'wi na'i, “Ae' a'ipina agel Jisas Kraisi, kwaho'w nemata'w akwama ea' fo'o!” Ea' dei' atef ambal anama nakwaha akwa'w ea' nafe'.
44016019	Ea' nogota anama amam mumafia'wi mogawa ofagema ma eaf anama mofa' otambanai owa'. Ea' dei' mombalo' Pol naloma Sailas mahonde'am mafe'ma sandowa'anima ma mi'ipa amam agufumi mumafi koti mapoma.
44016020	Ea' ma'ipam ma'i, “Amam amama biam Judaimi, amam mafela ukup awami esis amam nematawai ma wambel ape'ima.
44016021	Ea' mawalapa basefa anona waf ape' epes Romipai mandaiwa'manai. Mi'uli ape'inai nandaiwa'ma ape' mila waf anama amamunai, owa'.”
44016022	Ea' esis amam nematawa wapoti' sambaso'ma amam biam. Ea' amam dambami mumafi koti mowaliam siogw amamumi ma mopagahom.
44016023	Ea' amam mapagahom mehip timbi tambel ea' manda'am manda' kalabus. Ma'ipa aman naitu numafi utai mehipa nope numafiam andeande'.
44016024	Ea' anan name' basef la'ifimi na'ama, nanda'am mapani rum anama nape la'afen atogon ipat anama sanda' kalabus sapeinai. Ea' nowa' bo'wagah amamumi sen, mail anona endap lu'unai.
44016025	Owamb la'afina amanota Pol naloma Sailas manda' beten manda' awalef mafela agel Godi ea' enis epes sanda' kalabusi same' manda'am.
44016026	Ea' mehip suwambon lu'unai nakoto' olalef mombalo' ipat anama sanda' kalabus sapeinai. Ea' utagw mandawisi', sen nowa' esis hiesi sanda' kalabusi nandatagah.
44016027	Ea' anan numafi esis sanda' kalabusi nohafel nati utagw ipat sanda' kalabus sapeinai mandawisi', na'i sanda' kalabusi sawisi safa' safe'. Ea' nagiai bainat ananinai na'i noha anan noga'.
44016028	Ea' Pol na'ipana mehip na'i, “Ai, ine' owa' nehambombaga ine'! Afa' hiafai wape na'ae!”
44016029	Ea' anan numafi kalabusi mehip nofalasa nogwapin sofa'ana safi'i ea' nasagih nafi'i nawisi nomon Pol naloma Sailas mapoma. Anan umbamahana endilisi ilaus mana nape nindiwa nembawa notawa opalefima amam biam.
44016030	Ea' nofa' amam biam mawis ande' nahali'am na'i, “Ipe' dembipei, ae' enda' maina nambimb God nofa'e itanimani?”
44016031	Ea' amam ma'ipana ma'i, “Ine' nembale'efa Dembinai Jisas, ama nambimb God nofa'ena netanimani. Ea' neloma wambota ine'inai wapoti' na'ama etin.”
44016032	Amam ma'ipana basef Godi naloma epes isima sape ipat ananinai.
44016033	Ea' dei' atef owamb anama atona anan nofa' amam nasa'opamam esimbela melegw amamumi sahama. Ea' mehip anan naloma wambota awasi waulu'mana ananisi sofa' baptais.
44016034	Ea' nofa'am mafe' ipat ananinai nase'ama gwa'aimi. Ea' anan naloma esis hiesi sape ipat ananinai sandanifel endilisi ma sombale'efa God.
44016035	Ea' lala, amam dambami manda'masa koti masapa' plisman amamumi mafi'i ma'i, “Ipe' kwaha amam amama biam mofo'o.”
44016036	Ea' anan numafi kalabusi nofa' basef amama nafe'ma Pol na'ipana na'i, “Amam dambami manda'masa koti masapa' basef mafi'mai ipe' apefe'. Na'ama dei' ipe' pekwaha kalabus pefe' ea' opalef ipe'imi mope awanem.”
44016037	Ea' Pol na'ipa amam plisman na'i, “Afa' biafa Romufai, amam ina manda' kotimafa andeande'ma miti anona waf aonai ma afa' biafa, owa'. Amam mahafa etina naep esis amam nematawai. Ea motofa afa' ofe'? Owa'! Amam ata' mifi'i mo'wafa uwis ande'.”
44016038	Ea' amam plisman mofa' basef amama mafe'ma amam amama dambami manda'masa koti, mame' basef ma'i amam biam Romumi ea' umbamaham.
44016039	Ea' mafe'ma amam biam maolai amam mawisi ande' ma'i basef bu'wami malomam. Ea' ma'ipama mokwaha wambel anama mefe' anagon.
44016040	Ea' makwaha ipat sanda' kalabus sapeinai mawisi mafe' ipat Lidiai mati esis Kristen ma'ipasa basef manda'as sataga la'ifis ea' mafe'.
44017001	Amam biam mafe' mataga anona wambel Amfipolis ea' makwahagon mafe' mataga Apolonia. Ea' makwaha wambel anama wapoti' ea' mafe' mataga Tesalonaika. Anona ipat lu'unai esis Juda sa'i basef sapeinai notawa wambel anama.
44017002	Ea' Pol nanda'am na'ama etin si'i la'ela'ef nanda'am ea' nafe' nawis ipat anama nalomas. Amam biam mape wikifah wanom ama nimeguf amama wanom sapoma noma'wanai sabat, ea' Pol na'i basef Godi mail buk Baibelia nalomas.
44017003	Anan nawalapa basef ofagema Godi na'ipasam na'i, “Krais God nasapa'ana nafi'i anan nofa' nimanimi lu'wami ma naga' notanima nohafel wapoti'.” Ea' anan na'i, “Jisas anama dei' ae' awalapa basefanai, anan Krais.”
44017004	Ea' enis amam nematawa Judaisi sombale'efa Krais ea' saila Pol naloma Sailas sawis wambota Godi. Enis Grik sanda' lotuma Godi hiesi saloma anowa nematawa dembiwai hiawai esis wapoti' sawis wambota Godi saila amam biam.
44017005	Ea' esis Juda kowalas opalef aoma esis hiesi sombale'efa basef Pol naloma Sailas ma'ipasami. Na'ama esis sofa' anom amam awami manda' waf aonai. La'ela'ef amam mape anama esis sandakolas etifigin sapoma. Ea' sa'ipa amam nematawa hiesi sape wambel anama safela ukup asasimi ma sopa'. Ea' safitap endilisi sa'i basef lupa'aimi safe' sawisi uta sawis ipat Jesoni ma suwis sogolopa Pol naloma Sailas. Sa'i sofa'am muwisi ande'ma sose'am amam nematawa hiesi.
44017006	Ea' esis ina sati amam biam, owa'. Ea' sahonde'ai Jeson ipat anama naloma anom Kristen mafe'ma amam agufumi wambel anama. Esis sa'ipa agufumi amama mehip sa'i, “Amam amama biam manda' waf aonai nataga etap hiagoma ea' dei' mafi'i mape na'ae.
44017007	Ea' Jeson nao'wam mape ipat ananinai. Amam mosambala lo dembinai gavman Romunai, ma'i anona king dembinai nape agel ananinai Jisas.”
44017008	Esis amam nematawa hiesi saloma agufumi wambelimi same' basef amama, sohafel gegelalasis kwapete'as sa'i mehip.
44017009	Ea' dei' agufumi manda' Jeson naloma anom Kristen amama mali' matala kot motagaha amam mafe' wafifim.
44017010	Owamb nataga amam Kristen masapa' Pol naloma Sailas mafe' anona wambel Beria. Amam mafe' mataga Beria, mafe' mawis ipat lu'unai esis Juda sa'i basef sapeinai.
44017011	Epes sape Beriai ukup mohafel endilisi same' basef sanda' waf bu'unai sikila' esis sape Tesalonaikai. Dei' main, esis Beria sofa' basef sandanifelamam endilisi. Ea' la'ela'ef satalifa basef mail buk Baibeli ma sogawa basef Pol na'ipasami endilisimi o owa'.
44017012	Ea' dei' amam nematawa Juda hiesi sombale'efa Krais. Ea' anowa nematawa hiawai agof lu'wami waloma anom Grik hiami wapoti' sembale'efana.
44017013	Ea' anona nemaf esis Juda sape Tesalonaikai same' basef ma'i Pol nawalapa basef Godi Beria. Ea' safe' safela ukup esis amam nematawa sape Beriai aom.
44017014	Na'ama dei' atef amam Kristen masapa' Pol nakini' nafe' naoh akata. Ea' Sailas naloma Timoti atom mape Beria.
44017015	Ea' amam mofa' Pol mafe' eaf maitumana mafe' mahaponana Atens. Amam motanima mafe' ea', Pol nasapa' basef mafe'ma Sailas naloma Timoti na'i, “Ipe' bipa pifi'mai ae' mehip.”
44017016	Pol nape nahafa amam biam Atens ea' nati wambel anama nati god baso'amunai hianai endilisi. Ea' okom nandaiwa' endilisi ma esis sanda' lotuma anama.
44017017	Ea' nimeguf hiami anan nafe' ipat esis Juda sa'i basef sapeinai na'i basef hiami naloma esis Juda saloma enis isima sanda' lotuma Godi. Nalomas sa'i basef sandahihianamam nahagofa ukup asasimi. Ea' nimeguf hiami nafe' anama esis sandatama etifigin sapoma na'i basef hiami nalomas sa'i sandahihianamam saloma enis safi'i sapani.
44017018	Anom amam tisa mogawa gawaimi anom Epikurian maloma anom Stoik ma'i basef mandahihianamam maloma Pol ma'i, “Aman anama okom nahaga nagaoli na'i basef mamumami, anan na'i ni'i main?” Pol nawalapa basef bu'wami Jisasi na'ipasa Jisas nohafel hi'agif. Ea' anom amam ma'i, “Anan na'i nowalapa basefa anom god dambami anona wambili?”
44017019	Ea' amam magawa gawai mefa' Pol mafe' maloma anom gawaimi mandatama etifigin anona domota agel Areopagus. Amam ma'i, “Afa' wa'i ogawa basef amama dambaimi ine' nawalapama esis amam nematawai.
44017020	Afa' wagahembe'ma basef ine'imi ma ogawam. Owa', anom basef. Ea' dei' afa' wa'i ogawa basef amama ofagema.”
44017021	Esis Atens hiesi saloma epes anona wambelisi safi'i sape Atensi, ina safi'i sanda' anona maol, owa'. Esis sape nimeguf hiami sape sa'i basef atom dambaimi ma seme' anom basef dambaimi.
44017022	Ea' Pol naitu la'afena amam gawaimi mandatama etifigin halaf Areopagusi na'ipasam na'i, “Ipe' epes Atensipei, ae' ati ipe' la'ifipa endilisi ma amamaga hiami panda' lotumami.
44017023	Do'ok ae' afo'o ati amamaga amama ipe' panda' lotumami ea' ati anona otam ipe' panda' ofa panda' lotumanai wapoti', esis sanda' anom basef mail otam anama ma'i na'ama ma'i, ‘god anama ape' owa' mogawa agilinamae.’ Ipe' panda' lotuma anama ipe' owa' pegawa agilinama, dei' ae' awalapa basef alihim a'ipipana.
44017024	God nanda' etap naloma ape' epes maloma amamaga mape etap anae', anan Dembinai ma ilif etapi. Anan ina nape nomona ifagw lotumi epes sanda'am lagufi, owa'.
44017025	Anan atona nase'asa ambal namunai naloma hiami epes hiesi. Ea' Anan ina anom amamaga a'ana ma epes sigiambamana sose'ana anom amamaga, owa'.
44017026	Aman atona anan God nanda' epes amam nematawa hiesi sataga etap anae'. Ea' nanda'as sape etap hiagoma. Anan atona nanda' nimeguf ma'uma'um mandahama esis sape eti. Ea' nandandepa etap nafe' neatambela naloma wambel asasima.
44017027	God nanda'am na'ama ma esis sogolopa anona sombale'efana. I'i esis sogolopana sefe' sombale'efana o owa'? Anan ina nape laogona ape' hiapai atona etin, owa'. Nape felefele'ma ape' hiapai.
44017028	Si'i anona aman ipe'inai na'i basef na'i, ‘Ape' mofa' ambal namunai ma anan ea' nase'apa pepel, dei' maitu mafe'.’ Si'i anom amam gawaimi ma'i na'ama ma'i, ‘Ape' wapoti' awasi ananipai.’ ”
44017029	Ea' Pol na'ipam wapoti' na'i, “Ape' mape awasi Godi. Na'ama ape' ina ukup mi'i anan si'i ambal atona epes sanda' otamba gol siliwa sanda'anai, owa'. Anama ina ukup epesi atom ma'i sanda'ana gawa asasinai, owa'.
44017030	Fowa' gani epes owa' seagawanai, God ina na'i basef mamumami ma amamaga hiami esis sanda'am nogota anama, owa'. Ea' dei' anan na'ipas na'i mehip epes hiesi ma wambel etap hiagoma na'i, ‘Ipe' pemboma opalef pila Ae'.’
44017031	Anan nandandepa anona nemaf ea' ma nonda' basefa kot, nowaloga waf amam nematawa hiesi sanda'anai. Basefa kot ananinai mofe' bo'om andeande'. Anan nandandepa anona aman ea' ma nohapila kot anama. Aman anama naga' ea' God nafelona wapoti' hi'agif. Amama atom dei' epes hiesi sape etap hiagomai sogawa basef amama endilisimi atoma anan anona nemaf nonda'mas kot anama.”
44017032	Esis same' basef amama ma epes sohafel wapoti' hi'agif ea' enis sa'i basef sanda' iafana. Ea' enis sa'i, “Wila, ape' ma'i nambimb mome' basef ine'imi wapoti' ma amamaga amama.”
44017033	Ea' Pol nakwaha amam mogawa gawai mandatama etifigin mapeinai ea' nafe'.
44017034	Ea' enis epes kwaie'wis sombale'efa Jisas saila Pol safe'. Epes isima Dionisius, anan nagawa gawai ma amam mandatama etifigin Areopagus naloma ano'w nemata'w agili'wa Damaris saloma enis epes wapoti'.
44018001	Ea' Pol nakwaha Atens nafe' anona wambel Korin.
44018002	Ea' nati anona aman Judainai agilinama Akwila. Mamasana solana nataga Pontus. Nimbewa' nakwaha etap hiagoma Itali nafi'i naloma waulu'mana Prisila. Dei' main, Klodius nape dembinai gavman Romunai na'ipa esis Juda mehipa sokwaha Rom sotanima sefe'. Ea' Pol nafe' na'i niti esis bias.
44018003	Ea' nape nanda' maol naloma esis. Dei' main, anan nanda' maol anama atona naloma esis sofa' otamba maima sagundisa sel sanda'am sala' ifagwami.
44018004	Nimeguf hiami esis Juda sapoma noma'wanai, Pol nafe' ipat esis Juda sa'i basef sapeinai ea' na'i nofela ukup asasimi ma sombale'efa Jisas, esis Juda saloma esis Grik wapoti'.
44018005	Sailas naloma Timoti makwaha etap hiagoma Masedonia mafi'i Pol napoma, nogota anama Pol nakwaha maol anama nagundisa sel ea' la'ela'ef nawalapa basef bu'wami Godi nimeguf hiami. Nawalapa basef la'ifimi esis Juda na'ama na'i, “Jisas anan Krais, God nandandepana nasapa'ana nafi'i.”
44018006	Ea' esis Juda sosambala basef ananimi sanda' anan findiwana. Ea' nanda'masa anona ikwaf nihi'ambasa waf aonai esis sanda'anai. Nandilama sopof usas mail luwaguf ananimi ma'oma esis na'ipasa basef la'ifimi na'i, “I'i ipe' hegililipa, ofagema ipe'imi atom. Ae' basef a'e ma amama. Dei' ae' efe'ma iwalipa amam nematawa isima owa' Judaisi.”
44018007	Ea' Pol nakwaha ipat esis Juda sa'i basef sapeinai nawisi ande' nafe' anona ipat notawa felefele'ma ipat anama ea' nape la'ela'ef. Ipat anama anona amani, agel ananinai Titius Jastus. Aman anama nogawa God nanda' lotumanai.
44018008	Anona aman agilinai numafi lotu esis Judai Krispus. Anan naloma esis wambota ananisi hiesi sombale'efa Dembinai. Ea' esis Korin hiesi same' basef Pol nawalipasami sombale'efa Jisas sofa' baptais.
44018009	Anona owamb Pol nati anom amamaga si'i na'oh nandondo'oh, Dembinai na'ipana na'i, “Ina umbamahena nesopama malogel, owa'. Newalapa basef ni'iam.
44018010	Dei' main, ae' ape alomena. Amam nematawa hiesi sape taun wambel anama esis ae'asi. Na'ama ina enin epen nehafel nehambombagena, owa'.”
44018011	Ea' Pol nape wambel anama Korin nogota launai afagel si'inai tu'waninai ea' na'ipasa basef Godi nawalipasam.
44018012	Anona nemaf anona aman agilinama Galio nataga nape gavman dembinai ma etap hiagoma esis Grik sapoma. Nogota anama esis Juda sa'i basef sandame'mam sombalo' Pol sofa'ana safe'ma kot sambaso'mana sa'i,
44018013	“Aman anama nafela ukup esis amam nematawai ma sosambala basefa mi'uli God fowa' naso' Mosesanai ape'inai sanda' lotuma Goda anona waf.”
44018014	Pol na'i nogwa basef, Galio na'ipa esis Juda na'i, “I'i aman anama nowala lo nonda' anona waf aonai ma pa'i penda'mana basef, ae' eme' basef ipe'imi.
44018015	Ea' owa'. Ipe' pafi'i pahali'ima enda' kota basef maloma anom agofa mi'uli ipe'inai atona. Ea' hapaimi, ipe' etipa penandondombam. Ae' andaiwa'ma eme' kota amamaga na'amaimi, owa'.”
44018016	Ea' anan natofa esis sakwaha kot safe'.
44018017	Ea' esis sombalo' Sostenes agilinai numafi lotu esis Judai, sahana felefele'ma anama esis wambelisi sanda' kota. Ea' Galio ina okom napoma amamaga amama, owa'. Nape natolom etin.
44018018	Pol ata' nape nimeguf hiami wambel anama Korin naloma esis Kristen. Ea' nanda'masa nemaf bu'unai esis nakwahis nalata sip. Sip nakwaha wambel anama na'i nefe' etap hiagoma Siria. Akwila naloma Prisila safe' salomana. Nemaf anama Pol owa' ata' nolata sip, anan natopa' auf balaga wambel anama Senkria. Dei' main, anan na'i basef la'ifimi naloma Goda na'i nonda' anom amamaga.
44018019	Esis safe' sataga Efesus, Pol nakwaha esis Prisila kwaloma Akwila wambel anama. Ea' anan atona nafe' nawis ipat esis Juda sa'i basef sapeinai naloma esis Juda sa'i basef nawalipasa basef Godi ma nefela ukup asasimi sombale'efa Jisas.
44018020	Ea' sa'ipana sa'i, “Ine' nepe nogota laona nelomapa.” Ea' na'i, “Ae' nambimb wila.”
44018021	Ea' na'i nemaf bu'unai ma esis na'i, “I'i God ni'i aho'me, anona nemaf itanimai ifi'i itilipa.” Ea' nakwaha Efesus nafe' sip.
44018022	Sip nafe' nail Sisaria, Pol nisila' nafe' Jerusalem nanda'mas nemaf bu'unai naloma esis Kristen hiesi. Ea' nafe' Antiok.
44018023	Pol napani nogota launai kwaukwawie' Antiok ea' notanima nafe' wapoti' anona wambel hiagoma ganigani ma etap hiagoma Galesia naloma Frigia fowa' nali' nafe'ma. Ea' nanda' maol nanda' esis Kristen hiesi sataga la'ifis ma sombale'efa Krais.
44018024	Anona Judainai aman Aleksandriainai nafi'i nape Efesus. Agel ananinai Apolos. Anan na'i basef bu'wami atom, nogawa buk Baibel andeande'.
44018025	Fowa' enis sawalipana ma eaf Dembinai ea' dei' la'ifina endilisi ma na'ipas andeande' amamaga Jisas nanda'ami. Ea' anan nogawa basefa baptais Joni atom.
44018026	Ea' nafe' ifagw esis Juda sa'i basef sapeimi nawalipasa basef. Anan ina umbamahana ma esis amam nematawa, owa'. Prisila kwaloma Akwila same' anan sao'wana safe' ipat asasinai sihi'ambana anom basef wapoti' ma eaf Godi ma nogawa basef ofagema.
44018027	Ea' Apolos na'i nefe' esis Krik sapoma ea' esis Kristen sape Efesusi sanda' okom ananinai nataga la'ifina ma nanda'as na'ama. Esis sanda' anom basef mafe'ma esis Kristen Grikisi sa'ipasa sofa'ana. Apolos nafe' nataga Grik sapoma, nati enis amam nematawa sombale'efa Jisasi. Fowa' God nati uwahipis nagiambamas sembale'efana. Dei' Apolos nanda' maol nagiambama Kristen isima andeande' nanda'as sataga la'ifis ma sombale'efa Krais.
44018028	Anan la'ifina endilisi ma nagwa basef esis Judai ma naep esis amam nematawai. Anan la'ifina nalomas nandahihianama natalogofas nikila'as. Ama nihi'ambamasa basef alihima buk Baibela Jisas Anan Krais God nasapa'ana nafi'i.
44019001	Apolos nape Korin, nogota anama Pol nafe' wambel anama nape nomona halafutagw ea' nafe' nataga Efesus nati enis Kristen.
44019002	Ea' nahali'as na'i, “Fowa' ipe' pembale'efa Jisas pefa' Ambal Bu'unai Godi?” Ea' esis sa'i, “Ata' owa'. Ape' ina mame' basefa anan Ambal Bu'unai Godi Holi Spirit nape, owa'.”
44019003	Ea' Pol na'ipas na'i, “Dei' ipe' pefa' baptaisa main?” Ea' sa'i, “Ape' mofa' baptais Joni.”
44019004	Ea' Pol na'i, “Fowa' Jon napisi'as embeli na'iam na'i, ‘Ipe' pemboma opalef pewa' alafugaha waf aonai pefe'ma God pefa' baptais. Ea' pembale'efa aman anama Dembinai nambimb nigi'ma ae' nifi'i. Aman anama anan Jisas.’ ”
44019005	Esis same' basef amama, sembale'efa Dembinai Jisas sofa' baptaisa agel Ananinai.
44019006	Ea' Pol nawamona lagofa esis, Ambal Bu'unai Godi nafi'mai esis nafelas sa'i diga naninani sawalapa basef si'i amam profet ma'iami.
44019007	Esis seamba epes isima sataga felefele'ma 12-peleis.
44019008	Ea' Pol nafe' nawis ipat esis Juda sa'i basef sapeinai nawalapa basef bu'wami Godi. Anan nanda'am na'ama etin nape aomb wanemb. Ina umbamahana, owa'. Anan la'ifina na'ipas. Anan naloma esis sape sa'i basef etin, na'ipasa nefela ukup asasimi ma sogawa siowis nomon wambota Godi numafias la'ela'ef.
44019009	Ea' enis sasopama opalef la'ifis endilisi, ina sombale'efa Jisas, owa'. Esis sa'i basef awami ma eaf Dembinai ma naep esis amam nematawai. Ea' dei' Pol nakwaha esis hiesi nao'wa esis Kristen etis safe' salomana. Ea' Pol nawalapa basef nimeguf hiami la'ela'ef ipat anama Tiranusi, anama sawalipasa basefa.
44019010	Ea' nanda'am na'ama etin nape afagof biam. Esis amam nematawa hiesi sape etap hiagoma Esiai wambel hiagoma same' basef Dembinai, esis Juda saloma isima owa' Judaisi wapoti'.
44019011	God nagiambama Pol nanda' pepel la'ifinai hianai si'i God nanda'anai.
44019012	Esis sati amama, sofa' hankisip luwaguf maima sanogam alop Poli, sofa'as safe'ma esis awes nanda'asi. Esis sanda'am na'ama, awes hianai hi'alana ea' ambagof awami makwaha esis mafe'.
44019013	Ea' anom Juda mafe' ganigani manda' bisnisa maol anama matofa ambagof awami. Mati maol Pol nanda'anai ma'i motofa ambagof awami ma waf anama. Ma'iam na'ama atona etin ma'i, “Agel Jisas anama Pol nawalapa basefanai, afa' wa'ipipa mehip endilisi ma pekwaha epes isima piwisi ande'.”
44019014	Ea' anona aman Judainai pris dembinai agel ananinai Skeva. Nogamana ananimi 7-peleim manda' waf anama ma'i motofa ambagof awami ma agel Jisasi.
44019015	Ea' aman anama ambal aonai napainai nagwa basefa amam na'ama na'i, “Ae' egawa Jisas naloma Pol. Ea' ipe' emi egafipa? Ae' ina egawepa.”
44019016	Ea' aman anama ambal aonai napainai fete'ana nalatawa amam ea' naham nanda'am aom kwapete'am nahambombaga alop amamunai nahape' luwaguf maim amamumi makwaha ipat anama mafa' mafe' alop wafifina.
44019017	Ea' epes hiesi sape Efesusi, Juda saloma esis owa' Judaisi wapoti' same' basef amama ea' umbamahas kwapete'as. Ea' safela agel Dembinai Jisasi lu'una.
44019018	Amam nematawa hiesi sembale'efanai safi'i sawalapa waf aonai esis sanda'anai sa'iana.
44019019	Ea' isima hiesi sanda' naoh awami mamumami satamai buk amama hiami sanda' mu'uhup ma'akw naoh mailanai saofana nifa naep esis amam nematawai. Esis seamba otamba ma'um ma satala buk amama mataga 50,000 kina.
44019020	Sanda' waf anama, ea' basef Dembinai mataga la'ifim mawalapai pepel Ananinai nataga lu'una endilisi mafe'agon hi'alagon.
44019021	Amama mafe' ea', okom Poli nohafel la'ifina na'i nefe' etap hiagoma Masedonia esis Grik sapoma ea' nefe' Jerusalem. Anan na'iam na'i, “Ae' efe' anama ea' efe' iti Rom wapoti'.”
44019022	Ea' nasapa' amam biam magiambamanai Timoti naloma Erastus mafe' etap hiagoma Masedonia. Ea' Pol ata' nape etap hiagoma Esia anom nimeguf wapoti'.
44019023	Nogota anama enis epes sanda' naumbih saloma eaf bu'unai Dembinai sanda' aga lu'unai sindininifama sa'i mehip.
44019024	Anona aman agilinama Demitrius, aman anama nanda' amamaga hiami ma anona kapa siliwa. Anan ofagonama nanda' bisnis nanda' ifagw so'uso'umi endilisi manda' kapa siliwa manda'ami. Ea' mandati si'i ipat lu'unai sanda' lotuma god nemata'w akwama Artemis. Ea' nase'ama maol amam manda' maol siliwai mofa' otamba lu'wami.
44019025	Ea' natagama amam amama maloma anom amam manda' maol atifina si'i amam manda'anai na'i, “Ipe' pegawa ape' mofa' otamba lu'wami maol anama atona.
44019026	Ea' aman anama Pol na'ipa amam nematawa hiesi saila anona waf namboma ukup asasimi, amama ipe' patolom pegawam! Anan ina nanda'am na'ae Efesus atogon, owa'. Anan nanda'am mafe'agon hi'alagon felefele'ma etap hiagoma Esia anama hiagoma. Anan na'i, ‘Amam god ape' manda' lagof manda'ami, amama ina god endilisimi, owa'.’
44019027	Basef amama Poli nambimb mohambombaga maola bisnis ape'imi. Ea' ina amama atom, owa'. Basef amama ananimi mohambombaga ipat lu'unai god ape'ikwi nemata'w dembe'wi Artemis. Ea' kotaga falafu'wi ma naep esis amam nematawai ma ukup asasimi. Dei' esis sape etap hiagoma Esiai hiesi saloma epes hiesi sape etap hiagomai wapoti' sanda' lotuma god ape'ikwi nemata'w akwama ato'w. Ea' basef Poli ma'i mohambombaga agel lu'unai akwa'unai.”
44019028	Amam manda' maoli mame' basef amama, ukup amamumi wandafum endilisi moga ma'i mehip ma'i, “Artemis ape' Efesusi akwa'w ato'w Dembe'wi agel lu'unai.”
44019029	Ea' epes hiesi sape taun anama sanda'am sa'i mehip endilisi. Ea' sohafel safe' anama sondowa'anima sa'i basefa. Sahondo' Gaius naloma Aristarkus Masedoniaimi mafi'i maloma Poli mafe' maloma esis.
44019030	Pol na'i nefe' ni'ipa esis amam nematawa la'afisa, ea' esis Kristen sili'akwana.
44019031	Anom amam mape gavman dambami ma etap hiagoma Esiai amam alupumi Poli masapa' basef mafe'ma anan. Ea' ma'ipana mehipa ina nefe' nuwis anama sandatama sape sanifa basefa, owa'.
44019032	Amam nematawa isima epes hiesi ukup asasimi ea' mololas endilisi. Enis soga sa'i mehip sa'i anom basef, enis sa'i anom basef. Ea' esis amam nematawa hiesi ina sogawa esis safi'i sandakolasa main.
44019033	Esis Juda sasapa' Aleksander nafe' la'afena esis saitu sa'i basefa. Ama sa'i anan ni'ipasa anom basef. Ea' Aleksander nafela lagel na'i nogwamasa basef esis amam nematawa.
44019034	Ea' satolona sogawa anan Judainai. Na'ama dei' hiesi sandame'mam na'ama etin sakolasa malogof atom sa'i, “Artemis ape' Efesusi akwa'w ato'w dembe'wi agel lu'unai.” Esis sa'i mehip na'ama etin sape la'ela'ef nogota launai awa biefina.
44019035	Ea' kaunsel agilinai esis Efesusi na'ipasa basef la'ifimi esis amam nematawa na'i, “Ipe' epes Efesusipei, esis hiesi sape wambel hiagoma sogawa Efesus taun ape'inai numafi ipat lu'unai sanda' lotuma god dembe'wi Artemisi, taun anama numafi otam nowai heven ilifi.
44019036	Ina anona aman nasambala basef amama, owa'. Ipe' feso'mepa pepan. Ipe' ina penda' anom amamaga mehip, owa'.
44019037	Ipe' pefa'ai amam amama biam mafi'i na'ae. Ea' amam ina makowalopa anom amamaga ma ipat lu'unai ape' manda' lotuwanai, owa'. Amam ina ma'i basef findiwami ma god nemata'w ape'ikwi, owa'.
44019038	I'i Demitrius noloma amam manda' maola anani mi'i monda' basefa epen emi, anona nemaf monda'ama kot. Amam jas mape. Amam Demitriusami mi'ipam.
44019039	I'i ipe' penda' anom basef wapoti', penandonam anama sandatama sa'i basefa nogota anama dambami gavman mape meme' basef.
44019040	Amam dambami gavman Rom nambimb monda'mapa basef o owa'? Ape' ina mogawa. Dei' maina ape' mafela wandaf manda'ana dei' nemaf anae'? Ofagema owa'etin endilisi ma amamaga amama. I'i amam dambami Rom mihali'apa ma amamaga ofagema ma mandakolas anama, ape' ina anom basefa mogwam, owa'.”
44019041	Kaunsel agilinai na'iam ea', nasapa' esis amam nematawa safe'.
44020001	Esis sa'i basef awanami, Pol nofalai esis Kristen safi'mai anan, na'ipasa anom basef nanda' opalef asasimi mataga la'ifim. Ea' nanda'masa nemaf bu'unai esis nakwahis nafe' etap hiagoma Masedonia.
44020002	Anan nafe' anama hiagoma nawalipasa basef hiami esis Kristen nanda' opalef asasimi mataga la'ifim. Ea' nafe' nataga etap hiagoma esis Grik sapoma.
44020003	Anan nape aomb wanom etap anama. Na'i nofa' sip nefe etap hiagoma Siria ea' nogawa esis Juda sa'i basef sandame'mama sohana noga'. Ea' nanindifa okom ananinai na'i notanima nefe' nuwis etap hiagoma Masedonia la'afen.
44020004	Sopater Beriainai, Pirus nogalomana nafe' nalomana. Ea' amam biam Tesalonaikaimi Aristarkus naloma Sekundus naloma Gaius Derbeinai. Naloma Timoti maloma amam biam Esiaimi Tikikus naloma Trofimus, amam amama mafe' maloma Pol.
44020005	Amam mali'afa mafe' mape mohafafa Troas.
44020006	Nimeguf amama esis Juda sagwa' gwa'aimi saloma bret owa' niatifi, yis a'anai. Nimeguf amama mafe'ma hi'alam, afa' walata anona sip wakwaha Filipai ea' wafe'. Wafe', nimeguf wanom biam mafe' hi'alam watagama amam mali' mafi'i Troas mape wik si'ina.
44020007	Nemaf Sarere owamb afa' wandakolas waloma esis Kristen ma' gwa'aimi atogon ea' mofa' komunion gwa'aimi Jisasi. Naman Pol na'i nefe'. Na'ama nawalipasa basef nafe' nafe' akita amanota.
44020008	Rum anama lamifah hiami motaol anama ape' mandatama etifigin mapoma ilif.
44020009	Ea' anona aman so'unai agilinama Yutikus natoma windoa. Pol ata' na'i basef mafe' etin, Yutikus ambeh mahana naep ma'i mose'ana na'oh ea' na'oh nelola endilisi. Rum anama wenifina nape ilifi la'afen, anan nowai gani ilif laogoma nafe' etap. Ea' esis sisila' safe' sofa'anai ea' sati afuna endilisi.
44020010	Ea' Pol nisila' nasisil nowa natoma aman anama so'unai nahapila lagel ananinai na'iam na'i, “Ipe' ina pehafel gegelalasipa ukup aom, owa'. Ambal ata' napaina.”
44020011	Ea' Pol nao'was sotanima salata ipat ilif wapoti', nawala bret sa'ana. Ea' Pol na'i basef laumi wapoti' nalomas nafe' nataga lala. Ea' Pol nakwahis nafe'.
44020012	Aman anama so'unai nape namunai ambal napaina ea' sofa'ana safe' sambe'ana ipat ananinai, opalef asasimi ambo'om wapoti'.
44020013	Afa' wali' wafe' walata sip ea' wafe' wataga Asos. Afa' wa'i ogolopa Pol Asos ofa'ana ofe' sip. Dei' main, do'ok Pol nali' na'ipafa basef na'i nili' nefe' etap notaga Asos.
44020014	Ea' Pol nafi'i natolofa wambel anama Asos ea' ofa'ana wafe' sip wafe' Mitilini.
44020015	Ea' sip nofa'afa wakwaha Mitilini wa'oh ama lala wataga felefele'ma anona ailan Kios. Ea' wa'oh lala wafe' wataga anona ailan Samos. Ea' wa'oh lala wafe' wataga Miletus.
44020016	Pol nanindifa okom ananinai la'ifina na'i amam mikila' Efesus. Anan nandaiwa'ma nope etin anom nimeguf etap hiagoma Esia, owa'. Na'i nefe' ulal Jerusalem nemaf anama sa'i Pentikos.
44020017	Afa' wataga Miletus, Pol nasapa' basef mafe' Efesus nofala amam agufumi esis Kristeni mufi'mai anan.
44020018	Ea' mafi'i matagamana na'ipam na'i, “Ipe' pegawa ma waf ae' ali' anda'ana nemaf nali'i dambadamba anama ae' ataga etap hiagoma Esia la'ela'ef ape alomepa.
44020019	Ipe' pegawa nimeguf hiami la'ela'ef esis Juda sa'i basef sa'i sogolope sehe ega'. Amama atom ae' efa' nimanimi magwamba ae'. Owa'. Ae' anda' agel ae'anai nafe' owin endilisi, efa' nimanimi ea' embif maluwi naep ma anda' maol Dembinai.
44020020	Ea' ae' ina umbamahe ma awalapa basef hiami ma agiambamepa, owa'. Anama ipe' pandakolas awalipipa ea' awalipipa ifagw ipe'imi nomon wapoti'. Amama ipe' pegawam.
44020021	Ae' a'i basef la'ifimi ma esis Juda saloma isima owa' Judaisi wapoti' ma sowa' alafugaha waf aonai somboma opalef sefe'ma God, sombale'efa dembinai ape'inai Jisas.
44020022	Ea' ipe' peme', dei' Ambal Bu'unai Godi nafela okom ae'anai aila anan atona. Amama atom dei' ae' efe' Jerusalem. Nambimb maim motagame ganima, ae' ina egawa amamaga amama, owa'.
44020023	Ae' egawa amama atom. Anama ae' afe'ma, wambel hiagoma Ambal Godi nihi'ambe basef la'ifimi na'ama na'i, ‘Ine' nambimb niti esis sese'ena nimanimi ea' sonda'ena nenda' kalabus.’
44020024	Ea' ae' ina okom napoma ambal ae'anai atona nope, owa'. Ea' ina la'ifiwi ma ihapila ambal ae'anai la'ifina, owa'. Ae' a'i ila eaf anama ilana efe' embefana. Ae' a'i enda'ana hi'ilana andeande' maol anama Dembinai Jisas nasi'ianai. Maol anama ewalapa basef bu'wami Godi nagiambamapa na'a nofa'apa motanimani.
44020025	Ea' ipe' peme'. Fowa' ae' afe' la'afena ipe' hipei awalapa basefa epes hiesi siowis nomona wambota Godi numafias. Ea' dei' egawa, namanani ipe' hipei ina piti amaga ae'anai wapoti', owa'.
44020026	Ea' dei' ae' a'ipipa. I'i enin epen ipe'ini awen higililan, amama ina ofagema ae'ami, owa'. Ofagema ipe'imi atom.
44020027	Dei' main, ae' ina umbamahe ma a'ipipa basefa okom hianai Godi, owa'. A'ipipam hi'alam.
44020028	Ipe' pimafi ipe' andeande' ea' pimafi esis amam nematawa isima Ambal Bu'unai Godi nandandepepa ea' ma pimafiasi. Ipe' pindumafuma andeande' ma pimafi esis Kristen sios Godi andeande' si'i sanda' maoli sumafi sipsip andeande'. God natala esis Kristen ea' ma esimbel ananimi atom.
44020029	Ae' egawa atuwasi ikwahipa efe', nambimb anom amam awami si'i nombagw wandafumi mufi'i motaga la'afena ipe' ea' mohambombaga esis Kristen si'i nombagw maha sipsip.
44020030	Ea' enis epes ipe'isi etis sohafel si'i basef baso'maimi atoma somboma ukup esis Kristeni sefe' silas.
44020031	Ipe' dei' pindumafuma andeande' la'ela'ef. Ipe' ukup mopoma amama afagof amama wanom la'ela'ef owamb alip ae' ina apoma noma'w ma awalipipa afela ukup ipe' hipei atona etin, owa'. Awalipipa aloma embif maluwi naep ae'ami.
44020032	Dei' anda'epa ukup mopoma God noloma basef ananimi. Basef amama ma'ipipa Anan okom nainailipa ma nagiambamepa etin. Amama la'ifima monda'epa petaga la'ifipa mose'epa amamaga bu'wami atom God nase'asam amam nematawa anan nanda'as bo'wes ea' Ananisi etis.
44020033	Ae' ina kowalema otamba siliwa gol luwaguf maim enin epeni, owa'.
44020034	Ipe' etipa pegawa ae' atowe anda' maol agiambama ae' aloma amam mape malumai ma anom amamaga a'afa.
44020035	Maol hianai ae'anai, ae' ahi'ambepa ma ape' monda' maol la'ifipa migiambama isima emi egafis owa' la'ifisa sigiambama esesi. Ea' ape' ukup mopoma basef amama Dembinai Jisas na'iami. Anan na'i na'ama na'i, ‘Danifel enin epen nese'as amamaga anasi nikila' danifel epen inima nefa'ami. God nofalo'ma epen inima nikila' inima nefa'asi.’ ”
44020036	Pol nanda' basef amama ma ea', nindiwa nembawa nanda' beten naloma agufumi amama.
44020037	Amam hiami malef kwapete'am mandalulupatanima ea' mombalo' Pol masisi'amana dalogw.
44020038	Doko' Pol nali' na'i basef na'i, “Atuwasi ipe' ina piti amaga ae'anai wapoti', owa'.” Amam mame' basef ananimi hiami hi'alam. Ea' basef amama tu'wanim atom manda' opalef amamumi nimanim endilisi. Ea' maitumana nafe' nalata sip.
44021001	Afa' wakwaha agufumi wafe' walata sip nakwaha Miletus ea' nafe'. Afa' usi'ifa wafe' naoh wataga Kos. Ama wafilu wafe' wataga Rodes. Ea' wakwaha Rodes wafe' wataga Patara wakwaha sip anama ukila'i wape.
44021002	Ea' wati anona sip na'i nefe' Fonisia ea' walata anama nakwaha anama ea' nafe'.
44021003	Ea' wati ailan anama Saiprus wikila'agon nape da'isinaima. Afa' wafe' wataga etap hiagoma Siria ea' wafe' wataga wail Tair. Esis sa'i sowafa hiahaom ma sip anama wambel anama.
44021004	Ea' afa' wafe' wagolopa enis Kristen watilis ea' wape walomas wik si'ina. Ea' Ambal Godi nafela ukup esis Kristeni ma sa'ipa Pola ina nefe' Jerusalem, owa'.
44021005	Nogota afa'inai hi'alana wambel anama, wa'i a' ofe'. Amam Kristen maloma awasi nematawa amamisi saitumafa wafe' wawis ande'ma taun anama. Ea' ape' mindiwa nembawa manda' beten naoh akata.
44021006	Ea' esis sa'i basef sandanifel salomafa ma mondaso'ama lagof etin ea' sotanima safe' ifagw asasimi, afa' wafe' sip.
44021007	Afa' wafe' sip wakwaha Tair wafe' wataga Tolemes. Ea' wape wanda'masa nemaf bu'unai esis Kristen wape walomas nemaf atotona.
44021008	Ama wafilu wakwaha Tolemes wafe' wataga Sisaria wakwaha sip ea' wafe' ipat anona aman Filip nawalipasa basef Godi wape walomana. Anan anona ma amam amama 7-peleimi fowa' mandandepam Jerusalemi ma magiambama amam aposel.
44021009	Anan nola nematawa biawai biawa, ina dei' waso' amam, ata' owa'. God nase'awa gawa wawalapa basef ananimi si'i profet.
44021010	Afa' wape Sisaria anom nimeguf wapoti' ea' anona profet agilinama Agabus nakwaha etap hiagoma Judia nakini'i Sisaria.
44021011	Anan nafi'mai afa' nofa' let Poli nowa' bo'wagah maloma lagof ananimi atom. Ea' na'iam na'ama na'i, “Spirit Ambal Godi na'i na'ama na'i, ‘Amam Juda mape Jerusalemi nambimb mowa' aman anama ofagenama let anama. Ea' mose'ana nefe'ma lagof anom amam mololama Godi.’ ”
44021012	Afa' wame' basef amama ea' waloma esis wambel anamaisi wapoti' wa'ipa Pol mehip wa'i anan ina nefe' Jerusalem, owa'.
44021013	Ea' Pol nagwa basef na'i, “Dei' maina ipe' palef endilisi ma panda' okom ae'anai aona? Ae' ina andandombama enda' kalabus etin, owa'. Ae' andandombama eaga' wapoti' Jerusalema efela agel Dembinai Jisasi.”
44021014	Ea' afa' ina la'ififama osambala okom ananinai, owa'. Ea' afa' ukup mase'afa ma basef amama wa'i, “Okom Dembinai notaga.”
44021015	Anom nimeguf mafe'ma ea', afa' wandondomba amamaga afa'imi ma ofe' Jerusalem.
44021016	Ea' enis alupusi saila Jisasi Sisariaisi safe' salomafa. Esis saitumafa wafe' ipat Nasoni, anan Saiprusinai nataga Kristen fowa'inai. Anan na'i afa' atuwasi ope ipat ananinai.
44021017	Ea' wafe' wataga Jerusalem, esis Kristen sandanifela sofa'afa.
44021018	Ama wafilu nemaf gi'maifi Pol nafe' nalomafa ma niti Jems. Ea' amam agufumi hiami ma esis Kristeni mape malomana.
44021019	Pol nanda'mam nemaf bu'unai ea' na'ipama amamaga hiami ma God nagiambamana nanda'am la'afena esis amam nematawa epes hiesi sololama Godi.
44021020	Amam mame'am ea', mafela agel Godi lu'una. Ea' ma'ipa Pol ma'i, “Sahalomafa, ine' negawa esis Juda tausen hiesi endilisi sombale'efa Jisas sataga Kristen. Ea' Kristen isima hiesi la'ifis endilisi ma saila mi'uli anama God fowa' naso' Mosesanai.
44021021	Ea' enis epes sambaso'mas sa'ipasa ine' na'ama sa'i, ‘Pol na'ipa esis Juda safe' sape salomas anona wambel enis epes hiesi owa' Judaisi. Na'ipasa esis sokwaha mi'uli anama fowa' God naso' Mosesanai.’ Anan na'i, ‘Ipe' ina petopa' alopa amam so'umi ipe'imi ea' ipe' ina ata' pilana wapoti' waf fowa'inai, hapainai.’ Enis epes some' basef ine' na'iami dei' sa'iam na'ama.
44021022	Ape' mogawa endilisi atuwasi esis Kristen Judaisi some' basefa ine' nafi'i nataga. Na'ama dei' afa' ata' onda'am wi'imama?
44021023	Ea' afa' wa'i wi'ipina anona wafa ine' nenda'ana na'ama. Afa' anom amam biamibiam ma'i basef endilisimi maloma Goda monda' anom amamaga.
44021024	Ea' ine' ne'wa amam pila waf anama nenda'epa petaga bo'wepa ma naep Godi. Ine' netal otamba amamumi wapoti' amam migi'ma waf esis Judai ma mando balagah amamumi. Ine' nenda'am na'ama, epes hiesi sogawa basef amama esis sanda'menam ine'i, amama baso'maimi atom. Ea' sogawa ine' naila mi'uli anama.
44021025	Ea' esis Kristen owa' Judaisi, ape' manda' basef mafe'masi ma'ipasa basef amama fowa' mowa'ami. Esis sindumafuma sope andeande' na'ama. Esis ina sea' mafis saham saso' god baso'amunai ea' ina sea' esimbel ea' ina sea' mafis amama sowa' bagafowa ma afumi ea' ina sonda' waf aonai so'a waulanai, owa'.”
44021026	Ea' Pol nao'wa amam amama ma wafilu naila waf hianai ma nonda' anan nataga bo'ona ma naep Godi noloma amam. Anan nanda'am na'ama nafe' nawis ipat lu'unai Godi na'ipa amam pris. Na'ipama nemaf anama atuwasi anan no'wa amam amama mifi'i ma amam pris monda' ofa mondolali ma amam atona etina motaga bo'oma naep Godi.
44021027	Nimeguf amama 7-peleim felefele'ma hi'ilam, anom Juda mape etap hiagoma Esiai mati Pol nape nomon ipat lu'unai Godi ea' mafela ukup esis amam nematawa hiesi ma mombale'ana.
44021028	Ea' soga sa'i mehip na'ama sa'i, “Ipe' epes Israelipei, pigiambamapa aman anama na'ipa epes hiesi wambel hiagoma nasambala epes hiesi Israela mi'uli anama Godi fowa' gani Moses nawalipasanai naloma ipat lu'unai Godi wapoti'. Ea' ina amama atom, owa'. Anan nao'wai enis epes owa' Judaisi safi'i sawisi nomon ipat anama sanda'ana aona.”
44021029	Dei' main, fowa' amam mati anona aman Trofimus Efesusinai owa' Judainai nape naloma Pol taun anama. Ea' amam ukup ma'i Pol nao'wana mafe' mawis nomon ipat anama. Owa'etin. Mambaso'mas.
44021030	Ea' amama atom dei' esis hiesi sape Jerusalemi sohafel gegelalasis kwapete'as ma basef amama sa'i sonda' wandaf. Ea' sasagih safi'i sondowa'anima sawis ipat nomon sombalo' Pol sahonde'ana nawisi ande'. Ea' mehip etin sowalowa utagw ipat anama.
44021031	Esis sa'i soha Pol noga', ea' basef mafe' matagama soldia dembinai numafi amam soldiai. Basef ma'iam na'ama ma'i, “Esis Jerusalem hiesi sohafel gegelalasis kwapete'as sa'i sonda' wandaf.”
44021032	Ea' mehip anan nao'wa anom soldia masagih makini' ma esis hiesi. Ea' amam Juda mati anan ofisa dembinai nao'wa amam soldia, makwaha Pol ina ata' mahana wapoti', owa'.
44021033	Soldia anama dembinai nafi'i felefele' nombalo' Pol na'ipa amam soldia mowa' lagof ananimi sen biefina. Ea' nahali' esis na'i, “Anan emi? Anan nanda' main?”
44021034	Amam nematawa hiesi sohafel sa'i basef. Ea' esis ina sagwam mafe' etifigin, owa'. Sagwam mafe' deindei. Ea' sanda' salamala Pol sa'i sohana sa'i mehip, ea' ofisa dembinai ina nogawa basef ofagema asasimi, owa'. Ea' na'ipa amam soldia ma mo'wa Pol nafe' nuwis ipat amam soldiai.
44021035	Ea' Pol nafe' nataga bulasan salata ipat anama, esis amam nematawa la'ifis endilisi ma sohana. Na'ama amam soldia mafelona mofa'ana mafe'.
44021036	Ea' esis amam nematawa hiesi sa'i mehip sa'i, “Hana ma afuna, hana ma afuna!” Ea' amam soldia mafelana mefa'ana mafe' ma'i muwis ipat.
44021037	Amam soldia ma'i mofa' Pol mofe' muwis ipat amamunai nomon, ea' Pol nahali' ofisa dembinai na'i, “Ae' a'i i'ipina anom basef o owa'?” Ea' soldia anama dembinai na'ipana na'i, “Ine' negawa diga Griki?
44021038	Ae' a'i ine' aman Isipinai fowa' nogota anama nafela wandaf napa' naloma gavmani ea' nao'wa amam 4,000-peleim mahapila bainahi nao'wam mafe' anama wafiguma epes a'agoma.”
44021039	Ea' Pol na'i, “Owa'. Ae' aman Judaiwei. Wambel ae'anai Tarsus etap hiagoma Silisia. Ea' ae' aman anona wambel lu'unai agel lu'unai. Ine' ni'i awi, ae' i'ipasa anom basef esis amam nematawa.”
44021040	Ea' soldia anama na'i aho'mana na'i. Pol naitu bulasan anama, nafela lagel nanda'ana de'inda' ma esis amam nematawa sosopama malogof. Ea' Pol na'ipasa basef diga Hibrui.
44022001	Na'iam na'ama na'i, “Ipe' sahin owan poloma ahape, ipe' peme'. Ae' a'i egwa basefa' ipe' dei' ma pegawa ae' ina anda' anona waf aonai, owa'.”
44022002	Esis same' Pol na'i diga Hibrui ea' malogof mase'as sape, ina ata' sanda'am de'inda', owa'.
44022003	Ea' Pol na'i, “Ae' Juda. Mama'we ae'akwi kolae wambel Tarsus etap hiagoma Silisia, na'ama ae' ataga dambewe wambel lu'unai anama. Ae' anda' skula dembinai tisa Gameliel ea' nawalipi andeande'ma mi'uli anama hianai amam bafapapa ape'imi. Na'ama ae' okom nohafel la'ifiwi ma aila God si'i ipe' dei' pailana.
44022004	Fowa' ae' anda' maol ahambombaga epes saila eaf anama sombale'efa Dembinaianai. Na'ama aha esis amam nematawa wapoti', a'i ehas soga'. Ea' ewa'as sen efa'as afe' ipat sanda' kalabusanai.
44022005	Pris dembinai naloma amam agufumi hiami esis Judai mogawa andeande'ma mowalapa basef amama endilisimi. Amam mase'e pas manda'asa amam sahin owan amamisi Juda sape Damaskus, ea' ae' afe' Damaskus a'i embalo' esis sape wambel anama ewa'as sen. Ae' a'i efa' esis saila eaf anama sefe' Jerusalem sofa' nimanimi ma amam plisman mohas.
44022006	Ae' afe' ataga felefele'ma Damaskus, aon nahagasom 12 klok. Mehip anagon howalagon nisila'i ilif heven howalagona ae'.
44022007	Ea' ewa etap ame' anona maf na'i na'ama na'i, ‘Sol, Sol, dei' maina ine' nahambombaga ae'?’
44022008	Ea' ae' agwa basef a'i, ‘Dembinai, ine' emi?’ Ea' na'ipi na'i, ‘Ae' Jisas Nasaratiwei ine' nahambombage.’
44022009	Amam malome maituwi mati howalogon ea' amam ina mame' malogola aman anama na'ipei, owa'.
44022010	Ea' ae' a'i, ‘Dembinai, dei' ae' atuwasi enda' main?’ Ea' Dembinai na'ipi na'i, ‘Ine' hafel nefe' niwis Damaskus ama atuwasi anona aman nofo'o ni'ipina maol hianai Godi na'i ine' neanda'menanai.’
44022011	Howalagon endilisi, na'ama ae' ina ati anom amamaga, owa'. Naep mase'e. Ea' amam amama maitu maloma ae' mahapila lagof ae'ami mofa'e afe' Damaskus.
44022012	Anona aman nape Damaskus agilinama Ananaias. Aman anama naila mi'uli Godi andeande'. Amam nematawa Juda sape Damaskus sa'i anan aman bu'unai.
44022013	Anan nafi'i naitu felefele' ma ae' na'ipi na'i, ‘Owalome Sol, dei' naep inewapoti'.’ Ea' nogota anama atona naep ae'ami mati wapoti'.
44022014	Ea' na'i, ‘God bafapapa ape'imi anan nandandepena ma negawa okom Ananinai ma niti Aman bu'unai. Ama nenda' maol Godi ma neme' basef Ananimi mataga malogel Ananinai.
44022015	Nambimb ine' newalapa basef Ananimi ni'ipa amam nematawa hiesi ma amamaga amama ine' name'am natolom.
44022016	Dei' maina ine' ata' nape nehafana etin? Ine' hafel nefalona nosa'opena nokwahomena waf aonai ine' nanda'anai ma nefa' baptais!’
44022017	Anom nimeguf mafe'ma ea', ae' etanima afi'i Jerusalem, ea' awis anda' beten nomon ipat lu'unai Godi sanda' lotuwanai, si'i a'oh andando'oh.
44022018	Ea' ati Dembinai na'ipi na'i, ‘Ine' mehip nekwaha Jerusalem nefe'. I'i ine' newalapa basef Ae'ami na'ae, ina nambimb seme'ena, owa'.’
44022019	Ea' a'ipa Dembinai a'i, ‘Dembinai, na'ama owa'. Esis sogawa ae' fowa' afe' ifagw hiami esis Juda sa'i basef sapeimi embalo' esis amam nematawa hiesi sombale'efa ine' ahas.
44022020	Fowa' esis saha Stiven naga', aman na'ipasa basefa ine' nogota anama aitu felefele' okom ae'anai bo'onama amama. Ae' aitu imafi siogw amamumi amam mahana.’
44022021	Dembinai na'ipi na'i, ‘Ine' fo'o. Nambimb ae' esapa'ena nefe' eaf laogoma ma enis amam nematawa hiesi owa' Judaisi sogawa ae'i.’ ”
44022022	Esis Juda same' basef Poli mafe' matagama basef amama ma'i epes isima ina Judaisi. Ea' esis sa'i mehip sa'i, “Epes amama ina mope etap, owa'. Hana ma afuna!”
44022023	Ea' esis sa'i mehip sowali siogw lagof asasimi sakwaha sopof nalata ilif.
44022024	Ea' soldia anama dembinai na'ipa amam soldia mehipa mo'wana mofe' muwis ipat amam soldiai nomon. Ea' na'ipa amam soldia mohana ma nowalapa basef amama ofagema. Anan na'i nogawa andeande' dei' maina esis sofalana na'ama.
44022025	Ea' amam mowa'ana ma mohana anona let ea' Pol nahali' anona kepten dembinai naitu felefele' na'ama na'i, “A'i lo na'i ipe' wila ma penda' basef na'ama ma aman anama Romunai? Ae' Romuwei. Ipe' ina dei' panda'me kot ea' ma dei' ipe' pahe. Waf anama andeande'?”
44022026	Ea' kepten anama name' basef amama, nafe' na'ipa soldia anama dembinai na'i, “Ine' na'i nanda' main? Aman anama anan Romunai!”
44022027	Ea' soldia anama dembinai nafi'mai Pol na'ipana na'i, “Ine' kipa ae'. Ine' aman Romunai?” Pol nagwamana basef na'i, “A'e.”
44022028	Ea' soldia anama dembinai na'i, “Ae' akwaha otamba hiami atala pepa ma ataga aman Romuwei.” Ea' Pol na'i, “Ae' owa'. Mamase esis Romisi. Ea' ae' wapoti' Romuwei.”
44022029	Ea' amam amama mahali'ana ma'i meahanai, owa'. Amam umbamaham mandafa'mana. Ea' soldia anama dembinai okokoma Pol anan Romunai ea' na'ipama mowa'ana sen. Ea' anan wapoti' umbamahana.
44022030	Wafilu soldia anama na'i nogawa andeande' amam Juda ma'i basefa maina waf Pol nanda'anai. Ea' soldia anama natagahamana sen ea' nasapa' basef mafe'ma amam pris dambami maloma amam Juda dambami mumafi koti mifi'i mondowa'anima mope. Ea' anan nao'wa Pol nafi'i nahaponana naitu naep amamumi.
44023001	Pol nati amam Juda dembami mumafi koti la'ifina ea' na'i, “Ipe' sahope, ae' afe' naep Godi ea' okom ae'anai bo'ona nafe'ma naep Godi, afi'i ataga dei'. Basef mape opaf ae'anai nomoni ma'iami ma'ipi basef mihi'ambe ma waf ae' anda'anai ina aona, owa'.”
44023002	Anan na'iam na'ama, pris dembinai Ananaias nape nali'ma pris hiami na'ipa amam maitumana felefele' ma maha malogel ananinai.
44023003	Ea' Pol na'ipana na'i, “Ine' aman aonai si'i anom endalelemb awami sanda' pen bu'unai afitinai sandisam ande' atogini. Atuwasi God nehena. Ine' nape na'ae naila mi'uli anama Godi ma nanda' kotima ae', ea' ine' etina nesambala mi'uli anama ma dei' na'ipam mahe!”
44023004	Ea' amam maitu felefele' ma'ipana ma'i, “Ine' na'i basef findiwama aman pris dembinai Godi?”
44023005	Ea' Pol nagwa basef na'i, “Ipe' sahope, ae' ina egawa a'i anan pris dembinai, owa'. Dei' main, basef mail buk Baibeli ma'i na'ama ma'i, ‘Ipe' ina pi'ipa agilinai numafi ipe'i pi'ipana basef awami, owa'.’ Amama ae' egawam.”
44023006	Ea' Pol nogawa amam Juda dambami mumafi koti anom Sadyusi, anom Farisi. Na'ama anan na'ipam mehip na'ama na'i, “Ipe' sahope, ae' Farisiwei ea' ahalome ae'anai Farisinai. Ae' embale'ef a'i endilisi anona nemaf epes saga'i sohafel wapoti', dei' ape ehafa nemaf anama. Ofagema amama atom dei' esis sanda' kotima ae'.”
44023007	Anan na'ipama basef amama, ea' amam atom mafitap la'afena amam Farisi maloma Sadyusi ea' mandawal biefim.
44023008	Dei' main, amam Sadyusi membale'ef ma'i epes saga'i owagama ina sotanima sohafel wapoti', owa'. Amam ma'i ensel owa', ambagof owa'. Ea' amam Farisi membale'efa ambagof maloma ensel maloma epes saga'i sohafel wapoti' endilisi.
44023009	Amama atom amam ma'i mehip. Ea' anom dambami mawalipasa mi'uli Godi amam Farisi mohafel maitu ma'iam mehip na'ama ma'i, “Afa' wati aman anama basef ofagema a'ana. I'i anona ambal bu'unai o anona ensel ni'ipana ma ni'ipasa basef amama, andeande'.”
44023010	Ea' fitap nataga lu'una, soldia dembinai umbamahana ma Pol, na'i na'ama amam hiami mandawal biefimi mohonde'ana pele'atana biefina afuna. Ea' na'ipa amam soldia ananimi mikini' mombalo' Pol la'afena amam mofa'ana mofe' ipat amamunai.
44023011	Wafilu owamb Dembinai nafi'i naitu felefele'ma Pol na'ipana na'i, “Ine' nitu la'ifina. Ina umbamehena, owa'. Fowa' nawalapa basef ae'ami Jerusalem, ea' nambimb ine' newalapam na'ama etin wambel lu'unai Rom wapoti'.”
44023012	Ea' wafilu kuhimbita amam Juda mandakolas ma'i basef mandame'mama mape atogon ma'i endilisi ilifa moha Pol afuna. Amam ma'i ina mea' gwa'aimi embel muli', na'ama ota' ma mohana afuna, ea' mea'am.
44023013	Amam ma'i endilisi ilif mandame'ma basef amama, amam hiami mikila' 40-peleim.
44023014	Amam mafe'ma amam pris dambami maloma agufumi Juda ma'ipam ma'i, “Afa' wa'i basef wandame'mama oha Pol afuna. Afa' wa'i endilisi ilif ina ata' wea' gwa'aimi embel, ota'ma oha Pol afuna.
44023015	Na'ama dei' ipe' peloma amam Juda dambami mumafi koti pesapa' basef mefe'ma soldia dembinai Romunai ma nofa'i Pol nifi'mai ipe'. Ipe' pembaso'mana pi'i, ‘Afa' wa'i ata' ome' basef ofagema Poli andeande'.’ Ea' afa' wandandombam wape. Anan ina nifi'i notanimai ma ipe', ata' owa', afa' uli' ohana afuna.”
44023016	Ea' taganamana Poli name' amam Juda ma'i mofe' mopoma Pol eaf ma mohana noga', nafe' ipat amam soldiai nawis na'ipa Pol.
44023017	Ea' Pol nofala anona soldia dembinai na'i, “Akwolanago aman anama so'unai nefe'mago kepten dembinai ma amam soldia hiami. Anan anom basefa na'i ni'ipanam.”
44023018	Ea' soldia anama nao'wana nafe'ma kepten dembinai na'ipana na'i, “Aman anama nanda' kalabusi Pol nofala ae' na'ipi ao'wai aman anama so'unai nafi'mai ine'. Anan anom basef ni'ipinam.”
44023019	Ea' kepten anama nahapila lagel ananinai nao'wana nafe' wa'ol, amam atom mape nahali'ana na'i, “Ine' na'i ni'ipi maim basef?”
44023020	Ea' so'unai na'ipana na'i, “Amam Juda ma'i basef mandame'mam ea' ma ma'i mohali'ina ma naman nefa' Pol nefe'ma amam Juda dambami mumafi koti. Amam mambaso'am ma'i ata' mohali' Pol atona ma basef ofagema ananimi.
44023021	Ea' ina nila basef amamumi, owa'. Dei' main, anom amam amamumi hiami mikila' 40-peleim ma'i basef la'ifimi mandame'mam ma'i endilisi ilif ina mea' gwa'aimi embel, owa'. Ota' ma muli' moha Pol afuna. Amama atom dei' amam mape eaf mohafana. Amam mandondombam mape mohafa ine' ma ni'i aho'ma basef amamumi.”
44023022	Ea' Kepten anama nasapa' anan so'unai nafe' na'ipana basef la'ifimi na'i, “Ina nefe' ni'ipa enin epen atitina basef amama, owa'.”
44023023	Ea' kepten anama nofala anom soldia dambami biam na'ipam na'i, “Ipe' bipa pefa'ai soldia hiami 200-peleim moloma anom soldia 70-peleim matoma hos ea' 200-peleim mahapila wambawai. Ipe' pendondombama pefe' Sisaria atuwasi owamb 9 klok.
44023024	Ea' pendondomba anom hosa Pol wapoti' notomam ea' pefa'ana andeande' pefe'ma gavman dembinai Feliks.”
44023025	Kepten anama nanda' anom basef mafe'ma Feliks na'ama ma'i,
44023026	“Ae' Klodius Lisias anda' basef amama mafe'mago ine' gavman dembinai nape nali'i Feliks. Nemaf bu'unai.
44023027	Amam Juda ma'i mombalo' aman anama ma'i nohana noga'. Na'ama ae' ame'anama basef anan na'i anan aman Romunai. Ea' ae' aloma amam soldia wafe' watagama amam Juda wandalombamana lagof amamumi.
44023028	Ae' a'i ata' egawa basef ofagema amam mambaso'amanami, na'ama ae' ao'wana akini' ma amam Juda dambami mumafi koti.
44023029	Ea' ma'ipi anom basefa mi'uli amamunai mambaso'mana ma basef amama. Na'ama amam ina manda' kotimana ma anom amamaga ma ohana noga', o onda' kalabusimana, owa'.
44023030	Na'ama dei' anom basef matagama ae' ma amam ma'i anom basef mandame'mama ma'i mohana noga'. Ea' dei' ae' mehip asapa'ana nafe'mago ine'. Ea' ae' a'ipa amam amama mambaso'manai ma mofo'o mowalapa basef alihima naep ine'imi ma ine' negawa amamaga amama amam ma'i monda' kotimanami.”
44023031	Ea' amam soldia mame' basef mofa' Pol mafe' anona wambel Antipatris owamb.
44023032	Lala soldia amama motanima mafe' ifagw amamumi Jerusalem. Ea' amam 70-peleim matoma hos atom mofa' Pol mafe' Sisaria.
44023033	Mafe' mataga Sisaria, mase'ana pas basef amama gavman dembinai ea' mofa'ai Pol wapoti' nafi'i naitu naep ananimi.
44023034	Ea' dembinai gavman anama nafi'i nati pas amama ea' nahali' Pol na'i, “Ine' etap lu'unai agel lu'unai eti?” Ea' Pol na'ipana na'i, “Ae' Silisiaiwei.”
44023035	Ea' anan na'ipa Pol na'i, “Nambimb amam amama mambaso'ma ine'i mufi'i motaga, ae' eme' basef ine'imi.” Ea' na'ipa amam manda' kalabusima Pol ipat lu'unai gavman dembinai Heroti.
44024001	Nimeguf wanom biam mafe' ea', pris dembinai Ananaias nakini' nafe' Sisaria naloma anom agufumi Judai ea' anona aman Tertulus aman nogawa mi'uli gavman nalomam nafi'i. Amam hiami ma'ipa gavman dembinai Filiksa basef amama ma'i monda' kotima Polami.
44024002	Ea' gavman anama nofalai Pol nafi'i, Tertulus nanda' basef findiwama anan. Ea' na'ipa Feliks na'i, “Ine' aman dembinai Feliks, ine' nagiambama ape' Juda ma mape nogota launai andeande' ea' wandaf main owa'etin. Okom bu'unai ine'inai nagiambama esis wambota ape'inai ma dei' mape andeande' mikila' fowa' mali' mape.
44024003	Ea' ape' mape wambel hiagoma opalef ape'imi mape bo'oma ine'. Ea' nimeguf hiami la'ela'ef manifelina ma amama.
44024004	Na'ama ae' andaiwa'ma ahapilina nogota laona. Dei' ahali'ina ma neme' basef ape'imi bandami.
44024005	Ape' mogawa aman anama nanda'mapa amamaga awami hiami. Ea' nanda' naumbih nafela ukup awami naloma esis Juda hiesi napa' nalomas etap hiagoma wambel hiagoma. Anan agel lu'unai ma epes isima sapa' sawala epes hiesi ape'isi ma epes sape deindei'i, sa'i epes Nasareti.
44024006	Ea' anan na'i nonda' ipat lu'unai sanda lotuma Godanai aona wapoti'. Na'ama ape' mombale'ana ma'i monda' kotimana ma mi'uli ape'inai.
44024007	Ea' kepten dembinai Lisias nafi'i, anan la'ifinai nahonde'ana lagof ape'imi.
44024008	Anan na'i mehip ape' manda' kotima anan mifi'i motaga naep ine'imi. I'i dei' ine' nihali' aman anama, atuwasi ine' negawa endilisi basef ananimi ma ni'i amamaga hiami ape' manda' kotimanami.”
44024009	Ea' amam Juda dambami wapoti' magiambama anan mambaso'ma Pol mawalapam ma'iam ma'i, “Basef amama endilisimi atom.”
44024010	Ea' gavman dembinai nanda' balaga nahali' Pol nogwa basef na'ama na'i, “Ae' egawa afagof hiami ine' nanda' jas nape dembinai gavman numafi ape' Juda hiapai. Na'ama dei' okom ae'anai bo'ona, endilisi ma egwa basef amama ihi'ambena ae' ina anda' anona waf aonai, owa'.
44024011	I'i ine' nihali' esis, atuwasi neme' basef amama dei' ae' a'i i'ipinami. Nimeguf ata' 12-peleim mafe' ea' ae' ali' afe' Jerusalem anda' lotu.
44024012	Ea' amam Juda ma'i monda' kotima ae' mati ae' ina a'i anom basef afitapam aloma enin epen nomon ipat lu'unai Godi, owa'. Amam ina mati ae' afela ukup asasimi ma sopa' ifagw esis Juda sa'i basef sapeimi nomon o anagon nomona wambel anama lu'wagoma, owa'.
44024013	Ea' basef amama esis dei' sanda' kotimiami, esis ina atuwasi la'ifis sowalapa anom basef ofagema ma ine' negawa, owa'.
44024014	Na'ama ae' a'i ewalapa basef amama atoma ine'. Eaf anama esis Juda etis sandaiwa'manai sa'i waf anama sawala wambotagwanai ina endilisinai. Waf anama endilisinai ae' ahapilana ailana. Ae' aila eaf anama anda' lotu ma God amam bafapapa ape' Juda hiapai manda' lotumanai. Ae' ahapila basef hiami mape mi'uli Godi naloma basef hiami amam profet fowa' manda'ami.
44024015	Ae' embale'efam ape ehafa God owagama nefela esis saga'i, epes isima bu'wasi soloma isima sanda' waf aonai wapoti'. Amam manda' kotima ae' wapoti' mombale'ef mape mohafa God na'ama etin.
44024016	Ea' la'ela'ef ae' anda' maol lu'unai ma epe andeande' ma malogel nape opaf ae' nomoni ina nihi'ambe anona waf aonai ae' anda'anai, owa'. Ae' anda' maola waf aonai a'e ma naep Godi naloma naep epesi wapoti'.
44024017	Ae' ape anom afagof anona wambel ea' etanima afi'i Jerusalem ma epes hiesi ae'asi. Ae' efa'ai moni maina igiambama isima kwahusi ea' eha anom mafis endalalima God ese'ana.
44024018	Anda'am na'ama ma anda' waf bu'unai, waf aonai a'e ma naep Godi. Ea' esis satolowe. Ina enis amam nematawa hiesi sape salome afela opalef enis epes sanda' salamala naninani, owa'etin.
44024019	Na'ama enis Juda sape etap hiagoma Esiaisi safi'i sombale'e. I'i esis anom basefa ae', dei' andeande'ma sifi'i na'ae naep ine'imi sonda' kotimi.
44024020	I'i owa', amam amama mi'ipina anom basefa amamaga awami amam mati ae' anda'ami, nemaf anama fowa' aitu naep amam Juda dambami mumafi koti.
44024021	Anom basef etifim na'ama. Nemaf anama aitu la'afena amam, ae' ega a'i, ‘Ae' embale'efa God nefela esis saga'i sohafel wapoti', ea' amama atom ipe' dei' panda' kotima ae' ma naep ipe'imi.’ ”
44024022	Feliks nogawa andeande'ma bale'ef naloma waf sa'i eaf esis Kristeni. Ea' na'ipa esis Juda ma ata' sope sohafana. Anan na'i, “Ota' ma soldia dembinai Lisias nikini'i, ae' enandonama basef amama ipe'imi.”
44024023	Ea' na'ipa anona soldia dembinai ma ata' nonda' Pol nuwis nope kalabus nope wafifina etin. Ea' na'i aho'ma esis alupusi ananisi sifi'i sigiambamana ma amamaga.
44024024	Anom nimeguf mafe'ma ea', Feliks nao'wa waulu'mana anani'wi Drusila safi'i. Drusila akwa'w ano'w Judai'wi. Ea' Feliks nofala Pol na'i neme' anom basef ananimi. Ea' Pol nafi'i na'ipana basef ofagema ma esis sombale'efa basef Jisas Kraisi.
44024025	Na'ipana waf bu'unai ma epes sumafi alop asasinai andeande' ma owagama God nonda' kotima epes hiesi. Na'iam na'ama, Feliks umbamahana. Ea' na'i, “Ine' fo'o. Nambimb anona nemaf, efalena wapoti'.”
44024026	Feliks nape nohafa anom amamaga wapoti'. Anan na'i nambimb Pol nose'ana anona moni ma nokwahona nofe' wafifina. Na'ama la'ela'ef anan nofalana nafi'i na'i nalomana.
44024027	Afagof biam mafe'ma hi'alam, Festus nofa' maol Filiksi. Ea' Feliks na'i ata' nonda' ukup esis Judai mope andeande'. Ea' ata' nanda' Pol nape nanda' kalabus.
44025001	Festus nafi'i nofa' maol nape dembinai gavman numafi etap hiagoma fowa' Feliks numafiagoma. Nape nimeguf wanom ea', nakwaha wambel Sisaria nondowasa' Jerusalem.
44025002	Ea' amam pris dambami maloma agufumi Judai mafi'mai anan mambaso'ma Pol.
44025003	Ma'ipa Festus mehip ma'i, “Ine' nigiambamafa nesapa' aman anama nifi'i anae'.” Dei' main, amam ma'i mondambaho' mope eafa mohana noga'.
44025004	Ea' Festus nagwa basef na'ipam na'i, “Pol nanda' kalabus nape wambel Sisaria. Nambimb ae' etanima efe' ganima.
44025005	Ea' amam agufumi ipe'imi mifi'i mikini'i moloma ae'. I'i aman anama nanda' waf aonai, amam monda' kotimana.”
44025006	Festus nape nalomam nimeguf 8-peleim o 10-peleim, ea' nakini' wambel Sisaria. Wafilu nafe' nawis ipat sandakota na'ipa amam soldia mo'wa Pol mifi'i.
44025007	Ea' amam Juda makwaha Jerusalem mape mahafa Pol nafi'i makini'i maitu felefele'ma anan mambaso'mana basef hiami nimanimi. Ea' amam manda'mana basef etin, basef ofagema amamumi ina anom.
44025008	Ea' Pol nagwa basef na'i, “Ae' ina anda' anona waf aonai ma mi'uli ape' Judai, ipat lu'unai Godi, o mi'uli Sisari wapoti', owa'etin.”
44025009	Na'ama Festus na'i nonda' ukup esis Judai mope bo'om. Ea' nahali' Pol na'i, “Ine' na'i nefe' Jerusalem ama nambimb eme'enama basef ine'imi gani?”
44025010	Ea' Pol na'i, “Ipat anae' ae' dei' aituanai, anae' ipat Sisari sanda' kota. Ipat anae' atona peme' basefa kot ae'anai. Ine' etina negawa, ae' ina anda' anona waf aonai ma esis Juda, owa'.
44025011	I'i ae' anona waf aonai ma enda' anom amamaga awami mondahama ae' ega', andeande'ma amam mohe ega'. I'i basef amama amam manda' kotima ae'ami owa' endilisimi, ina andeande'ma dembinai gavman nese'e efe'ma lagof amamumi, owa'. Dei' ae' efala gavman dembinai Sisar neme' kot ae'anai.”
44025012	Ea' Festus ata' na'i basef naloma amam dambami ananimi, na'ipa Pol na'i, “Ine' nefala Sisar ama neme' kot ine'inai, ine' fo'mago Sisar.”
44025013	Anom nimeguf mafe'ma ea', dembinai king Agripa nafi'i naloma ano'w nemata'w Bernaisi esis bias safi'i Sisaria sa'i sonda'mana nemaf bu'unai Festus.
44025014	Esis sape Sisaria nimeguf hiami ea' Festus nawalapa basef na'ipanam king Agripa ma Pol. Anan na'i, “Anona aman fowa' napani Feliks nanda'ana dei' nanda' kalabus.
44025015	Fowa' ae' apani Jerusalem, amam pris dambami maloma agufumi esis Judai mambaso'mana mahali' ae' ma i'i endilisi anan aman aonai ma noga'.
44025016	Ea' ae' agwamama basef na'ama a'i, ‘Ape' Rom waf anama a'apa ma mose'ana nimanimi na'a enin epen, owa'. I'i basef milan, enin ata' nili' nitu nonda' basefa naep esis isima sanda' kotimani ma ape' ata' mose'ana nogota ma enin negwa anom basefa esis sanda' kotimani.’ ”
44025017	Nemaf anama amam agufumi Judai mafi'i na'ae, ina apoma noma ma eme' basefana, owa'. Nemaf gi'mainai ae' afe' ape ipat sanda' kota a'ipa esisa sofa' aman anama nafi'i.
44025018	Ea' amam manda' kotima anan mafi'i maitu mambaso'mana. Ea' amam ina ma'i anom basef endilisimi ma waf aonai masindinana a'i amam monda' kotimanami, owa'.
44025019	Amam mandahihianama anom basef malomana ma waf esis sanda' lotuwanai ea' anona aman naga'i, Jisas. Ea' Pol na'i aman anama nape namunai ambal napaina.
44025020	Ae' a'i egolopa basef amama ofagema andeande', na'ama okom ae'anai ina egawa, owa'. Ae' ina la'ifiwi, owa'. Ea' ahali'ana a'i, “Ine' na'i nefe' Jerusalem ama nambimb eme'enama basef ine'imi gani?
44025021	Ea' Pol na'i anan nope kalabus ama nambimb gavman dembinai ape'inai Sisar neme' basef ananimi. Ae' a'i anan nope kalabus ea' esapa'ana nefe'mago Sisar.”
44025022	Ea' Agripa na'ipa Festus na'i, “Ae' atowe a'i eme' basef ananimi.” Ea' Festus na'ipana na'i, “Naman ine' neme'ana.”
44025023	Wafilu Agripa naloma nemata'w akwama Bernaisi safi'i sanda' sosaf hianai ma sefela agof asasimi lu'um. Ea' sawis ipat lu'unai sandatama etifigin sape sa'i basef nomon saloma amam soldia dambami mali'i maloma amam agufumi taun anama. Ea' Festus na'ipas mehip sao'wa Pol nafi'i.
44025024	Ea' Festus na'i, “King Agripa, naloma ipe' epes hipei pape paloma ape', ipe' pati aman anama. Esis amam nematawa hiesi Juda sape Jerusalemi saloma sape na'ae wapoti' sanda' kotimana naep ae'ami. Esis sa'ipi basef laifimi sa'i ehana afuna. Sa'i 'Ina nope, hana afuna.’
44025025	Na'ama ae' ati anan ina nanda' anom amamaga awami ma noga', owa'. Ea' anan nofala gavman dembinai Sisar ma nome' kota anan. Amama atom ae' a'i basefa esapa'ana nofo'o.
44025026	Ea' ae' ina ati anom basefa anan mataga alihima enda' anom basefa pas esapa'am mofe'ma Sisar, owa'. Ea' dei' king Agripa ae' au'wai aman anama nafi'mai ine' neloma ipe' hipei wapoti'. Afa' ome' basef ananimi andeande'ma nambimb ae' egawama enda' anom basef mil pas.
44025027	Dei' main, ina andeande'ma esapa'ana nofe' etin. Afa' onda' anom basef sanda' kotimanami mil pepa mefe' molomana, andeande'.”
44026001	Ea' Agripa na'ipa Pol na'i, “Dei' ine' negwa basef amama amam mambaso'mena.” Pol nafela lagel na'i basef ananimi na'i,
44026002	“King dembinai Agripa, ae' a'i egwa basef amama hiami amam Juda mambaso'ma ae'ami. Ae' okom na'i andeande'ma a'i ewalapa basef ae'ami ma naep ine'imi.
44026003	Dei' main? Ine' negawa andeande'ma waf ape' Judai naloma amamaga ape' ukup mapomam mafe' deindei'mami. Amama atom dei' ae' a'i ine' neme' basef ae'ami, okom ine'inai ina iwanina mehip, owa'.
44026004	Fowa' ape afi'i afi'i dei' fe' anama ae'anai esis Juda hiesi sogawa. Fowa' ata' sa'owe ape etap ae'anai ea' afe' ape Jerusalem wapoti'.
44026005	Fowa' gani esis sogawa ae'. I'i ukup asasimi mi'i a'e, sowalapa basef amama ma waf ae' anda'anai. Esis sogawa ae' aila waf epes hiesi ape' Farisi. Waf anama ahifina endilisi, nikila' waf hianai anona lotu ape'inai.
44026006	Ea' basef ofagema ma kot na'ama. Ae' embale'ef endilisi ma God nefela saga'i sohafel wapoti', amama atom. Ae' embale'ef ape ehafa God nonda' amamaga amama motaga si'i fowa' na'ipa akupapa ape'imi Judai. Amama atom dei' esis sanda' kotimi.
44026007	Wambotagw apa'imi 12-peleim manda' lotuma God owamb alip ea' mombele'ef endilisi mape mohafa amama atom. Dei' a'ipa ine' dembinai king, ae' wapoti' embale'ef ape ehafa amama. Ea' na'ama esis Juda sambaso'me.”
44026008	Pol na'ipa king Agripa ea' nandamboma na'ipa amam Juda na'i, “Dei' maina ipe' pa'i basef ina endilisimi ma God owagama nefela esis isima saga'i wapoti? Ipe' pembale'efa basef amama.
44026009	Fowa' ae' wapoti' okom na'i ae' enda' amamaga hiami ma ehagofa agel Jisas Nasaretinai.
44026010	Ae' anda'am na'ama etina enis epes gani Jerusalem. Amam pris dambami mase'e pepel anda' kalabusima amam nematawa hiesi Godi. Nemaf anama amam pris dambami ma'i moha enis Kristen soga', ae' wapoti' a'i a'e.
44026011	Ea' nimeguf hiami ae' ase'as nimanimi Kristen isima ahas nomon ifagw esis Juda sa'i basef sapeimi hiami. Ae' a'i enda' esisa sonda' Dembinai findiwana ma sokwaha basef Dembinai. Ae' okom wandafuna endilisi ma esis, ailas afe' anona wambel laogoma lu'wagoma.
44026012	Efa' pepela amam pris dambami masapa'e afe' Damaskus.
44026013	Ae' a'ipa ine' dembinai king, ma aon nahagasom ae' aila eaf afe', ati howalogon nisila'i heven nikila' aon alipunai. Howalagon nafi'i nolalowe aloma amam mafe' malumai.
44026014	Afa' hiafai wa'oh etap ea' ae' ame' anona malogel na'i diga Hibrui na'i, ‘Sol, Sol, dei' maina ine' nanda' maol nahambombaga ae'? Ine' nanda' maol naha anama ina negawa. Dei' nefa' nimanimi bolam si'i anona naha bulmakau ananimi bolam nanindinama nafe' andeande'.’
44026015	Ea' ahali'ana a'i, ‘Dembinai ine' emi?’ Ea' Dembinai na'i, ‘Ae' Jisas, ine' nahambombage.
44026016	Ea' ine' hafel nitu. Ae' afi'mai ine' ma amamaga amama. Ae' a'i esahe'ena ma nihapila maol ae'anai, newalapa basefa amamaga ine' natoloma ae'i. Ea' amamaga amama owagama ae' ihi'ambenam.
44026017	Nambimb ae' etagahina lagof esis epes hiesi ine'isi Juda ea' etagahina ma lagof isima enis epes sololama Godi wapoti'. Ae' esapa'ena nefe'ma epes isima.
44026018	Ama newala naep asasimi ma esis sowa' alafugaha akota waf aonai somboma opalef sifi'mai howalagon ma sokwaha pepel Satani sifi'mai God. Esis sombale'efa ae' ma ekwaha waf aonai esis sanda'anai. Ama sofa' amamaga bu'wami soloma enis amam nematawa God nanda'as bo'wes ananisi etisi.’
44026019	Dembinai king Agripa, ae' ati amamaga amama mataga heveni ea' ina esambala basef amama, owa'.
44026020	Ae' ali' awalapa basefa esis amam nematawa sape Damaskusi ea' awalapama epes sape Jerusalemi ea' awalapama esis sape etap hiagoma Judia ea' afe' awalapama isima sololama Godi wapoti'. Ae' awalapa basefa penda' maol peloma waf bu'unai nendahama epes somboma opalef sefe'ma God.
44026021	Ae' anda'am na'ama ea' ofagema amama atom dei' esis Juda sombale'e ipat lu'unai Godi sa'i sehe ega'.
44026022	Na'ama God nagiambame afi'i afi'i ataga dei' aitu na'ae ea' awalapa basef a'ipa epes hiesi agof a'asi saloma ipe' agufipei wapoti'. Ae' ina ewalapa anom basef, owa'. Awalapa basef amama Godi atom fowa' amam profet maloma Moses ma'iami ma amamaga owagama meatagai.
44026023	Amam ma'iam na'ama ma'i, ‘Dembinai Krais ata' nofa' nimanimi, ma nambimb notanima nohafel hi'agif nili'ma epes hiesi. Ama Anan nowalapa basefa epes hiesi sogawam si'i howalagon nikila'i nififima esis ananisi soloma isima sololama Godi wapoti'.’ ”
44026024	Pol na'ipas na'ama ea', Festus noga na'i basef la'ifimi na'ama na'i, “Pol, ine' okom nololaina! Ine' nati buk hiami natalifam nogawam dei' gawa anama lu'unai nanda'ena okom nololaina!”
44026025	Ea' Pol nagwamana na'i, “Ine' aman dembinai Festus, ae' ina okom nololae, owa'. Ae' okom napaewe dei' a'i endilisi.
44026026	Ine' dembinai king negawa hi'alam amamaga amama hiami. Ea' ae' dei' awalapam a'iam ae' ina umbamahe, owa'. Ae' egawa amamaga amama hiami ina mandambaho'ma naep maloma aligah ine'imi, owa'. Ine' natolom negawam ea'. Dei' main, amamaga amama ina mataga mandambaho', owa'.
44026027	Dembinai king Agripa, ine' nembale'a basef Godi amam profet fowa' mawalipasami o owa'? Ae' egawa ine' nembale'am!”
44026028	Ea' king Agripa na'ipa Pol na'i, “Nogota anama bandana ine' na'i nenda'e etaga Kristen?”
44026029	Ea' Pol na'i, “Nogota bandana o laona andeande'. Ae' anda betena God na'ama. A'i nambimb ine' neloma epes isima hiesi dei' pame' basef ae'ami petaga Kristen na'ama etin si'i ae'. Ea' sen anama nowa' ae'i, andaiwa'ma nowa'epa.”
44026030	Pol na'iam na'ama ea', dembinai king nali' nohafel naitu naloma Bernaisi saloma gavman dembinai saloma epes isima sape salomasi.
44026031	Ea' sawis ande'. Esis etis sanda'ipama sa'i, “Aman anama ina nanda' anom amamaga awami ma noga' o nonda' kalabus, owa'.”
44026032	Ea' Agripa na'ipa Festus na'i, “I'i aman anama ina nofala gavman dembinai Sisar ma nome'anama kot, ine' netagahana nofo'o wafifina.”
44027001	Ea' anom dambami Rom ma'i basef mandame'mama afa' ofa' sip ofe' etap hiagoma Itali. Ea' anom dambami masapa' Pol naloma enis epes sanda' kalabusi ma anona soldia dembinai Julius numafias. Anan anona amam soldia gavman dembinai Sisari.
44027002	Ea' afa' walata anona sip nafi' Adramitiumi. Sip anama na'i nefe' anona wambel nape naoh amama etap hiagoma Esia. Afa' wafe' ea' anona aman Aristarkus Tesalonaikainai ma etap hiagoma Masedonia nafe' nalomafa.
44027003	Wafilu wafe' wail anona wambel Saidon. Ea' aman anama Julius numafi Pol nanda' waf bu'unai ma anan. Na'i aho'ma anan nefe' niti alupusi ananisi ma nofa' gwa'aimi maima esis.
44027004	Afa' wakwaha Saidon wafe' ea' uf naluwi anama afa' wa'i weafe'ma. Ea' wafe' anona ailan Saiprus wa'ol uf a'agoma.
44027005	Ea' wafe' watopa' naoh wafe' felefele'ma etap hiagoma Silisia naloma Pamfilia ea' wafe' watagama anona wambel Maira etap hiagoma Lisia.
44027006	Wambel anama Julius nati anona sip nafi'i Aleksandria na'i nefe' etap hiagoma Itali. Ea' na'ipafa wafe' walata sip anama.
44027007	Wafe', sip anama nafe' sa'osa'ombel ama anom nimeguf hi'alam. Wanda'am noma'w nahafa ea' wataga felefele'ma anona wambel Nidus. Uf nalo lu'una nili'akwafa ea' ina ata' wafe' mehip, owa'. Ea' wafe' anona ailan Krit wa'ol uf owa'ma felefele'ma etap Salmone da'malifinama.
44027008	Wanda'am noma'w nahafa ea' waila naoh atom wafe' felefele'ma akata ailan anama Krit. Wafe' nogota laona ea' wataga anona wambel Fasiguma Sip Naila. Anama felefele'ma wambel lu'wagoma Lasea.
44027009	Nimeguf hiami mafe' hi'alam, nemaf anama esis Juda sakwaha gwa'aimianai hi'alana ea' anom nimeguf wapoti'. Nogota anama naoh manda'am fepo. Ina nogota bo'onama sip neafe', owa'. Ea' Pol na'ipasa basef esis na'ama na'i,
44027010	“Ipe' amam, peme'. I'i dei' afa' weafe'ma, nambimb otagama nimanimi ea' amamaga hiami higililam. Ina hiahaom maim atom moloma sip higililam, owa'. Ambagof afa'imi wapoti' nambimb higililam. Ae' egawam endilisi.”
44027011	Ea' Julius name' dembinai kepten anama numafi amam manda' maol sipi naloma aman anama ofagenama sipi ina mame' basef Pol na'iami, owa'.
44027012	Basis amama sip nafe' naima ina bo'wagon ma sip nilagon nogota anama uf naluwianai, owa'. Ea' amam hiami mape sip ma'i anom basef mandame'mama ma'i mokwaha wambel anama mafe'. I'i amam la'ifim, ma'i mefe' motaga ulal basis amama Finiks ea' mope anama nogota anama launai uf lu'unai naluwianai. Basis amama Finiks mape ailan anama Krit. Anama bo'wagoma ma sip nofe' nondambaho'ma uf naluma. Basis amama mape la'afena aon natefima nowalama.
44027013	Sape nogota bandana nafe' ea' uf so'unai nalo nafi'i aon natopa' nowalama ea' ina la'ifina, owa'. Ea' amam ma'iam ma'i atuwasi amam mofe' andeande' si'i ukup amamumi ma'i. Na'ama magiai anka nalatai ea' wafe' waila naoh atom felefele'ma bandagoma ailan anama Krit.
44027014	Nogota laona uf la'ifinai sa'i taleo naluwi nalo nafi'i ailan anama Krit.
44027015	Namboma sip anama ea' ina la'ifina neafe' anama uf nalu nafi'ima, owa'. Ea' wapoma uf atona nefa' sip nafe'.
44027016	Wafe' anona ailan wa'ol uf a'agoma sofalagon sa'i Kauda. Wanda' maol lu'unai endilisi ma owa' bot so'unai nail la'ifina.
44027017	Ea' amam magiai bot anama so'unai nalatai sip ilif ea' mowa' sip la'afen ma anom mandelef la'ifina nail. Amam umbamaham endilisi ma mefe' mieil anama wesan aonai na'oma, felefele'ma etap hiagoma Libia, Afrika. Ea' matagahai sel mikila'i.
44027018	Uf naloma naoh makoto'ma afa' mehip. Wafilu magi' anom hiahaom nimanimi makwahom mowala naoh.
44027019	Ama nemaf nafe'ma wenifi manda' lagof amamumi atom makwaha anom amamaga sel mandelef maim manda' sip nimaninai.
44027020	Nimeguf hiami afa' ina ata' wati aon ondowa, owa'. Uf lu'unai atona endilisi nakoto'mafa wape na'ama etin. Ea' wa'i nambimb ina ofe' otaga anagon andeande', owa'. Wa'i higililafa etin.
44027021	Nimeguf hiami amam ina ata' ma' gwa'aimi ea' Pol nohafel naitu la'afena amam na'i, “Ipe' peme'. Fowa' ipe' andeande'ma peme' basef ae'ami ma afa' ina okwaha Krit ufi'i ulal. I'i onda'am na'ama, afa' ina dei' ofa' nimanimi amama, ea' amamaga hiahaom maim afa'imi higililam, owa'.
44027022	Ea' dei' a'ipipa afela ukup ipe'imi mope la'ifim. Ina nambimb anona aman afa'inai nefe' higililana, owa'. Sip atona higililana.
44027023	Dei' maina ae' egawa amama? Ae' aman Godi anda' lotuma anani. Do'ok owamb anona ensel Ananinai nafi'i naitu felefele'ma ae'
44027024	na'ipi na'i, ‘Pol, ine' owa' umbamehena, owa'. Ine' nambimb nefe' nitu naep gavman dembinai Sisar. Ea' ine' neme', epes hiesi isima sape salomena sipi, isima God nambimb nigiambamas. Ea' ina atuwasi enin higililan, owa'.’
44027025	Dei' main, ae' embale'efa God anan nambimb nonda' amamaga amama motaga si'i na'ipiam.
44027026	Ea' afa' ata' ofe' wil anona ailan anama otamba ma'oma.”
44027027	Owambeh amama wikifah biam tol wala etin wafe' naoh amama Adriai. Owamb la'afen aon nahagasom amam mumafi hiahaom sipi mogawa ma'i sip nafe' nataga felefele'ma anona ailan.
44027028	Ea' mala mandof si'i ikwaf nowala naoh mondola'wifagon nihi'ambam na'i 40 mita, laogon atona. Ea' wafo'o felefele', walana wapoti' mondala'wifagon na'i 30 mita, ina laogon, owa'.
44027029	Ea' amam umbamaham ma'i, “Na'ama mofe' etin la'ifim mope anom otamba anama otambaiguma.” Ea' makwaha anka biefina biefina nowala sip anama naila ma mombalo'a sip nail. Ea' amam ukup ma'i aon alipunai ata' nitefi mehip.
44027030	Amam manda' maol sipi ma'i ata' magolopa eafa mokwaha sip mefe'. Ea' mala bot so'unai nowala mambaso'am ma'i mokwaha anona anka nowala sip anama naila.
44027031	Ea' Pol na'ipa dembinai soldia Julius naloma amam soldia na'ipam na'i, “I'i amam amama owa' mope sip la'la'ef, atuwasi ipe' awepa higililipa.”
44027032	Ea' amam soldia matopa' mandelefa bot so'unai anama nowala naoh.
44027033	Ea' felefele'ma aon na'i nitefi, Pol na'ipam basef amam hiami. Anan na'i nonda'am motaga la'ifim mea' anom gwa'aimi. Ea' na'i, “Nogota launai ipe' pape etin ina pa' anom gwa'aimi ea' pape umbamahepa ma amamaga amama meatagamipei. Ipe' pape etin nimeguf amama 14-peleim ea' pafi'i pataga nemaf dei'inai.
44027034	Dei' a'ipipa mehip, a'i ipe' ata' pea' anom gwa'aimi ma petaga la'ifipa. Peme', ina atuwasi anom amamaga motaga mohambombagepa, owa'. Pepe andeande'.”
44027035	Anan na'iam na'ama, nafela anona bret naep amamumi nanda' beten nanifela God, nawalona na'ana.
44027036	Ea' amam hiami ukup bo'om ma' gwa'aimi wapoti'.
44027037	Afa' hiafai wape sip wataga 276-peleifa hiafai.
44027038	Amam ma'am ea', makwaha wit mowala naoh ama sip ata' sofalina.
44027039	Aon natefima lala, amam mati anona etap ea' amam ina mogawa etap anama akata, owa'. Amam mati anom basis sip nafe' naila nondola' nawis endilisi. Ma'i i'i la'ifim, dei' monda' sip nondowasa' wesan akata.
44027040	Ea' matopa' mandelefa anka anama hianai makwahom mala naoh. Ea' matagaha mandof manda'am mowa' stiaimi, mandola sela uf nofa' sip nafe' akata.
44027041	Ea' sip la'afina dogwala wesan la'ifina nail. Nali'ma la'ifina endilisi nape otamba. Ea' naoh mowa maha sip nagi'ma ea' kwa'alana.
44027042	Ea' amam soldia ukup amamumi ma'i moha amama manda' kalabusi afum hi'ilam, ama amam ina ata' mopaol mofa' mefe', owa'.
44027043	Ea' dembinai soldia Julius na'i nigiambama Pol. Ea' na'ipam na'i ina moham afum, owa'. Mope. Ea' na'ipa amam amama mogawa paoli ma motoma mukupa' mopaol mofe' akata.
44027044	Ea' anom mololama paoli, mohapila palag maim la'if'im moloma endah sip anama kokwa'alami mohapilam tol mola naoh mofa'am mofe' akata. Afa' wame' basef ananimi wanda'am na'ama, dei' afa' hiafai wafe' be'efa wataga waitu naoh akata.
44028001	Afa' wafe' wataga andeande' akata, ea' wame' esis sa'i ailan anama Malta.
44028002	Epes sape wambel anamai sanda'mafa waf bu'unai endilisi. Asaf nalai ea' nomanamb mafa. Ea' sakata nif sa'ipa afa' hiafai wafe' wapoma nif.
44028003	Ea' Pol nafe' nafela nif nawamonam. Ea' anona yul nahasi nape nif mahi'ana nawisi ande' nona' lagel Poli nalelef yuli mawis nomon.
44028004	Ea' esis amam nematawa wambelisi sati yul anama nana' lagel Poli nail, esis sa'i, “Endilisi, aman anama naha epes saga'i. Anan ina afuna naoh embel, owa'. Ea' god anama ape'inai nagwa waf andeande'i nandaiwa'ma nope ambal namunai wapoti.”
44028005	Ea' Pol niali' lagel yul pele'atana nafe' nowala nasef nif ea' anan ina awesina, owa'.
44028006	Ea' esis sape sahafana sa'i siti lagel nolata ea' anan nowa afuna, owa'. Esis sape satolona ea' ina sati anom amamamaga matagamana, owa'. Ea' samboma ukup sa'i basef sa'i, “Ahalomafa, Pol anon anona dembinai god.”
44028007	Etap nape felefele'ma anama afa' wapoma etap anama anona aman dembinai numafi esis sape ailan anamai, agilinama Publius. Aman anama nofa'afa wafe' ipat ananinai numafiafa andeande' wape walomana nimeguf wanom.
44028008	Publius ahalomana awesina na'oh. Alop ananinai nifina ea' naka embel atom. Ea' Pol nafe' nasa lagel alop ananinai nataga bo'ona wapoti'.
44028009	Amama mataga ea', enis epes sape ailan anamai hiesi awes nanda'esi safi'mai anan nanda'masa beten sataga bo'wes wapoti'.
44028010	Ea' esis sase'afa amamaga bu'wami wa'i weafe', sase'afa amamaga hiami afa' leifamami ea' sofa'am sambe'mafam sip afa' weafi'anai.
44028011	Afa' ata' wape aomb wanom ailan anama. Anom nimeguf mafe'ma ea' walata sip anama nail ailan anama nogota anama uf lu'unai naluwi. Sip anama Aleksandriai atona. Agilinama sa'i sahalomana owalomana amam atom mape mambap atona. Amam amama nogamana biam anona god baso'omunai Sus. Ea' afa' wakwahogon wafe'.
44028012	Wafe' wataga Sirakyus wape nimeguf wanom.
44028013	Wakwaha anama wafe' wataga Regium. Ama nemaf nagi'i uf lu'unai nalo nafi'i aon nowalama, ea' wataga anom basis Puteoli.
44028014	Wambel anama afa' wati enis Kristen. Ea' sa'ipafa wape walomas wik si'inai. Wape ea' wafe' Rom.
44028015	Esis Kristen sape Romi same' basefa afa' wafi'i, enis safi'i sotambel Maket wambel Apiusi, ea' enis safi'i sotambel wambel agel anama sa'i ifagw wanom sanda' fi'i fe' sapeimi. Ea' satolofa eaf. Pol nati esis, nandanifel nanifela God okom ananinai bo'ona.
44028016	Afa' wafe' wataga Rom, gavman Romunai na'i aho'ma Pol atona nope anona ipat noloma anona soldia numafiana nope la'ela'ef.
44028017	Nimeguf wenif mafe'ma ea', Pol nofalai amam agufumi Judai mafi'i mandatama etifigin. Ea' na'ipam na'ama na'i, “Ipe' sahope, ae' ina anda' anom amamaga ahambombaga epes ape'isi ma esambala waf amam bafapapa ape'imi, owa'. Ea' amam dambami Judai manda' kalabusima ae' Jerusalem ea' manda'e afi'i lagof amam Romi.
44028018	Amam Rom mame' basefa kot ae'anai, ae' basefa waf aonai ofagema owa'etina moha ega'. Ea' ma'i motagahe.
44028019	Ea' amam Juda mosambala basef amama. Na'ama dei' ae' eaf a'e ma efe' wafifiwi. Ea' efala gavman dembinai Sisar ma nome' kot ae'anai. Ea' ae' ina enda' kotima epes ae'asi ma anom amamaga, owa'.
44028020	Basef ofagema amama atom dei' efalepa pafi'i. Ae' a'i i'ipipa anom basef. Ae' embale'ef ape ehafa anan anama ape' Israel hiapai mape mohafanai. Ae' embale'efanai. Amama atom ofagema ma dei' manda' sen anama mowa'e.”
44028021	Ea' amam ma'ipana ma'i, “Anom Judaimi ina manda' anom basef mafi'i ma ma'ipafa ine', owa'. Ea' ina anona aman Judainai nafi'i nape na'ipafa andeande'ma na'i anom basef awami ma ine', owa'.
44028022	Ea' afa' wa'i ome' okom ine'inai atoma malogel ine'inai. Afa' ogawa, wambel hiagoma esis amam nematawa sanda' basef awami ma epes hiesi wambota anama.”
44028023	Ea' amam mandandepa anona nemafa amam hiami mafi'i ipat Poli. Ea' mafi'i kuhimbita mape mape mataga wambomota, anan na'i basef ofagema nawalipam. Ea' nawalapa basef alihima epes siowis wambota Godi numafias. Anan nawalapa anom basefa mi'uli fowa' gani God naso' Mosesanai maloma basef Godi amam profet fowa' ma'iami. Ama basef amama anan na'ipama basef la'ifimi nafela ukup amamumi ma mombale'efa Jisas.
44028024	Anom mombale'efana ma basef ananimi, ea' anom owa' mombale'efana.
44028025	Ea' ukup mape na'ama ea' mafe'. Do'ok Pol nali' na'ipama anom basef na'ama na'i, “Ambal Bu'unai Godi na'i endilisi etisa amam akupapa ape'imi ma malogel profet Aisaia. Fowa' anan na'i na'ama na'i,
44028026	‘Ine' fo'mago esis amam nematawa isima ni'ipas na'ama ni'i. Anona nemaf ipe' pepe peme' basef, ea' ipe' ina pegawa ofagema, owa'. Ipe' pepe naep motawa ea' ipe' ina piti anom amamaga pegawam, owa'.
44028027	Dei' main, ukup epes amam nematawa isima mase'as ea'. Ukup asasimi aoma some' basefa aligah asasimi, sasopama naep asasimi. I'i owa', esis siti amamaga ea' some' basef aligah asasimi ma ukup mopoma basef ofagema samboma opalef sotanima sifi'mai ae' ma enda' esis bo'wes wapoti', owa'.’ ”
44028028	Ea' Pol na'ipam basef akutaimi na'i, “Dei' ae' a'i ipe' pegawa basefa God nofa'apa nokwahomapa waf aonai motanima mufi'mai anan. Amama anan nasapa'am mafe'ma esis amam nematawa sololama Godi. Esis isima nambimb sila basef amama, ea' ipe' owa'.”
44028029	Pol na'ipam basef amama, amam dambami Juda mafe'. Ea' ma'i basef lu'wami ma'iam mandahihianamam la'afena amam atom.
44028030	Amama mafe'ma ea', Pol nape la'ela'ef afagof biam si'im ipat anama anan natalonai ea' nase'as opaf nanda'mas waf bu'unai epes hiesi safi'i satolonai.
44028031	Anan nawalapa basef bu'wami ma epes siowis wambota Godi numafias. Ea' nawalipasa basefa dembinai Jisas Krais. Anan ina umbamahana, owa'. Nawalapam na'iam alihim ea' ina enin epen nafi'i na'ipana na'i owa'.
45001001	Ae' Pol ape owina Krais Jisas anda' maola anan atona. God nofale ma enda' maol aposel ea' nosahe'e ma ewalapa basef bu'wami ananimi.
45001002	-
45001004	Basef amama mape na'ama. Fowa' gani God nanda' basef la'ifimi ea' na'ipa amam profet Ananimi mawalipasam manda'am mail buk Godi. Basef amama ma'i Nogalomana ananinai, Jisas Krais Dembinai ape'inai. Anan nataga epen endilisinai nataga wambota aman dembinai king Deviti. Ea' dei' Ambal Bu'unai Godi nawalapana alihina ma pepel Godi, anan Nogalomana Ananinai endilisi. Ambal anama nafelona nohafel hi'agif wapoti'.
45001005	Lagof Jisasi atom God nagiambame nanda'e la'ifiwi anda' maol aposela afela agel Jisas Kraisi lu'una. Anan nanda'am na'ama ma anona nemaf amam nematawa hiesi sembale'efana sila basef ananimi.
45001006	Ipe' wapoti' pape paloma amam nematawa isima Kraisi. Ipe' pame' fala Jisas Kraisi ea' pailana pape Ananipei.
45001007	Ipe' epes Romipei, God okom nainailipa nofalepa pape amam nematawa Ananipei etipa. Ae' anda' basef amama mafi'mipei. Ae' a'i God Ahalomapa ape'inai noloma Dembinai ape'inai Jisas Krais migiambamepa monda'epa la'ifipa opalef ipe'imi mope awanem.
45001008	Ae' a'i ata' ili' i'i basef amama. Ae' anifela God ae'anai ma agel Jisas Kraisi, anifelona ma ipe' wapoti'. Dei' main, esis etap gani hiagoma sa'i basef amama ma ipe' pembale'efana.
45001009	-
45001010	God nogawa maina nemaf anda' betenanai okom ae'anai napoma ipe' anda'mepa beten. Ae' anda' maol Godi aloma okom ae'anai si'ina awalipasa basef bu'wami ma Nogalomana ananinai. Beten ae'anai nape na'ama. Fowa' nimeguf hiami ahali'ana ma efo'o ietilipa. Owa'etin. Dei' wapoti' ahali'ana ma Anan ni'i awi, a'i nonda'me anona eaf efo'o ietilipa.
45001011	Ae' okom na'i endilisi ma anona nemaf efo'o ietilipa ma enda'epa petaga la'ifipa ease'epa anom amamaga bu'wami Ambal Godi nasi'ipam etini.
45001012	Amama na'ama. Ae' a'i bale'ef ae'anai nigiambama ipe' ea' bale'ef ipe'inai nigiambama ae' nenda' ae' etaga la'ifiwi. Amama monda'apa motaga la'ifipa opalef ape'imi na'ama etin.
45001013	Ae' a'i ipe' alupipei ata' pegawa nimeguf hiami ae' a'i efe'mago ipe' ea' afi'i ataga dei'. Ea' anom amamaga mahopa eafa ae'. Fowa' ae' agiambama enis epes owa' Judaisi sape anagoni sataga Kristen saitu la'ifis. Ea' dei' a'i ata' igiambama ipe' wapoti' si'i agiambama esis.
45001014	Ae' wiaf notaome ma igiambama epes hiesi sombale'efa Krais. Wiaf anama na'ama. Krais natalowe maol lu'unai dei' ae' egwamana igiambama epes isima hiesi ma sogawa waf bu'unai Godi. Epes gawaisi soloma isima gawa a'asi wapoti'.
45001015	Amama atom dei' opaf ae'anai nohafel endilisi ma ewalapa basef bu'wami Godi ma ipe' epes Romipei wapoti'.
45001016	Ae' ina umbamahe ambal aona ewalipasa basef bu'wami Godi, owa'. Ae' embale'efa basef amama bu'wami la'ifiwi endilisi. Dei' main, amama pepel Godi nofa' emi egafis seambale'efanai sotanimani. Esis Juda sembale'efana sali' ea' ipe' hipei owa' Judaipei pagi'.
45001017	Dei' main, basef amama bu'wami Godi ma'ipapa waf bu'unai ananinai. Anama na'ama. I'i ape' mombale'efa Jisas la'ifipa endilisi, God ni'i ape' bo'wepa andeande'. Ina anona eafa ape' meataga bo'wepa andeande' ma naep ananimi, owa'etin. Bale'ef atona. Eaf si'i Baibel na'i, “Emi egafis sembale'efa Godi, Anan ni'i esis bu'wasi andeande' sope namusi la'ela'ef.”
45001018	Dei' owagama wapoti' okom numbutinai Godi nape nafi'i heven notaga nondawalap alihina ma waf hianai aonai epes sanda'anai. Anan nogwamasa nimanimi lu'wami ma epes isima hiesi sowa' alafugaha waf bu'unai Ananinai sanda' waf aonai dei' sahagofa basef endilisimi Ananimi.
45001019	Dei' main, waf hianai Godi ina nandambaho', owa'. Maina waf dende' ma gawa epesi God nihi'ambasana nataga alihina nandawalap.
45001020	Fowa' dambadamba God nanda' amamaga hiami mataga nogota anama nafi'i nataga dei', esis sati amamaga anan nanda'ami. Amamaga amama esis wilama sogawa ma anona waf hianai Godi esis owa' la'ifisa seatolona naepi. Amama na'ama. Esis satolona endilisi waf Godi ofagena, Anan Dembinai nikila' amam dambami hiami mape etapi. Esis sati waf anama naloma pepel lu'unai Ananinai nape la'ela'ef. Ea' amama atom dei' esis ina anona eafa sondahali' sombaho'a waf aonai esis sanda'anai sie'i, “Afa' owa' ogawae.” Owa'etin.
45001021	Esis sogawa God nape ea' esis ina sogawa sa'i Anan bu'unai endilisi ma sosa'ma agel Ananinai lu'una o sinifelona, owa'. Ukup asasimi mapoma amamaga falafumi atom ea' opalef asasimi ina mataga andeande', owa'. Mataga aom endilisi.
45001022	Esis aligah maso'as sa'iam sa'i, “Ape' mogawai,” ea' esis sataga ukup mahaga magaola waf bu'unai.
45001023	Ea' sase'ana alafugaha God owa' neaga'i naloma agel lu'unai Ananinai. Esis ina sanda' lotumana sanifelona, owa'. Sambala lawah maim falafumi atom mataga god baso'omainai asasinai mandati si'i amiguf, mafis, iguf maim maloma epes owa' seape namusi la'ela'efi, ea' sanda' lotumam sanifelom.
45001024	Esis sandaiwa'ma God sowa' alafugahana. Amama atom dei' Anan nakwaha esis ea' ukup asasimi mohafel la'ifim manda'as sanda' waf hianai aonai. Sanda so'a waol sahambombaga alop asasinai.
45001025	Dei' main, esis ukup maso'asa basef Godi endilisimi ea' sagi'ma basef baso'maimi atom maho'ofa basef endilisimi Ananimi. Ea' sanda' lotuma amamaga amama God nanda'ami, ea' Anan, sesambalona. God Anan bu'unai ofagonama amamaga amama hiami, ape' mafela agel ananinai lu'una la'ela'ef endilisi.
45001026	-
45001027	Ea' God nakwaha esis saila ukup epesi atoma sanda' waf aonai ambagof aomanai. Sanda' waf anama aonai naho'ofa waf daso'amainai. Nematawa waila waf ikiakanai waloma anowa nematawa. Anom amam wapoti' manda'am na'ama etin. Ukup amamumi mohafel endilisi maimaila anom amam malomam monda' waf aonai. Ea' waf anama nahambombaga ukup maloma alop amamunai mandahama waf aonai amam manda'anai.
45001028	Ukup asasimi atom sandaiwa'ma sembale'efa God. Amama atom dei' nape natilis saila ukup awami asasimi atoma sanda' waf naninani aonai owa' andeande'ma epes seanda'anai.
45001029	-
45001030	Esis sanda' waf hianai naninani aonai nape si'ina ma esis. Ukup mohafel maimaila sofa' amamaga hiami ma esis etis. Waf aonai agufuma anama. Ukup kowalepa amamaga bu'wami awami, ukup aoma soha enis epes, saha enis epes saga', migimigah sambaso'ama sofa' anom amamaga enis epesi ea' sanda' maola saha epes. Waf anama aonai asi'ina endilisi ma esis. Ea' sanda'ipama sa'i basef sawalapama sola'masa basef enis epes ma naep epes hiesi. Esis sataga naumbih saloma God, sa'i basef la'ifimi safela agof asasimi atom. Ukup mandanda' ma waf naninani aonai dambainai. Ea' sosambala basef mamasasi.
45001031	Esis ina sagawa waf bu'unai ea' sa'i basef andeande', ea' ina saila basef amama asasimi andeande', owa'. Esis ina ukup maimaila enis epes satilis uwahipis, owa'.
45001032	Basefa mi'uli Godi bu'unai na'ama na'i, “Epes sanda' waf na'amainai esis soga'.” Epes isima sogawa mi'uli anama, owa'etin. Sanda' waf anama aonai atona. Ea' ina sanda'ana etin, owa'. Safela agofa enis epes sanda' waf anama aonai sandanifamas.
45002001	Ipe' emi egafipa pa'i enis epes sanda' waf aonai, ofagema ipe'imi atom. Peme', ipe' pa'i basef na'ama, ipe' wapoti' panda'am si'i esis sanda'am. Dei' main, isima ipe' pa'i basef na'ama, ipa panda' waf aonai si'i pa'i esis sanda'anai.
45002002	Ape' mogawa God anona nemaf nonda' kotima epes sanda' waf anama aonai ma basef endilisimi atom.
45002003	Ipe' emi egafipa pa'i enis epes sanda' waf naninani aonai, ipe' wapoti' panda' waf anama. Dei' ipe' ukup mape ma'imama? Ipe' anona nemaf la'ifipama pindihi'ama basef God nonda' kotimasami pefa' pefe'? Owa'etin.
45002004	God nanda'epa andeande' endilisi, ea' ata' nape nohafepa nogota launai, ina nagwamepa waf aonai nase'epa nimanimi ulal, owa'. Waf anama bu'unai Godi ipe' ukup ma'i falafunai? Anan nanda'mepa waf anama bu'unai ma ata' pemboma opalef. A'i ipe' pegawa amama?
45002005	Ipe' pesambala basefi, dei' ina ata' pamboma opalef, owa'. Ipe' petagama nimanimi lu'wami mupei'ipa. Ama nemaf okom wandafunai Godi notaga alihina ma kot nowaloga epes hiesi ma basef endilisimi ananimi.
45002006	“Nemaf anama anan nowalogamasa waf epesi atona etin, nogwamasana nondahama waf esis sanda'anai.”
45002007	Enis epes sape la'ifis la'ela'efa waf bu'unai sagolopa eafa sofa' agof lu'wami, siti nafifili ma sope andeande' la'ela'ef. Epes isima God anona nemaf nonda'as sope andeande' la'ela'ef.
45002008	Ea' enis ukup mapoma esis etis sowa' alafugaha basef endilisimi saila waf aonai. Epes isima anona nemaf God okom wandafuna endilisi nindaiwa'masa waf aonai esis sanda'anai.
45002009	Epes isima hiesi sanda' waf aonai anona nemaf nimanimi lu'wami motagamas. Esis Juda sili' ea' isima owa' Judaisi wapoti' sigi' solomas.
45002010	Ea' God anona nemaf nose'asa pe bu'unai ma nafifili noloma agof lu'wami moloma opalef awanemi epes isima hiesi sanda' waf bu'unai. Esis Juda sili' ea' isima owa' Judaisi sigi'.
45002011	Dei' main, Anan nowaloga epes hiesi ma ikwaf bu'unai atona.
45002012	Anan okom na'i na'ama. Emi egafis owa' seagawa mi'uli God fowa' naso' Mosesanai, esis sanda' waf aonai, anona nemaf higililas. Ea' epes Juda sogawa mi'uli anama ea'i ma dei' sanda' waf aonai, anona nemaf nowalogasa mi'uli anama atona.
45002013	Ina epes isima same' mi'uli etini sataga bo'wes andeande'ma naep Godi, owa'. Emi egafis same' basefa saila mi'uli anama, amama atom anona nemaf God ni'i esis bo'wes andeande'.
45002014	Epes isima ina Judaisi, waf asasinai na'ama. Esis mi'uli a'as, ea' maina nemaf saila basef mape nomon opalef asasimi, waf anama nataga si'i mi'uli asasinai. Esis mi'uli Godi a'as, ea' endilisi saila waf anama ma opalef asasimi.
45002015	Waf anama asasinai nihi'ambapa basefa mi'uli anama mape ukup asasimi. Ea' basef mape opalef asasimi nomon, amama wapoti' mihi'ambapa na'ama etin. Dei' main, ukup asasimi ma'iam mihi'ambas alihim na'ama. Anom nimeguf manda' kotimasa waf aonai esis sanda'anai ea' anom nimeguf ukup asasimi ma'i andeande' na'ama etin si'i waf esis sanda'anai.
45002016	Amama anona nemaf motaga na'ama etina nemaf anama God nowaloga waf hianai epes hiesi sanda'anai. Nemaf anama Anan ni'i wila ma Jisas Krais nope dembinai nogwaloga waf hianai asasinai nandambahi'i noloma basef sa'iam sambahe'ami. Basef bu'wami Godi ae' awalapami amama atom.
45002017	Ipe' pefala pa'i ipe' Juda pembale'efa mi'uli anama fowa' God naso' Mosesanai la'ifipa nigiambamepa pihi'ama okom wandafunai Godi. Ea' ipe' pefela agof ipe'imi pa'i, “Ape' mogawa God endilisinai.”
45002018	Ea' ipe' pegawa okom God na'i penda'ana ma pila waf mi'uli anama ma ukup mi'i waf bu'unai pilana.
45002019	Ipe' pegawana pa'i ipe' epes pegawa basef Godi ma pi'ipa epes isima naep maso'asi ea' pape si'i nagwapina epes isima sape akoti ma pihi'ambas.
45002020	Ipe' epes gawaipei pawalipa isima gawa a'asi saloma enis epes owa' Judaisi sape si'i awasi ata' sa'wisi. Dei' main, ipe' pegawa pa'i basef endilisimi hiami maloma gawa hianai nape mi'uli anama pelafana pegawana.
45002021	Basef amama atom hiami mali'i dei' motanima mila ipe'. Ipe' pawalipa enis epes ea' ipe' owa' ata' pili' piwalipa ipe' etipa? Ipe' pawalipasa basef enis epes pa'i, “Ipe' ina penda' wal, owa'”, ea' ae' a'i ipe' wapoti' panda' wali?
45002022	Ipe' pawalipasa basef ma enis epes pa'i, “Ipe' ina pehambombaga waf daso'amainai, owa'.” Ea' ipe' wapoti' panda' waf anama aonai? Ipe' pandaiwa'ma god baso'omainai ea' pakowalopam amamaga ma'oh ifagw epes sanda' lotuma god anama baso'omainai. Na'ama ina andeande', owa'.
45002023	Ipe' pefela agof ipe'imi atom lu'um pa'i, “Ape' mogawa mi'uli Godi fowa' naso' Mosesanai.” Ea' ipe' pimbisila' mi'uli anama panda' waf anama atona dei' pahambombaga agel Godi.
45002024	Waf ipe' panda'anai aona si'i basef mail buki ma'iam ma'i, “Ofagema ipe' Judai atom, dei' esis owa' Judaisi sa'i basef sanda' agel Godi findiwana.”
45002025	I'i ipe' Juda pembale'efa mi'uli anama God fowa' naso' Mosesanai pilana endilisi, waf anama patopa' alopanai bu'unai. Ea' i'i ipe' pimbisila' mi'uli anama, petaga si'i epes owa' Judaisi ea' petaga na'ama etin si'i ipe' owa' peatopa' alopi.
45002026	Epes isima owa' Judaisi seatopa'masa alopi, esis sape na'ama. I'i esis sila waf anama hianai bu'unai ma mi'uli anama, nambimb sogawa God sotaga si'i isima satopa'mas alopi ma naep Godi.
45002027	Endilisi esis owa' Judaisi nambimb sofa' basef mila ipe' Juda. Dei' main, ipe' pegawa mi'uli anama Godi nape buki ea' patopa' alop ipe'inai ea' pimbisila' mi'uli anama. Ea' esis isima owa' seatopa' alopi saila mi'uli anama.
45002028	I'i ipe' epes Judaipei patopa' alop atona, ipe' ina Juda endilisipei, owa'. Ea' waf anama patopa' alopanai ina waf endilisinai ma ipe', owa'.
45002029	Ipe' epes hipei Juda. I'i opalef ipe'imi motaga dambaim, ipe' Juda endilisipei. Waf patopa' alopanai, God nanda'ana opalef ipe'imi nomon. Amama ina matagama basefa mi'uli nail buki, owa'. Ambal Godi atona nanda'am. Emi egafis senda'am na'ama, esis agof a'asa naep epesi. Ea' esis agof lu'uma naep Godi atom.
45003001	Dei' esis Juda sikila' enis epes owa' Judaisi ma maina waf bu'unai? Maina waf bu'unai natagama waf anama satopa' alopanai?
45003002	Waf bu'unai hianai natagamana. Waf nali'i anama. God nali' nase'asa basef Ananimi endilisimi atom esis Juda ma sumafiam silam.
45003003	Endilisi, enis ina sombale'efa basef amama andeande'. Ea' dei' ata' si'i main? A'i waf anama aonai esis sanda'anai anona nemaf nonda' God nokwaha basef endilisimi Ananimi?
45003004	Owa'etin. Ape' mi'i basef mi'i, epes hiesi sambaso'ami, ea' God atona na'i basef endilisimi la'ela'ef nanda' maol andeande' si'i Baibel na'iam, “Amam nematawa hiesi seme' basef ine'imi si'i endilisimi atom. Nemaf anama enis epes si'i sonda'mena basef, ine' nikila'as.”
45003005	-
45003006	Dei' i'ipipa anom basef ape' epes ukup ma'iami. Basef amama na'ama. Dei' ata' mama? I'i waf aonai ape' manda'anai nawalapa waf bu'unai Godi nataga alihina, ape' nambimb mi'iam mi'imama? Mi'i God nanda' waf aonai okom wandafunai nogwamapa waf aonai ape' manda'anai? Owa'etin. I'i God nonda' waf aonai, dei' Anan nowaloga waf amam nematawa hiesi sanda'anai ma main? Owa'etin.
45003007	Enis epes ukup ma'i etin sambaso'am sa'i na'ama sa'i, “I'i epes hiesi siti waf aonai ape' manda'anai noloma waf Godi endilisinai ma sowalogana, sogawa waf Godi nikila' waf ape' manda'anai. Ea' waf ape' manda'anai nawalapa agel Godi lu'una. Ea' na'ama God ina nambimb nogwamapa waf aonai ape' manda'anai, owa'.” Owa'etin. Epes isima sambaso'ami.
45003008	I'i ape' mila basef amama baso'maimi, mefe' mefe' mi'i, “Awi, ape' monda' waf aonai ma muwalapai waf bu'unai Godi.” Endilisi, enis epes sambaso'am sa'i basef findiwama ae' sa'i ae' a'iam na'ama. Owa'etin. Epes isima sa'i basef amama, anona nemaf God nogwamasa waf aonai esis sanda'anai.
45003009	Dei' si'i main? Basef amama do'okimi ma'i main? Ma'i ape' Juda mikila' enis epes owa' Judaisi ma waf bu'unai? Owa'etin. Ae' ihi'ambepa basef ea', waf aonai nase'ala ape' hiapai, esis Juda saloma isima owa' Judaisi wapoti'.
45003010	Baibel na'i na'ama na'i, “Ina enin epen bo'wen andeande' nape, owa'etin.
45003011	Ina enin epen negawa waf bu'unai. Ina enin epen nanda' maol nagolopa God, owa'.
45003012	Epes hiesi sololama eaf bu'unai sataga epes sanda' waf aonai. Ina enin epen nanda' waf bu'unai, owa'. Ina enin atitin bo'wen.
45003013	Malogof asasimi mandahama si'i hi'agilif sawa epes saga'i, mindihianama alihim mape. Esis sa'i basef hiami baso'maimi maloma basef hiami mamumami ma sahambombaga enis epes si'i numbut nape igufi naha epes saga'i.
45003014	La'ela'ef ukup asasimi wandafum endilisi sa'i basef awami atoma sase'a nimanimi enis epes.
45003015	Esis mehip saha enis epes saga'.
45003016	La'ela'ef sahambombaga epes hiesi sase'asa nimanimi hiami.
45003017	Opalef asasimi ina mape awanem seape opalef atifim soloma enis epes, owa'.
45003018	Esis ina ukup maimaila God umbamahasana ma saila waf Ananinai, owa'.”
45003019	Ea' dei' ape' mogawa maim basef Godi mape mi'uli Anan fowa' naso' Mosesanai na'i ape' Juda mope owina mi'uli anama milana. Ea' ina la'ifipa mailana andeande', owa'. Ea' ina enin epen la'ifina ni'i, “Ae' epen bu'uwei andeande',” owa'etin. Ape' epes hiapai ganima hiagoma, ofagema mapoma ape' ma naep Godi anona nemaf nowaloga ape' nowalapa waf aonai ape' manda'anai.
45003020	Dei' main, waf anama maila mi'uli anama, owa' enin epen atitin anona nemaf nefa' agel epen bu'unai andeande' ma naep Godi, owa'. Mi'uli anama nihi'ambapa waf aonai ape' manda'anai.
45003021	Ea' dei' waf bu'unai Godi nataga alihiguma nandawalap. Anama ina nataga nagi'ma waf saila mi'uli fowa' gani God naso' Mosesanai, owa'. Anama nataga anona eaf na'ama. Basef hiami Godi mail buki mawalapai waf anama. Anom mail mi'uli anama God fowa' naso' Mosesanai ea' anom amam profet hiami manda'anai.
45003022	Waf anama na'ama. Emi egafis sembale'efa Jisas Kraisi, isima God nofalas na'i epes bu'wasi. Ea' ape' epes hiapai mombale'efa Kraisi, God nanda'apa na'ama etin, esis Juda saloma isima owa' Judaisi wapoti'.
45003023	Ape' epes hiapai manda' waf aonai mumbisila' mi'uli Godi ea' ina la'ifipama anona nemaf muti mafifili bu'unai Ananinai, owa'.
45003024	Ea' God nati ape' uwahipipa nandahomapa. Ape' mombale'efa Krais Jisas ea' God na'i ape' epes bu'upai. Ape' ina mase'ana anom amamaga matalona, owa'. Anan nagiambamapa ma Krais Jisas ea' natagahepa natalapa ma mape wafifipa.
45003025	God nihi'ambasana Krais Jisas alihina ma amam nematawa hiesi na'ama. Anan naga' esimbel ananimi malo mali'amona okom wandafunai Godi ma nakwaha waf aonai emi egafis sembale'efanai. Ga' Krais Jisasi atona dei' God nihi'ambapa waf bu'unai na'ama. Fowa' nanda' esis amam nematawa sa'osa'ombemas ea' ina nogwamasa waf aonai esis sanda'anai, owa'.
45003026	Anan nanda'am na'ama ma nogwamasa waf aonai esis sanda'anai ma dei' nihi'ambapa waf bu'unai ananinai nataga alihiguma. Amama atom dei' ape' mogawa Anan bu'unai endilisi na'i emi egafis sembale'efa Jisasi sataga epes bu'wasi.
45003027	Ea' dei' ape' eaf a'apa ma mefela agof ape'imi atom lu'um, owa'. Eaf anama ea' naso'. Main de'im mahefa eaf anama? A'i waf anama maila mi'uli God naso' Mosesanai? Owa'etin! Waf mombale'efa Jisasanai atona nahopa eaf anama.
45003028	Ape' mogawa emi egafis sembale'efa Jisas atona, God na'i esis sataga epes bu'wasi andeande'. Ea' esis ina saila mi'uli anama God fowa' naso' Mosesanai, owa'.
45003029	Dei' mama? A'i God Anan Dembinai esis Judai atona? Owa'etin. Anan Dembinai esis isima owa' Judaisi wapoti'.
45003030	Dei' main, God anan anama atona. Anan na'i basef atifim mafe'ma epes hiesi. Emi egafis sembale'efa Krais Jisasi, nambimb God ni'i esis epes bu'wasi andeande, esis Juda saila waf satopa' alopanai saloma isima owa' Judaisi wapoti'.
45003031	Amama atom dei' bale'ef anama ape' ina mi'i ape' matopa' basefa mi'uli anama God fowa' naso' Mosesanai, owa'. Ape' mombale'efa Krais Jisas dei' mawalapa basef ofagema ma mi'uli anama.
45004001	Ape' mi'i basefa Abraham akunamapa ape' Judai mi'imama? Anan nanda' maina God na'i anan epen bu'unai?
45004002	Endilisi Abraham ina nataga epen bu'unai ma nanda' maol bu'unai, owa'. Ea' ina nafela agel ananinai lu'una ma naep Godi, owa'. Anan nembale'efa God na'i epen bu'unai.
45004003	Baibel na'iam na'imama? Na'iam na'ama na'i, “Abraham nombale'efa God ea' God nati bale'ef ananinai na'i anan epen bu'unai.”
45004004	Ape' mogawa epes sanda' maoli ma sofa' amamaga ma maol sanda'anai, amamaga amama ina mi'iam mi'i mofa'am etin si'i presen, owa'. Amama amamaga satopa' maolami.
45004005	Na'ama God ina nati maol bu'unai epes sanda'anai ma ni'i esis epes bu'wasi, owa'. Anan nati emi egafis sembale'efana la'ifisi ma nefalas sanda' waf aonai sataga epes bu'wasi. Ea' God nati bale'ef asasinai dei' na'i esis epes bu'wasi.
45004006	Fowa' Devit wapoti' nanda' anom basef mail buk Baibela emi egafis God natilis na'i epes bu'wasi, isima sandanifel. Esis ina sanda' maol, owa'. Sembale'efana etin dei' na'i esis epes bu'wasi.
45004007	Devit nanda' basef amama na'i, “Emi egafis God nakwaha waf aonai esis sanda'anai, epes isima sandanifel.
45004008	Emi egafis Dembinai owa' okom nopoma waf aonai esis sanda'anai isima sandanifel.”
45004009	Epes isima Devit na'i sandanifel, epes isima satopa' alopi etis? Owa'etin. Isima owa' seatopa' alopi wapoti'. Dei' main, do'ok ae' a'ipipa Baibel na'i na'ama na'i, “Abraham nembale'efa God ea' God nati bale'ef ananinai na'i anan epen bu'unai.”
45004010	Dei' Abraham nape na'imama God okom napomana na'i epen bu'unai? Anan nali' natopa' alop ea' o ata' owa' neatopa' alop? Anan ina dei' natopa' alopa God na'i anan epen bu'unai, ata' owa'.
45004011	Fowa' gani Abraham nali' nembale'efa God nofalana epen bu'unai. Ea' nagi' natopa' alop. Waf anama natopa' alopanai anona ikwaf God nihi'ambana na'ama na'i nemaf anama ata' owa' neatopa' alopanai God na'i anan epen bu'unai. Amama atom dei' anan nataga akunamas epes hiesi sombale'efa Godi owa' seatopa' alopi. Esis sembale'efa God atona dei' nofalas epes bu'wasi.
45004012	Ea' anan akunamas epes isima Juda satopa' alopi wapoti'. Ea' esis ina satopa' alop atona, owa'. Esis saila bo'wagah Abrahami sombale'efa God si'i fowa' anan nembale'efana nogota anama ata' owa' neatopa' alop.
45004013	Fowa' gani God na'i basef endilisimi atom naloma Abraham na'i, “Ae' anona nemaf ese'ena etap hiagoma ine' neloma esis bafasena akusena ine'isi wapoti'.” Na'ama Abraham ina naila mi'uli anama God na'i noso' Mosesanai ma dei' na'i basef endilisimi nalomana na'ipana basef amama, ata' owa'. Abraham nali' nembale'efa God dei' nofalana epen bu'unai na'ipana basef amama.
45004014	Anom basef ma'ipapa amama mali'i na'ama ma'i, I'i epes sila mi'uli Godi ma sofa' amamaga amama God nease'asami, anona nemaf waf anama mombale'efa Godi nowala ea' basef endilisimi amama God na'iam nalomas wapoti' owa' la'ifim, owa'.
45004015	Dei' main, mi'uli anama nawalapa okom wandafunai Godi ma nose'as nemanimi isima sosambala basefa mi'uli anama. I'i ape' owa' mila basefa mi'uli anama, God okom wandafunai napomapa. I'i mi'uli anama owa', God ina ni'i epes sumbisila' mi'uli anama satopa'ana, owa'.
45004016	Abraham nembale'efa God. Amama atom dei' God na'ipana basef amama endilisimi atom bu'wami ma ape' mogawa endilisi God na'ipas basef amama wapoti' na'i ape' hiapai bafalomapa Abrahami, nase'apam etin si'i presen. Ina nase'asa epes isima saila mi'uli anama atona, owa'. Emi egafis sembale'efa God na'ama etin si'i Abrahami, esis wapoti'. Anan nali' nembale'efa God nataga bafalomapa nali' endilisi ma ape' hiapai emi egafipa dei' magi' membale'efa God.
45004017	Si'i Baibel na'i, God fowa' gani na'ipa Abraham na'i, “Ae' enda'ena nepe bafalomasa epes hiesi.” Abraham anan bafalomapa ape'inai ma naep Godi. Anan nembale'efa God atona nase'asa ambal namunai epes saga'i, ea' nofala amamaga hiami ata' owa' meatagai si'i mataga mape ea'.
45004018	Abraham ina dei' nati amamaga amama God na'ipanam na'i neanda'ami. Ea' anan nembale'ef endilisi si'i natolom ea'. Amama atom dei' nataga “Bafalomas esis amam nematawa hiesi.” Si'i fowa' God na'iam na'i, “Anona nemaf owagama epes hiesi wambota ine'inai sotaga na'ama.”
45004019	-
45004020	Abraham hagona felefele'ma afagof 100-peleim, alop ananinai nowafa si'i naga'i. Ea' waulu'mana Sara hage'w wapoti' asa'w ina la'ifikwa kola awasi, owa'. Abraham okom napoma amama, ea' bale'ef ananinai ina nowala, owa'. Anan nembale'ef la'ifina ma basef God na'i endilisimi nalomana ma amamaga anona nemaf migi' meatagai. Bale'ef atona nanda'ana la'ifina ea' nafela agel Godi lu'una.
45004021	Anan nembale'efa God endilisi ma nogawa Anan la'ifinai ma nonda'am na'ama si'i fowa' na'i nonda'ama basef amama endilisimi.
45004022	Amama atom God okom napoma bale'ef ananinai ea' na'i, “Anan epen bu'unai.”
45004023	Fowa' anona profet nanda' basef amama mape Baibeli ma'i na'ama ma'i, “God okom napoma anan epen bu'unai.” Amam profet ina manda' basef amama ma Abraham atona, owa'.
45004024	Manda'ama ape' wapoti'. Ape' membale'efa God nafela Jisas Dembinai ape'inai nohafel hi'agif. Amama atom God nati bale'ef ape'inai ea' na'i ape' epes bu'upai.
45004025	God nasapa' Jisas nafi'i naga'ma nakwaha waf aonai ape' manda'anai. Ea' nafelona hi'agifa na'i ape' epes bu'upai.
45005001	Basef ofagema mape mali'i amama, bale'ef ape'inai atona dei' God nofalapa epes bu'upai. Amama atom dei' Dembinai ape'inai Jisas Krais nanda'apa mape opalef etifim awanem maloma God.
45005002	Anan atona eafa ape' mombale'efana mope nomona okom Godi nainaila ape' endilisi nandahomapa nefa'apai dei' mape andeande'. Ape' mogawa endilisi mape mohafa anona nemaf God nofa'apa mope molomana miti nafifili Ananinai. Bale'ef anama nanda'apa mandanifel ma amama.
45005003	Ape' ina mandanifela amama atom, owa'. Ape' mandanifela nimanimi meatagamapa wapoti'. Dei' main, ape' mogawa mofa'ama monda'apa la'ifipa.
45005004	I'i ape' mitu la'ifipama amamaga amama meagwamba ape'i, God ni'i aho'mapa. Amama atom dei' ape' mogawa endilisi Anan naila basef ananimi andeande' ma nigiambamapa mope mohafa nafifili pepel ananinai anona nemaf neatagai.
45005005	I'i ape' mogawa endilisi na'ama, bale'ef ape'inai ina anona nemaf hegililana, owa'. Dei' main, God nase'apa Ambal Bu'unai Ananinai ea' waf okom nainailapa nape lu'una opalef ape'imi.
45005006	Amama na'ama. Fowa' ape' ina la'ifipa ma monda' waf bu'unai, nogota anama God nandandepana Krais naga'ma ape' mowa' alafugaha Godi.
45005007	Ipe' ukup mape ma'imama? Enin epen na'i nega'ma nigiambama emi egalin na'i nila mi'uli Godi? A'i ina enis si'i a'e, owa'. Ea' i'i enin epen bo'wen endilisi, enin wila ma nega' nigiambama enin epen bu'wani.
45005008	Ape' ata' manda' waf aonai, Krais naga' nagiambamapa. Ea' dei' God nihi'ambapa okom lu'unai nainaila ape' nandawalap alihina.
45005009	Anan naga' esimbel ananimi malo dei' God nofalapa epes bu'upai. Amama atom dei' ape' mogawa endilisi Krais natagahepa ma okom wandafunai Godi.
45005010	Fowa' ape' ata' mape naumbih Godi, ea' dei' nanda'apa mataga alupipai ananipai opalef etifim malomana. Anan nanda'am na'ama ma Nogalomana Ananinai naga'ma ape'. Amama atom dei' ape' mape alupipai Godi mogawa endilisi Krais nape namona ma anona nemaf nofa'apa motanimani mofe' molomana mope.
45005011	Ea' ina amama atom, owa'. Ape' mandanifel ma God. Dei' main? Fowa' ape' mape naumbih Ananipai ea' dei' Dembinai ape'inai Jisas Krais nali'amona naumbih ape'imi nanda'apa mataga alupipai malomana. Ea' dei' mandanifel ma Anan.
45005012	Ape' mogawa amama. Aman atotona nali' nanda' waf aonai, dei' waf aonai nape opalef amam nematawa etapasi hiesi. Ea' dei' waf aonai nefa'ai ga' nafi'i, dei' ga' naha epes hiesi saga'. Dei' main, epes hiesi sanda' waf aonai.
45005013	Fowa' gani nogota anama God ata' owa' nose'anai mi'uli Ananinai Moses, waf aonai nali' nataga nape etap anae'. I'i basefa mi'uli anama owa'etin, dei' God ina nawaloga epesa waf aonai esis sanda'anai, owa'.
45005014	Ea' ga' nataga nape nogota anama Adami nafi'i nataga nogota Mosesi. Epes isima hiesi ina sogawa mi'uli God fowa' naso' Mosesanai, owa'. Ea' ga' natagamas saga' hi'alas. Fowa' God nase'ana mi'uli Ananinai Adam, ea' Adam natopa'ana. Enis epes ina satopa'ana si'i Adam natopa'ana, owa'. Ea' ga' natagamas saga' wapoti'. Aman anama Adam nanda' ikwafa aman anona nemaf neatagai.
45005015	Waf God nandahomapa anai ma Jisas Krais naloma waf aonai Adam nanda'anai ina na'ama etin, owa'. Aman anama Adam atotona nanda' waf aonai, dei' nanda' epes hiesi saga'. Ea' God nandahomapa, waf anama nataga lu'una endilisi ma aman atotona Jisas Krais. Ea' ape' dei' mofa' amamaga amama presen Godi nikila' ga' anama ea' nataga lu'una endilisi ma nandahoma epes hiesi.
45005016	Waf bu'unai God nandahomapa anai anama ina nape etifigin naloma waf aonai aman anama atotona nanda'anai, owa'. Aman anama nanda' waf atotona aonai. Ea' God nawalogapa epes hiapai na'i, “Ipe' awepa hi'alepa endilisi.” Ape' manda' waf aonai hianai ea' God okom nainailapa nandahomapa na'i ape' epes bu'upai.
45005017	Aman anama atotona nanda' waf aonai. Amama atom dei' ga' nataga ma epes hiesi ma aman anama atona. Ea' maol aman anama atotona Jisas Krais nanda'anai lu'una endilisi nikila' ga' ma nagiambama epes isima hiesi. Epes isima owagama sope namisi ma sope dembesi si'i king. Epes isima God nandahomas endilisi.
45005018	Dei' ape' mape na'ama. Fowa' waf aonai atotona nanda' ape' hiapai higilalapa. Ea' na'ama etin waf bu'unai atotona natagahepa ma waf aonai nanda'apa dei' mape namepa.
45005019	Aman atotona nosambala basef Godi dei' ape' hiapai mape manda' waf aonai. Ea' na'ama etin aman bu'unai atotona naila basef amama andeande' dei' ape' hiapai mataga epes bu'upai ma naep Godi.
45005020	Ea' mi'uli anama God fowa' naso' Mosesanai natagama esis sogawa waf esis sanda'anai aona satopa' mi'uli anama. Ea' esis ina sakwaha waf anama aonai, owa'. Sanda'ana hianai endilisi. Ea' eaf God nandahomasanai nataga lu'una endilisi ma esis.
45005021	Fowa' waf aonai nataga lu'una ma ape' hiapai dei' maga'. Ea' dei' waf God nandahomapa anai nikila' waf anama aonai. Anan nandahomapa ea' nofalapa amam nematawa bu'upai ma mofa' ambal namunai nape la'ela'ef ma Dembinai ape'inai Jisas Krais.
45006001	Enis epes sambaso'mas sa'i na'ama. Sa'i ape' monda' waf aonai la'ela'ef ma waf God nandahomapanai notaga lu'una. Ape' mi'iam na'ama o owa'?
45006002	Owa'etin. Waf aonai atotona, dei' ape' maga'. Dei' maina ape' ata' monda' waf aonai atona? Owa'etin, hapainai.
45006003	Ipe' pegawa ape' emi egafipa mofa' baptaisa mape la'ifipa maloma Jisas Krais mofa' baptaisa ga' Ananinai.
45006004	Baptais anama ape' la'ifipa maloma ga' Jisasi, God nawapa maloma Krais hi'agif. Pepel bu'unai Ahalomanai atona nafela Krais nohafel hi'agif. Ea' na'ama etina ape' mohafel wapoti' mape la'ifipa manda' waf dambainai ma ambal namunai etap anae'.
45006005	Ape' la'ifipa maloma Kraisa ga' anama ananinai si'i Anan naga'. Ea' na'ama etin anona nemaf ape' motaga la'ifipa mohafel wapoti' molomana.
45006006	Ape' mogawa opalef apimi ape'imi maga' mail lawag usi'inai tu'wanainai maloma Krais ea' God natofa waf aonai nanda' maol nape alop ape'inai. Amama atom dei' ape' ina mape owina waf aonai wapoti', owa'.
45006007	Dei' main, anona aman naga'i, ina ata' nape owina waf aonai wapoti', owa'.
45006008	Ape' maga' maloma Krais. Ea' mogawa endilisi aona nemaf mope ambal namunai molomana wapoti'.
45006009	Ape' mogawa God nafela Krais nohafel hi'agif. Amama atom Anan ina anona nemaf noga' wapoti', owa'. Ga' ina la'ifina natofa Anan, owa'.
45006010	Anan naga' nemaf atotona ma waf aonai ape' manda'anai ea' ma'um. Ga' anama atona Anan nahambombaga pepel anama ma waf aonai nafe' hi'alana. Anan dei' nape ambal namunai naila okom Godi atona.
45006011	Ea' na'ama etina ipe' wapoti' ukup mopoma ipe' pakwaha waf aonai si'i epes saga'i. Ipe' ukup mopoma ipe' pape la'ifipa paloma Krais Jisas pape namipei paloma God.
45006012	Ipe' ina pi'i aho'ma waf aonai nope notaga la'ifina numafi ipe', owa'. Na'ama waf anama aonai nohonde'epa ea' pila waf alop atonai.
45006013	Ipe' ina pese' lagof bo'wagah ipe'imi mefe'ma penda' waf aonai, owa'. Pese' ipe' pefe'ma God atona moloma ukup ipe'imi hi'ilama anan atona si'i epes sotanima sohafel hi'agif wapoti' sape namisi. Ipe' pese'ana alop wa'ana hi'ilana Goda penda' waf bu'unai.
45006014	Ipe' pegawa waf aonai ina ata' nape lu'unama ipe' wapoti', owa'. Dei' main, ipe' dei' ina ata' pape owina mi'uli anama God fowa' naso' Mosesanai ma pilana, owa'. Ipe' pape owina waf Godi atona okom nainailapa ma nandahomapa.
45006015	Ea' dei' ape' ata' monda'am mi'imama? Ape' ina mape owina mi'uli anama God fowa naso' Mosesanai, owa'. Ape' dei' mape owina waf anama God nandahomapa etin. Ea' dei' ape' monda' waf aonai? Owa'etin endilisi!
45006016	I'i ipe' pese' ipe' etipa penda' maol pepe owina aman emi, ipe' la'ifipa ma pilana. I'i ipe' pese' opalefa waf aonai, ipe' pape owina waf anama nonda'epa pega'. Ea' i'i ipe' pese' opalefa waf bu'unai pepe owina God petaga bu'upei ma naep ananimi.
45006017	Endilisi, fowa' ipe' pape owina waf aonai nanda'epa panda'ana. Ea' God nanda'epa pape owina basef ananimi pailam ea' pase'ana opalef hi'alama paila basef amama ipe' pefa'ami. Ea' ape' manifela God.
45006018	Anan natagahepa ma pepel waf aonai, dei' pataga epes panda' maol pape owina waf bu'unai natagahepa ma waf aonai.
45006019	Ukup ipe'imi ina dei' la'ifim, owa'. Amama atom dei' aila ukup ape' epesi a'iam alihim a'i. Fowa' ipe' ata' pase' alop ipe'inai wa'ana pape owina waf aonai naninani naloma waf hianai sosambala mi'uli Godi ea' nandepa panda'ana. Ea' dei' peso' alop wa'ana hi'ilana pepe owina waf bu'unai ma pepe epes Godi etipa.
45006020	Fowa' ipe' ata' pape owina waf aonai, nogota anama ipe' ata' pape peloloma waf bu'unai.
45006021	Ipe' pefa' amamaga maim bu'wami ma waf aonai fowa' panda'anai, ma dei' ipe' ambagof aoma waf anama? Owa'etin. Waf anama nawalapai ga' atona.
45006022	Ea' dei' God natagahepa ma waf aonai nanda'epa pape panda' maola anan pape owina anan la'ela'ef. Maol anama nola gwa'aimi amama. Ipe' pepe bo'wepa ananipei etipa ma pefa' ambal namunai pepe andeande' la'ela'ef.
45006023	Waf aonai nagwamasa awami ma isima sanda' maola waf aonai. Awami amama. Esis anona nemaf soga' etin higililas. Ea' God dei' nase'apai presen bu'unai etin, anama ambal namunai nape la'ela'efi ma mope la'ifipa moloma Krais Jisas.
45007001	Ipe' alupipei, ipe' pegawa mi'uli ma waf daso'amainai ea'. Ea' pegawa andeande'ma basef amama dei' a'ipipami. Nogota anama epen ata' nape namin, enin ata' nape owina mi'uli anama.
45007002	Basef ofagema ma mi'uli anama amama. I'i ano'w nemata'w kwaso' amani, ma anan ata' nopan namunai, mi'uli anama ata' newa'ana naloma akwa'w ata' sape etifis. I'i waulunama'w noga', mi'uli anama newa'asi pele'atana kwape wafifi'w.
45007003	Ea' i'i anan aman ata' nope ambal napaina ma waulu'mana kofe' kweaso' anona aman, sofala'w si'i akwa'w kwanda' waf aonai. Ea' i'i aman akwa'unai noga', mi'uli anama ina ata' newa'as etifis wapoti', owa'. Akwa'w kwandatagah kwape wafifi'w. Esis ina si'i basefa akwa'w si'i akwa'w kwanda' so'a wauli, owa'.
45007004	Ipe' alupipei ae'ipei, ae' a'i i'ipipa basef amama ofagema. Ape' hiapai mape la'ifipa maloma Krais ea' amama atom dei' maga' ea'. Dei' mi'uli anama God fowa' nase' Mosesanai ina ata' nowa'apa la'ifipa wapoti', owa'. Ape' mape la'ifipa paloma Jisas aman God nafelona nohafel hi'agif wapoti' ea' monda' maol ananinai atona.
45007005	Fowa' ata' mape la'ela'efa opalef apimi, mi'uli anama God fowa' naso' Mosesanai nafilai ukup awami ma alop ape'inai. Ea' manda' maola waf aonai nawalapai ga'.
45007006	Ea' ape' dei' maga' maloma Krais makwaha amamaga mowa'apa la'ifipa. Ea' mi'uli anama ina ata' nowa'apa wapoti', owa'. Mape wafifipa. Dei' ape' ina ata' manda' maol maila mi'uli anama amam manda'ana nail buki, owa'. Ape' manda' maola waf dambainai Ambal Bu'unai Godi nanda'anai.
45007007	Mi'uli anama God fowa' naso' Mosesanai nape na'ama. Dei' ape' ata' mi'iam mi'imama? Mi'i mi'uli atona waf aonai o owa'? Owa'etin! Mi'uli anama God fowa' naso' Mosesanai nihi'ambe maina waf aonai ofagena ma egawana. Waf anama kowalasanai nape na'ama. Mi'uli anama na'iam na'ama na'i, “Ina kowalena ma anom amamaga anona amani, owa'.” I'i mi'uli anama owa' nihi'ambe na'ama, ae' ina egawa waf aonai kowalasanai, owa'.
45007008	Mi'uli anama si'i anama eafa waf aonai nefela okom nanda' ae' kowalema amamaga hiami. I'i mi'uli anama owa'etin, ae' waf aonai a'e.
45007009	-
45007010	Fowa' gani mi'uli anama ata' owa', nogota anama ata' ape okom nase'e lolaiwi ma waf aonai. Anom nimeguf mafe'ma ea' basef ofagema ma mi'uli anama mafi'mai ae' ea' waf aonai nohafel nafe' ambal ae'anai ea' nahe aga'ma mi'uli anama. Do'ok li' God nanda' mi'uli ananinai ma nefela ambal namunai ea' ae' ine' efa' ambal namunai ma mi'uli anama, owa'. Mi'uli anama nahe aga' etin.
45007011	Dei' main, waf aonai nasopama eafa mi'uli anama ea' nambaso'me. Mi'uli anama nafela okoma ae' nihi'ambe waf aonai nahe aga'.
45007012	Ea' ape' mogawa mi'uli atona anan bo'ona andeande'. Basef amama hiami mape mi'uli anama bo'om wapoti'.
45007013	A'i mi'uli anama bu'unai nahe aga'? Owa'etin! Waf aonai atona nahe aga'. Ea' amamaga amama si'i anona eafa waf aonai nahe aga' ma waf anama aonai ofagena nataga nandawalap. Ea' mi'uli anama nihi'ambapa waf aonai ofagena, waf anama aona endilisi.
45007014	Ape' mogawa mi'uli anama nafi'i Ambal Bu'unai Godi nihi'ambapa okom Ananinai. Ea' ae' okom apinai nape ina aila okom Godi, owa'. Waf aonai nembale'e anda' maola waf anama aonai.
45007015	Ea' dei' ae' ina egawa waf ofagena anda'anai, owa'. Waf ae' okom na'ina'iana a'i enda'anai, anama ina anda'ana, owa'.
45007016	Okom ae'anai atona a'iam na'ama a'i aho'ma mi'uli anama bu'unai ma eme'ana ilana. Owa'etin. Ina ailana, owa'. Ae' andaiwa'ma enda' waf aonai. Ea' anda' waf anama atona.
45007017	Ea' ina ae' atowe anda'ana, owa'. Waf aonai nape opaf ae'anai nomon, anama atona nanda'am.
45007018	Ae' egawa opaf ae'anai nomon, ina anom nomonas bu'wami mape, owa'. Opaf anama apinai ae'anai atona nahambombage. Endilisi, ae' okom na'i enda' waf bu'unai atona, owa'. Ina la'ifiwi anda'ana, owa'.
45007019	-
45007020	Waf bu'unai okom na'i enda'anai, anama ina anda'ana, owa'. Ea' waf aonai andaiwa'ma eanda'anai, anama atona anda'ana. Ea' ae' egawa ina ae' aila okom anda' amama, owa'. Waf aonai nape opaf ae'anai nomon, anama atona nanda'e anda'am.
45007021	Amama atom dei' ati waf na'amainai nape ae'. Okom na'i enda' waf bu'unai, ea' waf aonai nape opaf ae'anai na'ipi anda'am.
45007022	Okom atona ae'anai dei' nainaila endilisi mi'uli anama God fowa' naso' Mosesanai andanifamana.
45007023	Ea' ati anona waf nape alop si'ina wa'ana ae'anai nomon. Ea' waf anama napa' naloma mi'uli anama nape okom ae'anai. Waf anama atona nape alop wa'ana ae'anai nembalo' ae' nanda'e anda' maola waf anama aonai.
45007024	Ea' uwahipiwi! Ae' epen danifel a'e, okom nimaninaiwei. Emi egalin netagahowe ma opaf apinai dei' nahe aga'i?
45007025	Ae' anifela God! Anan atona nanda' Jisas Krais Dembinai ape'inai natagahowe ape wafifiwi. Dei' ape na'ama. Okom ae'anai atona, ape owin mi'uli anama, ea' opaf apinai ape owina pepel waf aonai.
45008001	Basef amama mali'i ofagema amama. Ape' amam nematawa mape la'ifipa maloma Krais Jisas, ina ata' anom basef dei' ma God nonda'mapa basef lu'wami mofa' nimanimi ma waf aonai ape' manda'anai, owa'etin.
45008002	Dei' main, pepel Ambal Bu'unai Godi nase'apa ambal namunai ape', anan natagahepa ma pepel waf aonai naloma pepel naga'i. Anan nanda'am na'ama ma Krais Jisas atona ea' mape la'ifipa ma anan dei' mape wafifipa.
45008003	Maol anama mi'uli anama God fowa' naso' Mosesanai owa' la'ifina nonda'ana, God nanda'ana. Dei' main, opalef ape' epesi ina la'ifim. Dei' God nanda' maol anama na'ama. Nasapa'i Nogalomana Ananinai atona nafi'i nataga si'i ape' epes manda' waf aonai. Ama nokwahomapa waf aonai hi'alana. Anan nafi'i ma nokwaha waf aonai ape' epesi noloma nimanimi ma waf anama ea' God nase'anam mapoma anan atona. God nanda'am na'ama dei' nanda' basefa waf aonai ape' manda'anai.
45008004	Anan nanda'am na'ama ma ape' mofe' mila waf bu'unai nape mi'uli anama. Dei' main, ape' dei' ina mafe' maila fe' anama opalef apimi, owa'. Mafe' maila fe' dambainai Ambal Bu'unai Godi.
45008005	Epes saila waf opalef apimi safi'i, ukup asasimi mape la'ifim maila amamaga amama opalef apimi maimailami. Ea' epes emi egafis safe' saila Ambal Bu'unai Godi, ukup asasimi mape la'ifim maila amamaga okom Ambal Bu'unai na'iami.
45008006	I'i ukup epes isima mapoma amamaga awami ma opalef apimi asasimi, amama mawalapai ga' higililas. Ea' emi egafis ukup asasimi la'ifim mopoma amamaga Ambal Godi, epes isima dei' nape ambal namunai opalef mape awanem.
45008007	Emi egafis ukup mila waf apinai, isima sataga naumbih Godi. Dei' main, esis ina sape owina mi'uli hianai Godi, owa'. Ina la'ifisa sila mi'uli anama, owa'.
45008008	Emi egafis sape owina waf apinai, epes isima ina la'ifisa sonda' waf God okom na'ianai, owa'.
45008009	I'i Ambal Bu'unai Godi nupaipa, ipe' ina ata' pape owina waf anama apinai aonai ma okom apinai, owa'. Ipe' pape owina waf Ambal Bu'unai Godi. Ea' emi egafis Spirit Ambal Kraisi owa' nopaisi, isima ina epes Kraisi, owa'.
45008010	Waf aonai fowa' panda'anai naha alop ipe'inai ma anona nemaf pega'. Ea' i'i Krais nape nomona ipe', ipe' pape namipei. Dei' main, Krais nanda'epa pataga bo'wepa ma naep Godi.
45008011	Fowa' God nafela Jisas notanima nohafel hi'agif. Ea' Ambal ananinai nagiambamepa na'ama. Ipe' epes emi egafipa Ambal Bu'unai Godi napaipa nomon, nase'epa ambal namunai alop ipe'inai wapoti'. Ipe' paga' ea', dei' anan nanda'epa pape namipa.
45008012	Ipe' alupipei wambota Kraisi, anom basef magi'ma amama ma'i Krais natalepa ma maol lu'unai dei' ape' anona wiaf ata' notaomapa ma mila okom Ambal Bu'unai Godi. Ea' ape' wiaf a'apa ma mofe' mila opaf anama apinai, owa'.
45008013	I'i ipe' pefe' pila waf anama opaf apinai, anona nemaf ipe' pega'. I'i ipe' peha waf aonai ipe'inai noga' ma pepel Ambal Bu'unai Godi, anona nemaf pepe namipa.
45008014	Emi egafis saila wafa Ambal Bu'unai Godi, isima dei' sape awasi Godi wambota ananinai.
45008015	Dei' main, ipe' ina pefa' Ambal Bu'unai Godi nowa'epa la'ifipa si'i sanda' kalabusi ma ata' umbamehepa wapoti', owa'. Ipe' pefa' Ambal Bu'unai anama nanda'epa pataga awasi Godi. Pepel Ambal Bu'unai atona dei' mofalana ma'i, “Ahalomapa! Ahalomapa!”
45008016	Ambal Bu'unai Godi atona nape la'ifina ma ape' nagiambama ambagof ape'imi ea' dei' mawalapa basef ma'iam alihim, mape awasi Godi.
45008017	Ape' mape awasi Godi. Ea' anona nemaf mofa' amamaga bu'wami Ahalomapai moloma amamaga anan nambe'ama Krais numafiami mofa'am moloma Krais. I'i dei' ape' mofa' nimanimi molomana, anona nemaf mofa' pe bu'unai endilisi nonda'apa mififil molomana.
45008018	Ae' okom na'i pe anama bu'unai anona nemaf notaga nondawalapa ape' gani ilif heven, anama anona nemaf nikila' endilisi nimanimi amama ape' dei' mefa'am nogota anae'.
45008019	Amamaga hiami lu'wami so'umi God nanda'ami maloma ape' epes wapoti' maniga mati endilisi ea' mape mohafa nogota ape'inai ma awasi Godi anona nemaf sotaga sondawalap alihis.
45008020	Dei' amamaga amama lu'um so'um maloma ape' epes ata' mape wafifipa, maol a'apa. Ina ape' atepa mola ukup manda'am mape, owa'. God atona nanda'apa mape na'ama nahopapa mape owina anan mape mohafa amamaga lu'wami anona nemaf na'i neanda' ma ape'ami.
45008021	Dei' amamaga awami amama hiami mowa' amamaga God nanda'ami maloma ape' epes wapoti' mowa'apa manda'apa folo'walapa aopa. Ea' anona nemaf God notofa amamaga amama awami ea' mofa' nafifili Ananinai mupe wafifipa andeande'. Mofa' amama God nandandepam mapoma wambota ananinai.
45008022	Ape' mogawa amamaga hiami lu'wami so'umi God nanda'ami mame' nimanimi si'i nemata'w kwa'i kola awani. Ea' amamaga amama malef kwapete' mape mafi'i mataga dei'.
45008023	Ea' ina amamaga amama atom, owa'. Ape' mogawa ape' epes ananipai wapoti', God okom na'i anona nemaf owagama nigiambamapa ma mope andeande'. Ea' dei' anan nali' nase'apa Ambal Bu'unai Ananinai. Ambal Anama nase'apana etin. Ea' ape' wapoti' mame' nimanimi mawal malef mape mohafa anona nemaf God nonda'apa motaga awasi Ananipai endilisi. Nemaf anama nese'apa alop dambainai namunai.
45008024	God nofa'apa motanimani dei' mombale'afana mape mohafana nonda'apa motaga endilisi dahama dahama ma amamaga amama bu'wami. Ea' amamaga mape mohafami matolom ea', ape' ina ata' mope mohafam wapoti', owa'. I'i enin epen niti amamaga amama nape nehafami ea', dei' maina ata' nepe nehafam wapoti'? Owa'.
45008025	Ea' amamaga ape' ata' owa' meatulumi ape' mogawa endilisi anona nemaf mofa'ami, amama ape' ukup la'ifim mapomam ea' mape mohafam.
45008026	-
45008027	Ea' Ambal Bu'unai Godi wapoti' nafi'i nagiambama ape' owa' la'ifipai nanda'apa la'ifipa. Maina nemaf ape' ukup owa' la'ifima mogawa basef amama mahali'anami, Ambal Ananinai nanda' beten nagiambamapa. Anan nanda' beten ea' anan ina nanda' beten nahali'ana ma anom basef, owa'. Nawal nalef etin nanda' beten. Ea' God nogawa ukup epesi hi'alam nogawa okom Ambal Ananinai wapoti'. Dei' main, nemaf anama Ambal Ananinai nanda' beten na'ama, Anan naila okom Godi nanda' betena ape' epes Ananipai.
45008028	Maim amamaga ma'i meatagamapai, bu'wami awami hiami, God nanda'am manda' maol atom migiambama ape' epes ukup maimaila anani. Ape' epes nofalapa ea' ma monda' maol Ananinai mila okom Ananinai.
45008029	Dei' main, epes isima God fowa' nogawas ea' nosahe'asa sotaga sondati na'ama etin si'i Nogalomana Ananinai ma Anan notaga nope si'i sahalomas dembinai ma esis sahin owan wambota ananinai.
45008030	Epes isima fowa' nosahe'as ea', Anan nofalas wapoti'. Ea' isima nofalas ea'i, Anan na'i esis epes bu'wasi ananisi etis ma naep Ananimi ea' nase'as pepel nafifili ananinai ma anona nemaf seandati si'i Anan.
45008031	Ape' mame' basefa amamaga amama bu'wami God nanda'mapami dei' muwataniam mi'imama? I'i God nagiambamapa, dei' anona nemaf ina enis la'ifisa sohambombagapa, owa'etin.
45008032	Anan ina umbamahanama nase'apai Nogalomana ananinai, owa'. Anan nasapa'anai nafi'i ma nagiambama ape' hiapai. Na'ama dei' anona nemaf Anan nose'apai anom amamaga hiami wapoti' moloma anan.
45008033	Ape' epes nasahe'apa ea', anona nemaf emi egafis si'i ape' epes aopai manda' waf aonai? Owa'etin. God atona na'i ape' epes bu'upai andeande'.
45008034	Anona nemaf ina enis epes sofalapa si'i ape' epes aopai ma God nogwamapa waf aonai ape'inai, owa'. Dei' main, Krais Jisas naga' notanima nohafel wapoti'. Ea' anan nape lagel da'isinai Godi nape la'ifinai ea' nanda' beten nagiambamapa wapoti'.
45008035	Anona nemaf main de'im melefatapa ma mokwaha okom Kraisi nainailapai? I'i nimanimi motagamapa ma mofa' nimanimi ma nolomohapa, klos luwaguf maim a'apa o enis sohapa sonda'apa awepa ma i'i amamaga awami mi'i mohambombagapa, ma enis sohapa moga', anona nemaf amamaga amami melefatapa ma okom Kraisi nainailapa? Owa'etin.
45008036	Endilisi, amamaga na'amaimi anona nemaf motagamapa si'i Baibel na'iam na'i, “Ape' mape amam nematawa Ine'ipai, amama atom dei' nimeguf hiami sa'i sohapa moga'. Satelepa si'i sipsipa sa'i sohapa moga' etin.”
45008037	Ea' amamaga amama hapaimi. Krais anan okom nainailapa endilisi ea' la'ela'ef nanda'apa la'ifipa mikila' amamaga amama endilisi.
45008038	Ae' egawa endilisi ina anom amamaga la'ifima anona nemaf melefatapa ma okom lu'unai Godi, owa'etin. Nemaf anama ape' moga' o mope, anan okom nainailapa la'ela'ef. Amam ensel maloma amamaga la'ifimi mamumami mape mumafi etapi, opa'wagufeh, ma'akw, naoh, ambagof awami mamumami wapoti' amamaga dei' mapani ea' anom anona nemaf migi' meatagai, amamaga la'ifimi awami,
45008039	amamaga pepel aonai nape ilif etap owini, anom amamaga migi' meafi'i, amamaga amama hiami ina anona nemaf la'ifima melefatapa ma okom lu'unai Godi, owa'etin. Anan okom nainailapa la'ela'ef nihi'ambapa amama ma Krais Jisas Dembinai ape'inai.
45009001	Basef amama ae' a'iemi endilisi, ae' aman Kraisi ea' ina ambase'am, owa'. Ambal Bu'unai Godi nihi'ambe nalome umafi basef mape opaf nomoni mihi'ambe ma'ipi a'i basef endilisimi atom.
45009002	Basef amama na'ama. Opaf ae'anai nimanina endilisi ea' okom na'i nataga aona la'ela'ef.
45009003	Ae' okom na'i endilisi ma a'i God nofa'ai esis alupusi esimbel ae'ami Israel sotanimani. I'i anona eaf nope, ae' enda' betena Kraisa ae' hegigili eho'ofa esis sefe' wambel bu'unai heven, ea' ae' owa'.
45009004	Ape' Israel God nandandepapa ea', nanda'apa mataga awasi ananipai ea' na'i aho'ma miti' nafifili ananinai. Anan na'i basef ananimi endilisimi atom nalomapa ea' nase'apa mi'uli bu'unai ananinai naloma waf endilisinai monda' lotumanai. Ape' mofa' basef amama God na'i endilisimi atomi.
45009005	Bafapapa akupapa ape'imi dambami mali'i amama ape'imi atom. Ea' esimbel ape'imi atom, Krais nataga epen, anan God nandandepana nasapa'ana nafi'i, nape nali'ma epes saloma amamaga hiami numafiam. Anan God endilisinai ea' mefela agel ananinai la'ela'ef. Endilisi.
45009006	Ea' basef amama God na'ipa esis Israel na'i endilisimi atom ina higilalam etin, owa'. Epes sataga wambota Israeli, hiesi ina Israel endilisi God nandandepas ananisi etis, owa'. Esis ina sombale'efana.
45009007	Ea' ape' ina mi'iam na'ama mi'i, “Esis sataga esimbel Abrahami esis hiesi sombale'efa God sape batawisana ananisi,” owa'. Enis ina sombale'efa Anan, owa'. Fowa' gani God na'ipana na'ama na'i, “Esis esimbel Aisaki atom owagama sofa' agel wambota ine'inai.”
45009008	Amama na'ama. Enis batawis Abrahami ina awasi Godi, owa'. Isima sataga basef amama God na'i endilisimi atom na'ipa Abrahamami, agel napomas ea' bafasana Abrahami endilisi.
45009009	Basef amama endilisimi atom ma'i na'ama ma'i, “Nemaf anama andandepana ea', anona nemaf itanimai ea' Sara kola awani aman.”
45009010	Ea' ina amama atom, owa'. Bafapana biam Rebekai ahalomam atotona ea' Aisak atona ahalomapa ape'inai.
45009011	-
45009012	Na'ama God okom na'i ea' ma waf nandandepa epesi. Anan ina okom na'i maol epes sanda'anai ea' nandandepas, owa'. Bafasana amama biam ata' mape nomona opaf akwa'unai God na'ipakw na'i, “Nali'i dembinai nope owina awagufunai nagi'i. Sahalomana anona nemaf nonda'mana maol owalomana.” God naila okom ananinai atona dei' na'ipakw na'ama. Anan ina okom na'i anona maol bu'unai aonai amam anona nemaf monda'anai, owa'. Anan naila okom ananinai atona na'i basef na'ama.
45009013	Amama si'i Baibel na'i, “Ae' okom nainaila Jekop, ea' Iso andaiwa'mana endilisi.”
45009014	Ea' ape' dei' ata' mi'i main? Mi'i, “God nanda' waf aonai?” Owa'etin!
45009015	Anan fowa' na'ipa Moses na'i, “Endilisi, anona nemaf ae' i'i uwahipis emi egafis i'i uwahipisi ea' igiambama emi egafis ae' okom na'i igiambamasi.”
45009016	Ea' ape' ina mi'i ukup epesi atom maloma maol epesi atona sanda' God nagiambamapa, owa'. God atona nati ape' uwahipipa dei' okom Ananinai atona nagiambamapa etin.
45009017	Ea' Baibel na'i God na'ipa dembinai king Fero na'ama na'i, “Ae' a'i ihi'ambasa pepel ae'anai epes hiesi ma anona nemaf sowalapa agel ae'anai ma etap hiagoma. Amama atom dei' afelena nanda' amamaga amama.”
45009018	Ape' mogawa i'i God ni'i nigiambama enin epen etin, anan nigiambaman. Ea' i'i nosopama okom enin epen, anan nosopama okom ananinai.
45009019	Ea' anona ma ipe' atuwasi ni'ipa ae' na'ama ni'i, “I'i na'ama, dei' maina God ata' na'iam etin na'i epen ofagema mapomana waf aonai anan nanda'anai? Emi la'ifina nesambalo' okom Godi? Owa'etin.”
45009020	Ipe' epes emi egafipa ma pi'i pinifala God? Owa'. A'i malep sanda' nombol sanda'anai la'ifina ninifala aman anama nanda'anai ni'i, “Dei' maina ine' nanda'e na'ama?” Owa'etin.
45009021	Aman nanda' malihi nefa'ai anona etap nanda' maloh biam, anona maol bu'unai, anona falafunai maol aonai. Endilisi amama andeande'.
45009022	God wapoti' nanda'am na'ama etin si'i aman nanda' malihi. Fowa' nanda' epes sataga ea' naila okom ananinai atona na'i aho'ma enis epes sefe' eaf hagililasanai. Esis safe' eaf anama, ea' anan ina nagwamasa waf aonai esis sanda'anai ulal, owa'. Anan ata' nanimbelis nape nohafas nogota laonai ma anona nemaf nohambombagas. Dei' main, anan na'i nowalapa okom wandafunai ananinai notaga alihina noloma pepel ananinai ma epes hiesi sogawana.
45009023	Anan na'i nowalapam motaga alihim amamaga nafifili bu'unai ananinai ma enis epes anan nati uwahipis sogawam. Epes isima anan naila okom ananinai atona fowa' nandandepasa nose'asa nafifili esis.
45009024	Amama ma'i ape' atepa. Anan nofalapa ea'. Ina nofala enis Juda etis, owa'. Nofala enis owa' Judaisi wapoti'.
45009025	Basef amama aman profet Hosea fowa' gani nanda'ami wapoti' ma'i na'ama ma'i, “Esis amam nematawa isima fowa' ina epes ae'asi, anona nemaf i'i epes isima ae'asi, ea' epes isima fowa' ae' owa' okom ninilas ese'asa opaf, anona nemaf okom ninilas.
45009026	Ea' wambel ali' a'ipas a'i, ‘Ipe' ina epes ae'ipei’, anona nemaf wambel anama atona sofalas si'i, ‘Awasi God nape namunai la'ela'ef ananisi.’ ”
45009027	Fowa' profet Aisaia nanda' ikwafa esis Israel na'ama na'i, “I'i esis Israel sotaga hias endilisi si'i wesan na'oh naoh akata, ea' hapaisi. Anona nemaf Dembinai nofa'ai kwawie'is nofa'as sotanimani nokwahomasa waf aonai.
45009028	Anan anona nemaf nonda'masa basef la'ifimi notopa'am mehip nogwamasa nimanimi epes hiesi etapasi hi'ilas.”
45009029	Ea' na'ama etin si'i fowa' Aisaia na'iama esis amam nematawa Israel na'i, “I'i Dembinai la'ifinai numafi amamaga hiami owa' neasopama nimanimi epes isima sape etap anae', anona nemaf ape' motaga higililapa si'i wambel anama biafina Sodom naloma Gomora. Owa'etin. Anan nasopamam ea'.”
45009030	Dei' ape' ata' mi'iam mi'imama? Ape' mi'iam na'ama mi'i, “Esis owa' Judaisi ina sanda' maol lu'unai ma sefa' waf bu'unai, esis sefa'am ea'. Esis sembale'efa God sefa' waf anama bu'unai.
45009031	Ea' esis Israel sanda' maol lu'unai ma saila mi'uli God fowa' naso' Mosesanai ma sefa' waf anama bu'unai, esis ina sefa'ana, owa'.”
45009032	Dei' main, esis sandaiwa'ma sembale'efana sofa' waf bu'unai. Esis ukup ma'i sonda' maol atona sefa'ana. Na'ama sandasisi'ip anona owap sowa.
45009033	Amama si'i Baibel na'i, “Peme! Ae' ambe' anona owap wambel lu'unai esis Israel agel Saion. Owap anama pepel napaina nohambombaga epes sondasisi'ip sowa. Ea' emi egafis sembale'efa aman anama, anona nemaf esis ina ukup aom, owa'. Sope sondanifel.”
45010001	Alupipei, okom ae'anai na'iam endilisi anda' betena anona nemaf God nofa' esis Israel nefa'as nokwahomas waf aonai sotanimani.
45010002	Ae' egawa esis andeande' ea' a'i amama. Esis ukup mohafel endilisi sanda' maol la'ifinai ma sila God, ea' esis ina sogawa basef Godi endilisimi andeande', owa'.
45010003	-
45010004	Esis ukup mahamahasa waf God nanda'anai ma ni'i ape' epes bu'upai. Ea' sanda'am sawalapa waf bu'unai asasinai atona saila mi'uli anama God fowa' naso' Mosesanai. Ea' esis ina safe' owina Goda na'i ape' epes bu'upai, owa'. Ea' Krais nafi'i nataga ea'. Amama atom dei' ape' ina ata' mape owina mi'uli anama, owa'. Anan nafi'i nawalapa amam nematawa emi egafis sembale'efa basef Ananimi dei' God nofalas na'i esis amam nematawa bo'wes andeande'.
45010005	Waf anama epen naila mi'uli anama ma God na'i anan bu'unai, Moses fowa' gani na'iam na'ama na'i, “Emi egafis saila waf anama hianai andeande' hi'alana, anona nemaf esis sefa' ambagof namumi ma saila mi'uli anama.”
45010006	Ea' waf emi egafis sembale'efa God sa'i Anan bu'unai, waf anama na'iam na'ama na'i, “Ipe' owa' ukup mi'i opalef ipe'imi mi'i, ‘Anona nemaf emi egalin nefe' nilata heven?’ ” ma nihali' Krais nisila'i, owa'.
45010007	Ea' ipe' owa' pi'iam na'ama pi'i, “Anona nemaf emi egalin nefe' newala wambel epes saga'i?” nihali' Krais notanimani. Na'ama wapoti' owa'.
45010008	Ea' basef amama ma epes sembale'efa God na'i esis bo'wes ma'i main? Basef amama ma'i na'ama ma'i, “Basef amama mape felefele'ma ipe', mape maloguf maloma opalef ipe'imi.” Basef ape' mombale'am mawalapam ma'iam amama.
45010009	I'i ipe' pewalapa basef amama alihim pi'i Jisas anan Dembinai ma pembale'efa God opalef ipe'imi pi'i God nafelona nohafel hi'agif wapoti', anona nemaf God nofa'ai ipe' wapoti' pitanimani.
45010010	Dei' main, ape' mombale'ef opalef ape'imi God na'i ape' amam nematawa mataga bu'upai andeande' ea'. Ea' mawalapa bale'ef ape'inai malogof ape'imi God nofa'apa nokwahomapa waf aonai motanimani.
45010011	Amama si'i Baibel na'i, “Emi egafis sembale'efa anani, anona nemaf epes isima ina ukup aom, owa'.”
45010012	Esis Juda saloma isima owa' Judaisi ea' na'ama etin, God Anan Dembinai atotona ape' hiapai. Ea' anan nagiambamapa nase'apa waf bu'unai etina emi egafis sofalona,
45010013	si'i Baibel na'i, “Emi egafis sa'i agel Dembinai ma sofalona, nofa'as nokwahomas waf aonai sotanimani.”
45010014	Ea' i'i esis owa' seambale'efa anan anona nemaf sofalana sogawana si'imama? Owa'etin. Ea' esis i'i owa' seame' basefa Anan, nambimb sombale'efana si'imama? Ea' i'i enis owa' sie'ipasa basef esis, dei' sogawam si'imama? Owa'etin.
45010015	I'i God owa' nosapa'i amam amama, dei' amam mefe' mowalapam mi'imama? Owa'etin. Si'i Baibel na'i na'ama na'i, “Ahalomafa! Maol anama epes sofa'i basef bu'wami ae'ami sifi'i, anama bu'unai endilisi!”
45010016	Ina Israel hiesi saila basef amama bu'wami Godi, owa'etin. Fowa' profet anama Aisaia na'i na'ama na'i, “Dembinai, anona nemaf emi egafis sembale'ef basef amama esis seme'ama afa'? Owa'etin.”
45010017	Ape' mogawa, ape' hiapai mame' basef bu'wami ea' amama atom mafela bale'ef ape'inai. Ea' dei' basef amama mataga maina eaf? Amama mataga amam mawalapa basef Kraisi atom.
45010018	Ea' ae' a'iam na'ama. A'i esis ina same' basef amama bu'wami? Owa'etin. Esis same'am ea', si'i Baibel na'i, “Basef mafe' mandahama wambel hiagoma mafe'agon hi'alagon.”
45010019	Ae' etambel a'iam. A'i esis Israel sogawa basef amama bu'wami o owa'? Owa'etin. Esis sogawa. Moses nali' na'i basef amama na'i, “God na'ipa esis Israel na'i, ‘Ae' efa' enis amam nematawa falafisi, esis ina epes la'ifis sataga epes endilisisi, owa'. Ae' efa'asi igiambamas falafis anona nemaf ipe' kowalepama waf bu'unai ae' enda'masana esis. Ae' efa'ai epes isima owa' seagawa ae'i ea' anona nemaf ipe' pitilis ukup aomas.’ ”
45010020	Aisaia ina umbamahana ma na'iam nawalapam, owa'etin. Anan nawalapam na'iam alihim na'ama na'i, “Epes isima owa' seagalopa ae', dei' satolowe ea'. Epes isima owa' seahali' ae', dei' ataga andawalapa esis.”
45010021	Ea' esis Israel anan ina na'ipas na'ama, owa'. Anan na'ipas anom basef na'i, “God na'i, ‘Epes isima satopa' basef sosambala basefi. Nogota launai endilisi ae' efalas anda' lagof iwaumasi. Owa'etin.’ ”
45011001	Dei' a'i ihali'ipa, God nali'amona Israel hiesi epes ananisi? Owa'etin! Ae' wapoti' Israeliwei esimbel Abrahami, wambota Benjamini.
45011002	Epes hiesi isima Godi anan fowa' nandandepas ea', ina nali'amonas, owa'. Ipe' pegawa basef Elaijai mail Baibeli. Elaija nanda' beten nanda' kotima esis Israela God, na'i na'ama na'i,
45011003	“Dembinai, esis saha amam profet maga'. Ea' sahambombaga balatagw ine'imi sondolaliminama. Ea' ae' atowe ata' la'ela'ef ape profet anda' maola ine'. Dei' esis sagolopa ae' ma sehe ega'.”
45011004	Ea' God nagwamana maim basef Elaija? Anan na'ipana na'i, “Ae' efa'ai epes hiesi 7,000-peleis ae'asi, isima ina sanda' lotuma god baso'amunai Baal, owa'.”
45011005	Amama na'ama etin si'i dei' wapoti' epes isima tu'wanis sape, God fowa' nati uwahipis nandahomas etin. Amama atom dei' nosahe'as sape epes ananisi etis.
45011006	Anan nati uwahipis nagiambamas etin nandandepas. Anan ina okom na'i anona maol bu'unai esis sanda'anai nandandepas, owa'etin. I'i esis sonda' maol bu'unai ma God nosahe'as, anan ina nati uwahipis nagiambamas etin nandandepas, owa'. I'i na'amai, waf anama nati uwahipisanai anama falafunai atona, owa' endilisinai.
45011007	Dei' ape' ata' mi'iam mi'imama? Waf anama God nati epes na'i bo'wes andeande', anama esis Israel sanda' maol lu'unai ma sa'i sofa'anai, ina sofa'ana, owa'. Fowa' God nandandepa esis tu'wanis etis ea' amama atom sofa'ana. Na'ama esis Israel hiesi opalef asasimi maso'as ea',
45011008	si'i buk Baibel na'i, “God nanda' opalef asasimi si'i sa'oh. Nanda' naep asasimi ina mati ea' esis ina same' basef ofagema, owa'etin. Sape na'ama etin safi'i sataga dei'.”
45011009	Devit wapoti' na'i basef amama atoma waf opalef esis Israeli maso'as ea' na'i, “Ae' a'i nemaf anama esis sope sea' gwa'aimi lu'wami atom, God nowa'as nogwamasa waf aonai esis sanda'anai si'i mandelef sambe'am mail alialefa mowa' mafis, ea' si'i isalef waiwa sanda'am mapoma mafis.
45011010	Ae' a'i naep asasimi motaga walufuma ina nambimb siti. Ae' a'i ine' nenda' nimanimi mindiwa alafugah asasimi ma la'ela'ef sope na'ama etin.”
45011011	Dei' ae' ahali'ipa. Esis Juda hiesi sandasisi'ip sowa hegililas? Owa'etin! Esis sololama eaf sanda' waf aonai, amama atom dei' God notanima nofa' enis epes owa' Judaisi sotanima safe'ma anan. God nanda'am na'ama ma esis Juda ata' siti waf anama bu'unai nanda'masana esis sololama Anani ma anona nemaf esis Juda kowalasa waf anama bu'unai God nanda'masanai.
45011012	Esis Juda sowa' alafugaha God, amama atom dei' anan nagiambama amam nematawa hiesi etapasi sape wambel hiagomai. Esis Juda sololama waf Godi, amama atom dei' God nagiambama isima owa' Judaisi nofa'as sotanimani. Ea' nemaf anama esis Juda hiesi dende'ma ikwaf God okom ma'ianai sotanima sifi'mai anan, esis epes hiesi owa' Judaisi, God nigiambamas endilisi ma nofa'ai hiesi sotanimani.
45011013	Dei' ese'epa anom basef ipe' etipa owa' Judaipei. God nasapa'e afe'ma anda' maola esis owa' Judaisi si'i ipe'. Ea' andanifela maol anama bu'unai dei' anda'anai.
45011014	Maol anama ae' okom na'iana endilisi ma efela esis Juda wambota ae'asi ma kowalasa ipe' dei' pape andeande' paloma God. Ama ae' efa' esis Juda tu'wanis etis sotanimani sifi'mai God.
45011015	Anan nowa' alafuga ma esis, amama atom dei' nofa'ai enis epes etap hiagoma sataga okom atotona salomana. Ama anona nemaf God nose'as opafa esis Juda sotanimani sifi'mai anan, sondanifel endilisi. Nagiambama epes hiesi etap hiagoma sotanima sope andeande' sondanifel si'i sondanifel ma enis epes saga' sotanima sohafel wapoti'.
45011016	Waf anama esis Juda anona nemaf sotanima sefe'ma God si'i basef wamon etin na'ama ma'i, i'i bret tu'wanina nali'i sanda'ana sase'anana Godi bo'ona, bret si'ina wapoti' Godi bo'ona atona. I'i esis sose'ana nombalef lawagim God, agufunama si'ina wapoti' Godi atona.
45011017	God nindiwam nelefata anom agof lawah oliv ea' nofa'ai anona agela anona lawag oliv aolupunai nuwataniana lawag anama sawana aof. Ipe' owa' Judaipei, ipe' si'i agel lawag anama aolupunai. Amama atom dei' ipe' pefa' amamaga maim bu'wami mataga ma epes isima Juda si'i agel lawag anama aolupunai nofa' ifata nombalef lawag sawana nape aofi.
45011018	Dei' ipe' owa' Judaipei ina pi'i ipe' etipa bu'upei pikila' esis Juda si'i agof amama God nindiwam, owa'. Ipe' ine pi'i ipe' bu'upei ea' esis epes awasi, owa'. Dei' main, ipe' ina penda' nombalef la'ifim, owa'. Nombalef atom monda' ipe' la'ifipa.
45011019	A'i ipe' pi'iam na'ama pi'i, “God nindiwa agof amama ma nowatani ape' si'i anona agel lawaginai.”
45011020	Wila, andeande', ea' esis Juda ina sembale'efana, amama atom dei' nahape'as. Ea' ipe' pembale'efana dei' pape la'ifipa ma anan. Ea' ipe' owa' pefela agof ipe'imi pi'i ipe' etipa bu'upei, owa'. Ipe' umbamahepa pindumafuma andeande'.
45011021	Fowa' God ina na'i aho'ma esis Juda si'i agof amama lawag sawam aof mape la'ela'ef, owa'. Ipe' pindumafuma andeande'. Na'ama nonda'mepas na'ama etin si'i nanda' esis.
45011022	Ea' ipe' ukup ma'i andeande' okom biefim Godi uwahipimi maloma wandafumi wapoti'. Epes sakwaha waf ananinai, na'ipasa basef la'ifimi. Ea' ipe' God na'i uwahipipei, i'i ipe' pila uwahipimi amama, andeande'. I'i owa', anona nemaf notopa'epa wapoti'.
45011023	I'i esis Juda sokwaha waf aonai sosambala God, anona nemaf nofa'as sotanimani si'i nowatania agof amama fowa' nindiwami. Endilisi, God la'ifinai ma nonda'ami na'ama.
45011024	Ipe' pegawa fowa' ipe' ata' papani etin si'i lawag oliv aolupunai, ea' God nanda' anona maola ipe' natopa' anona agela lawag anama ea' nowataniana anona lawag oliv bu'unai sawana aofi. God nanda' maol anama. Endilisi, anona nemaf nofa' esis Juda sotanimani si'i agof nindiwam lawag sawana aof nuwataniam motanima mope lawag anama ananinai si'ina si'i notawa. Maol anama ina ahifina ma Anan, owa'.
45011025	Alupipei, ae' andaiwa'ma ipe' ukup mohaga mogaola basef amama fowa' mandambahi'i dei' mandawalap alihim. Na'ama ipe' ukup mi'i ma ipe' etipa pi'i, “Ape' mogawa.” Basef amama fowa' mandambahi'i na'ama. Esis Israel opalef asasimi maso'as, ea' ina maso'as la'ela'ef mape, owa'. Mefe' mefe' mondahama nogota anama esis owa' Judaisi hiesi sifi'i sefe'ma God dende' ma ikwaf okom ananinai ma'ianai.
45011026	Anona nemaf esis Israel hiesi God nofa'as nokwahomasa waf aonai esis sanda'anai sotanima sifi'mai Anan si'i Baibel na'iam na'i, “Anona nemaf aman anama nofa'as sotanimani, nupani wambel Saion nifi'i notagaha waf aonai esis wambota Jekopi sanda'anai, waf aonai sesambala basef Godi.
45011027	Anona nemaf ekwaha waf hianai aonai esis sanda'anai, i'ipasa basef endilisimi atom i'iam elomas.”
45011028	Esis Juda sosambala basef bu'wami Godi, sataga naumbih ananisi saho'ofa ipe' owa' Judaipei nofa'epa petanimani. Ea' God fowa' nandandepas ea' okom nainailas. Dei' main, anan okom napoma bafasas asasimi ma basef amama endilisimi atom fowa' gani na'iam nalomam.
45011029	I'i God nondandepa enin epen nose'an presen bu'unai, anona nemaf anan ina nosambala basef amama ni'ipan ni'i hapaimi noho'ofam, owa'etin. Basef amama mope la'ela'ef.
45011030	Fowa' ipe' owa' Judaipei pesambala basef Godi. Ea' esis Juda wapoti' sosambala basef amama. Amama atom dei' ipe' pefa' okom dahowinai Godi.
45011031	Ea' na'ama etin dei' esis Juda wapoti' sosambala basef ama dei' sofa' okom anama dahowinai Godi si'i ipe'.
45011032	God nanda' epes hiesi sope owina waf anama sosambala basef ma anan anona nemaf niti esis hiesi uwahipis nigiambamas na'a.
45011033	Ahalomafa! Okom Godi naloma gawa ananinai bu'unai lu'una endilisi. Ape' epes ina la'ifipa endilisi ma mogawa ofagema basef ananimi moloma okom ananinai hianai, owa'etin. Ape' owa' la'ifipa ma mowalapa basefa anan okom na'iami. Ea' ape' owa' mogawa waf hianai ananinai, owa'.
45011034	Endilisi etis, si'i Baibel na'iam na'i, “Emi egafis sogawa okom Dembinai? Emi egafis sase'ana nomonas anan?
45011035	Emi egafis sase'ana amamaga anan ama anona nemaf negwamasam? Owa'etin.”
45011036	Anan nanda' amamaga hiami hi'alam mape ilif etapi numafiam. Ea' amamaga amama mape ma mefela agel ananinai atona. Ape' epes hiapai hi'ilapa mefela agel ananinai la'ela'ef. Endilisi.
45012001	Alupipei, basef amama hiami mali'i endilisimi atom. Amama atom dei' ahali'ipa ma basef la'ifimi ma ipe' ukup mi'i okom lu'unai Godi nainaila ape' nati ape' uwahipipa. Ea' pindilali ma Anan si'i fowa' saha mafis sase'ana pese'ana alop ipe'inai si'ina hi'ilana. Alop ata' nope namona la'ela'ef pese'anana God atona hi'ilana ea' ananinai si'ina, si'i waf Anan okom na'ianai. Ipe' penda'am na'ama, penda' lotu endilisi ma God ukup ipe'imi nomon.
45012002	Ipe' ina pepe na'ama etin si'i saila waf etapanai, owa'. Ipe' pi'i aho'ma God nonda' ukup ipe'imi nomon motaga dambaima waf ipe'inai notaga dambaina wapoti'. Penda'ama pegawa waf endilisinai God okom na'ianai. Waf anama bu'unai atona.
45012003	God nagiambamas na'a, amama atom dei' a'ipipa atona etin. Ipe' pegawa waf naloma gawa ipe'inai nape na'imama, ipe' ina ukup mi'i ipe' etipa bu'upei endilisi, owa'. Ipe' ata' pewaloga ipe' andeande' pendahama bale'ef ipe'inai God nasi'ipanai.
45012004	Ape' mogawa alop ape'inai atotona, ea' sa'osa'ona hianai. Ea' anama hianai ina nanda' maol etifina, owa'. Nanda'ana deindei'.
45012005	Ea' na'ama etin ape' amam nematawa hiapai mape la'ifipama paloma Jisas Krais, ape' si'i alop atotona. Ea' ape' hiapai atona etin si'i mandagigiambama etin maloma anona alop wa'awa'ana hianai.
45012006	God nandahomapa etin nase'apa presen amamaga bu'wami ananimi maloma gawa naninani. I'i God nefela okom enin epeni ma newalapa anom basef, enin newalapam mondahama bale'ef ananinai.
45012007	Emi egafis sigiambama esis sahin owani, esis senda' maol anama endilisi sigiambama alupusi. Emi egafis gawaisi ma sihi'ambas si'i tisa, esis senda'ana endilisi sihi'ambas.
45012008	Ea' emi egafis segawa ma sefela ukup enis epes, esis senda' maol anama endilisi sefela ukup asasimi. Emi egafis sese'an amamaga enin alupini, esis sese'an hiam. Emi egafis sumafi anona maol, ukup asasimi mohafel endilisi ma maol anama sanda'anai. Emi egafis siti enin alupini uwahipin ma sigiambaman simafian, esis sendanifel sigiambaman.
45012009	Ipe' ukup maimaila esis sahin owan, ipe' ukup milas endilisi. Ipe' ina pembaso'am, owa'. Ipe' pewa' alafugah endilisi ma waf aonai, pepe la'ifipa endilisi ma waf bu'unai.
45012010	Ipe' pese'asa opalef esis sahin owan ukup milas endilisi. Ipe' hipei atona etin pefela agof isima enis epes etis.
45012011	Ipe' penda' maol la'ifipa la'ela'ef ukup mohafel endilisi penda' maol Dembinai.
45012012	Ipe' pepe pehafa Dembinai nigiambamepa. Ea' pendanifel etin pupe. I'i nimanimi meatagamepa, pitu la'ifipa. Ea' penda' beten nimeguf hiami la'ela'ef.
45012013	I'i amam nematawa Godi amamaga a'as, pigiambamas pese'asam. I'i epes anona wambel laugunasi sifi'i setagamepa, pimafias andeande'.
45012014	Epes sonda' waf aonai ma ipe', penda' beten pihali' Goda nigiambamas sope andeande'. Penda' betena esis. Ea' ipe' ina penda' beten pihali' Goda nohas, owa'.
45012015	Epes isima sondanifel, ipe' pendanifel pelomas. Ea' isima salifi, pelef pelomas.
45012016	Ipe' ukup mopoma sahin owan ipe'isi hi'ilas pepan opalef etifim pelomas, si'i ukup mapoma ipe' etipa. Ipe' ina ukup mi'i ipe' etipa pi'i dembipei, owa'. Pefe' peloma epes isima falafisi. Ipe' ina ukup mi'i ipe' etipa gawaipei, owa'.
45012017	I'i epes sonda' waf aonai ma ipe', ina pegwamasa waf aonai esis, owa'. Ipe' ukup mopoma waf bu'unai ma naep epes hiesi penda'ana.
45012018	Ipe' ina ukup mi'i wandaf, owa'. I'i ipe' la'ifipa, pepe opalef etifim pelomas hi'ilas.
45012019	Ipe' alupipei ae'ipei endilisi, ina pegwamasa waf aonai esis sanda'mepa anai, owa'. Ipe' pese'as sefe'ma Goda okom wandafunai nopoma esis ama nogwamasa waf aonai esis sanda'mepa anai. Dei' main, basef mail Baibeli ma'i, “Sogwamasa waf aonai ma enis epes sanda' waf aonai, amama maol ae'anai. Ae' atowe anona nemaf egwamasa waf anama aonai esis sanda'mepanai.” Dembinai na'i na'ama.
45012020	Ea' ipe' penda'am si'i Baibel na'i, “I'i naumbih ipe'isi nolomohas, pese'asa gwa'aimi esis. I'i eap nose'as, pese'asa embel. I'i ipe' penda'am na'ama, anona nemaf penda' esis ambagof aoma waf aonai esis sanda'mapanai.”
45012021	Ea' dei' a'ipipa, ipe' ina pepe piti waf aonai nikila' ipe', owa'. Penda' waf bu'unai ma pehagofa waf anama aonai.
45013001	Epes hiesi sope owina amam gavman. Ape' mogawa ina anona gavman nataga na'a, owa'. Maol hianai gavmani nataga lagel Godi atona. Ea' gavman amama hiami mapani, God atona nanda'am mape.
45013002	I'i emi egafis sesambala basef gavmani, esis sesambala waf Godi wapoti'. I'i emi sesambala amam, anona nemaf sofa' nimanimi awami ma waf anama esis sanda'anai.
45013003	Amam gavman ina mapoma maumbelis epes isima sanda' waf bu'unai, owa'. Amam mapoma maumbelis epes isima sanda' waf aonai. I'i ipe' pindaiwa'ma umbamehepama amam gavman, penda' waf bu'unai atona ma amam anona nemaf minifela agof ipe'imi.
45013004	Amam gavman manda' maol Godi magiambamepa pepe andeande'. I'i ipe' penda' waf aonai, ipe' umbamehepamam. Ipe' pegawa bainat anama amam gavman mahapilanai, ina mahapilana na'a, owa'. Manda' maol Godi ma mogwa nimanimi awami ma isima sanda' waf aonai.
45013005	Na'ama dei' ape' mope owina gavman. Ea' ina umbamehepama nimanimi awami atom ea' mila basef amamumi, owa'. Ape' mila basef mape opalef ape'imi nomon ma'iami monda'am na'ama.
45013006	Amama atom dei' ipe' panda' takis. Dei' main, amam gavman manda'mana maol Godi la'ifim mumafi maol anama atona la'ela'ef.
45013007	Ipe' maol anama napomepa ma pese'am amamaga mamumami enis epes, pese'am. Amam mofa'asa takis, pese'ama takis. Amam mofa'asa moni maima motala waf mi'uli gavmani, pese'am. Dembemi hiami manda' maol bu'unai nandahama epes sefela agof amamumi, pefe' owina amam. Ipe' pendanifel ma pefela agofa anom amam, pefela agof amamumi.
45013008	Ipe' ina pewaola anona wiafa moni main notaol ama enin epen, owa'. Ea' anona wiaf atotona notaol ma ape' la'ela'ef. Wiaf anma ukup ipe'imi mimila sahin owan hiesi. Dei' main, emi egafis ukup maimaila enis epes, esis saila mi'uli anama Godi endilisi.
45013009	Ape' mogawa mi'uli anama na'iam na'ama na'i, “Ine' owa' nehambombaga waf daso'amainai ea' owa' neha enis amam nematawa soga', owa' nokowalef, ea' ina kowalena ma amamaga enis epesi, owa'.” Mi'uli anama naloma mi'uli hianai napani wapoti', ofagena anama atona na'i na'ama na'i, “Ine' okom ninila enis epes na'ama etin si'i ipe' ukup mapoma ipe' etipa.”
45013010	Emi egafis ukup maimaila enis epes sase' opalefa esis isima ina sanda' waf aonai ma esis, owa'. Emi egafis ukup maimaila enis epes esis saila mi'uli anama endilisi.
45013011	Ae' a'i ipe' penda' waf anama. Dei' main, ipe' pegawa nogota anae' mapeinai. Nogota anae' ipe' pekwaha koh pehafel. Ipe' pegawa fowa' ape' mataga mombale'efana dambaipa, nemaf anama God na'i nefa'apa motanimani ata' napani laogon, ea' dei' nataga felefele'.
45013012	Owamb na'i hi'ilana ea' felefele'ma lola notaga. Na'ama andeande'ma ape' mokwaha waf hianai aonai owambunai ma monda' waf bu'unai alipunai pepe la'ifipa si'i mofa' walitapa mahagasa wandafa waf aonai.
45013013	Ape' mope andeande' si'i epes sape alipi. Ina mea' embel la'ifimi mohaga mogaol ea' mopan mi'i basef wandafumi, owa'. Ape' ina monda' waf so'a waolanai monda' salamala basef awami. Ape' ina monda' migimigah mopa' ea' kowalepa ma amamaga enis epesi, owa'.
45013014	Ea' dei' pefa' Dembinai Jisas Krais ea' pindawisana si'i luwaguf amama lu'wami sanda' wandafami pefa'ama pelam. Ipe' ina ukup motamea pila ukup awami alop atonaimi, owa'.
45014001	Emi egafis sembale'efana, bale'ef asasinai owa' la'ifina, isima ipe' pese'as opalef ipe'imi pefa'as pifi'i piwisi amam nematawa Kristen. Ea' ina pi'i pifitap pelomasa basef mamumami, owa'.
45014002	Enis epes sembale'afana la'ifis, sa' gwa'aimi mamumami hiami. Ea' bale'ef enis epesi ina la'ifina na'ama ina sa' mafis maim, owa'.
45014003	Ea' epes isima sa' gwa'aimi mamumami, ina ukup aom mopoma epes isima owa' sea' mafisi, owa'. Ea' epes isima owa' sea' mafisi ina ukup aom mopoma epes isima sa' gwa'aimi mamumami sanda' waf aonai, owa'.
45014004	Ipe' ina pewaloga enin epen nanda' maola enin epen, owa'. I'i enin nitu la'ifina maol ananinai o newa, amama maol anan Dembinai numafi epen inima. Enin anona nemaf nitu la'ifin. Dei' main, Dembinai ananinai atona nonda'an nitu la'ifin.
45014005	Enin epen okom napoma anona nemaf lu'unai endilisi nikila' anom nimeguf hiami. Ea' enin epen na'i nimeguf hiami na'ama etin. Epes isima hiesi atona etin sowaloga ukup asasimi motamea.
45014006	Emi egafis ukup mi'i anona nemaf bo'ona endilisi, esis ukup ma' i Dembinai dei' sanda'am na'ama. Ea' emi egafis sa' gwa'aimi mamumami, esis ukup ma'i Dembinai ea' sa'am. Dei' main, esis sanifela God sa'am. Ea' epes isima owa' sea' gwa'aimi mamumami hiami, ukup ma'i Dembinai, dei' sandaiwa'ma anom gwa'aimi. Isima wapoti' sanifela God.
45014007	Ape' mogawa la'afena ape' ina enin epen nape etap anae' naila okom ananinai atona nape, owa'. Ea' ina enin epen naila okom ananinai atona naga', owa'.
45014008	I'i ape' mope, monda' maola mofela agel Dembinai. I'i moga', moga'ma mofela agel Dembinai. Ea' i'i ape' mope namepa o moga', ape' wambota Dembinai atepa.
45014009	Ea' amama atom Krais naga' notanima ambal napaina nohafel wapoti' ma nape Dembinai ma epes isima saga'i saloma isima ata' sape namusi.
45014010	Dei' maina ipe' pawaloga sahin owan ipe'isi ma waf asasinai ea' pa'ipas basef nimanimi? Na'amai owa'. Ipe' pegawa anona nemaf ape' hiapai hi'ilapa mitu gani God nope nowaloga epes hiesi ea' nowaloga ape'.
45014011	Amama si'i Baibel na'iam na'i, “Dembinai na'iam na'ama na'i, ‘Ae' a'i endilisi, anona nemaf epes hiesi sindiwa nembawa sotawa sonda' lotuma ae' hi'ilas, ea' sowalapa basef alihim si'iam si'i ae' God endilisiwei.’ ”
45014012	Ea' ape' mogawa ape' hiapai atona etin anona nemaf mi'ipa Goda waf hiami ofagena ape' manda'anai.
45014013	Ea' ipe' ina pewaloga sahin owan ipe'isi ma waf esis sanda'anai wapoti', hapaimi. Ape' ukup mi'i na'ama mi'i ape' ina monda' anona wafa monda' owalomapa ape'inai nowa nonda' waf aonai, owa'.
45014014	Dembinai Jisas nawalipi egawa amama. Ina anom amamaga gwa'aimi mafis maim aom, owa'. Okom epeni atona na'i anom amamaga aom ea' nendaiwa'ma nogwa'am, amama motaga aoma anan.
45014015	I'i ipe' pea' anom gwa'aimi ea' dei' pehambombaga enis epes sahin owan ipe'isi, ipe' pegawa, ipe' ukup ina maimaila sahin owan ipe'isi, owa'. Krais naga' ma nofa'ai epes isima ipe'isi sahin owan. Ea' ipe' ina pehambombagas ma gwa'aimi ipe'imi.
45014016	Ipe' ina penda' anona waf enis sahin owan Kristen sitilipa nenda' ukup asasimi aom, owa'. I'i ipe' pi'i waf anama bu'unai, ipe' ina penda'ana naep asasimi, hapainai.
45014017	Waf anama sa' gwa'aimi embelanai, anama ina ofagena ma siowis wambota Godi numafias, owa'etin. Anama waf bu'unai naloma opalef awanemi maloma waf sandanifelamanai atona. Ambal Bu'unai Godi nase'apai waf anama.
45014018	Emi egafis sape sanda' maola Kraisi ma owa' sonda' anona waf nonda' Kristen ukup aom, anona nemaf God okom bo'ona ma waf asasinai ea' enis epes wapoti' sogawa esis epes bu'wasi.
45014019	Dei' ape' mila waf hianai nonda' ape' mope opalef etifim, ea' waf bu'unai hianai nonda' bale'ef sahin owani notaga la'ifina.
45014020	Ina ukup mopoma gwa'aimi atom ea' pehambombaga maol Godi, owa'. Endilisi, amamaga hiami gwa'aimi bu'wami. Ea' i'i ipe' pea' anom gwa'aimi monda' enin epen newa nenda' waf aonai, ipe' wapoti' panda' waf aonai.
45014021	Ina andeande'ma pea' mafis moloma embel wain gwa'aimi maim, o penda' maim amamaga monda' owalomepa nowa ma waf aonai, owa'.
45014022	Ukup ipe'imi atom mi'i moloma Goda amamaga amama monda' owalomepa nowa. Epes ukup mopoma anom amamaga bu'wami, ukup asasimi ina manda' kotimasa amamaga gwa'aimi maim amama, owa'. Esis sandanifel.
45014023	Ea' emi egafis ukup biefima sea'am, ofagema asasimi atom. Dei' main, esis ina sombale'ef la'ifis ma sa'am, owa'. Amamaga hiami epes owa' sombale'efa God sanda'ami, amama awami.
45015001	Ape' epes mombale'efana la'ifipa, maol ape'inai anama ma migiambama epes isima bale'ef owa' la'ifinai. Esis ina la'ifisa sofa' nimanimi asasimi, isima ape' migiambamas mofa' nimanimi asasimi molomas. Ape' ina mila ukup ape'imi atom, owa'.
45015002	Ape' hiapai atona etin monda' maol migiambama epes sape felefele'ma ape' ma anona nemaf sofa' waf bu'unai sotaga la'ifis.
45015003	Ape' mogawa Krais wapoti' ina naila okom ananinai atona, owa'. Waf aonai natagamana si'i Baibel na'i, Krais na'ipa God na'i, “Epes sa'i basef findiwama ine' ea' basef amama atom mafi'i mase'ala ae'.”
45015004	Dei' main, basef hiami fowa' amam manda'am mail Baibeli manda'am mawalipa ape'. Basef amama monda'apa motaga la'ifipa mi'i endilisi God nigiambamapa ma mope andeande'.
45015005	Ape' mofa' pepel ma God atona nanda'apa mataga la'ifipa mombale'efana. Ae' a'i anan nigiambamepa pila waf Krais Jisasi endilisi pefa' ukup etifim.
45015006	Ama ipe' pepe opalef etifim ea' malogof etifim pefela agel Godi, anan Dembinai ape'inai Jisas Krais Ahalomana.
45015007	Ea' ipe' hipei ukup mimila esis sahin owan pese'asa opalef esis si'i Krais wapoti' nase'apa okom ape', ma epes hiesi sefela agel Godi lu'una.
45015008	Ae' a'ipipa na'ama. Krais nafi'i nataga nanda' maol nape owina nagiambama esis Juda. Anan nanda'am na'ama ma nihi'ambasa God na'i basef endilisimi atom. Basef amama endilisimi atom fowa' na'iam naloma dambami bafasas akupas asasimi mandawalap alihim.
45015009	Krais nanda' maol anama ma nagiambama esis sololama Godi owa' Judaisi wapoti' sogawa God na'i esis uwahipisa sefela agel ananinai lu'una, si'i Baibel na'iam na'i. David na'ipa God na'i, “Anona nemaf ae' ewalapa basef i'i agel ine'inai ma enis epes owa' Judaisi sololama ine'i. Ea' enda' anom awalef efela agel ine'inai.”
45015010	Ea' anom basef Baibeli ma'iam na'ama wapoti' ma'i, “Ipe' epes fowa' peloloma Godi, pendanifel peloma esis wambota Ananinai.”
45015011	Ea' anom basef Baibelimi ma'iam na'ama wapoti' ma'i, “Ipe' hipei fowa' peloloma Godi, pefela agel Dembinai. Penda' anom awelef pefela agel Ananinai.”
45015012	Ea' Aisaia wapoti' na'iam na'i, “Anona nemaf anona aman notaga wambota Jesi. Aman anama notaga nope Dembinai ma esis sololama Godi numafias ea' sombale'efana si'i endilisi anona nemaf anan nigiambamas.”
45015013	Ape' mogawa endilisi God nagiambamapa ma mope andeande'. God anan ofagonama amama. Dei' ae' a'i ipe' pembale'efana nonda' danifel lu'unai noloma opalef awanemi motaga si'ima ipe'. Ea' a'i pepel Ambal Bu'unai Ananinai nonda'epa pegawa endilisi God nigiambamepa ea' piti pepel Ananinai.
45015014	Ipe' alupipei ae'ipei, opaf ae'anai egawa endilisi ma ipe' panda' waf bu'unai la'ela'ef ea' pegawa gawa hianai naninani. Ea' ipe' wila ma pese'asa nomonas bu'wami sahin owan.
45015015	Ea' anom basef ali' a'ipipa amama la'ifimi atom. Ea' ae' ina umbamahe ma a'ipipa basef amama, owa'. A'i efela ukup ipe'imi. Dei' main, God nase'e okoma ae' nagiambame na'a.
45015016	Ea' anan nanda'e ape anda' maola Krais Jisas anda'am la'afena esis sololama Godi owa' Judaisi. Anda' maol si'i amam mondolali ma Godi awalapa basef bu'wami ananimi. Ae' a'i efa'ai epes isima owa' Judaisi sifi'mai Anan ea' Ambal Bu'unai Ananinai nonda'as sotaga epes Godi etis bo'wes andeande' ese'anas Anan si'i ofa anan okom na'iami endilisi.
45015017	Ae' ape la'ifiwi aloma Krais Jisas ea' andanifel ma anda' maol Godi.
45015018	Krais atona nase'e pepel anda' maol anama. Anan nagiambame nanda'e la'ifiwi afe' anda' maol anama lu'unai awalipa esis owa' Judaisi ma silana some' basef ananimi. Ae' andaiwa'ma i'ipipa anom basef, owa'. Amama atom.
45015019	Ambal Bu'unai Godi nase'e pepel ananinai nanda'e la'ifiwi ma anda' ikwaf la'ifinai naninani. Epes hiesi sati maol anama ea' same' basef Godi sailam. Damba damba anda'am Jerusalem awalapa basef bu'wami ma Krais afe' laogoma hi'alagon etambili etap hiagoma Ilirikum.
45015020	Fowa' damba damba afi'i ataga dei' ae' okom na'i endilisi ma enda' maol Godi ewalapa basef Ananimi bu'wami anagon esis ata' owa' sogawa Kraisi. Ae' andaiwa'ma igi' efe' ewalapam anagon enis epes sali' safe' sawalipasam, owa'.
45015021	Ea' ae' a'i ewalapam si'i basef mail Baibeli ma'iam, “Epes isima owa' enis sefe' sie'ipasa basefa Anan, anona nemaf seme'am sogawana. Ea' epes isima owa' seame' basefanai, anona nemaf seme'am sogawa Anan.”
45015022	Fowa' anda' maol anama awalipasa basef Kraisi. Maol anama nahopa eaf ae'anai nimeguf hiami ea' ina afe'mago ipe', ata' owa'.
45015023	Ea' dei' maol ae'anai hi'alana na'ae. Afagof hiami ae' okom na'i endilisi ma efe'mago ipe'.
45015024	Amama atom dei' a'i ata' ili' efo'o iti ipe' ea', efe' etap hiagoma Spen. Ea' a'i ata' ipan elomepa anom nimeguf nogota laona endanifel elomepa ea', ipe' pigiambame pitumi pehapone eaf nafe' Speni.
45015025	Ea' dei' a'i efe' Jerusalem enda' maol igiambama esis amam nematawa Godi.
45015026	Esis Kristen sape etap hiagoma Masedoniai saloma esis Kristen Griki sa'i basef sandame'mam ea' ma sowala amamaga asasimi sonda' tu'wanim mefe' Jerusalem, soso' esis amam nematawa Godi amamaga a'asi.
45015027	Endilisi ukup asasimi atom ma'iam ea' dei' sanda'am na'ama. Ea' ae' a'i esis sowaolamasa anona wiaf notaoma esis Kristen sape Jerusalemi. Fowa' esis Juda sali' sawalipasa basef Godi ma sagiambama ambagof esis isima owa' Judaisi sape etap hiagoma Masedonia saloma esis Grik sapoma. Amama atom dei' andeande'ma esis sogwamasa wiaf anama esis Judai ma amamaga magiambama alopami.
45015028	Ea' ae' a'i ata' enda' maol anama hi'ilana nili'. A'i ata' ese'asa amamaga amama bu'wami esis Jerusalem sofa'am andeande', ila eaf Speni efo'o itilipa.
45015029	Ae' egawa nemaf anama efe'mago ipe', amamaga bu'wami Kraisi mope si'ima ae' efo'o etagamepa i'ipipam.
45015030	Ape' mombale'efa Dembinai ape'inai Jisas Krais, ea' mogawa Ambal Bu'unai Godi nafela ukup ape'imi ma maimaila esis sahin owan ape'isi. Amama atom dei' a'ipipa basef la'ifimi a'i ipe' penda' maol lu'unai peloma ae' ma penda' betena God ma ae'.
45015031	Ipe' penda' betena Anan nigiambama ae' notagahowe ma lagof enis epes sape etap hiagoma Judiai owa' sombale'efa Kraisi. Ea' ipe' penda' betena God nonda' epes Ananisi sape Jerusalemi sondanifel ma maol anama agiambamas asa'as otamba amama.
45015032	I'i God ni'i a'e, efo'o etagamepa epe endanifel endilisi elomepa ata' epoma noma'w mope opalef awanem.
45015033	God Anan ofagonama opalef awanemi. Ae' a'i Anan nope nolomago ipe' hipei. Endilisi.
45016001	Ae' a'ipipa ma pimafi Fibi andeande', akwa'w heniti'mafa afa'ikwi kwanda' maol kwagiambama esis Kristen sape Senkria.
45016002	Fibi kwape la'ifikwa Dembinai. Ea' ipe' peso' opalefa akwa'w si'i waf bu'unai ape' amam nematawa Godi manda'anai. I'i akwa'w okom nimanina ma anom amamaga, ipe' pigiambama'w. Dei' main, akwa'w kwagiambama ae' wapoti'.
45016003	Ipe' penda'mas nemaf bu'unai Akwila naloma waulu'mana Prisila ea' pi'ipaso danifel ae'anai. Esis bias ape' mandao'oma manda' maol etin Krais Jisasi. Fowa' esis sandandombol endilisi ma sagiambama ae'. Nemaf anama enis sa'i sehe, esis ina umbamahas, owa'.
45016004	Sa'i awi ma soga' sigiambama ae' epe namowe. Ea' ina ae' atowe anifela esis bias, owa'etin. Esis Kristen hiesi fowa' sololama Godi wapoti', sanifelis.
45016005	Ea' ipe' pese'asa nemaf bu'unai ma danifela ae'anai esis Kristen isima safe' sandatama etifigin sape ipat asasinai. Ea' pi'ipago Epainetus nemaf bu'unai ae'anai anan alupunai ae'anai endilisi. Anan nali' nombale'ef Krais nali'ma epes hiesi etap hiagoma Esia.
45016006	Ipe' penda'makwago nemaf bu'unai Maria. Akwa'w kwanda' maol lu'unai ma kwagiambamepa.
45016007	Ipe' pese'amo danifel noloma nemaf bu'unai ae'anai ma amam amama Andronikus noloma Junias, amam wapoti' Judaimi si'i ae'. Amam manda' kalabus maloma ae'i. Amam aposel ma'i amam biam manda' maol bu'unai Godi. Amam mali'ma ae' mombale'efa Krais.
45016008	Ipe' pi'ipago Ampliatusa nemaf bu'unai ma danifel ae'anai. Anan alupunai ae'anai endilisi ma nape la'ifinama Dembinai.
45016009	Pi'ipago Urbanus nemaf bu'unai ae'anai, anan nanda' maol atotona naloma ae' ma maol Kraisi. Ea' i'ipago Stakisa nemaf bu'unai wapoti'. Anan alupunai ae'anai endilisi.
45016010	Ea' pi'ipago Apelesa nemaf bu'unai ae'anai, anan agel nandawalapana naila Krais endilisi. Pi'ipasago danifel ma nemaf bu'unai ae'anai ma esis sape ipat atotonai Aristobulusi.
45016011	Pi'ipago Herodiona nemaf bu'unai ae'anai, anan Juda wapoti' si'i ae'. Pi'ipasago danifel ma nemaf bu'unai ae'anai esis wambota atotona Narsisusi sombale'efa Dembinai.
45016012	Pi'ipawago nemaf bu'unai ae'anai ma Trifina kwaloma Trifosa, awo biawa wanda' maol lu'unai Dembinai. Pese'akw nemaf bu'unai ae'anai ma Persis, akwa'w alupu'wi ae'akwi endilisi, kwanda' maol lu'unai ma Dembinai.
45016013	Pi'ipago Rufusa nemaf bu'unai anan epen bu'unai naloma mama'wana anani'wi ae' wapoti' efala'w mama'we.
45016014	Pi'ipasago danifel ae'anai ma nemaf bu'unai ma Asinkritus, Flegon, Hermes, Patrobas, maloma Hermas, ea' esis Kristen sape saloma esis.
45016015	Ipe' pi'ipasago nemaf bu'unai neloma danifel ae'anai ma Filologus noloma Julia, ea' Nereus noloma heniti'mana anani'wi, ea' Olimpas, soloma esis amam nematawa hiesi Godi sape saloma esisi.
45016016	Waf anama ape' amam nematawa Godi, ipe' hipei atona etin pese'asa lagof esis sahin owan hiesi pinifelis. Amam nematawa Kristen hiesi sape na'ae sanda'mepago nemaf bu'unai sandanifamepa.
45016017	Alupipei, ae' a'ipipa basef la'ifimi pindumafuma andeande' pepoma enis epes sanda' waf aonai sanda' ipe' Kristen pendawal biefipa sosambala basef amama ipe' pefa'ami. Waf anama esis sanda' epes hiesi sanda' waf aonai. Ipe' pese'as alafugah epes isima.
45016018	Esis ina sanda' maola Dembinai ape'inai Kraisi, owa'etin. Saila ukupa alop asasinai atona. Sanda' basef atom usiusihimi ma sambaso'ma opalef sa'ipa epes isima owa' sogawa andeande' waf aonai o bu'unai.
45016019	Ipe' paila God, dei' epes hiesi sogawepa ea'. Amama atom dei' ae' andanifel ma ipe'. Ae' a'i ipe' pegawa waf bu'unai endilisi, ea' ipe' ina pegawa waf aonai, owa'.
45016020	God anan ofagonama opaf awanena, nogota bandana ma nofa'asa Satan nofe' owina bo'wagah ipe'imi. Ae' ahali' God anda' betena Dembinai ape'inai Jisas Krais nigiambamepa na'a nope la'ela'ef nolomepa.
45016021	Wanda' maol atini Timoti anan nasapa'ago danifel ma nemaf bu'unai ma ipe'. Lusius naloma Jeson naloma Sosipater, amam Juda wapoti' si'i ae', amam wapoti' masapa' nemaf bu'unai ma ipe'.
45016022	Ae' Tertius, efa' malogola Pol anda'ago basef amama. Ae' asapa' basefa nemaf bu'unai mafe'mago ipe' ma agel Dembinai ape'inai.
45016023	Gaius nasapa'ago danifel nemaf bu'unai ma ipe'. Anan numafi ae' Pol andeande' ipat ananinai, ea' numafi esis Kristen hiesi wapoti' safi'i sandatama etifigin na'ae. Erastus anan nanda' maola gavman numafi otamba taun wambel anama, ea' sahalomapa ape'inai Kwartus, amam biam masapa'o basefa danifel nemaf bu'unai ma ipe'.
45016024	[Ae' anda' betena Dembinai ape'inai Jisas Krais nigiambamepa na'a numafipa ma nope nolomago ipe' hipei. Endilisi.]
45016025	-
45016026	Ape' mefela agel Godi lu'una. Anan la'ifinai ma nonda'epa petaga la'ifipa ma basef bu'wami ananimi awalapami, amama basef bu'wami ma'i Jisas Krais. Basef amama fowa' nimeguf hiami ata' mape mandambaho', ea' dei' mataga alihima basef amama fowa' amam profet manda'ami afa' wawalapam alihim. God nape namunai la'ela'ef na'i basef la'ifimi ma basef amama bu'wami dei' mataga mandawalap alihima epes hiesi etap anama hiagoma ma esis hiesi sembale'efana.
45016027	Anan atotona nogawa endilisi. Ape' mefela agel ananinai la'ela'ef. Jisas Krais atona nogiambamapa monda'am na'ama. Endilisi.
46001001	-
46001002	Ae' Pol aposel Jisas Kraisi anda' maol ananinai. Okom Godi atona nofale nandandepe anda' maol anama. Ae' aloma owalomapa Sostenes wape na'ae wasapa' danifel ma nemaf bu'unai nefe'mago ipe' amam nematawa Kristen pape Korin. Ea' anda' basef amama mafe'mago ipe'. Ipe' pape la'ifipa paloma Krais Jisas, God nanda'epa pape bo'wepa nofalepa nosahe'epa ea' Ananipei etipa. Afa' biafa wase'epa danifel ma ipe' paloma epes hiesi ma wambel hiagoma sofala agel Dembinai ape'inai Jisas Krais, Anan Dembinai ma ape', esis wapoti'.
46001003	Afa' biafa wa'i God ape'inai noloma Dembinai ape'inai Jisas Krais migiambamepago na'a monda' opalef ipe'imi mope awanem.
46001004	Ae' anifela God la'ela'efa ipe'. Dei' main, ipe' pape la'ifipama Krais Jisas ea' God nandahomepa pape andeande'ma Anan atona.
46001005	Ipe' pape la'ifipama Krais pape andeande' endilisi ea' pefa' basef hiami pa'iami maloma gawa hianai bu'unai naninani.
46001006	Dei' main, basef amama bu'wami Kraisi afa' wawalapami mataga alihim mandawalap la'ifima opalef ipe'imi.
46001007	Ea' dei' ipe' pape ukup mohafel endilisi pehafa Dembinai ape'inai Jisas Krais anona nemaf notaga nondawalap alihina. Nemaf anama pape pehafana pefa' presen hianai Ambal Bu'unai Godi nase'epana na'a.
46001008	Jisas Krais nambimb nonda'epa ma pepe la'ifipa la'ela'ef pefe' petagama nemaf akutainai. Nemaf anama Dembinai ape'inai Jisas Krais niefi'ianai ipe' basef ofagema a'epa nemaf anama.
46001009	God nanda' amamaga ananimi hi'alam andeande' nofalepa ma pepe la'ifipa opalef etifim peloma nogalomana Ananinai Jisas Krais Dembinai ape'inai.
46001010	Ipe' sahin owan, a'ipipa basef la'ifimi ma agel Dembinai ape'inai Jisas Krais na'ama. Ipe' pepe wambota atona endilisi pepe opalef etifim. Penda'am na'ama ma ipe' pepe andeande' opalef etifim endilisi ma ipe' ina pendawal biefipa.
46001011	Ipe' sahin owan ae'ipei, enis epes wambota Kloei sa'ipi sa'i ipe' etipa pafitap.
46001012	Ae' a'i na'ama. Ipe' hipei atona etin pa'iam na'ama. Enis sa'i, “Ape' epes Poli.” Enis sa'i, “Ape' epes Apolosi.” Ea' enis sa'i, “Ape' epes Pitai.” Ea' enis sa'i, “Ape' epes Kraisi.”
46001013	Ipe' panda'am na'ama ma main? Ipe' pa'i Krais nandawal wa'awa'ana? Ea' pa'i ae' Pol saunde lawag usi'inai tu'wanainai ma agiambamepa? Owa'etin. Ipe' ina pefa' baptaisa agel ae' Poli, owa'.
46001014	Ae' fowa' anda' baptaisima amam amama ipe'imi biam, Krispus naloma Gaius atom. Ae' anifela Goda ina anda' baptaisima enis epes ipe'isi wapoti', owa'.
46001015	Amama atom dei' enin epen ina ni'ipipa ni'i ipe' pefa' baptaisa agel ae'anai, owa'.
46001016	(Endilisi, anda' baptaisima esis wambota Stefanasi wapoti', ea' ae' ina okom na'i enis wapoti', owa'.)
46001017	Dei' main, Krais ina nasapa'e afi'ima enda' baptaisima enis epes, owa'. Anan nasapaho'ma ewalapa basef bu'wami Ananimi i'iam. Ae' ina ewalapam i'iam ila anona gawa amam gawaimi ma'ianai, owa'. Na'ama epes si'i basefa lawag usi'inai tu'wanainai Krais naga'manai si'i basef amama falafumi atom.
46001018	Endilisi, epes isima sape eaf higililanai, esis ukup ma'i basefa lawag anama usi'inai tu'wanainai saunda Kraisanai sa'i basef amama falafumi atom. Ea' ape' amam nematawa dei' God nape nofa'apa motanimani mogawa basef amama pepel Godi atona.
46001019	Si'i Baibel na'iam na'ama na'i, “Anona nemaf ae' ehambombaga gawa epes isima gawaisi. Ea' emboma ukup epes isima gawaisi sa'i nomonas mamumami hiahiami mapaisi.”
46001020	Dei' amam gawaimi monda' mi'imama? Ea' amam gawaimi mogawa gawa hianai monda' main? Epes isima etap anae'i sa'i basef sapa'am sandahihianamam sonda' main? Owa'etin. God nanda' gawa epes isima etap anae'isi nataga falafunai si'i gawa epes isima sahaga sagaoli.
46001021	Dei' main, God Anan gawainai na'i epes etapasi ina la'ifisa sogawa Anan ma gawa anama asasinai atona, owa'. God nahopa eaf asasinai. Ea' anan okom na'i nofa'ai amam nematawa sombale'efanai sotanimani. Esis sombale'efa basef amama wa'ipasami epes etapasi sa'i wafimi gawa a'ami. Esis sembale'efa basef amama ea' God nefa'as sotanimani.
46001022	Esis Juda ukup maimaila siti ikwaf la'ifinai ea' esis Grik ukup ma'ima'i sofa' gawa hianai lu'unai.
46001023	Ea' afa' wawalapa basefa Krais naga' lawag usi'inai tu'wanainai. Basef amama mahopa eaf esis Juda sandaiwa'mam sa'i basef awami. Ea' esis Grik ukup ma'i basef amama wafimi gawa a'ami.
46001024	Ea' amam nematawa God nofalapai, esis Juda saloma esis Grik wapoti', basef amama ma'i Krais Anan pepel naloma gawa anama Godi.
46001025	Dei' main, basef amama Godi epes sa'i “Gawa a'ami wafimi”, amama gawaimi atom lu'wami mikila' gawa epesi. Ea' amamaga amama epes sa'i “Awami falafumi Godi”, amama la'ifim endilisi mikila' pepel epesi.
46001026	Alupipei ae'ipei, ipe' ata' ukup mi'i fowa' damba damba God nofalepa ma pembale'efa Krais. Ipe' hipei ina enis epes hiesi la'afena ipe' epes gawaisi ma etap anae', owa'. Owa' enis hiesi agof lu'wamisi. Owa' enis hiesi dembesi la'ifisi, owa'.
46001027	Ea' God okom ananinai atona nandandepa enis epesa sope Ananisi etis. Epes isima etapasi sa'i gawa a'asi, ea' God nandandepas ea' ma sonda' epes gawaisi ambagof aom. Ea' epes isima etapasi hiesi sa'i falafisi owa' la'ifisi, isima God nandandepas ea' ma sonda' epes isima dembesi la'ifisi ambagof aom.
46001028	Anan nandandepa epes isima amam nematawa etapasi sa'i owa' la'ifisi, falafisi etis agof a'asi. Anan nandandepasa nohambombaga amamaga amama moloma epes isima la'ifisi agufisi etap anai'isi.
46001029	Nanda'am na'ama ma enis epes ina la'ifisa sefela agof asasimi atom lu'uma naep Godi, owa'.
46001030	God nahapona ipe' pape la'ifipa paloma Krais Jisas ea' God nanda' Krais nape ofagonama gawa ape'inai. Anan atona eaf ape'inai ma God nanda'apa mope bu'upai ma naep ananimi ma mope ananipai atepa. Anan atona natalepa nakwahepa ma waf aonai ma mape wafifipa.
46001031	God nanda'am na'ama ma anom basef mail Baibeli ma'iam ma'i, “Emi egafis si'i sefela agof asasimi, esis sondanifel ama Dembinai atona.”
46002001	Alupipei ae'ipei, fowa' afe'mago ipe' awalapa basef endilisimi Godi ma ipe', ina awalapam a'iam aloma gawa ae'anai lu'unai, ma basef bu'wami a'ipipami, owa'.
46002002	Dei' main, okom ae'anai na'i na'ama. Nemaf anama ae' ape alomepa ina ata' okom napoma anom basef, owa'. Okom nase'e ma anom amamaga. Ae' okom napoma Jisas Krais atona, Anan naga' lawag usi'inai tu'wanainai.
46002003	Amama atom nemaf anama ape alomepa, ae' owa' la'ifiwei. Ae' umbamahe etin ape.
46002004	Ea' basef a'iama basef bu'wami Kraisi, amama ina a'iama gawa ae'anai aloma epesa efa'ipei, owa'. Ae' ihi'ambepa pepel Ambal Bu'unai Godi atona.
46002005	Anda'am na'ama ma ipe' ina ukup maimaila gawa epesi dei' pembale'efa God, owa'. Anda'ama ipe' ukup mohafel mimila pepel Godi atona dei' pembale'efana.
46002006	Endilisi ae' awalapa basef gawa napaimi ma emi egafis sembale'efa God la'ifisi sanda' waf Ananinai. Ea' gawa anama ina gawa etapanai, o gawa amam agufumi ma etap anae' anona nemaf hegililam, owa'.
46002007	Basef gawaimi ae' awalipasami, awalipasa basefa gawa Godi atona. Gawa anama fowa' nape nandambaho'ma epes, fowa' gani God ata' owa' nonda' etap anae' Anan nandandepa gawa anama ma ape' mofa' nafifili Ananinai.
46002008	Owa' anona aman atotona agilinai ma etap anae' nogawa basefa gawa anama, owa'. I'i amam mogawana, dei' ina maunda Dembinai lawag usi'inai tu'wanainai, owa'. Anan agel lu'unai endilisi.
46002009	Ea' ae' a'i basefa gawa anama si'i Baibel na'i, “Amamaga maim God nandondombam ea' ma emi egafis ukup maila Anan endilisi, amama mikila' ukup epesi. Esis ina la'ifisa same'am satolom sagawama ukup maloma naep aligah asasimi, owa'.”
46002010	Ea' God nawalapa amamaga amama mandawalapama ape' ma Ambal Bu'unai Ananinai. Ambal Godi nagolopa amamaga hiami mape mandamabahi'i, ea' nogawa waf Godi nape nandambahi'i.
46002011	Dei' emi egafis segawa ukup epesi? Owa'. Ambagof epesi atom mogawam. Ea' na'ama etin, ina enin epen nagawa okom Godi, owa'. Ambal Bu'unai Ananinai atona nagawana.
46002012	Ape' ina mofa' spirit ambal etapanai, owa'. Ape' dei' mofa' Ambal Bu'unai nape naloma God nafi'i ma mogawa amamaga maim God nase'apam na'ai.
46002013	Basef amama ina gawa epesi sa'ipiam, owa'. Amama basef Ambal Bu'unai Godi nawalapameam. Dei' a'ipasa basef amama awalapam a'iama Ambal Bu'unai Godi awalipa epes isima Ambal Godi napaisi.
46002014	Ea' emi egafis Ambal Bu'unai Godi a'asi, esis ina la'ifisa sofa' amamaga amama bu'wami mataga Ambal Godi, owa'. Epes isima ukup ma'i amama sa'i falafumi sanda' ki de'iafam. Esis ina segawam, owa'. Dei' main, Ambal Bu'unai Godi atona nawalipasa amama ofagema ma ape' mogawam.
46002015	Emi egafis Ambal Bu'unai Godi napaisi, esis sowaloga amamaga hiami. Ea' ina enis epes la'ifisa sowaloga wafa epen inima Ambal Godi napaini, owa'.
46002016	Si'i Baibel na'i, “Dei' emi egafis sogawa okom Dembinai ma nambimb la'ifisa si'ipana anom basef? Owa'etin.” Ea' dei' ape' okom Kraisi napaipa.
46003001	Alupipei, fowa' ae' ina a'ipipa basef si'i a'ipasam epes isima saila okom Ambal Bu'unai Godi, owa'. A'ipipam si'i a'ipasam epes isima ukup maso'asa basef ofagema Godi, si'i awasi ata' sa' nomagof atomi.
46003002	Fowa' ase'epa nomagof atom. Ina dei' ase'epa gwa'aimi la'ifimi, ata' owa'. Dei' main, ipe' ina la'ifipa, ata' owa'. Ae' a'iam endilisi, ipe' dei' wapoti' ata' owa'.
46003003	Dei' main, ipe' ata' pape la'ela'ef paila waf etapanai. Endilisi, waf anama nawalapai waf kowalasanai naloma ukup aoma sahin owan ma basef safitapami ata' mape la'ela'efa ipe'. Amama mihi'amba ape' hiapai ipe' ata' paila waf anama aonai etapanai. Waf anama epes etapesi atona.
46003004	Enin epen na'i, “Ae' epen Poli.” Enin na'i, “Ae' epen Apolosi.” Waf anama nawalapa ipe' ata' pape si'i epes paila waf etapanai atona.
46003005	Ipe' ata' ukup motamea andeande'. Apolos emi egafuna? Ae' Pol emi egafowe? Afa' biafa wanda' maoli atofa. Dembinai nase'afa maol nandandafa. Ea' maol anama afa' biafa wanda'anai, eaf anama atona dei' ipe' pembale'efa Krais. Ape' hiapai manda' maol anama God nasi'ipami.
46003006	Ae' ali' awalipipa basef Godi si'i ewaha olelemb gwa'aimi, ea' Apolos nagi' nakolo' embel nasa'opam. Ea' God atotona nanda'am mataga.
46003007	Ea' dei' epen inima newaha olelemb gwa'aimi, enin agel a'ana. Ea' epen nakolo' embel nasa'opami enin wapoti' agel a'ana, ea' God nanda' gwa'aimi amama matagai, Anan nefa' agel lu'unai.
46003008	Ea' epen inima newaha olelemb gwa'aimi naloma epen inima nakolo' embel nasa'opami, esis bias sanda' maol anama atona. Ea' esis bias atona etin anona nemaf sofa' amamaga mandahama maol sanda'anai.
46003009	Afa' biafa wanda' maol etifinama God. Ea' ipe' si'i aof Ananinai. Ea' ipe' si'i ipat Godi.
46003010	God nandahome. Ea' Anan nanda' ae' ataga ape si'i epen gawainai nanda' ifagwi. Ea' awa olaf nape nali'i ea' enis sala' ipat natomana. Ea' epes hiesi atona etin sundumafuma andeande' sola' ipat notoma olaf anama.
46003011	Ipe' pegawa God nanda' Jisas Krais nape nali' si'i olaf notawa nali'i. Amama atom ina ata' enin epen la'ifina newa anona olaf wapoti', owa'etin.
46003012	I'i emi egafis si'i sola' ipat notoma olaf anama ilifi sola'ana, esis sonda' gol sola'ana o sonda' siliwa sola'ana, o sonda' anom otamba salatamami sola'ana, o sonda' lawah o sonda' walol o otalef alimi sola'ana.
46003013	Nemaf anama Krais niefi'ianai maol anama epes hiesi sanda'anai notaga nondawalap alihina nope bo'ona o aona. Nemaf anama notaga noloma nif lu'wami. Ea' nif amama mondo maol anama hianai ma epes hiesi atona etin hi'ilasa sogawa maol asasinai bo'ona o aona.
46003014	I'i enin epen nola' ipat notoma olaf anama ilifi ma nif owa' fendona, anona nemaf nefa' anom amamaga bu'wami.
46003015	Ea' i'i ipat epen nanda' maoli fendona hi'ilana, anona nemaf ina nefa' amamaga bu'wami, owa'. Endilisi God nofa'ana notanimani, ea' amamaga a'ana nepe na'a si'i epen netanima nandalo' nifi.
46003016	Ipe' pegawa o owa'? Ipe' etipa si'i ipat lu'unai Godi, ea' Ambal Bu'unai Ananinai nape nomona opalef ipe'imi.
46003017	I'i emi egafis sohambombaga ipat anama Godi, anona nemaf God nohambombaga epes isima. Dei' main, ipat anama Ananinai bo'ona andeande'. Anama ea' ipe' etipa.
46003018	Na'ama ipe' pembaso'ma ipe' etipa. I'i emi egalin ipe'inai okom ni'i enin gawaini si'i epes etapasi sofalasi, epen inima andeande'ma nemboma okom ananinai ata' netaga okom nahaga nagaolani nili' ma nambimb netaga epen gawaini endilisi.
46003019	Dei' main, gawa etapanai anama falafunai si'i basef epes ukup maso'asi sa'iami ma naep Godi. Si'i Baibel na'iam na'i, “God nofa' epes gawaisi ma waf gawainai naninani asasinai atona baso'omainai si'i epes saha mafis esalef.”
46003020	Ea' Baibel na'iam wapoti' na'ama na'i, “Dembinai nogawa nomonas epes gawaisi falafumi atom.”
46003021	Ea' enin epen ina nefela agof ape' epesi, owa'. Amamaga hiami ipe'imi atom.
46003022	Pol naloma Apolos naloma Pita, amam ipe'imi atom. Etap anae' naloma ambal namunai naloma ga' naloma amamaga dei' mapani, anona nemaf migi' meatagai, amama hiami ipe'imi atom.
46003023	Ea' ipe' epes Krais Jisasi ea' Anan Godi.
46004001	Ipe' pegawa afa' wanda' maol Kraisi umafi basef endilisimi Godi fowa' mape mandambahi'i dei' mataga mandawalap alihim.
46004002	I'i aman dembinai nose'ana maol enin epena nimafianai, enin nimafiana nenda'ana andeande' hi'ilana.
46004003	I'i ipe' pewaloga waf ae'anai ma enis epes sonda'me kot sowaloga waf ae'anai, ae' okom na'i amama falafumi atom. Ae' wapoti' ae' atowe ina awaloga waf ae'anai, owa'.
46004004	Endilisi, basef mape opaf ae'anai nomon ma'iami ae' ina ati anona waf aonai anda'anai, owa'. Ea' amama ina mihi'ambe endilisi ma i'i, “Ae' epen bu'uwei andeande',” owa'. Anona nemaf Dembinai atona nowaloga waf ae'anai.
46004005	Ea' dei' nogota dende'anai ata' owa'. Ipe' owa' pewaloga waf enin epen nanda'anai, owa'. Ipe' ata' pepe pehafa nemaf anama Dembinai niefi'ianai. Nemaf anama anan nowalapai amamaga hiami mandamabaho' mape akoti motaga mondawalap howalagoma. Nemaf anama Anan nowalapa ukup epes hiesi mape mandambahi'i motaga mondawalap alihim. Ea' God ni'ipapa basef ananimi ape' hiapai atona etin mondahama maol ape' manda'anai, bo'ona o aona.
46004006	Alupipei, ae' okom na'i igiambamepa. Amama atom ae' aloma Apolos wihi'ambepa basef amama do'ok a'ipipami ofagema ma waf afa'inai. Afa' wanda'am na'ama ma ipe' pelafa waf ape'inai basef amama ofagema ma'iam ma'i, “Ipe' ina pimbisila' mi'uli anama, owa'.” Ea' dei' ipe' ina pesambala basef pefela agola anona aman, owa'.
46004007	Alupipei, ipe' ukup mape ma'imama? Emi nanda'epa pape dembipei pikila' enis epes? Amamaga amama hiami God atona nase'epam. Ea' ipe' ina pesambala basef pi'i ipe' etipa dembipei la'ifipei, owa'. Amamaga amama hiami ipe'imi, God atona nase'epam.
46004008	Endilisi, opalef ipe'imi si'im ea'! Ipe' amamaga hiamipei si'ipa dende'! Ipe' pikila'afa pataga dembipei king! Uwahipipa! Ae' okom na'i endilisi ma petaga pepe dembipei king nambimb ope dembifai king olomepa!
46004009	Ae' okom na'i na'ama a'i God nanda' afa' aposel si'i epes sape agof a'asi sagi' endilisi. Epes hiesi hi'alas sape ilif etapi saloma amam ensel wapoti' satolofa wandahama epes isima atuwasi sohas seaga'i.
46004010	Afa' wape si'i epes ukup maso'asi ma ofela agel Kraisi, ea' ipe' pape epes gawaipei ma waf Ananinai. Afa' owa' la'ififa, ea' ipe' la'ifipa. Ipe' agof lu'wami, afa' agof a'afa.
46004011	Fowa' gani wapoti' nafi'i nataga nogota anae' wape nolomahafa batag fafatimufa endilisi, ea' luwaguf hiahaom a'afa. Esis sumagwi lagof sahafa etin. Afa' wambel a'afa ma ofe' weape andeande'.
46004012	Wanda' maol lu'unai endilisi ma lagof afa'imi atom. Esis sa'i basef sanda'afa findiwafa ea' afa' la'ififa ofalo'mas wagwamasa basef bu'wami atom. Esis sanda'afa aofa, wape la'ififa watilis, afa' ina wagwamas, owa'.
46004013	Esis sa'ipafa basef awami endilisi ea' afa' wagwamasa basef awanemi sa'osa'ombel. Wataga si'i alufuta awasimi endilisi ma etap hiagoma si'i alogw maimailami, si'i etap awagoma alufuta nana'oma. Fowa' gani wape na'ama etin wafi'i wataga dei'.
46004014	Ae' ina anda' basef amama ma monda'epa ambagof ipe'imi aom, owa'. Ae' okom nainailipa si'i awasi ae'ipei, a'i iwalapa nomonas ipe'imi.
46004015	I'i endilisi ipe' amam mowalipipa basef Kraisi 10,000-peleim ea' hapaimi, ahapepa ipe'imi ina hiam, owa'. Waf Krais Jisasi atona ae' atowe ape ahalomepa ipe'iwei, ipe' pataga batawisi ae'ipei ma basef bu'wami Godi awalipipami.
46004016	Amama atom dei' afela ukup ipe'imi ma pila waf ae'anai pefe'.
46004017	Ea' asapa' Timoti nafe'mago ipe'. Anan nogalome ae'anai wanda' maol Dembinai. Anan numafi maol anama andeande'. Ae' okom nailana endilisi, dei' asapa'ana ma nambimb nefela ukup ipe'imi ma basef mihi'ambepa fe' pe ae'ami aila waf Kraisi. Ae' awalipa esis amam nematawa Godi sape wambel anama hiagoma ma basef maloma waf ae'anai ea' amama atom.
46004018	Ipe' enipa ukup ma'i ae' nambimb ina efo'o itilipa ea' dei' pesambala basef ae'ami.
46004019	Owa'etin. I'i Dembinai ni'i a'e, na'ama efe'mago ipe' mehip. Ea' ae' ina efe'mago ipe'ma egawa basef amam masambala basef ae'ami ma'iami atom, owa'. Basef amamumi hapaimi. Ae' a'i efo'o egawa waf naloma maina maol Godi amam manda'anai.
46004020	Dei' main, ofagema amama ma epes isima suwis wambota Godi numafias, amama ina amamaga ma'iam etin, owa'. Amama ina basef atom, owa'. Amama pepel Godi atona.
46004021	Ipe' ukup ma'i maina waf, pa'i efa'ago bumbulita okom wandafunai efo'o ma ihi'ambepa, o pa'i efa'ago waf okom nainailipa efe'mepago? Amama nomonas ipe'imi atom.
46005001	Anom basef matagama ae' ma'i waf anama aonai so'a waolanai napoma ipe'. Waf aonai endilisi nahambombaga daso'amai, waf anama epes isima sololama Godi ina sanda' anona waf aonai na'amai, owa'etin. Waf anama na'ama. Anona aman naso' nemata'w komafianai ahalomana nase'akwi.
46005002	Dei' ipe' ata' patopa' basef pafela agof ipe'imi atom ma waf anama aonai ma main? Na'ama owa'. Andeande'ma opalef ipe'imi mope si'ima lef ipe'inai ma pelopa waf anama aonai. Ipe' pili'amona aman anama nanda' waf anama ma ina ata' nope wapoti' nolomepa, owa'.
46005003	Endilisi, alop ae'anai nape laogona ipe', ea' ambal ae'anai nape nalomepa. Ae' si'i endilisi ape alomepa ma awaloga waf aman anama nanda'anai aonai.
46005004	Dei' a'iam na'ama. Nemaf anama ipe' pendakolasanai ma agel Dembinai Jisasi, ambal ae'anai noloma pepel Dembinai ape'inai Jisasi amama mope molomepa nemaf anama.
46005005	Ape' miliamonago aman anama nefe'mago Satana nohambombaga alop noloma okom apinai ananinai. Monda'am na'ama ma God nofa'ai ambal aman anama nemaf Dembinai akutainai.
46005006	Ipe' patopa' basef pafela agof ipe'imi atom lu'um pati waf anama aonai napomepa, amama ina waf bu'unai, owa'etin. Ipe' pegawa ea' basefa mi'uli anama ma yis amama manda' bret natifi na'i, “Yis kwawie'im manda' bret hianai hi'alana natef lu'una.”
46005007	Ea' ipe' pekwaha yis amama apimi ma pepan si'i bret dambainai yis a'anai, si'i endilisi ipe' pataga epes dambaipei. Dei' main, sipsip sondolali sahanama gwa'aimi lu'wami Pasovai anan Krais, esis sahana naga' ea', si'i sondolali gwa'aimi mafis maima God.
46005008	Ape' monda' gwa'aimi amama lu'wami Pasova, ape' ina mofa' yis amama apimi, owa'. Amama si'i waf aonai. Ape' mofa' bret wafinai yis a'anai, amama si'i waf ukup bu'wamunai basef endilisimi.
46005009	Anom basef ali' anda'am mafe'ma ipe', a'iam na'ama. “Ipe' ina pefala epes isima sanda' waf aonai so'a waolanai pi'i alupusi, owa'.”
46005010	Ae' ina a'iama pekwaha epes isima sanda' waf aonai so'a waolanai, o epes isima kowalasa amamaga enis epesi o epes isima sanda' wali o sahambombaga enis epesi soloma isima sanda' lotuma god baso'omunai, owa'. I'i ipe' pi'i pekwahis endilisi, pekwaha etap anae' hi'ilana.
46005011	Ea' basef dei' anda'ami ofagema na'ama. I'i anona aman ipe' pefalona owalomepa ipe'inai nonda' waf aonai so'a waolanai o kowalanama amamaga enis epesi o nonda' lotuma god baso'omunai, ni'i basef neso' alafuga enis epes, nea' embel nohaga nogoul, nonda' wal, nohambombaga enis epes, ipe' ina pefalona alupunai ipe'inai pi'i basef pelomana, owa' hapainai. Ipe' ina pea' gwa'aimi peloma epes na'amaisi wapoti', owa'.
46005012	-
46005013	Maol sowaloga epes sape ande'ma siosi ina maol ae'anai, owa'. God atona anona nemaf nowaloga waf epes isima. Ea' maol sowaloga epes sape nomoni, amama maol ipe'inai, ipe' penda'ana. “Ipe' galo'manago aman aonai nape la'afena ipe' nanda' waf aonai.”
46006001	I'i enin epen la'afena ipe' nenda' basef mila enin epen, ina andeande'ma epen inima netopa'ma esis amam nematawa Godi sope ma nefe' nenda' kota naep amam dembemi jas mololama Godi. Na'ama owa'. Andeande'ma epen inima ambal aona nefe' nenda' kota naep amam jas mololama Godi.
46006002	Ape' amam nematawa Godi anona nemaf mowaloga waf epes hiesi etapasi hi'ilas. Ipe' pegawa amama o owa'? A'i ipe' owa' la'ifipama ata' pewaloga basef so'umi mamumami ipe'imi?
46006003	Ape' anona nemaf mowaloga waf amam enseli wapoti'. Ipe' pegawa amama o owa'? Amama atom dei' la'ifipa endilisi ma pewaloga basef amamaga ipe'imi.
46006004	Ea' i'i ipe' anom basefa amamaga ipe'imi, ipe' pendandepa anom amam agof a'ami ma sios ma mowaloga basef amama.
46006005	Ae' anda' basef amama ma monda' ambagof ipe'imi aom. Dei' main? Gawaimi ipe'imi hiami mape la'afena ipe' amam la'ifima mowaloga anom basef motaga la'afena sahin owan bias ipe'isi.
46006006	Ea' dei' enin epen alipini nanda' kotima sahin owan ananini ma naep amam dembemi jas owa' mombale'efa Kraisi.
46006007	Ipe' panda' kotima esis alupisi ea' amama atom dei' sihi'amba ae' ipe' pewa ea'. Dei' maina owa' pepe pitilisa sonda'mepa waf aonai? Ea' owa' pi'i aho'mas sofa' anom amamaga ipe'imi?
46006008	Penda'am na'ama owa'. Ea' ipe' panda' waf aonaima enis epes pefa' amamaga asasimi! Ipe' panda' waf na'amai ma esis alupusi endilisi ipe'isi etis.
46006009	Emi egafis sanda' waf aonai, anona nemaf ina sefe' wambel Godi, owa'. Ipe' pegawa amama o owa'? Na'ama ipe' pembaso'ma ukup ipe'imi atom. Epes sanda' waf aonai ma so'a waola enis amam nematawa saloma epes isima sanda' lotuma god baso'omunai saloma epes sahambombaga waf daso'amainai saloma amam amama ukup ma'i waf nematawainai saloma amam amama manda' waf aonai maloma anom amami
46006010	saloma isima sanda' wali saloma epes kowalasa amamaga enis epesi sa'i sofa'am etini saloma epes isima sa' embel sahaga sagaol saloma epes isima sa'i basef awami findiwaimi ma enis epes ea' isima sanda' wal sahambombaga epesi, epes isima na'amaisi ina anona nemaf sefe' wambel Godi, owa'etin.
46006011	Fowa' enipa panda' waf anama. Ea' dei' God nasa'opepa nosahe'epa ea' Ananipei etipa si'ipa. God nanda'epa pataga epes bu'upei ma naep Ananimi. Anan nanda'epa na'ama etina agel Dembinai Jisas Kraisi ma Ambal Bu'unai God ape'inai.
46006012	Endilisi, anom basef mape ma'i, “Amamaga hiami andeande'ma ae' enda'am.” Ea' amamaga amama nambimb enda'ami ina migiambame, owa'. Basef amama ma'i, “Amamaga hiami andeande'ma enda'am.” Basef amama mape, ea' ae' ina i'i aho'ma anom amamaga mope lu'um mombale'e, owa'.
46006013	Ea' enis epes sa'i, “Gwa'aimi amama, alopi atom ea' alop napoma nea' gwa'aimi atom.” Ea' amamaga amama biefim, alop naloma gwa'aimi, anona nemaf God nohambombagam atom hi'ilam. God ina nanda' alop ape'inai ma nonda' waf aonai so'a waolanai, owa'. Anan nanda'ana nonda' maol Ananinai atona bu'unai. Ea' Anan Dembinai ma alop ape'inai numafiana.
46006014	Ama pepel Ananinai atona nafela Dembinai nohafel hi'agif ea' anona nemaf na'ama etina nofelapa mohafel hi'agif wapoti'.
46006015	Alop ipe'inai alop wa'wa'ana Kraisi atona. Amama ipe' pegawam o owa'? Ea' dei' ipe' pa'i ae' etopa' anona alop wa'awa'ana Kraisi esana noloma alop ano'w nemata'w kwanda' so'a wauli? Owa'etin!
46006016	Amam emi egafim mofa' alop amamunai mosana noloma alop ano'w nemata'w kwanda' so'a wauli, amam mataga alop etifina maloma akwa'w. Ipe' pegawa amama o owa'? Dei' main, Baibel na'iam ea' waf anama daso'amainai bu'unai na'i, “Esis bias sataga alop etifina ma waf anama.”
46006017	Ea' emi egafis sope la'ifis soloma Dembinai, sataga ukup etifim salomana, si'i epen atotona.
46006018	Ipe' pekwaha waf aonai so'a waolanai pefa' pefe'. Anona waf hianai aonai sanda'ana alop ande' atogon. Ea' epen nanda' waf aonai so'a waolanai nanda' waf aonai ma alop ananinai atona.
46006019	Alop ipe'inai ipat bu'unai Ambal Bu'unai Godi. Ipe' pegawa amama a owa? Ambal anama nosahe'epa ea' nape nomona ipe'. Ipe' ina ipe' etipa, owa'. Ipe' ananipei etipa si'ipa.
46006020	God natalepa ma maol lu'unai endilisi. Amama atom dei' pefela agel ananinai lu'una ma alop ipe'inai.
46007001	Dei' a'i egwamepa basef amama pahali'iami panda'am mafi'i. I'i anona aman owa' noso' ano'w nemata'wi, andeande'.
46007002	Ea' waf naninani aonai ma so'a waolanai nape. Ea' dei' andeande'ma amam nematawa hiesi atona etin sondase'ama deindei.
46007003	Alop amani akwa'w waulu'mana kumafiana. Aman ina nonda'imana ni'i ananinai, owa'. Ea' na'ama etina alop waulu'manai, alop anan waulunama'w akwa'unai. Akwa'w wapoti' ina kunda'imana kwi'i akwa'unai, owa'.
46007004	Nemata'w ina kope dembe'wi kumafi alop akwa'unai, owa'. Aman akwa'unai numafiana. Ea' na'ama etina aman ina nope dambenai numafi alop ananinai, owa'. Akwa'w waulu'mana kumafiana.
46007005	Ipe' bipa pandase'ama ea' anan ina newa' alafuga akwa'w nonda'ima alop ananinai, owa'. Ea' akwa' wapoti' ina kowa' alafuga anan, owa'. Ea' i'i ipe' ukup mope etifima pihi'ama alop nogota bandana ma penda' beten, ipe' pi'i aho'ma penda' beten endilisinai. Ea' penda' alop nondaloma wapoti'. Na'ama ukup mose'epama pimafi alop andeande' ea' Satan nogwambepa penda' waf aonai.
46007006	Basef amama ae'ami ma amam nematawa sandaso'ama mape na'ama. Ea' basef amama ina la'ifima pilam la'ifipa, owa'. Amama basef kwaie'um a'ipipam agiambamepa.
46007007	Ae' okom na'i ipe' amam nematawa hipei pepe si'i ae' Pol apan, owa' eso' nemata'w. Ea' God nase'as amamaga bu'wami presen mandandas deindei'. Anona anona presen, anona anona presen.
46007008	Ea' esis amam nematawa owa' seandaso'amai saloma nematawa alifiwai amam maga' makwahowa wapani, amama na'ama. I'i ipe' pepe etin si'i ae', andeande'.
46007009	Ea' i'i owa' la'ifipama pepe andeande' pimafi opalef moloma alop ipe'inai andeande', pendase'ama. Waf ipe' pandaso'amainai, anama andeande' nikila' waf ukup mohafel la'ifipa ma waf aonai so'a waolanai.
46007010	-
46007011	Ea' esis amam nematawa sandaso'ama ea'i, ae' a'ipasa mi'uli anama. Anama ina mi'uli ae'anai atona, owa'. Mi'uli anama Dembinai. Ano'w nemata'w ina kokwaha aman akwa'unai, owa'. Ea' akwa'w kwi'i kokwahona, kope na'a. I'i owa', kotanima kofe'ma anan wapoti' kolomana kope okom etifina. Ea' anona aman wapoti' ina nokwaha waulu'mana anani'wi, owa'.
46007012	Ea' dei' a'ipa ipe' na'ama a'i. Basef amama ina basef Dembinai, owa'. Amama dei' a'ipipa na'ama a'i i'i fowa' esis bias owa' ata' sombale'efa Krais ma sandaso'ama sili', ma dei' anan nagi' nembale'efa Kraisa akwa'w kwi'i aho'ma kose'ana kolomana kope, anan ina nokwaho'w owa'.
46007013	I'i akwa'w ato'w dei' kugi' kombale'efa Kraisa nase'akw, ma ni'i a'e nope noloma'w, akwa'w ina kokwahona, owa'.
46007014	Dei' main, aman owa' nombale'efa Kraisi nape la'ifina naloma waulu'mana kombale'efa Krais, anan nataga andeande' si'i God nandandepana ea'. Ea' nemata'w owa' kombale'efa Kraisi kwape kwaloma anan nombale'efa Krais, akwa'w kwataga andeande' si'i God nandandepa'w ea'. I'i owa', anona nemaf sola awasi, ina anona nemaf sotaga bo'wes, owa'. Ea' dei' sape andeande' si'i God nandandepas ea'.
46007015	Ea' emi epen owa' nembale'efa Kraisa ni'i nekwaha waulu'mana o waulunama'w, enin nefe'. I'i waf anama notaga na'ama ma esis isima ipe'isi sahalomepa o owalomepa aman nemata'w, esis ina ata' la'ifis sape si'i sanda' kalabus, owa'. God nofalapa ma mila wafa opaf awanena.
46007016	Nemata'w, ine' anona nemaf la'ifinama nigiambama waulunamena notaga Kristen o owa'? Amama ine' owa' neagawam. Ea' ine' aman wapoti', anona nemaf la'ifinama nigiambama waulu'mena ine'ikwi kotaga Kristen o owa'? Amama ine' owa' neagawam.
46007017	Maim opeh bu'wami Dembinai naso' enin epen, enin nepe la'ela'ef nenda' amama atom nali' nanda'ami. Ae' a'ipas mi'uli anama etina esis Kristen hiesi sios sape wambel hiagoma.
46007018	A'i anona aman amam mali' matopa'mana alop ananinai ma God dei' nofalana? Wila' anan ina nofana melet anama alop ananinai wapoti' nombaho'ana, owa'. Ea' aman emi ina meatopa'mana alop ananinai ma God dei' nofalana, amam ina motopa'mana alop ananinai, owa'.
46007019	Waf matopa' alopanai naloma waf owa' meatopa' alopanai wapoti' falafunai atona. Ea' waf saila mi'uli Godi anama waf endilisinai.
46007020	Ipe' papoma maina maol bu'unai God dei' nofalipei, pepoma anama atona la'ela'ef.
46007021	I'i ipe' agof a'ipei panda' maol pape owina enis epes ma dei' God nofalipei, ipe' ina ukup aoma amam, owa'. Ea' i'i anona eafa pekwaha maol anama pepe wafifipa, na'ama andeande' pekwahona.
46007022	Dei' main, emi egafis agof a'as sanda' maol sape owina enis epes, dei' epes isima Dembinai nakwahomas waf aonai sepe wafifis ea' Ananisi etis. Ea' na'ama etina epes sape wafifis owa' seape owina enis epes, dei' Dembinai nofalas ea' sanda' maola Krais.
46007023	God natalepa ma maol lu'unai Ananinai. Ea' ipe' ina pepe owina epes etapasi penda' maolanas, owa'.
46007024	Ipe' alupipei, maina maol epen inima nali' nanda'anai ma God dei' nofalan enin nepoma maol anama atona ma naep Godi.
46007025	Amam nematawa isima ata' owa' seandaso'amai, ae' mi'uli Dembinai owa'ma ie'ipas ea' awalapa nomonas ae'ami atom a'ipipa. Anan nati uwahipiwi nagiambame ea' nanda'e anda' maol Ananinai andeande'. Ea' ipe' peme' basef ae'ami andeande'.
46007026	Ama nogota anae' dei' nimanimi lu'wami mataga, na'ama ipe' andeande'ma ipe' hipei pepe na'ama etin si'i dei' pape.
46007027	Ine' nali' naso' nemata'w ea', ina nokwaho', owa'. I'i ine' ata' owa' neaso' nemata'wi, ina okom ni'i ano'w nefa'akw owa'.
46007028	Ea' i'i ine' nefa' nemata'w, ina nanda' waf aonai, owa'. Ea' i'i nemata'w awiawai'wi kwoso' aman, akwa'w ina kwanda' waf aonai, owa'. Ea' amam nematawa sandaso'amai esis anona nemaf sofa' nimanimi lu'wami etap anae'. Andaiwa'ma nimanimi amama meatagamepa.
46007029	Ipe' alupipei, a'i basef ae'ami ofagema na'ama. Dei' nogota anae' ea' bandana ma etap anae' na'i higililona. Amama atom dei' ipe' amam paso' nematawai pepe si'i nematawa a'ipei.
46007030	Ea' epes isima sawa salifi sope si'i isima owa' sowa salifi. Epes sandanifel sope si'i isima ina sandanifeli. Ea' isima satala amamaga sope si'i sumafi amamaga amama na'a, owa' asasimi.
46007031	Epes isima sanda' maola amamaga etapami, sope si'i isima owa' ukup mimila amamaga etapami. Dei' main, ape' mogawa, ina nogota laona, amamaga amama hiami moloma etap anae' anona nemaf mefe' hil'ilam.
46007032	Ae' a'i ipe' opalef mope awanem, andaiwa'ma amamaga mamumami mohambombaga ukup ipe'imi. Amam owa' measo' nematawai ukup matamea ma maol Dembinai ma'i monda' amamaga Dembinai okom na'iami.
46007033	Ea' amam amama maso' nematawai, ukup amamumi matamea ma amamaga etapami atom. Ma'i monda' hiahaoma awo wauhiamawa ukup awaumi ma'iami.
46007034	Ea' ukup amamumi mandawal biefim. Ea' nemata'w awiawai'wi ata' owa' kweaso' aman, okom natanea endilisi ma maol Dembinai. Akwa'w okom na'i konda' maola Dembinai atona. Ea' nemata'w kwaso' amani, okom natanea ma amamaga etapami atom kwa'i konda' waf waulunama'w okom na'ianai.
46007035	Ae' a'i basef amama ma igiambamepa pepe andeande'. Amama ina mohopa eaf ma ipe', owa'. Ae' a'i ipe' pepe andeande' penda' waf bu'unai penda' maol Dembinai atona ma anom amamaga ina momboma ukup ipe'imi, owa'. Ipe' pepe ukup etifim endilisi.
46007036	I'i anona aman okom na'i anan ina nanda' waf bu'unai ma nemata'w awiawai'wi esis sandandepamana'wi ea' okom ananinai nohafema akwa'w ma owa' nieti anona eaf, anan nila okom ananinai nose'akw, ea' andeande'. Anan ina nanda' waf aonai, owa'. Esis bias sondase'ama.
46007037	I'i anan owa' okom biefina ma akwa'w, nope la'ifina okom ananinai andeande' ni'iam ni'i akwa'w kope etin, na'amai andeande'.
46007038	Ea' emi aman naso' nemata'w anani'wi ea', anan nanda' waf bu'unai. Ea' emi aman ata' owa' nease'akwi, anama nanda' waf bu'unai endilisi.
46007039	I'i anona aman naso' nemata'wi ina dei' naga', nemata'w akwama anani'wi ata' kwape la'ifikw kwalomana. Ea' i'i waulunama'w akwa'unai noga', ina ata' anom amamaga motagamo'w, owa'. Akwa'w okom na'i kwoso' aman dambainai wapoti', wila kose'ana. Ea' akwa'w koso' aman Kristen.
46007040	Ea' ae' okom na'i na'ama. I'i akwa'w kope na'a, kondanifel endilisi. Koso' aman dambainai, ina kwandanifel, owa'. Okom ae'anai a'i basef amama ea' ae' okom na'i ae' wapoti' efa' Ambal Bu'unai Godi nape ae' nihi'ambe basef amama.
46008001	Dei' ae' a'i i'i basefa mafis saham sapefelam god anama baso'omunai. Endilisi, “Ape' hiapai mogawa”, si'i ipe' pa'iam. Gawa anama atona wafinai nafelai waf safela agof asasimi atom. Ea' i'i ape' ukup mimila sahin owan, amama migiambamapa motaga Kristen la'ifipai.
46008002	I'i anona aman okom ni'i anan gawainai, owa'. Anan owa' ata' nogawa andeande'.
46008003	Ea' emi epen okom nainaila Godi, God nogawa epen inima ea' ananinai atona.
46008004	Waf sa' mafis saham sondolali saso' god baso'omunai ina waf endilisinai, owa'. Waf anama ikwaf atona wafinai. Ina god baso'omunai nape, owa'. God endilisinai anan atona nape.
46008005	Endilisi, amamaga hiami sofalam sa'i, “Dembami.” I'i endilisi ma amam amama sofalam sa'i, “god baso'omunai” mope ilif etap,
46008006	ea' hapaimi. God ape' manda' lotumanai atotona nape. Anan God ahalomapa, anan atona ofagonama amamaga hiami. Anan ofagema ape' mape etap anae', manda' maol ananinai atona. Ea' Dembinai atotona nape, anan Jisas Krais. Lagel ananinai atona dei' God nanda' amamaga hiami mataga mape. Krais atona nanda' ape' mataga mape dambaipai.
46008007	Ea' enis epes ina sagawa amama, owa'. Epes isima fowa' saila god baso'omunai. Ea' dei' sa' mafis amama sondolali saso' god baso'omunai, ukup asasimi mapoma mafis amama sa'i, “Amama endilisimi,” ea' sa'am. Ea' basef mape opalef asasimi nomon ma'iami mihi'amba esis sanda' waf aonai ea'. Dei' main, esis ina ukup matamea andeande' sa'am, owa'.
46008008	Ea' gwa'aimi amama ina mofa'apa mefe' felefe'ma God, owa'. I'i ape' mundaiwa'ma gwa'aimi amama, ape' ina nambimb mope awepa ma naep Godi, ea i'i mea' mafis amama, ape' ina nambimb motaga bu'upai mikila' fowa' mape, owa'. Ape' mape wafifipa ma mi'uli anama fowa'inai na'i gwa'aimi amama.
46008009	Ea' ipe' pindumafuma andeande'. Na'ama amamaga amama ipe' pape andeande' panda'ami monda' epes isima owa' la'ifisi sowa ma waf aonai.
46008010	Ine' epen negawai, i'i nefe' ipat anama sanda' lotuma god baso'omunai nepe nea' gwa'aimi, ma enin epen okom ananinai owa' la'ifinai ma bale'ef ananinai nitilina. Atuwasi nefela okom ananinai nea' gwa'aimi amama saso' godami, o owa'? Ape' ina mogawana.
46008011	Ine' okom na'i epen inima bale'ef ananinai ina la'ifina ma Krais naga' nofa'an netanimani. Na'ama gawa ine'inai nenda'ana newa ma waf aonai.
46008012	Ukup enis sahin owan alupusi ina la'ifim, owa'. I'i ipe' penda' waf anama aonai pehambombaga bale'efa ukup asasimi, ipe' panda' waf anama ma Krais atona.
46008013	Ea' i'i gwa'aimi maim monda' alupunai ae'anai newa ma waf aonai, ae' ina ata' ea' mafis amama wapoti', owa', hapaimi. Na'ama enda' enin newa ma waf aonai.
46009001	Dei' ae' a'i ihali'ipa efela ukup ipe'imi. Ipe' pa'i ae' ape wafifiwi ape aposel ati Dembinai Jisas ea' o owa'? Ae' anda' anama atona dei' ipe' pataga Kristen, o owa'? Endilisi.
46009002	I'i enis epes ukup ma'i ae' ina aposel, hapaisi. Ipe' wila. Ipe' pembale'efa Dembinai pape la'ifipama Anan. Amama atom dei' ipe' etipa si'i anona ikwaf nihi'ambepa pegawa ae' ape aposel anda' maol Dembinai.
46009003	Ea' anom epes mape manifa ae' ma'i ae' endilisiwei o falafuwei. Ea' agwamama basef na'ama.
46009004	Endilisi afa' aposel andeande'ma ofa' gwa'aimi maima maol afa' wanda'anai.
46009005	Ea' andeande'ma oso' nematawa Kristen ofe' olomawa si'i anom aposel maloma amam owapana Dembinai Jisasi maloma Pita manda'am.
46009006	Ina andeande'ma ae' eloma Barnabas atofa onda' maola ofa' otamba afa'imi, ea' enis epes ipe' etipa pigiambamas pimafiasa otamba. Na'ama owa'.
46009007	Maina aman nanda' maol soldia anan atona notala gwa'aimi maim ananimi? Ea' emi epen nawa gwa'aimi aof ama anan ina nofa' gwa'aimianai? Emi epen nimafi bulmakau ma anan ina nea' nomagofa amam? Owa'etin.
46009008	Ae' aila ukup epesi a'iam na'ama? Owa'. Mi'uli God fowa' naso' Mosesanai na'iam na'ama etin.
46009009	Moses nanda' basef mape mi'uli Godi ma'iam na'ama ma'i, “Bulmakau manda' maol mafa'asa olelemb witim mandilamam ma'i mea' anom, ipe' ina pesopama malogof amamumi, owa'.” Ipe' pa'i God okom napoma amam bulmakau atom a' amon? Owa'etin.
46009010	Anan okom na'i ape' wapoti'. Basef amama ma'iama ape' atepa. God okom na'i waf anama. Epen nawa nelemb etap ananinai neloma emi epen nela gwa'aimi maof ea'i, anan okom na'i opaf ananinai ma nefa' amamaga tu'wanima maol anama.
46009011	Afa' wanda' maol Godi wape na'ama etin. Afa' wawa amamaga bu'wami Ambal Bu'unai Godi nase'afami la'afena ipe'. Ea' ipe' wilama pese'afa anom amamaga pigiambama alop afa'inai ma amama ina ahifima ipe', owa'.
46009012	Ipe' pase'am amamaga anom amam mawalipipa basef Godi, ea' afa' dei' wape wa'imama? Afa' wapoti' pese'afa amamaga ipe'imi, andeande'. Dei' main, afa' wali' wanda' maol wagiambamepa. Ea' amamaga amama afa' wa'i aho'ma ofa'ami, afa' ina ofa'am, owa'. Fowa' dambadamba afa' wali' wafe'mago ipe' wafi'i wafi'i wataga dei', afa' wandaiwa'ma owahopa eafa basef bu'wami Kraisi. Amama atom afa' wandaiwa'ma ofa'am. Amama atom dei' nimanimi hiami matagamafa.
46009013	Dei' ipe' ukup mi'i anom basef. Amam manda' maol ipat lu'unai Godi mofa' gwa'aimi ipat anama. Ipe' pegawa amam manda' maola balata anama sondolalima mafisanai ma God, amam wapoti' mofa' mafis to'wanima balata anama.
46009014	Ea' na'ama etin Dembinai nanda' mi'uli anama nape. Emi amam mawalapa basef bu'wami Godi, amam ata' mofa' amamaga ma esis amam nematawa sofa' basef bu'wami ma sigiambama alop amamunai.
46009015	Ea' ae' ina efa' anom amamaga amama, owa'. Dei' wapoti' ina anda' basef amama ma i'ipipa ae' andeande'ma efa' anom amamaga ma ipe', owa'. Andeande'ma ae' ili' ega'. Ae' andanifel anda' maol Godi agiambamepa ea' ina efa' anom amamaga amama. Andaiwa'ma anin epen netofa danifel ae'anai ma efela agel ae'anai ma waf anama, owa'.
46009016	Ea' ae' ina efela agel ae'anai atona awalapa basef bu'wami Godi, owa'. Ae' owa' anona eafa esopama malogela i'ipasam, owa'. Okom ae'anai nahafel endilisi ma a'i i'ipasam etin. I'i ae' owa' ewalapa basef amama bu'wami, na'ama God nese'e nimanimi lu'wami.
46009017	I'i okom ae'anai atona enda' maol anama Ananinai, owagama efa' otamba ma maol anama. Owa'etin. Ae' owa' anona eaf, anda'am etin. Dei' main, anama anona maol God nase'eana ae' anda'anai.
46009018	Owagama efa' maima anama anda'anai? Ae' efa' amamaga amama bu'wami na'ama. Ae' anda' waf anama bu'unai atona. Amamaga ae' wila ma efa'ama maol anama, amama ina efa'am, owa'. Ae' awalapa basef bu'wami Godi ase'asam na'a. Ae' ina efalasa amamaga otamba maima sese'e si'i mi'uli Godi na'iam, owa'.
46009019	Ae' ina anda' maol ape owina anin epen, owa'. Ae' ape wafifiwi. Ea' okom ae'anai atona anda' ae' ape si'i afe' owina epes hiesi ma efa'ai hiesi sondahama ikwafa pepel ae'anai sefe'ma God.
46009020	Amama atom dei' naep esis Judai ataga si'i Juda, ma efa'ai enis Juda. Ae' ina afe' owina mi'uli God naso' Mosesanai, owa'. Ea' naep isima sape owina mi'uli anama, ae' wapoti' afe' owina mi'uli anama ma efa'ai epes isima sefe'ma God.
46009021	Ea' naep epes isima sololama mi'uli anama ina Judaisi, ataga si'i epes isima sololama mi'uli anama ma efa'ai epes isima sefe'ma God. Ea' ae' ina okom nase'e ma mi'uli Godi, owa'. Dei' aila mi'uli Kraisi.
46009022	Ama naep epes isima ina la'ifisi, ataga si'i esis ama efa'ai epes ina la'ifisi. Ae' ataga si'i efa' waf epes hiesi endondomba iaguf hiami ma efa' enis epes sotanimani.
46009023	Ae' anda' maol anama ma efela agel basef bu'wami Godi ma anona nemaf efa' amamaga amama bu'wami epes isima saila basef amama sofa'ami eloma enis epes Godi wapoti'.
46009024	Ipe' pegawa epes sasagih sandahawaipama etini hiesi sasagih safe' ea' etitin nikila'as nefa' amamaga bu'wami. Ipe' pegawa amama o owa'? Ea' ipe' wapoti' pesagih mehipa pefa' amamaga amama bu'wami.
46009025	Emi egafis sa'i sisagih sikila' ikwaf anama, sanda' maol la'ifinai endilisi sandameme'ma alop asasinai nimeguf hiami. Epes isima sanda'am na'ama ma sofa' amamaga bu'wami kwaie'um mape nogota bandanai. Ea' ape' Kristen manda'ama mefa' amamaga bu'wami mape la'ela'ef hihifi.
46009026	Amama atom ae' asagih. Ea' ina ati ganigani, owa'. Naep mati ikwaf atona asagih afe' mehip ikila' hiesi ataga ikwaf anama ma efa' amamaga bu'wami. Ae' ape si'i anona aman nanda' boksen napa'i, ina nakwaha lagof mafe' ganigani noha uf atona, owa'.
46009027	Ae' la'ifiwi aha alop ae'anai nataga la'ifina nape owina okom ae'anai. Na'ama ewalapa basef bu'wami ma enis epes, ea' owagama ae' ina efa' amamaga bu'wami, owa'.
46010001	Alupipei, ae' andaiwa'ma ipe' ukup mose'epama amamaga amama. Esis bafasapa hiesi Israel sape owina elagw amama mali'as safe' ea' hiesi safe' bo'wagah asasimi sowala sambo naoh embel akwahimi
46010002	sawisa elagw maloma naoh embel safe'. Amama mondola'wifa sofa' baptais sape saloma Moses salomana nao'was safe'.
46010003	Ea' esis hiesi sa' gwa'aimi amama God nase'asami,
46010004	sa' embel amama God nase'asami. Esis sa' embela owap anama God nase'asami nafe' nalomas. Owap anama nondola'wifa Krais atona.
46010005	Ea' God nandaiwa'ma hiesi sape saloma esis. Amama atom dei' saga' hi'alas etap anama wafiguma.
46010006	Ea' amamaga amama hiami mataga mihi'ambapa si'i anona ikwafa ape' motolom mogawa ma ape' ina ukup mimila amamaga awami si'i esis fowa' sanda'am, owa'.
46010007	Ipe' ina ukup mimila god baso'omunai si'i esis fowa' sanda'am, owa'. Baibel na'i esis na'ama na'i, “Amam nematawa sape sanda' gwa'aimi embel sa'am sohafel salemb etin sanda' salamal ki de'iaf sape.”
46010008	Ape' wapoti' ina monda' waf anama aonai so'a waolanai si'i esis fowa' sanda'am, ama nemaf atotona esis 23,000-peleis saga' hi'alas.
46010009	Ea' ape' ina mogwamba God si'i esis fowa' sagwambana ma iguf awami mahasa saga' hi'alas, owa'.
46010010	Ipe' ina ukup aom mi'i diga wandafunai peloma God si'i esis fowa' sanda'manam God, ma ensel anama naha epes saga'i nafi'i nahas saga' hi'alas, owa'.
46010011	Amamaga amama hiami matagama esis, amama si'i anona ikwafa ape' dei' mape nogota anae' felefele'ma na'i hi'ilana. Amama si'i anona ikwafa ape' motolona mundumafuma andeande'. Na'ama monda' waf aonai si'i esis.
46010012	Ea' emi egafis si'i esis etis situ la'ifis, esis sundumafuma andeande'. Na'ama sowa ma waf aonai.
46010013	Amamaga meagwamba ipe'i, amama ina anom deiam, owa'. Amama na'ama etin si'i gwamba matagama epes hiesi. God naila basef ananimi endilisimi nanda' amamaga ananimi andeande'. Anan ina nambimb ni'i aho'ma amama meagwamba ipe'i motagama ipe' mikila' pepel ipe'inai, owa'. Nemaf anama amama motagamepa, God nonda' anona eafa nigiambamepa pitu la'ifipa.
46010014	Ipe' alupipei endilisi ae'ipei, ipe' pekwaha waf anama pailana god anama baso'omunai, pewa' alafugaha anan.
46010015	Ipe' pegawa, dei' a'ipipa. Ipe' etipa pewaloga basef amama ae'ami.
46010016	Kap anama aman numafi lotuwi nofalo'mana, anama na'ama. Ape' manifela Goda kap anama nakolasa ape' maloma esimbel Kraisi. Endilisi etis bret anama ape' mawalonai, anama nakolasepa maloma alop Kraisi.
46010017	Bret atotona. Amama mihi'ambapa amam nematawa hiapai mape si'i alop atotona. Dei' main, ape' hiapai mandakolas mandao'oma ma' bret atotona.
46010018	Ipe' ukup ata' mopoma esis Israel. Epes isima sa' gwa'aimi mafis sondolali ma God balata anama sandatama sape etifigin saloma Goda balata anama.
46010019	Basef ofagema do'ok a'ipipami ma'i main? Gwa'aimi mafis maim sondolalima god baso'omunai endilisimi? Amam god anama baso'omunai endilisimi? Ae' a'iam na'ama? Owa'etin.
46010020	Ae' a'iam a'i amamaga esis sololama Godi sondolalima god baso'omunai, ina sondolali ma God, owa'. Ae' andaiwa'ma ipe' pendakolas peloma god anama baso'omunai, owa'.
46010021	Ipe' ina pea' embela kap Dembinai noloma kap god baso'omunai wapoti', owa'. Ea' ina pea' gwa'aimi balata Dembinai moloma gwa'aimi balata sondolali ma god baso'omunai wapoti', owa'.
46010022	Ape' ina monda' maol molomas ma god baso'omunai monda' okom Dembinai aona ma ape', owa'. Ape' ina mi'i ape' la'ifipai mikila' Dembinai, owa'.
46010023	Ipe' pa'i, “Andeande'ma monda' amamaga mamumami hiami.” Amama endilisi, ea' ina amama hiami magiambamapa, owa'. Ipe' pa'i, “Andeande'ma monda' amamaga mamumami hiami.” Ea' ina amamaga hiami manda'apa mataga la'ifipa ma bale'ef, owa'.
46010024	Ipe' ina ukup mopoma ipe' etipa pindumafuma pepe andeande', owa'. Ipe' ukup mopoma enis epes wapoti' ma pigiambamas sope andeande'.
46010025	Mafis hiami satalom stowa, amama ipe' penda'am. Ina ukup mope hiahiam pindahahali'mam, owa'.
46010026	Dei' main, “Etap anae' naloma amamaga hiami, amama Dembinai atom.”
46010027	I'i enin epen owa' neambale'efa Kraisi nefalepa ni'i pefe' pelomana pea' gwa'aimi ma pi'i peafe', andeande'. Pefe' pea' gwa'aimi amama enin nandandombama neasi'ipami. Ipe' ina ukup motamea hiahiam pendahahali'mam, owa'.
46010028	Ea' i'i enin epen nili' ni'ipipa ni'i, “Mafis amama sondolalima god baso'omunai”, ipe' pegawa basef ananimi ina pea'am, owa' hapaimi. Ipe' pi'i uwahipin epen inima.
46010029	Ae' ina a'i ipe' peme' basef mape opalef ipe'imi nomon ma'iami pilam, owa'. A'i pila basef mape opaf ananinai nomon ma'iami epen inima na'ipipei. Na'ama enin epen ni'i, “Ae' ape wafifiwei. Dei' maina okom enin epen ina la'ifina nohopa ae'?
46010030	I'i ae' inifela Goda ea'am, dei' maina enin epen nehopa ae' ma ea' mafis amama anifela Godami? Na'ama ae' andaiwa'.”
46010031	Dei' ae' egwa basefa epen inima. I'i ipe' pi'i pea' gwa'aimi embel maim o penda' maim amamaga, penda'ama pefela agel Godi atona lu'una.
46010032	Ipe' ukup mopoma epes hiesi, esis Juda soloma esis owa' Judaisi, soloma amam nematawa isima Godi. Ea' ipe' ina penda' anona waf nonda' esis sowa ma waf aonai, owa'.
46010033	Si'i ae' wapoti' anda' maol lu'unai ma igiambama epes hiesi ma ukup mi'i waf bu'unai hianai ae' anda'anai. Ae' ina anda'am agiambama ae' imafi ae' atowe, owa'. Anda'ama agiambama amam nematawa hiesi ma God nofa'as sotanimani.
46011001	Ipe' okokoma waf ae'anai pila ae' si'i ae' okokoma waf Kraisi ailana.
46011002	La'ela'ef ipe' okokoma ae' paila basef amama hiami a'ipipami. Basef amama efa'ami dei' a'ipipam ipe'. Amama atom dei' anifelipa a'i panda' waf bu'unai endilisi.
46011003	Dei' ae' a'i ipe' pegawa basef amama. Agilinai amam hiami anan Krais atona ea' agilinai ako'unai waulunama'w atona ea' agilinai Kraisi God atona.
46011004	I'i emi aman Ambal Bu'unai Godi nefelona na'ipasa basef Godi si'i profet o nanda' beten ama siti anan nase'ala balaga, aman anama nanda' agel Kraisi nowala.
46011005	Ea' emi nemata'w wapoti' Ambal Godi nafelo'w kwa'ipasa basef Godi si'i profet o kwanda' beten ama owa' kose'ala balaga ako'unai, akwa'w wapoti' kwanda' agel waulunama'wi aona. Amama na'ama etin si'i kwando balaga ako'unai hi'alana.
46011006	I'i nematawa owa' ose'ala balagah awaumi, awo otopa'am bandam. Waf ape' hiapai nape na'ama. I'i ambagof aoma weatopa'am bandam o ondowam hi'ilam, ape' ma'i waf anama aonai nanda' nematawa ambagof aom. Dei' amama atom andeande'ma awo ose'alom.
46011007	Amam ina mose'ala balagah amamumi, owa'. Dei' main, God nanda' amam mandati si'i Anan ama mowalapai pepel lu'unai Ananinai. Ea' nematawa wawalapai pepel lu'unai amami.
46011008	Dei' main, God ina nanda' amana alop nemata'wi, owa'. Anan nanda' nemata'wa alop amani.
46011009	Ea' amama wapoti', God ina okom na'i nemata'w dei' nanda' amana nagiambama akwa'w, owa'. Anan okom na'i aman dei' nanda' nemata'wa kwagiambamana.
46011010	Amama atom dei' nematawa ose'ala balagah awaumi ondola'wifa ope owina amam wauhupawa awoumi. Awo ose'alam ombaho'ama umbamahawa ma amam ensel motolowa.
46011011	Ape' mape la'ifipama Dembinai mape na'ama. Ina nemata'w ato'w kope aman a'akw aman atona nope nemata'w a'ana, owa'.
46011012	God nanda' nemata'wa alop amani ea' na'ama etin dei' nanda' amam mataga alop nematawai. Ea' God ofagonama amamaga amama hiami hi'alam.
46011013	Dei' ipe' etipa ata' pewaloga basef amama. I'i nematawa ina ose'ala balagah awaumi onda' betena God, amama andeande' o owa'?
46011014	Waf ape'inai amam nematawai atona nihi'ambepa na'ama. I'i amam balagah laumi, amama manda'am ambagof aom.
46011015	Ea' i'i nematawa balagah mopaiwa, andeande', balagah si'i sosaf bu'unai awaunai. Dei' main, God atona nase'awa balagah laumi awo ma moso'ala balagah awaumi.
46011016	Ea' i'i emi epen nesmbala basef amama, anan negawa ape' ina maila anona waf, owa'etin. Maila waf anama atona. Ea' esis amam nematawa Godi hiesi dei' sailana na'ama etin.
46011017	Ae' a'i i'ipipa anom basef ma ipe', ea' ae' ina efela agof ipe'imi, owa'. Nogota anama pandakolas panda' lotu, amama mahambombagepa.
46011018	A'i ili' i'ipipa amama. Nogota anama ipe' pandakolas panda' lotu, ipe' pandawal etin. Ae' ame' basefa ipe' na'ama. Ea' ae' okom na'i endilisi ipe' pandawal, o owa'?
46011019	Endilisi, ipe' pandawal etin pa'i waf anama bu'unai ma emi egafis saila basef endilisi sotaga sondawalap alihis? Owa'etin.
46011020	Nemaf anama ipe' hipei pandakolas, ipe' ina pefa' gwa'aimi Dembinai, owa'.
46011021	Ipe' hipei atona etin mehip pali' pa' gwa'aimi ipe'imi atom. Ea' anin nolomahan nape, ea' enin epen na' embel wain hianai nahaga nagaol.
46011022	Ipe' ifagw a'epama pea' gwa'aimi embel maim? Ipe' pa'i amam nematawa Godi isima awasi falafisi etis? Ipe' pa'i penda' enis epes gwa'aimi a'asi ambagof aom? Dei' atuwasi i'i maim basefa ipe'? Efela agof ipe'imi? Owa'etin. Amamaga amama ipe' panda'ami ae' ina anifelipa efela agof ipe'imi, owa'.
46011023	Basef amama ae' a'ipipami amama ae' efa'ama Dembinai atona. Amama na'ama. Owamb anama Judas nase'ama Jisas nafe' lagof amam naumbih, ma owamb anama Dembinai Jisas nafela bret
46011024	ea' nanifela God nawalona na'i, “Anama alop ae'anai, ase'epana agiambamepa. Ipe' penda'am na'ama etin ukup okokoma ae'.”
46011025	Amam ma'am hi'alam, Anan nafelai anona kap embel malanai nanda'am na'ama etin na'i, “Kap anama basef la'ifimi dambaimi ae'ami endilisimi atom. Basef amama esimbel ae'ami atom malo magiambamepa. Nimeguf hiami danda ipe' penda' amama pea' embel, penda'am na'ama ma ukup okokoma ae'.” Fowa' Jisas na'ipa alupumi ananimi na'ama.
46011026	Nimeguf hiami ipe' pea' bret naloma kap embel amama, ipe' pewalapa basefa Dembinai naga' motaga alihim mefe' mefe' motagama nemaf Anan niefi'ianai.
46011027	I'i enin epen owa' okokom mili' andeande' ma nea' gwa'aimi amama bret naloma embela kap Dembinai nea'am na'a, enin nanda' waf aonai ma alop noloma esimbel Dembinai, ea' epen inima ofagema mopoma enin etin.
46011028	Ape' hiapai ata' muli' nomonas motamea andeande' mea' bret noloma embel kap amama.
46011029	Dei' main, i'i epen owa' nomonas motamea andeande' ma basef ofagema ma alop Dembinai ma enin nea' gwa'aimi embel na'a, ofagema mapoma epen inima etin.
46011030	Amama atom dei' amam nematawa hiesi ipe'isi owa' la'ifis ea' awes hianai nanda'as ea' enis saga' ma waf anama.
46011031	I'i ape' muli' nomonas motamea andeande', anona nemaf ina anom ofagema motagama ape', owa'.
46011032	Ea' i'i Dembinai nihihi'a waf ape'inai ma nogwa waf aonai ma ape', amama Anan nase'apa nimanimi nanda'apa mope andeande' ma anona nemaf ina higililapa moloma epes saila waf etapanai, owa'.
46011033	Ea' dei' ipe' alupipei ae'ipei, maina nemaf ipe' pendakolasa pea' gwa'aimi Dembinai, ipe' ata' pepe pehafa enis sifi'i.
46011034	I'i emi egafis nolomohas, esis ata' sili' sea' gwa'aimi ifagw asasimi. Na'ama God nonda'mepa basefa ipe'. Basef amama tu'wanim mapani ata' owa' i'ipipami, maina nemaf efe'mago ipe', i'ipipam.
46012001	Ipe' alupipei, ae' a'i enda'mepago basef amama ma presen amamaga bu'wami Ambal Bu'unai Godi naso' ipe' atona etinami. Dei' main, andaiwa'ma enipa ipe' ukup mololaipa ma amama.
46012002	Ipe' pegawa ma fowa' ipe' ata' pape awepa ma pape panda' waf aonai pelolama God, nogota anama ipe' ukup maila god baso'omainai maima mahonde'ipei pailam owa' moga mie'i.
46012003	Ea' ipe' pegawa emi epen Ambal Bu'unai Godi nafelan na'i basef, ina ni'i basef ni'i, “Jisas owagama higililana,” owa'. Ea' emi epen Ambal Bu'unai Godi a'ani, enin ina anona nemaf ni'i basef ni'i, “Jisas Anan Dembinai,” owa'.
46012004	Presen anama bu'unai Ambal Bu'unai Godi nase'apana na'ai, anama hianai naninani. Anama Ambal Godi atona nase'apana.
46012005	Maol Dembinai hianai naninani nape, ea' Dembinai atotona nape numafiana.
46012006	Waf hianai naninani manda' maolanai, ea' God atotona nase'apa pepel epes hiapai ma la'ifipa monda' maol anama hianai.
46012007	Ambal Bu'unai Godi nawalapa pepel ananinai ma epes hiesi atona etina nagiambama hiesi.
46012008	Epen atitin Ambal Bu'unai Godi nase'an pepela nihi'ambamasa gawa hianai bu'unai naninani ma nowalapa basefa epes hiesi. Ea' enin epen Ambal Bu'unai Godi anama atona nase'ana pepela newalapa basef ofagema waf Godi ma esis amam nematawa sogawam andeande'.
46012009	Ea' enin epen Ambal Bu'unai Godi atona nagiambaman nembale'efa God nataga la'ifin nanda' maol ananinai andeande'. Ea' enin epen nefa' pepela nigiambama epes isima awes nanda'asi sataga bo'wes. Ambal Bu'unai anama atona.
46012010	Ea' enin epen Ambal Godi nagiambaman nase'an pepela nenda' amamaga la'ifimi si'i God nanda'ami. Ea' enin epen Ambal Godi nafelan na'i basef Godi. Enin epen nefa' gawa ma newaloga ambagof mamumami hiami, bu'wami o awami. Ea' enin negawa ma na'i diga naninani hianai. Ea' enin epen negawa ma nemboma basefa diga naninani.
46012011	Ambal Bu'unai Godi anama atona nanda' maol nawalapa presen anama hianai. Ama okom ananinai atona nase'as presen anama bu'unai nafe'ma epes hiesi atona etin.
46012012	Alop ape' epesi etifina ea' wa'awa'ana hianai ea' alop anama hianai lu'una sa'ona nafe' nail alop si'ina atotona. Krais wapoti' na'ama etin.
46012013	Dei' main, ape' hiapai mofa' baptaisa Ambal Bu'unai Godi atotona. Nanda'apa mataga alop atotona, esis Juda saloma esis owa' Judaisi saloma esis sape wafifisi, saloma esis agof a'asi sape owina enis epes wapoti'. Ape' hiapai mofa' Ambal Godi atotona nape nalomapa la'ela'ef.
46012014	Ape' mogawa alop ina etifina, owa'. Alop wa'awa'ana hianai.
46012015	I'i bo'waga ni'i, “Ae' ina lagol ape alop si'ina, owa'.” I'i bo'waga anama ni'i basef na'amani, ina andeande', owa'. Basef amama hapaimi. Bo'waga nape alop si'ina anama atona.
46012016	Ea' aliga wapoti' ni'i, “Ae' ina naep ape alop si'ina, owa'.” I'i aliga ni'iam na'ama, ina andeande', owa'. Basef amama hapaimi. Aliga nape alop si'ina anama atona.
46012017	I'i alop hianai si'ina ea' naep atom hi'ilam, dei' neme' basef ni'imama? Owa'. I'i alop hianai si'ina aligah atom mope hi'ilana, dei' neme' alogw ni'imama?
46012018	Ea' alop ina nataga si'i na'ama, owa'. God atona fowa' nogawa okom na'i alop atona etin lu'una sa'ona dei' nanda'ana nape nandahama si'i okom ananinai atona na'iam.
46012019	I'i alop wa'ana nope anona alop etifina hi'ilana, alop anama si'ina ina nape alop endilisinai, owa'.
46012020	Alop ina nataga nandanda' na'ama, owa'. Alop wa'awa'ana sa'osa'ona hianai, ea' alop si'ina etifina.
46012021	Naep ina la'ifima mi'ipa lagof mi'i, “Afa' wandaiwa'ma ipe' pepe pelomafa. Afa' atofa ope, andeande'.” Ea' balaga wapoti' ina la'ifima ni'ipa bo'wagah ni'i, “Ae' andaiwa'ma ipe' pepe pelome, owa'. Ae' atowe epe, andeande'.” Owa'etin.
46012022	Alop anama wa'awa'ana falafuna ape' ma'i owa' la'ifina, i'i anama owa' nondala nope, anona nemaf alop anama si'ina ina la'ifina, owa'.
46012023	Ea' alop anama wa'ana ape' ambagof awamunai, ape' mofalo'mana endilisi mumafiana andeande'.
46012024	Ea' alop wa'awa'ana owa' ambagof awamunai, anama ape' ina mofalo'mana mumafiana na'ama, owa'. Alop anama wila ma nandala nape. God atona nasa alop anama wa'awa'ana hianai nail etifigin nataga alop atotona. Alop wa'awa'ana hianai agof a'anai God nandana nataga bu'unai.
46012025	Anan nanda'am na'ama ma alop anama ina anona nemaf nondawal wa'awa'ana, owa'. Alop anama hianai wa'awa'ana nimafiana atona etin.
46012026	I'i alop wa'ana neme' ekepehana, alop hianai si'ina atuwasi neme' ekepehana na'ama etin. I'i enis epes sinifela wa'ana, hianai si'ina nondanifel hi'ilana nolomana.
46012027	Amama atom dei' ipe' hipei pape alop Kraisi si'ina. Ea' ipe' hipei atona etin alop wa'awa'ana ananinai atona.
46012028	God nahapona enis epes ananisi sape na'ama ma sios. Mali'i aposel, sagi'i profet, safe'ma wenifi, esis tisa sawalipasa basef ofagema Godi. Ea' sagi'ma amama epes isima sanda' betena sanda' la'ifimi si'i God nanda'ami. Ea' epes isima sanda' awes nanda'asi sataga bo'wes wapoti' ea' esis isima sagiambama enis epesi, saloma amam mumafi maol siosi naninani hianai saloma isima sogawa ma si'i diga naninani hianai.
46012029	Dei' ipe' ukup mape ma'imama? Ipe' pa'i amam hiami mape aposel atom? Pa'i amam hiami mape profet atom? Ipe' pa'i amam hiami mape tisa atom? Pa'i esis hiesi sanda' amamaga la'ifimi si'i God nanda'ami?
46012030	Pa'i esis hiesi sofa' presen anama bu'unai ma sonda' awes nanda'asi sataga bo'wes wapoti'? Pa'i esis hiesi sogawa ma si'i diga naninani hianai? Pa'i hiesi sogawa ma somboma basefa diga anama naninani? Owa'etin.
46012031	Ea' ipe' hipei ukup mohafela pefa' presen amamaga bu'wami mali'i. Ea' dei' a'i ihi'ambepa anona eaf bu'unai nikila' endilisi presen anama hianai.
46013001	I'i ae' egawa ma i'i diga naninani epesi soloma enseli wapoti' ma ae' owa' okom mimilas ese'asa okom igiambamas, basef ae'ami falafumi atom si'i saha olef wata malef etini.
46013002	I'i Ambal Bu'unai Godi nose'e presen amamaga bu'wami nefele ma ewalipasa basef Godi ma egawa okom hiami Godi mape mandamabahi'i hi'ilam, ama egawa gawa hianai wapoti', ma embale'efa God la'ifiwi endilisi ma la'ifiwi ma i'ipama halafutagw mindiki'ah mefe' gani to'wan, ea' ae' owa' okom ninila esis amam nematawa endilisi, ae' falafuwei atowe.
46013003	I'i ae' ese'asa amamaga hiami ae'ami hi'ilama esis isima kwahusima hiahaom ma enda' maol Godi i'i aho'ma enis epes sandaiwa'ma Godi si'i sehe sofe nif ega'. Ea' ae' owa' okom ninilas ese'as opaf, ea' hapaimi. Anona nemaf amamaga amama hiami ina migiambame, owa'etin.
46013004	Emi egafis ukup maila enis epes endilisi, esis sanda' waf bu'unai na'ama. Esis ina mehip sagwamasa waf aonai esis sanda'masanai, owa'etin. Esis sape satilis. Esis sati epes hiesi uwahipis sagiambamas. Esis ina kowalasa epes amamaga hiamisi, owa'etin. Ea' ina safela agof asasimi atom, esis ina ukup ma'i esis etis, owa'etin.
46013005	Esis ukup maimailas sape andeande'. Esis ina ukup mapoma amamaga asasimi endilisi, owa'etin. Esis ina ukup wandafum mehip, owa'. Ea' ina ukup mapoma waf aonai enis epes sanda'masanai, owa'etin.
46013006	Esis ina sandanifel ma waf aonai ikiakanai, owa'etin. Esis sandanifel ma waf endilisinai bu'unai atona.
46013007	Nimeguf hiami dondol esis sanda' waf anama na'ama. Esis ukup mape awanema maina nemaf sefa' nimanimi lu'wami. Esis sagiambama epes alifisi saloma epes isima ena la'ifisa sagiambama esis etisi. Esis sombale'efa God endilisi sape sehafana ma nigiambama esis soloma enis wapoti'. Esis saitu la'ifisa nimanimi matagamas.
46013008	Waf anama ukup maimaila enis epes endilisi, anama anona nemaf ina higililana, owa'etin. Ea' waf anama Ambal Godi nafelapa ma mowalapa basef ananimi, anama anona nemaf higililana hi'ilana. Presen anama bu'unai ma epes sogawa sa'i diga naninani, diga anama anona nemaf hi'ilana. Presen anama epes sogawa ma waf Godi, gawa anama anona nemaf hi'ilana wapoti'.
46013009	Dei' main, dei' ata' mogawa gawa tu'wanina atona. Presen anama Ambal Bu'unai Godi nafelasa sowalapa basef ananimi si'i profet, basef amama wapoti' ata' tu'wanim atom.
46013010	Ea' anona nemaf amamaga God okom na'i meataga migi' endilisi motaga, nemaf anama amamaga amama dei' motaga tu'watu'wanim atuwasi hi'ilam.
46013011	Fowa' ae' ata' ape si'i awani a'i basef si'i awani. Ae' ameme'ma amamaga si'i awani. Ea' nemaf anama ataga dambewe, akwaha waf anama fowa' ape so'uwe anda'anai.
46013012	Dei' mati amamaga mataga, ea' ina mandawalap alihim endilisi, ata' owa'. Mataga si'i mapela embel mati ambal atona. Ea' anona nemaf owagama nemaf dahandahama motaga, muti naep alihim. Dei' ata' egawa tu'watu'wan atom. Ea' nemaf anama egawa amama endilisi si'i God nogawa ae'.
46013013	Dei' waf wenifina nape, anama na'ama. Waf mombale'efa Kraisi naloma waf mope mohafa God, waf ukup maimailasanai. Waf anama wenifina. Ea' nali' endilisi, waf ukup maimailasanai.
46014001	Ipe' la'ifipa pili' ukup mila epes hiesi pese'asa opalef esis. Ea' ukup ipe'imi mohafel endilisi ma pefa' presen anama bu'unai Ambal Bu'unai Godi nase'apanai. Ea' presen nali'i ma ipe' penda' maol la'ifipa pefa'anai, anama na'ama. Presen Ambal Godi nefelepa ma pewalapa basef Godi si'i profet.
46014002	Ape' mogawa emi egafis sa'i basefa diga naninani esis ina sa'ipa anom basef epes, owa'. Sa'i saloma God atona. Dei' main, ina enis epes sagawa diga anama, owa'. Pepel Ambal Godi atona esis sa'i basef amama fowa' mape mandambahi'i.
46014003	Ea' emi egafis Ambal Godi nafelasa sa'i basef Godi si'i profet, epes isima sa'ipam sanda'am sa'ipasam sanda'as la'fisa sombale'efa Dembinai ea' sa'ipas safelasa sonda' waf bu'unai nonda' opalef asasimi awanem.
46014004	Emi egafis sa'i basefa diga naninani, esis sanda' esis etis sataga la'ifis. Ea' emi egafis Ambal Godi nafelas sawalapa basef Godi si'i profet, isima sanda' esis amam nematawa Kristen sataga la'ifis.
46014005	Ae' okom na'i ipe' hipei pi'i basefa diga naninani. Ea' emi egafis Ambal Godi nafelasa sowalapa basef Godi si'i profet, esis sikila' epes isima sa'i basefa diga naninani owa' sombomam si'iam alihim. Dei' main, i'i epen inima owa' nembomam ni'iam alihim, basef amama ina migiambama esis amam nematawa Kristen sotaga la'ifis, owa'. Ea' i'i nembomam alihim, basef amama migiambamas sotaga la'ifis.
46014006	Alupipei, ipe' ukup mopama basef amama andeande'. I'i ae' efe'mago ipe' ma i'i basefa anona diga, atuwasi igiambamepa petaga la'ifipa pi'imama? Owa'etin. Ea' i'i embomam i'ipipa anom basef God nihi'ambepam i'ipipa gawa bu'unai ipe' iwalipipama basef ofagema Godi si'i profeta Ambal Godi nefela ae' ie'ipipami.
46014007	Amamaga ambal a'ami, si'i batagw moloma gita, amama na'ama etin si'i diga anama hianai. I'i amam owa' mogal melef monda' maguf mamumami motaga, atuwasi membe' aligah mogawa maguf amamumi alihim mi'imama? Owa'etin.
46014008	I'i bugel alof owa' nogal ni'i alihina, amam monda' wandafi mundamafuma mope mondandombola wandaf mi'imama? Owa'etin.
46014009	Ipe' wapoti' na'ama etin. I'i ipe' pi'i basefa anona diga esis owa' sogawanai, atuwasi sogawa basef amama ofagema si'imama? Owa'etin. Atuwasi basef ipe'imi mefe' hi'ilam etin.
46014010	Endilisi, naninani nape etap anae'. Ea' ina anona diga falafunai atona, owa'. Basef ofagema mape diga naninani hianai.
46014011	I'i ae' owa' egawa basef ofagema enin epen na'iami, atuwasi anan okom nopoma ae' ni'i ae' epen a'i anona diga anona wambel. Ea' ae' wapoti' okom napoma enin, i'i na'i anona diga anona wambel.
46014012	Ipe' wapoti' na'ama etin. Ipe' ukup mohafel endilisi ma pefa' presen anama bu'unai Ambal Godi nasi'ipanai. Ea' ipe' penda' maol la'ifipa endilisi ma pefa' presen anama nagiambama eses Kristen sotaga la'ifis.
46014013	Ea' epen emi na'i basefa anona diga, anan nenda' betena Goda nese'an gawa nemboma basefa diga anama.
46014014	Dei' main, i'i enda' betena anona diga, ambal ae'anai atona nanda' beten, ea' okom ae'anai nape etin.
46014015	Ea' dei' enda'am i'imama? Ae' enda' betena ambal ae'anai eloma okom ae'anai wapoti'. Ae' enda' awalefa ambal ae'anai eloma okom ae'anai wapoti'.
46014016	-
46014017	I'i ipe' pinifela Goda ukup ipe'imi atom, ama epen owa' nefa' presen anama bu'unai Ambal Godi nasi'ipanai, dei' anan negawa ni'imama ma beten anama ipe'inai ma nie'i endilisi? Owa'etin. I'i ipe' penda' beten pi'i basef bu'wami endilisi, ina pigiambama epen inima netaga la'ifin, owa'. Dei' main, anan ina negawa basef amama ipe'imi, owa'.
46014018	Ae' anifela God nimeguf hiami ma ae' a'i basefa diga naninani. Ipe' ina la'ifipama pikila' ae' ma presen anama, owa'.
46014019	Ea' nemaf anama epe eloma esis amam nematawa mondakolas, ae' a'i i'i basefa amef bandami wenifim biefima okom ae'anai ihi'amba esisa sogawam. Ea' i'i ae' i'ipasa basefa amef laumi motaga hihif si'i 10,000 peleima anona diga na'iami, ea' hapaimi, falafumi atom.
46014020	Ipe' alupipei, ipe' ina pepe ukup motamea si'i awasi, hapaimi. Waf aonai, ipe' ukup bo'om motamea andeande' ukup mose'epam si'i awasi. Ea' nomonas ipe'imi motaga si'i epes dembesi.
46014021	Anom basefa mi'uli Godi mail buk ma'i, “Dembinai na'i, anona nemaf Ae' enda' enis epes anona wambota sa'i anona diga efelas si'ipasa basef ae'ami epes isima ae'asi, ea' esis ina nambimb sila basef amama, owa'.”
46014022	Dei' mogawa presen anama pa'i basefa diga naninani, anama ina ikwaf God nanda'ana esis sombale'efanai, owa'. Anan nanda'ana epes isima owa' sombale'efanai. Ea' presen anama Ambal Bu'unai Godi nafelepa pawalapa basef ananimi si'i profet, anama ina ikwaf God nase'asana epes isima owa' seambale'efanai, owa'. Anama ikwaf isima sembale'efanai etis.
46014023	Ea' i'i esis amam nematawa Godi hiesi sondowa'anima etifigin ama ipe' hipei pi'i basefa diga naninani ma enis epes owa' sefa' presen anama o enis owa' seambale'efa Kraisi sifi'i sope solomepa, si'i, “Ipe' pahaga pagaoli.”
46014024	Ea' i'i Ambal Bu'unai Godi nefela ipe' hipei ma pewalapa basef Godi si'i profet ea' enin epen owa' nembale'efa Kraisi o owa' negawa basef Godi andeande'i nifi'i niwis, basef ipe' hipei atuwasi moha okom epen inima ea' moha opaf ananinai ma maina waf napaini.
46014025	Basef hiami mape mandambaho' okom ananinai, amama atuwasi motaga mondawalap alihima enin nifi'i nindiwa nembawa nitimalo' nefela agel Godi nowalapa basef na'ama ni'i, “Endilisi, God nape nalomepa.”
46014026	Ipe' alupipei, dei' basef amama akutaimi ae'ami mape na'ama. Nemaf anama pendowa'anima, presen anama hianai Ambal Bu'unai Godi nasi'ipanai napoma ipe' hipei na'ama. Enin epen nenda' anona awaf, enin epen ni'i anom basef Godi niwalipipa, enin epen God nase'ana anom basefa nowalapam, ea' enin epen negawa ma ni'i anona diga, ea' enin epen negawa ma nemboma basef ma diga anama. Ipe' penda' amamaga amama hiami ma pigiambama esis amam nematawa Godi sotaga la'ifis.
46014027	I'i enis ukup mohafela si'i basefa anona diga, bias o wenis si'i basef atona etin. Ea' ma'um amama. Ea' ina sokolasa malogof si'i, owa'. Si'iam atona etin. Amama ea' ma'um. Ea' enin epen atitin nemboma basef amama.
46014028	Ea' i'i owa' enin epena nembomam, epen inima na'i nie'i basefa anona diga feso'man nepan ma basef amama maina nemaf sanda' lotuanai. Atuwasi enin etin ni'iam neloma God.
46014029	Ea' amam profet biam o wanom Ambal Bu'unai Godi nafelama mowalapa basef Ananimi, amam mowalapam. Ea' anom amam mowaloga basef amama.
46014030	I'i enin epen tol nepe lotu neme' basefa God nihi'amban anom basefa epen inima, aman anama nali' naitu nawalapa basefi feso'mona nope.
46014031	Ipe' hipei Ambal Godi nafelepa pawalapa basef Godi si'i profet, ipe' pewalapam atona etin pi'iam deindei' ma epes hiesi seme'am okokomama monda'as sotaga la'ifis.
46014032	Emi egafis sofa' presen anama Ambal Godi nafelasa sowalapa basef ananimi si'i profet, sumafi presen anama andeande'.
46014033	Dei' main, God ina ofagenama sa'i basef mamumami, owa'. Anan nanda' waf bu'unai opalef etifim mape awanem. Wambel hiagoma esis amam nematawa Godi sondowa'anima sape,
46014034	awau nematawa ina witu wi'i basef, owa'. Awo feso'mawa ope etin. Sios amam nematawa Godi waf ea' anama atona. Nematawa ina ope uli'ma sios, owa'. Ope owin si'i mi'uli Godi na'iam.
46014035	I'i awo wi'i ogawa anom basef ofagema, atuwasi ofe'ma ifagw awaumi ohali' wauhupawa mi'ipawa. I'i ano'w nemata'w konda' basef ipe' sios pandakolas, waf anama ina andeande'.
46014036	Dei' a'i ihali'ipa. Ipe' ofagepama basef Godi? Ipe' etipa pefa' basef Godi ea' enis amam nematawa owa'? Owa'etin.
46014037	I'i emi egafis ukup mi'i Ambal Bu'unai Godi nafelasa sawalapa basef Godi si'i profet, o si'i esis sefa' anona presen bu'unai, esis sogawa basef amama dei' anda'mepami, amama mi'uli Dembinai.
46014038	I'i esis sindaiwa'ma basef amama, ipe' wapoti' pindaiwa'ma esis.
46014039	Ipe' alupipei ae'ipei, ukup ipe'imi mohafel endilisi ma Ambal Godi nefelepa pewalapa basef ananimi si'i profet. Ea' ipe' ina pesopama eafa pie'i basefa diga naninani, owa'.
46014040	Nemaf anama ipe' amam nematawa pendowa'anima penda' lotu, ipe' penda' maol andeande'ma lotu ipe'inai notaga bo'ona.
46015001	Ipe' alupipei, dei' ae' a'i efela ukup ipe'imi wapoti' ma basef amama bu'wami Godi ali' a'ipipami. Ipe' pefa' basef amama atom dei' manda'epa pembale'ef paitu la'ifipa.
46015002	Ae' a'ipipa basef amama bu'wami. I'i ipe' pembale'am andeande', God nofa'epa pitanimani. I'i owa', pembale'am ina pailam.
46015003	Basef ali' ai'ipami, amama ae' fowa' ali' efa'ami. Amama na'ama. Krais naga'ma nakwaha awami ape' manda'ami, si'i Baibel fowa' na'iam.
46015004	Ea' esis sofa'ana salana hi'agif. Ama nimeguf biam mafe' ea' nafe'ma wanomi, God nafelona wapoti' si'i Baibel na'iam.
46015005	Ea' nali' natagama Pita ea' nagi' natagama alupumi aninimi 12-peleim.
46015006	Ea' nataga nandawalapa esis amam nematawa Kristen hiesi satolona, isima alupusi saila anan hiesi endilisi sikila' 500-peleis. Dei' anda' basef amama mafe'mago ipe', a'i alupusi isima hiesi dei' enis sape, enis saga' ea'.
46015007	Ea' natagama Jems natolona. Ea' natagama amam aposel hiami matolona.
46015008	Ea', ae' agi' endilisi atolona wapoti', natagama ae' si'i awani mama'wan kolan awen.
46015009	Dei' main, ae' si'i so'uso'win falafuwei la'afena amam aposel. Ae' ina dei' bo'awe ma epes sofale si'i ae' aposel, owa'. Dei' main, anda' maol ahambombaga amam nematawa Godi.
46015010	Ea' God atona okom nainaili nigiabame na'a nanda'e ape andeande'. Ea' dei' ae' ape. Anan nigiambame na'a, ae' anda' maol ape. Nanda'e la'ifiwi anda' maol Ananinai ikila' anom aposel. Ea' ina ae' atowe anda' maol, owa'. God nagiambame na'a, amama atom dei' ape anda' maol anama la'ela'ef.
46015011	Ea' basef amama, ae' anda'ana o amam aposel manda'ana, basef amama bu'wami atom. Afa' hiafai wawalipipam ea' amama atom ipe' pame'am pembale'efam.
46015012	Afa' la'ela'ef wawalapa basefa Krais naga' ma God nafelona nohafel wapoti'. Dei' maina ipe' enipa pa'i basef amama pa'i, “Epes saga'i ina anona nemaf sotanima sohafel wapoti', owa'.”?
46015013	Ipe' enipa pa'i endilisi esis saga'i ina sotanima sohafel, owa'. I'i basef ipe'imi endilisimi, Krais wapoti', God ina nafelona, owa'. Owa'etin.
46015014	I'i endilisi God owa' nofela Krais, dei' basef amama afa' wawalapami falafumi atom ea' waf ipe' pembale'efa Krais falafunai atona wafinai.
46015015	I'i na'ama, anom basef wapoti'. Dei' afa' otaga amam wambaso'ami wawalapa basef Godi. Dei' main, afa' wa'i basef alihim wawalapama God nafela Krais nohafel hi'agif wapoti'. Ea' i'i endilisi God owa' nofela saga'i, anan ina nafela Krais wapoti', owa'.
46015016	Ipe' enipa pa'i God ina nofela epes saga'i, owa'. I'i basef ipe'imi endilisimi, God ina nafela Krais wapoti', owa'etin.
46015017	I'i endilisi God owa' nofela Krais, dei' waf ipe' pembale'efa Krais ina la'ifina nigiambamepa, owa'. Falafunai atona. Dei' ipe' ata' papoma waf aonai la'ela'ef.
46015018	Ea' epes isima sape la'ifisi ma Kraisi saga'i, esis wapoti' hegililas hi'ilas.
46015019	Ape' mombale'efa Krais ea' mape mohafa Anan. I'i mombale'efana mope mohafana anae', nimeguf mape etap anae', mope aom endilisi mope migi'. Andeande'ma epes hiesi si'i uwahipis enis epes, ea' ape' mombale'efana si'i uwahipipa endilisi. Owa'etin.
46015020	Ina na'ama, owa'. Krais naga' dei' endilisi God nafelona nohafel wapoti'. Anan nohafel na'ama nali'ma epes saga'i si'i gwa'aimi mali' maof aofi.
46015021	Dei' main, anona aman atotona nali' nawalapai waf epes saga'i, ea' na'ama etin anona aman nagi' nawalapai eaf anama saga'i sohafel wapoti'.
46015022	Amamaga amama na'ama. Epes hiesi Adami hiesi saga'. Ea' na'ama etina epes isima hiesi sape la'ifisa Kraisi, anona nemaf God nonda'as sotanima sohafel wapoti' sofa' ambal namunai ma sope namusi.
46015023	Ape' epes hiapai atona etin mope mohafa nogota ape'inai. Aman nali'i, Anan Krais. Anan si'i gwa'aimi mali' maufi. Ea' nemaf anama notanima niefi'ianai, ape' hiapai ananipai mohafel wapoti'.
46015024	Ea' nemaf akutainai notaga ma amamaga hiami awami higililam hi'ilam. Nemaf anama Krais nohambombaga la'ifimi hiami mamumami bu'wami awami mape ilif etapi hi'ilam, ea' nose'apa la'ifimi ananimi ma numafi amamaga hiami mefe'ma Ahalomana God.
46015025	Dei' main, Krais nope Dembinai King nefe' nefe' notagama nemaf Anan nohagofa naumbih hiami mofe' owina bo'wagah ananimi.
46015026	Anan nili' nohagofa naumbih amama hiami ea' nigi' nohagofa ga' endilisi si'i nautamana ananinai nape nagi'i.
46015027	Dei' main, fowa' God na'iam na'ama na'i, “Anona nemaf ae' enda' amamaga hiami moloma epes hiesi wapoti' sefe' owina Anan.” Basef amama ma'i God nanda' amamaga hiami mefe' owina Krais atona. Ea' mogawa basef amama ma'i amamaga hiami amama ina ma'i God, owa'. Anan nanda' amamaga amama hiami mape owina Krais.
46015028	Nemaf anama amamaga amama hiami mefe' owina Krais hi'ilam, ea' Nogalomana Godi atotona nefe' owina Anan nali' nanda' amamaga amama mafe' owina Krais. Ea' God nope nili' endilisima amamaga hiami moloma epes hiesi wapoti'.
46015029	Enis epes sati waf bu'unai enis Kristen sanda'anai sape la'ifisa naumbih sahas saga' ea' epes isima satilis sombale'efa Krais sofa' baptais. I'i epes saga'i anona nemaf owa' sohafel wapoti', epes isima sofa' baptaisa epes sa'i anona nemaf sogawa sotaga sope si'imama? I'i endilisi ma epes saga'i anona nemaf owa' sohafel wapoti', dei maina isima sofa' baptaisa epes saga'i? Owa'etin.
46015030	Afa' wapoti', la'ela'ef enis epes sa'i sohambombagafa. I'i epes isima sa'i owa' sotanima sohafel, dei' maina afa' wanda'am wape na'ama? Owa'etin.
46015031	Alupipei endilisi, ae' andanifel ma pape la'ifipama Krais Jisas Dembinai ape'inai. Ea' anom basef wapoti' endilisimi atom si'i amama. Nimeguf hiami la'ela'ef ae' ape si'i aga'i.
46015032	Ae' ape Efesus, anda' wandaf aloma mafis mape aolupi lu'wami. Amama atuwasi efa' amamaga bu'wami i'imama? I'i endilisi esis saga'i owa' sotanima sohafel, si'i anom amam gawaimi ma'i, “Hapaisi, ape' mea' gwa'aimi moloma embela naman meaga'.”
46015033	Na'ama enis epes sombaso'mepa. Anom basef gawaimi ma'iam na'ama ma'i, “I'i mofe' moloma epes sanda' waf aonai, esis sohambambaga waf bu'unai ape'inai.”
46015034	Dei' ipe' pekwaha ukup amama masi'ipei, pitanimani ukup mopan andeande'. Ipe' ina penda' waf aonai wapoti', owa'. Ae' enda'epa ambagof aoma anom basef dei' a'ipipami. Enis epes ipe'isi ina dei' sogawa God endilisi, ata' owa' etin. Ofagema amama ipe' etipa.
46015035	Ea' anona aman atuwasi nohali' ae' na'ama ni'i, “Esis saga'i anona nemaf sohafel si'imama? Anona nemaf sofa' maina alop sohafel wapoti'?”
46015036	Anan nahali'ma basef na'ama okom nahaga nagaol. Dei' main, ape' mawa olelemb witim o amamaga, amama owa' meaga'i nambimb amama ina mope namum, owa'.
46015037	Amamaga amama mawami, amama ina mataga etifim si'i agof o soh maim, owa'. Ape' mawa nalelef atom o anom gwa'aimi.
46015038	Ea' God atona nanda' nalelef amama pepe'am mataga malo manda' soh afis maim magi' mataga mail si'i Anan atona okom na'i meataga. Ea' Anan atona nanda' lawah si'im maloma soh maima amamaga hiami ma gwa'aimi amama atona etin deindei'.
46015039	Alop hianai deindeiana ambagof mapainai ina etifina, owa'. Alop epesi anona alop, mafisi anona alop. Amigufi anona alop, agufi anona alop.
46015040	Ea' amamaga mape ilif heveni maloma mape etapi amama hiami mape. Ea' sosafa amamaga, sosaf naninani. Sosaf etapanai anona sosaf.
46015041	Aon alipunai anona sosaf, owambunai anona sosaf. Ondowa anona sosaf, ea' ondowa wapoti' hiami mamumami.
46015042	Waf epes sa'i sohafel wapoti', anama na'ama etin. Alop ape' dei' mawanai, anama nambimb aona folo'olana. Alop nohafel wapoti', anama ina anona nemaf aona, owa'. Nope bo'ona la'ela'ef.
46015043	Alop ape' mawanai, anama aona folo'olana. Alop notanima nohafel wapoti', anama bo'ona endilisi. Alop mawanai anama ina la'ifina, owa'. Alop nohafel wapoti', anan la'ifina.
46015044	Alop anama mawanai, etapanai. Ea' alop notanima nohafel wapoti', ilifanai, Ambal Bu'unai Godi numafiana. Alop anama biefina ilifanai etapanai nape.
46015045	Baibel wapoti' na'i, “Aman nali'i Adam nataga ambal namunai napaina.” Ea' Adam nagi' natagai nataga Ambal Bu'unai ma nase'as ambal namunai epes hiesi.
46015046	Ea' alop ilifanai ina nataga nali', owa'. Alop etapanai nataga nali'. Ea' alop anama ilifanai nataga nagi'.
46015047	Aman nali'i, God nanda' etap nanda'ana nataga ambal napaina. Ea' aman nagi' natagai, Anan aman ilifanai.
46015048	Ape' epes hiapai etapapai, ape' mandati na'ama etin si'i aman anama God nanda' etap nanda'anai. Ape' epes hiapai ilifapai anona nemaf motaga mundati na'ama etin si'i aman anama nafi'i heveni.
46015049	Dei' ata' mape si'i aman anama etapanai ea' anona nemaf mope na'ama etin si'i aman anama nafi'i heveni.
46015050	Ipe' alupipei, dei' a'ipipa basef amama bu'wami. Epes etapasi anona nemaf ina la'ifisa siowis wambel Godi, owa'. Amamaga etapami higililami ina anona nemaf la'ifima mope la'ela'ef, owa'.
46015051	-
46015052	Ipe' peme'! Dei' ae' a'i ewalapa anom basef mali' mape mandambahi'i ma ipe'. Anona nemaf ape' hiapai ina moga', owa'. Mehip alof akutainai nelef, ape' hiapai mondamboma moho'of mondati na'apa. Dei' main, alof anama nelef ea' esis saga'i sohafel, anona nemaf ina ata' soga' wapoti', owa'. Ea' mope etap anae' wapoti' mondamboma moho'of mondati na'apa.
46015053	Dei' main, alop anama mawanai anona nemaf notaga namona nope andeande' la'ela'ef.
46015054	Endilisi, alop anama mawanai anona nemaf notaga dambaina nope andeande' la'ela'ef. Ea' alop anama na'i anona nemaf nohafel nondati na'ana nofa' ambal namunai nope la'ela'ef. Nemaf anama anom basef Baibelimi motaga mondawalap ma'i, “God nahagofa ga' nikila' wandaf nanda'am hi'alam.”
46015055	“Ine', ga', pepel ine'inai enima? Ea' wamba'w ine'inai hi'elinai enima? Owa'etin.”
46015056	Wamba'w saga'manai nataga ma waf aonai ea' pepel ma waf aonai nataga na'ama. Ape' epes hiapai matopa' basefa mi'uli Godi hi'alapa. Amama atom dei' mi'uli anama nawalapai pepel ma waf aonai.
46015057	Ape' munifela God. Ama pepel Dembinai ape'inai Jisas Krais atona God nagiambamapa nanda'apa la'ifipa ma dei' mikila' wandafa muli'amona waf aonai.
46015058	Ipe' alupipei ae'ipei endilisi, pepe la'ifipa andeande'. Ina umbamehepa petambel, owa'. La'el'ef pepe la'ifipa penda' maol Dembinai. Dei' main, ipe' pegawa maol anama panda'ana ma Dembinai, ina anona nemaf nowala etin, owa'.
46016001	Dei' ae' anom basefa otamba ipe' pa'i pekolasoma peso' esis amam nematawa Godi. Ae' ali' ihi'ambas eaf sonda' maol anama ma esis Kristen Galesiaisi sandakolas deindei' ea' dei' a'i ipe' penda'am na'ama etin.
46016002	Sande nimeguf hiami ipe' hipei atona etin ukup mi'i otamba pefa'ama wik nali'i ea' pewaloga otamba amama pembe'am dende' ma ipe' pefa'am mo'oh dei pimafiam ifagw ipe'imi. Ama anona nemaf ipe' ina penda' maol lu'unai pegolopa otamba, owa'.
46016003	Anona nemaf ae' etagamepa, ipe' pendandepa anom amama mofa' otamba amama mofe' Jerusalem. Ama ae' i'ipama basef amoma mofa'am esapa'am mefe'.
46016004	I'i andeande'ma efe' wapoti', amam mofe' molome.
46016005	Anona nemaf ae' efo'o ili' ewala etap hiagoma Masedonia, ea' efo'o etagamepa. Dei' main, ae' okom na'i ata' ili' ewala etap hiagoma Masedonia efe'.
46016006	Ae' okom na'i ata' epe anom nimeguf elomepa. Ae' ina egawa, epe elomepa nimeguf ma'um nogota naoh mohafel lu'um ea' efe' maina wambel, ipe' pigiambame pimafi ma amamaga, pitumi pehapone eaf.
46016007	Ipe' pegawa ae' andaiwa'ma efo'o itilipa nogota bandana, owa'. I'i Dembinai ni'iam na'ama, a'i epe anom nimeguf elomepa.
46016008	Ea' ae' a'i epe na'ae Efesus efe' etagama nemaf anama Pentikos.
46016009	Dei' main, God nausi'ame eaf nagal alihina ma enda' maol bu'unai eloma amam nematawa hiesi samboma opalef sembale'efa God endilisi. Ea' hiesi sandaiwa'ma sonda' maol anama.
46016010	I'i Timoti nofo'o notagamaepa, ipe' pimafiana andeande' ma anan nope opaf bo'ona la'afena ipe'. Dei' main, anan nape nanda' maol Dembinai si'i ae' ape anda'ana.
46016011	Na'ama enin epen okom ni'i Timoti falafunai nese'ana alafuga, na'ama owa'. Ipe' penda' opaf ananinai nope awanena pese'ana amamaga pigiambamana pitumana pehaponana eaf ma opaf ananinai bo'ona nifi'mai ae'. Ae' epe ehafana noloma enis alupusi.
46016012	Basef sahalomapa ape'inai Apolos mape na'ama. Nimeguf hiami a'ipana a'i anan ata' nolomago anom alupumi ata' mofo'o mitiago ipe', ea' anan nandaiwa' endilisi ma nofo'o dei'. Nambimb anan niti Dembinai nonda' eaf, anan nofo'o.
46016013	Ipe' pindumafuma andeande' pitu la'ifipa pembale'efa Krais. Ipe' ina umbamehepa, owa'. Pitu la'ifipa.
46016014	Amamaga hiami ipe' penda'ami, ipe' ukup mimila God noloma epes hiesi.
46016015	Ipe' pegawa wambota Stefanasi sali' sataga Kristen sali'ma esis Grik hiesi. Ea' esis ukup ma'ima'i endilisi la'ela'efa sanda' maol sagiambama epes Godi. Alupipei, ae' a'ipipa basef la'ifimi
46016016	pepe owina epes isima soloma emi egafis sandao'oma sanda' maol anama.
46016017	Dei' ae' endanifel ma Stefanas naloma Fortunatus maloma Akaikus amam mafi'mai ae'. Dei' main, ipe' ina nambimb la'ifipama pifi'i na'ae, owa'. Amam dei' migiambame maho'ofepa mafi'mai ae'.
46016018	Amam manda' opaf ae'anai nape bo'ona magiambame ataga la'ifiwi ea' magiambama ipe' wapoti'. Ea' andeande'ma ipe' pefela agof amam na'amaimi.
46016019	Ea' amam nematawa Godi sape deindei' etap anama hiagoma Esia sanda'mepago nemaf bu'unai. Akwila naloma Prisila saloma esis amam nematawa Godi sandakolas etifigin ipat asasinai, esis wapoti' sanda'mepago nemaf bu'unai endilisi ma agel Dembinai.
46016020	Alupusi hiesi sape na'ae sanda'mepago nemaf bu'unai ipe'. Waf amam nematawa Godi, ipe' hipei atona etin pese'ama lagof etin pelomago sahin owan ipe'isi.
46016021	Dei' ae' Pol ahapila pen lagel ae'anai atona anda'mepago basef amama bandami atom. Ae' anda'mepago nemaf bu'unai ipe'.
46016022	I'i emi egafis sendaiwa'ma soso' opalefa esis Dembinai, okom ae'anai a'i anona nemaf God nohambombagago epes isima hegililas. Dembinai ape'inai, ae' okom nohafel endilisi a'i ine' fi'i.
46016023	Ae' a'i okom Dembinai Jisasi nainaila ipe' nigiambamepa na'a nope nolomago ipe' nonda'epa petaga la'ifipa.
46016024	Ae' a'i okom lu'unai ae'anai nainaila ipe'i nefe'mago ipe' hipei palome mape la'ifipa paloma Krais Jisas.
47001001	Ae' Pol, God nandandepe aposel Krais Jisasi. Ae' aloma owalomapa Timoti wasapa'ago basef amama ma ipe' amam nematawa Godi pape Korin pelomago amam nematawa hiesi Godi si'isi sape anama hiagoma esis Grik sapoma.
47001002	Ae' a'i God Ahalomapa ape'inai noloma Dembinai Jisas Krais migiambamepa na'a petaga la'ifipa monda' opalef ipe'imi mope awanem.
47001003	Ape' mefela agel Godi lu'una, anan God Ahalomana Dembinai ape'inai Jisas Krais. Anan Ahalomapa ape'inai, ofagonama okom nainailapa nati ape' uwahipipa. Anan God nanda' opalef nimanimi ape' hiapai mape awanemi.
47001004	Nimanimi hiami matagamapa anan nanda'apa opalef mape awanem. Nanda'am ama dei' ape' wila ma monda' opalef epes isima nimanimi mamumami matagamasi mope awanem si'i God nali' nagiambamapa.
47001005	Nimanimi lu'wami Krais nali' nofa'ami dei' ape' wapoti' mofa'am. Ea' na'ama etin opaf awaninai lu'unai ananinai dei' nase'alepa.
47001006	I'i dei' enis epes sose'afa nimanimi, amama magiambamepa monda' opalef ipe'imi mope awanem anona nemaf God nokwahomepa waf aonai nofa'epa pitanimani. Nemaf anama God nonda' opalef afa'imi mope awanem, Anan nanda' opalef ipe'imi awanem wapoti' ma pitu la'ifipama pefa' nimanimi amama si'i afa' ofa'ami.
47001007	Afa' ogawa endilisi wa'i ipe' paitu la'ifipa. Dei' main, afa' ogawa ipe' pefa' nimanimi palomafa ea' na'ama etin anona nemaf pefa' opalef awanimi pelomafa wapoti'.
47001008	Ipe' alupipei, afa' wa'i ipe' ata' pegawa nimanimi enis epes sase'afam gani etap hiagoma Esia. Nimanimi amama lu'wami endilisi ea' mahagofa afa', mikila' pepel afa'inai. Ea' afa' ukup ma'i endilisi nambimb afa' oga'.
47001009	Wameme'ma nimanimi amama lu'wami ea' ogawa wa'i endilisi etis afa' oga'. Ea' amama matagamafa ma afa' ina ukup ma'i pepel afa'inai atona, owa'. Amama matagamafa ma afa' ukup mopoma pepel Godi atona, anama nafela epes saga'i.
47001010	Esis sase'afa nimanimi lu'wami sanda'afa aofa endilisi sa'i sohafa oga', ea' God nofa'afa otanimani. Ea' anona nemaf nigiambamafa wapoti'. Ukup afa'imi la'ifim ombale'efana endilisi ma anona nemaf nigiambamafa ma anom nimanimi lu'wami wapoti'.
47001011	Ama dei' beten ipe' panda'mafanai etin, God nonda'mafam na'ama. Ea' God nambimb nogwa beten amam nematawa hiesi sanda'anai ma anan nofalo'mafa nigiambamafa na'a. Ama atuwasi amam nematawa hiesi ukup mopoma afa' ma sinifela Goda amamaga amama anan nanda'ami.
47001012	Afa' wandanifel ma amamaga amama. Basef mape opalef ape'imi nomon mawalapa basef amama ma'ipafa wafe' waf bu'unai andeande' ma waf opalef bu'wami God naso' afa'. Gawa epes etapasi ina nawalapa waf anama ma afa', owa'etin. God nati uwahipifa endilisi nagiambamafa na'a dei' wanda' waf na'ama. Wanda' waf anama na'ama la'afena epes hiesi sape etap anae' ea' wanda'am na'ama hianai ma ipe'.
47001013	-
47001014	Afa' ina wanda' anom basef ahifimi ma ipe', owa'. Wanda'am dende' si'i ipe' pitalifam pegawami. Dei' ipe' ina pegawa waf afa'inai andeande', ata' owa'. Ea' ae' okom na'i ipe' anona nemaf pegawa endilisi waf afa'inai hianai. Nemaf anama Dembinai Jisasi, ipe' pendanifela afa' na'ama etin si'i afa' anona nemaf ondanifel ma ipe'.
47001015	Ae' egawa endilisi basef ali' a'ipipami ma waf bu'unai ipe'inai. Ea' fowa' ali' anda' okom na'i efe'mago ipe' igiambamepa bifa ata' pegawa waf Godi wapoti'. Ea' ae' ina afo'o.
47001016	Ae' okom na'i ata' ili' efe'mepago ea' ekwahipa efe' etap hiagoma Masedonia ma nambimb ekwaha Masedonia etanimai ifi'mipai wapoti' ma pigiambame pesapa'e efe' etap hiagoma Judia.
47001017	Ipe' pa'i maim basef? Ae' a'iam ea' ma enda'am na'ama, ea' aho'ofa basef amama anda' dambaimi maho'ofam? O i'i ae' okom ni'i enda' anom amamaga, moho'ofam i'i basef biefim “A'e” neloma “Owa'” wapoti' si'i epes etapasi sa'iam? Owa'etin.
47001018	God anan nanda' amamaga andeande' na'i endilisi. Basef hiami afa' wasi'ipami endilisimi atom na'ama etin. Afa' ina wa'i anom basef biefim, “A'e” naloma “Owa'” mape etifigin, owa'etin.
47001019	Nogalomana Godi Jisas Krais, ae' aloma Sailas waloma Timoti wawalapa basef ananimi, anan ina na'i na'ama na'i, “A'e” naloma “Owa'” atom, owa'. Krais na'i a'e etin.
47001020	Basef God na'iami ofagema mandawalap ma'i Krais atona, anan na'i a'e etin. Amama atom dei' ape' ma'i agel Jisas Kraisi atona ea' ma'i, “Endilisi” ma basef amama God na'i endilisimi atom mafela agel ananinai lu'una.
47001021	-
47001022	God atona nanda'afa wataga la'ififa, ipe' wapoti', ea' mape la'ifipa paloma Jisas Krais. Anan nanda'mapa ikwaf ananinai ape' nosahe'apa ma mope ananipai atepa ea' nase'apa Ambal Bu'unai Ananinai nape nomon opalef ape'imi. Ambal anama God nase'apanai nali' ma amamaga tu'wanim hiami bu'wami God na'i anona nemaf nease'apami.
47001023	Ae' a'i basef endilisimi atoma naep Godi. Ae' andaiwa' ma ese'epa nimanimi ipe'. Na'ama fowa' ae' ina afo'o Korin, owa'.
47001024	Afa' ina wape wali'ma wihi'ambepa waf ipe' pembale'efa God, owa'. Dei' main, ipe' etipa paitu la'ifipa pembale'efana. Ea' dei' afa' wanda' maol walomepa ma onda'epa pendanifel.
47002001	Okom ae'anai a'iam endilisi na'ama a'i, ae' ina ata' etanima efe'mago ipe' wapoti' enda' opalef ipe'imi nimanim, owa'.
47002002	I'i enda' opalef ipe'imi nimanim, emi egafis sonda'e endanifel? Owa'etin. Ipe' etipa, ea' anda' ukup ipe'imi aom.
47002003	I'i ipe' pendanifel, andeande'. Waf anama bu'unai. Ea' i'i ae' efo'o ma penda' opaf ae'anai nimanina, na'ama andaiwa'. Ea' amama atom fowa' ali' anda' basef amama mafe'mago ipe'. Dei' main, ae' egawa ipe' endilisi na'ama. I'i ae' endanifel epe, ipe' hipei wapoti' pendanifel.
47002004	Endilisi anda'mepago basef amama ma nemaf anama opaf ae'anai ame' nimanimi lu'wami ea' alef hihif. Ae' ina anda' basef amama ma mese'epa opalef nimanim, owa'. Anda'ama ipe' pegawa ae' okom nainailipa endilisi.
47002005	I'i enin epen ofagena nenda' opaf nimaninai netaga, enin ina nanda' opaf ae'anai atona nimanina, owa'. Enin nanda' ipe' hipei opalef nimanim wapoti'. Ae' a'i basefa ipe' hipei ea' enipa owa'. Ina a'ipipa. Andaiwa' ma i'i basef la'ifimi endilisi ma waf aonai anan nanda'anai, owa'. Amama atom dei' a'iam na'ama ma enipa owa'.
47002006	Nimanimi ipe' epes hipei pese'anami ea' mandahama anan.
47002007	Ea' dei' penda' anona wafa anan. Andeande'ma pekwaha waf aonai ananinai pigiambamana notaga la'ifina penda' opaf ananinai awanena. Na'ama nimanimi lu'wami endilisi monda' okom ananinai aona ea' nokwaha Dembinai.
47002008	Amama atom dei' a'ipipa basef la'ifimi pihi'amba anan ipe' ukup maimailana.
47002009	Fowa' anda' basef amama mail okwatip a'ipipago ma egawa waf ipe'inai. Anda'am na'ama a'i egawa ipe' paila basef ae'ami la'ila'ef o owa'?
47002010	I'i ipe' pekwaha waf aonai enin epen nanda'anai, endilisi ae' wapoti' ekwahomanana. Waf anama aonai akwahanai okom ae'anai na'i na'ama. Ae' ina egawa okom Kraisi na'i na'imama, ea' i'i andeande'ma ae' ekwahomanana naep Kraisi, ekwahomanana endilisi ma igiambamepa pepe andeande'.
47002011	Ae' anda'am na'ama ma Satan ina anona nemaf nombaso'mapa nikila'apa, owa'. Dei' main, afa' ogawa okom ananinai nambaso'ami.
47002012	Fowa' Dembinai nanda' eaf nafe' ae' afe' ataga wambel Troasa awalapa basef bu'wami Kraisi.
47002013	Ea' opaf ae'anai ina nape awanena, owa'. Dei' main, ae' ina ata' ati owalome ae'anai Taitus, owa'. Ea' akwaha esis Troas afi'i ataga anona etap hiagoma Masedonia.
47002014	Ea' dei' afa' wanifela God. Anan la'ela'ef nagiambamafa wape la'ififa waloma Krais ea' wali'amona wandafa waf aonai. Ama maol afa'inai God nawalapa basef ea' enis epes sogawa basef Kraisi. Gawa anama anan si'i alogw bu'wami ma mafe'agon hiagoma.
47002015	Endilisi afa' si'i alogw bu'wami ma mataga Krais mafe'ma God. Alogw amama mafe' la'afena epes isima dei' God nakwahomas waf aonai nofa'as sotanimani, isima sape eaf nafe' heveni saloma isima sape eaf higililasanai wapoti'.
47002016	Ama wambota anama epes sape eaf higililasanai, alogw amama hi'apimi si'i saga'i. Ea' wambota anama sape eaf nafe' heveni, alogw amama bu'wami mase'as ambal namunai. Ea' dei' afa' ukup ma'i maol anama Godi wa'i ina enis epes la'ifisa onda'ana, owa'. Ea' afa' la'ififa wanda'ana.
47002017	Dei' main, afa' ina si'i enis epes hiesi safe'agon hi'alagona sanda' maola basef Godi ma sofa' amamaga asasimi atom, owa'. Afa' wanda' maol anama Godi na'ama. Afa' ina wambaso'am etina maol Godi, owa'. Afa' wanda'am waila eaf bu'unai atona hi'alana, wape la'ififa waloma Krais. God nasapa'afa wafi'i wawalapa basef mafe' andeande'ma naep ananimi.
47003001	Basef amama do'okimi ipe' pa'i afa' wafela agof afa'imi atom lu'una wapoti' si'i anom amam mambaso'mepa manda'am? O pa'i afa' owa' la'ififa wanda'am si'i amama ose'epa anom basef mail pasi enis epes sanda'ami ma sefela agof afa'imi? O ipe' wapoti' nambimb penda' anom basef mil pasa pigiambamafa? Owa'etin.
47003002	Basef mail pasi sefela agof afa'imi si'i ipe' etipa. Basef amama mail la'ifim nomon ukup afa'imi. Ama epes hiesi sotalifam sogawam.
47003003	Ipe' pandawalap alihipa, pas amama ea' ipe' etipa. Krais atona nanda' basef maila pas amama. Anan nandandepafa nase'afa pas amama wafo'o wasi'ipami. Anan ina nanda' ing nufandiam, owa'. Anan nufandiama Ambal Bu'unai God nape namunai. Anan ina nufandiam mail anona owap wa'anai si'i buk, owa'. Nufandiam mail ukup ipe'imi nomon.
47003004	Basef amama ofagema na'ama. Krais nagiambamafa endilisi ea' ombele'ef la'ififa ma God wape na'ama.
47003005	Endilisi afa' atofa ina la'ififa ma onda' maol anama, owa'. God atona nanda'afa la'ififa ma wanda' maol anama ananinai.
47003006	Ea' anan atona nanda'afa la'ififa ma wanda' maola eaf basef dambaimi God na'i endilisimi atom. Basefa mi'uli anama ina sanda'am mail pas atom, owa'. Amama Ambal Bu'unai Ananinai nawalapami. Basef sanda'am mail pas atom maha epes saga', ea' Ambal Bu'unai Ananinai nanda'as sofa' ambal namunai sope namis.
47003007	God nanda' basef amama fowa'imi ma mi'uli Ananinai mail otam wa'anai si'i buk. Maol Godi amam manda'ami, amama matagama ga' naloma nafifili ananinai bu'unai wapoti'. Nali' damba damba nafifili anama nanda' amaga Mosesi nafifil endilisi. Ea' nagi' nataga so'uso'una. Anama la'ifinai endilisi ma esis Israel ina la'ifisa siti amaga ananinai, owa'.
47003008	Ea' nafifiil ma maol Godi Ambal Bu'unai Ananinai nanda'anai lu'una endilisi nikila' anama fowa'inai.
47003009	Maol fowa'inai nawaloga epes hegilolas, anama nawalapai nafifili Godi. Ea' maol anama dei'inai nanda' epes sataga bo'wes ea' God na'i esis bo'wes andeande'. Maol anama dei' nawalapai nafifili ananinai lu'una endilisi nikila' anama nali'i.
47003010	Endilisi, nafifili fowa'inai ina nafe' na'ama etin si'i dei'inai, owa'. Fowa'inai falafunai atona ea' dei'inai lu'unai nikila' endilisi.
47003011	Maol anama dei' na'i hegililonai, anama fowa' nataga naloma nafifili Godi. Ea' nafifili dei'inai ma maol anama nape la'ela'ef lu'una endilisi nikila' anama nali'i.
47003012	Afa' wanda' maol Godi ogawa basef amama dambaimi God na'iam endilisimi atom ea' wape ohafa nahafifili anama anona nemaf notagamafa. Ea' afa' ina umbamahafa, owa'. Afa' la'ififa endilisi.
47003013	Afa' ina wape si'i Moses, owa'. Anan nawala lowaf amaga ananinai nambaho'ana ma esis Israel ina siti nafifili anama nefe' so'uso'umbela hi'ilana, owa'.
47003014	Ea' ukup asasimi mase'as endilisi. Dei' main, esis la'ela'ef satalifa basef mail Baibeli fowa' God na'i endilisimi atom. Nemaf mamana satalifa basef amama, lowaf anama wa'anai nape amaga Mosesi ata' nape la'ela'ef nasopama ukup asasimi nafi'i nafi'i nataga dei'. Ina nandatagah, owa'. Ama Krais atona, God nahape' lowaf anama.
47003015	Fowa' satalifa basef Moses nanda'ami safi'i sataga dei', lowaf anama ata' nase'ala opalef asasimi la'ela'ef.
47003016	Ea' emi egafis somboma opalef sefe'ma Dembinai, dei' lowaf anama nendatagah.
47003017	Dembinai anama anan Ambal Bu'unai Godi. I'i Ambal Dembinai nope enin epen, ina ata' anom amamaga mili'akwa enin, owa'. Enin nape wafifin.
47003018	Ea' ape' hiapai dei' mape amagah wafimi, nafifili bu'unai Dembinai nafifima ape', ape' mififima enis epes. Ape' mape na'ama dei' Ambal Bu'unai Godi naho'ofa waf ape'inai ea' mandati si'i Dembinai ma nafifili anama nataga lu'una la'ela'ef nafe' etin nape. Amama mataga Dembinai atona, anan Ambal Bu'unai Godi.
47004001	God na'i afa' uwahipifa dei' nase'afa maol anama. Ea' dei' afa' ina otanima ma maol anama, owa'.
47004002	Afa' owa' alafugah ma waf ambagof awami sandambaho' sanda'ami. Ina ata' wape wafe' waf anama baso'mainai oho'ofa waf ombaso'masa basef Godi wa'iam, owa'. Afa' wawalapa basef endilisimi alihima naep Godi ma epes hiesi seme'am sogawa basef mape opalef asasimi nomon ma'iami.
47004003	I'i basef amama bu'wami Godi wawalapami mondambaho', mandambaho'ma epes isima safe' eaf hegilalasanai.
47004004	God baso'omunai ma etap anae' nasopama opalefa epes isima owa' sembale'efa Godi. Ama basef amama bu'wami ofagema ma nafifili Kraisi ina muwis nomona opalef asasimi, owa'. Esis ina sati Krais nandati na'a si'i God, owa'.
47004005	Dei' main, afa' ina wawalapa basefa afa' ofela agof afa'imi lu'um, owa'. Afa' wawalapama Krais Jisas atona anan Dembinai. Afa' waila waf Jisasi dei' agof a'afa wape owina ipe' wanda' maol wagiambamepa.
47004006	Fowa' gani God nati owamb atona na'i, “Lala notaga.” Dei' na'ama etin nanda' nafifili ananinai nataga ma afa' nanda' opalef afa'imi mafifil endilisi. Nafifili anama nihi'ambapa gawa ma nafifili pepel Godi nape la'ela'ef. Ape' mati anama ma waf Jisas Kraisi nafifili nataga amaga ananinai.
47004007	Ea' amamaga amama bu'wami nafifili naloma pepel Godi, anama nape opalef afa'imi nomon, afa' si'i maloh sanda' etap sanda'ami. Ama mihi'amba epes hiesi sogawa pepel anama Godi atona. Afa' owa'.
47004008	Fe' pe waf afa'inai fowa' dei' wapoti' nape na'ama. Anama hiagoma wafe'ma la'ela'ef nimanimi matagamafa, ea' amam ina mahambombagafa endilisi, owa'. Amamaga hiami masopama ukup afa'imi, ea' ukup afa'imi ina higilalam hi'alam, owa'.
47004009	Enis epes sahafa sanda'afa aofa, ea' God ina nakwahofa, owa'. Esis sahafa hihif owa wa'oh etap, owa'etin. Ina afufa endilisi, owa'.
47004010	La'ela'ef afa' ofa' nimanimi ma ga' Jisasi alop afa'inai wafe'. Wanda'am na'ama ma ambal namunai nape Jisasi wapoti' notaga alihina alop afa'inai.
47004011	Dei' main, afa' wanda' maol Jisasi. Amama atom dei' nimeguf hiami la'ela'ef enis epes sa'i sohafa ofa' nimanimi oga'. Sanda'afa na'ama ma ambal namunai nape Jisasi notaga nondawalap alop afa'inai.
47004012	Ea' dei' epes isima sa'i sohafa oga' ma ipe' pembale'efanai pefa' ambal namunai pepe andeande'.
47004013	Baibel na'i, “Ae' embale'efa God. Amama atom dei' awalapa basef alihim a'iam.” Afa' wambale'efa God na'ama etin si'i Baibel na'i dei' wawalapa basef wa'iam.
47004014	Dei' main, afa' ogawa God nafela Dembinai Jisas nohafel hi'agif, anan nofela ape' wapoti' moloma Jisas ea' nofa' afa' oloma ipe' nokolasepa atogon mofe' mope felefele' molomana.
47004015	Amamaga amama nimanimi hiami matagamafa ma wigiambamapa. Afa' wafe' wa'ipasa basef God nigiambamas na'a mefe' motaga la'ela'ef mefe'agon hi'ilagon. Ea' esis sonda' beten sinifela God sefela agel ananinai lu'una.
47004016	Afa' ukup mapoma amama dei' ina otanima ma maol Godi, owa'. Endilisi, pepela alop afa'inai la'ela'ef na'i nowafa hi'ilana. Ea' opalef afa'imi mataga dambaim wapoti' nimeguf hiami hihif.
47004017	Nimanimi amama matagamafai amama sa'osa'om endilisi ea' mape nogota bandana. Nimanimi amama anona nemaf mowalapai nafifili bu'unai endilisi gani heven la'ela'ef hihif. Pe anama bu'unai anona nemaf nikila' endilisi nimanimi amama so'umi dei'imi.
47004018	Dei' main, afa' ina wati la'ifipa amamaga satolom naepi, owa'. Amamaga owa' seatolom naepi, watolom la'ififa. Dei' main, amamaga satolom naepi, amama anona nemaf mope nogota bandana. Ea' amamaga amama owa' seatolom naepi, amama mape la'ela'ef hihif.
47005001	Dei' afa' ogawa na'ama. Nemaf anama ipat anama sowalo' selanai sanda'ana etap anae' nondatal aona, ea' hapainai. Afa' anona ipat God na'i nose'afanai dambainai. Ipat anama epes ina sanda'ana sala'ana lagof asasimi, owa'. Anama napani heven ea' notawa la'ela'ef hihif.
47005002	Dei' afa' wape alop afa'inai si'i ipat notawa etap anae', ea' opalef nimanim wape. Afa' ukup ma'ima'i endilisi ma ipat anama afa'inai nape heveni ma anona nemaf nose'ala alop afa'inai si'i luwaguf.
47005003	I'i afa' ola luwaguf amama, alop afa'inai ina anona nemaf nope wafina, owa'.
47005004	Nimeguf hiami afa' ata' wape etap anae' wape la'ela'ef hihifa ipat anama sowalo' selanai ea' opalef nimanim alop atona wafina wape. Afa' ina wandaiwa'ma okwaha alop dei'inai, owa'. Afa' wa'i undausa alop dambainai si'i luwaguf ama alop anama na'i naga'i anona nemaf nondamboma notaga ambal namunai endilisi.
47005005	God atona nandondombafa ma ofa' alop anama dambainai ea' nase'afa Ambal Bu'unai Ananinai. Ambal anama nali'ma amamaga amama hiami nanda'ami ma na'i anona nemaf nose'afam afa' ea' ogawa endilisi anona nemaf nose'afam.
47005006	Ea' dei' amamaga amama la'ela'ef manda' opalef afa'imi motaga la'ifim. Afa' ogawa alop afa'inai ata' si'i ifagw afa' wapeimi. Ama nogota anae' wape alop anae', ina dei' wape waloma Dembinai ma wambel ananinai, ata' owa'.
47005007	Dei' ata' ombale'efana wafe'. Afa' ina dei' watolona, ata' owa'.
47005008	Ea' afa'ogawa opalef afa'imi mape la'ifim, ukup mohafel endilisi ma okwaha alop dei'inai ofe' ope oloma Dembinai wambel afa'inai.
47005009	I'i ope olomana ilif o ope etap anae', hapaimi. Afa' la'ela'ef ukup mali' mahafel la'ififa wila okom Dembinai atona.
47005010	Ape' mogawa endilisi anona nemaf ape' hiapai motaga ma kot anama Kraisi. I'i ape' monda' waf bu'unai o waf aonai nogota anama ata' mape alop ape'inai. Owagama ape' hiapai atona etin mofa' amamaga amama bu'wami o awami mogwama waf anama ape' manda'anai.
47005011	Afa' umbamahafa ma Dembinai. Amama atom dei' wanda' maola wafela nomonas epesi ma sembale'efana. Naep Godi afa' wape alihifa ea'. Ae' okom na'i na'ama a'i waf afa'inai nandawalap alihina basef mape opalef ipe'imi nomon ma'iami.
47005012	Basef amama afa' ina wa'i ofela agof afa'imi atoma ipe' pi'i afa' amam bu'ufai, owa'. Wa'i onda' eafa ipe' pendanifela afa' ma naep enis epesi. Wanda'am na'ama ma ipe' la'ifipa ma pegwamasa basef epes isima sandagala ma enis epes etina alop atona owa' sendanifela waf bu'unai asasinai.
47005013	I'i endilisi afa' ope si'i ukup mahaga magaoli, hapaifai. Afa' wanda'am na'ama ma ofela agel Godi. I'i endilisi afa' ukup mopomas andeande', afa' wanda'am na'ama ma wagiambamepa.
47005014	Okom Kraisi nainailapai nafelafa ma maol amama. Dei' main, afa' ukup ma'i mogawa endilisi na'ama. I'i aman atotona noho'ofa ape' hiapai ma naga', amama si'i ape' hiapai maga' ea'.
47005015	Ea' anan naho'ofa ape' hiapai naga' ma ape' epes mope namepa ma ina ukup motamea ma ape' atepa, owa'. Ape' ukup ma'i aman anama naho'ofapa naga' ma notanima nohafel wapoti', ukup ma'i maol ananinai la'ela'ef.
47005016	Amama atom dei' afa' ina ata' waila opaf apinai wawaloga waf enin epeni, owa'. Endilisi, fowa' waila wafa opaf apinai wawaloga Krais na'ama. Ea' dei' owa'.
47005017	Emi egafis sope soloma Kraisi, God nanda' esis sataga dambais endilisi. Dei' peme' andeande'. Waf anama apinai asasinai hi'alana. Dei' saila waf dambainai.
47005018	God atona ofagonama waf anama epes sataga dambais. Fowa' ape' ata' mape naumbih malomana, ea' Krais nataga nanda'apa mape opalef etifim maloma God. Ea' God nase'afa maol anama ma wigiambama anona onda' esis naumbih ananisi sotaga opalef etifim solomana.
47005019	Basef afa'imi na'ama. Krais atona God nanda' maol nanda' epes hiesi sakwaha waf naumbihinai sataga opalef etifim salomana. Anan ina ata' okom na'i waf aonai esis sanda'anai, owa'. Ea' nase'afa maol anama ma owalapa basef ananimi ma nonda' esis naumbih sotaga opalef etifim solomana.
47005020	Ea' afa' dei' ofa' malogel Kraisi wawalapa basef ananimi. Amama na'ama etin. God atona nofala epes hiesi ma basef la'ifimi malogof afa'imi. Ea' waho'ofa Krais wa'ipas na'ama wa'i, “Ipe' pekwaha waf naumbihinai ma petaga opalef etifim peloma God.”
47005021	Aman anama ina nanda' waf aonai ea' God nakolasa awami ape'imi hiami mafe'ma anan atona ea' ofagema ape'imi mapoma anan atona nofa'am. Anan nanda'am na'ama ma ape' mape la'ifipa maloma Jisas Krais mefa' waf ananinai bu'unai.
47006001	Afa' wanda' maol Godi wandao'oma walomana. Dei' wa'ipipa basef la'ifimi na'ama wa'i, “God nagiambamepa na'a. Na'ama ipe' ukup mose'epa waf anama nagiambamepa na'a, owa'.”
47006002	Peme'. God na'i na'ama na'i, “Nemaf ae' ati uwahipipanai anama ame' basef ipe'imi. Nemaf anae' ae' agiambamepa a'i efa'epa petanimani.” Peme'! Dei' God nati uwahipipa. Dei' God na'i, “Ae' ekwahomepa waf aonai efa'apa pitanimani.”
47006003	Afa' wandaiwa'ma epes si'ipafa basef awami ma maol Godi afa' wanda'anai. Amama atom dei' wandaiwa'ma onda' anom amamaga ma waf aonai monda' enis sondasisi'ip sowa, owa'.
47006004	Ea' la'ela'ef wihi'amba epes hiesi wanda' maol Godi. Dei' wihi'ambas na'ama. Waitu la'ififa endilisi ma nimanimi mamumami ma amamaga ma'i mohambombagafa.
47006005	Esis sahafa sanda'afa wanda' kalabus. Esis naumbih sanda'afa aofa sa'ipafa awagon. Afa' wanda' maol lu'unai endilisi. Ina wa' gwa'aimi wape wa'oh andeande', owa'.
47006006	Wanda' waf bu'unai ea' wahapila gawa bu'unai, opalef awanem waitu la'ififa ma nimanimi. Wanda' waf bu'unai ma enis epes. Ofa' pepel Ambal Bu'unai Godi, wanda' waf anama endilisi ma ukup maimaila enis epes wagiambamas. Ina wa'i basef malogof atom, owa'.
47006007	Wawalapa basef endilisimi wanda' maol waloma pepel Godi. Afa' waila waf bu'unai si'i wahapila amamaga wapa'ami lagof biam da'isinai iganai.
47006008	Enis epes safela agof afa'imi ea' enis sandaha basefafa. Enis sa'i basef awami sa'i sase'afa alafugah ea' enis sa'ipasa basef enis epesa waf bu'unai afa' wanda'anai. Esis ukup ma'i sa'i afa' epes wambaso'ami ea' esis etis epes sambaso'ami. Afa' wa'i endilisi.
47006009	Wanda'am na'ama, ina enin epen negawa afa', ea' hiesi sogwafa. Afa' si'i epes waga'i, ea' owa'etin. Afa' ata' wape namofa. God ata' nahafa bolam nanindinafa, wandanifel ea' anan ina nahafa afufa, owa'.
47006010	Afa' opalef nimanim endilisi, ea' la'ela'ef wandanifel. Wape si'i isima amamaga a'asi kwahusi ea' wase'asa amamaga afa'imi ma epes hiesi. Afa' amamaga a'afa si'i isima kwahusi, ea' waf bu'unai Godi nihi'ambafa wape si'i amamaga hiamifai.
47006011	Ipe' Korin alupipei, ae' a'i basef hiami bu'wami mape okom ae'anai awalapama ipe' alihim hi'alam, ae' okom nainailipa endilisi si'i alupisi ae'asi.
47006012	Ae' ina opaf aona ma ipe' esambalipa, owa'. Ae' okom nainailipa endilisi. Ea' ipe' opalef aoma afa. Ea' ina mape opalef etifim endilisi, owa'.
47006013	Dei' ae' ahalomepa, ipe' si'i awasi ae'ipei. Ipe' ukup mimili si'i ae' okom nainailipa endilisi.
47006014	Epes isima owa' sombale'efa Godi, ipe' ina pelomas pepe pefe' etifigin atogon, owa', hapaisi. Dei' main, waf anama bu'unai ina nape etifigin naloma waf anama sosambala basef Godi, owa'. Dei' maina owambi alip mandakolas etifigin? Owa'etin.
47006015	Pa'i Krais naloma Satan mape mefa' ukup etifim? Owa'etin. Dei' epes isima sembale'efa Godi saloma epes isima owa' sombale'efa Godi sofa' nomonas etifim, anona nemaf esis sonda' maina waf? Owa'etin. Ina sanda' anona waf bu'unai, owa'.
47006016	Dei' a'ipipa basef amama afela ukup ipe'imi. Ea' ina andeande'ma mokolasa ipat lu'unai Godi noloma amamaga baso'maimi sanda'am sanda' lotumami, owa'. Ipe' pegawa ape' atepa si'i ipat anama God napainai nomon. Si'i fowa' Anan na'iam na'i, “Owagama ae' epe elomas efe' la'afena esis ea' epe God asasiwei ea' esis wapoti' sepe epes ae'asi.”
47006017	Ea' Dembinai na'iam wapoti' na'i, “Ipe' pekwaha esis pefe' pepe anagon. Ea' ipe' ina pihapila amamaga alugumi awami, owa'. Ama atuwasi ese'epa opaf ae'anai efa'epa petanimani.
47006018	Ama epe Ahalomepa ipe'iwei ipe' pepe awasi amam nematawa ae'ipei. Dembiwei ofagewema pepel hianai a'iam na'ama.”
47007001	Ipe' alupipei afa'ipei endilisi, ape' mofa' basef amama Godi endilisimi la'ifimi. Ea' mokwaha amamaga amama awami mape nomona alop naloma ambagof ape'imi ea' mope bu'upai umbamahepama God mila waf bu'unai.
47007002	Ipe' dei' pese'afa opalef ipe'imi. Afa' ina wanda' enin epen ipe'ini awen o wahambombaga enin, ola'ipa enin epena amamaga ananimi, owa'.
47007003	Ae' awalapa basefa ipe', ina a'ipipa a'i ofagema ipe'imi atom, owa'. Ae' a'iam a'i afa' wase'epa opalef afa'imi ipe'. Wanda'am na'ama ma i'i ipe' pega', afa' oga' olomepa. I'i pepe namipa, afa' wapoti' ope namofa olomepa.
47007004	Ae' okom na'i endilisi ipe' pape andeande'. Andanifel endilisi ma ipe'. Nimanimi hiami matagama ae' ea' okom ae'anai nape naloma ipe', amama atom dei' manda' opaf ae'anai nape awanena andanifel endilisi.
47007005	Fowa' afa' wafi'i otaga etap hiagoma Masedonia, alop afa'inai ina napoma noma'w owa'. Nimanimi mamumami hiami matagamafa, sa'i basef la'ifimi safitap salomafa. Ea' umbamahafa ukup matamea.
47007006	Ea' God nanda' epes isima opalef nimanimi sataga laifis nasapa' Taitus natagamafa nanda'afa wataga la'ififa.
47007007	Ina Taitus atona natagamafa dei' God nanda'afa la'ififa, owa'. Ipe' panda' Taitus nataga la'ifina, amama atom dei' God nanda'afa wataga la'ififa wapoti'. Taitus na'ipafa na'i ipe' ukup mohafel endilisi ma pa'i petolowe ea' opalef ipe'imi malefa fowa' pase'e nimanimi ae'. Ea' ukup ipe'imi mohafel endilisi ma pepe opalef etifim pelome. Amama atom dei' andanifel endilisi ikila' fowa'.
47007008	Endilisi ae' egawa basefa pas anda'am mali' mafo'o manda' opalef ipe'imi aom, ea' ae' ina opaf aona ma amama, owa'. Endilisi, fowa' ae' okom nimanina ea' dei' owa'etin. Ae' egawa pas amama manda' opalef ipe'imi nimanim, ea' amama nogota bandana atona.
47007009	Ea' dei' ae' andanifel. Ina andanifel ma basefa pas amama manda' ukup ipe'imi nimanim, owa'. Ae' andanifel ma amama manda'epa pamboma opalef pafe'ma God. Ae' egawa God atona nawalapai nimanimi amama ipe'imi ma nagiambamepa. Dei' ipe' pegawa afa' ina wanda'epa aopa, owa'.
47007010	Waf Godi na'ama. Nimanimi maim anan nawalapami manda'apa mamboma opalef mafe'ma anan nokwahomapa waf aonai nofa'apa motanimani. Ea' mape andeande'. I'i opalef nimanima waf etapanai, anama aonai nawalapai waf saga' safe' wambel aonai.
47007011	Ipe' ukup mi'i andeande' ma nimanimi amama ipe'imi. God nanda'am mawalapai waf bu'unai naninani hianai ma ipe'. Amama mafelepa pahafel ulala pekwaha waf aonai ipe'inai. Ipe' ambagof aoma epen inima ipe'ini nanda' waf aonai, amama atom dei' umbamehepama basef a'ipipama okom wandafunai Godi. Opalef ipe'imi malef endilisi ma pa'i petolowe ea' la'ifipama pegalo'ma epes isima sanda' waf aonai. Ipe' pagalo'ma epen inima napani laogon. Panda'am na'ama ma pihi'amba epes hiesi waf aonai ofagena a'epa ma amamaga mali' matagamapei.
47007012	Ea' endilisi fowa' anda'mepago amefa basef amama mail okwatipi ae' ina okom na'i epen inima nanda' waf aonai, a'i inima nefa' nimanimi ma waf anama, owa'. Ae' a'i waf ipe'inai notaga nondawalap alihina ma naep Godi ma pegawana andeande' na'ama. Ipe' ukup maimailafa endilisi. Amama atom ae' fowa' anda'mepago basef amama.
47007013	Waf anama ipe'inai nanda'afa wandanifel nanda'afa wataga la'ififa. Ea' ina afa' atofa wandanifel, owa'. Taitus wapoti' nandanifel endilisi. Dei' main, ipe' hipei panda' ambal ananinai napoma noma'w. Afa' wati amama atom, wandanifel endilisi.
47007014	Nimbewa' afela agof ipe'imi lu'uma naep Taitusi ea' dei' ae' ina ambal aona ma waf anama, owa'. Basef hiami afa' wa'ipipami amama endilisimi. Ea' na'ama etin basef afa' wali' wafela agof ipe'imi ma naep Taitusi, amama wapoti' mataga mafe' alihim, amama endilisimi.
47007015	Fowa' anan nali' nafe'mago ipe', ipe' hipei pase'ana opalef paila basef ananimi umbamahepa ma pesambalom. Anan okom nape na'i amama la'ela'ef dei' okom ananinai nainailipa endilisi.
47007016	Dei' ae' andanifel endilisi ma egawa ipe' hipei panda' waf hianai andeande' la'ela'ef.
47008001	Ipe' alupipei, dei' a'i i'ipipa ma pegawa waf esis sios Kristen hiesi sape anona wambel etap hiagoma Masedonia sanda'anai. God nagiambamas na'a nihi'ambas waf bu'unai sagiambama enis epes kwahusi.
47008002	Nimanimi lu'wami matagama esis ea' amama magwamba opalef asasimi endilisi. Ea' nogota anama esis sape amamaga a'as endilisi. Ea' esis sofa' danifel lu'unai nalomam. Ea' esis ukup ma'i enis Kristen kwahusi, satama otamba maim hiami ma sigiambamas.
47008003	Ae' egawam ea' awalapam a'iam mandawalap alihim. Amama amamaga kwawie'im ma'omasi esis wilama sose'asam, esis sase'asam. Ea' ina sase'asa amama atom, owa'. Sase'asa anom hiam wapoti. Ea' sataga kwahusi endilisi ma amamaga. Esis saila ukup asasimi atom, ea' dei' sase'asam.
47008004	Ea' esis la'ifis endilisi ma afa' wi'i aho'ma sonda' maol Godi soloma enis Kristen sigiambama epes Godi kwahusi sape etap hiagoma Judia.
47008005	Fowa' afa' ukup ma'i na'ama wa'i nambimb esis sose'as anom otamba. Ea' esis sali' saso' esis etisa Dembinai saila okom Godi sase'afa opalef asasimi afa' wapoti ma sose'afa anom otamba sigiambama esis Kristen kwahusi.
47008006	Fowa' Taitus nafela maol anama ma ipe' pagiambama Kristen amama atom. Amama atom dei' afa' la'ififa ma anan nigiambamapa ma pembefa maol anama hi'ilana.
47008007	Alupipei, amamaga hiami ipe' panda' waf bu'unai endilisi, pikila' enis epesa waf anama. Ipe' pembale'efa God la'ifipa. Ambal Bu'unai Godi nase'epa gawa nafelepa ma pewalapa basef bu'wami ananimi. Ipe' pahafel endilisi ma panda' maol Godi ea' ukup maimailafa wapoti'. Ipe' panda' waf anama bu'unai na'ama. Dei' afa' wa'i ipe' penda' anona waf bu'unai wapoti'. Pigiambama esis Kristen kwahusi pese'as anom amamaga na'a.
47008008	Dei' ae' ina a'ipipa la'ifimi, owa'. Do'ok a'ipipa ma waf esis Kristen sape Masedoniai sanda'anai. Esis sape kwahusi endilisi ea', ukup mahafel endilisi ma sagiambama enis epes na'a. Dei' a'ipipa basef amama ma ewaloga waf ipe'inai ukup maimailasanai. Ae' a'i egawa waf anama nape bo'ona endilisi si'i enis Kristen, o owa'?
47008009	Endilisi, ipe' pegawa eaf dembinai Jisas Krais nagiambamapa na'a. Eaf anama na'ama. Fowa' anan amamaga hiamunai, ea' dei' nataga wafinai endilisi. Nagiambamepa na'a nataga nape kwahunai, amama atom dei' ipe' pefa' waf bu'unai naloma amamaga hiami bu'wami.
47008010	Okom anama ae'anai dei' awalapana ma ipe'. Afagel do'okinai ipe' pali'a enis epes ukup mohafela pagiambama enis epes kwahusi ea' panda'am pali'.
47008011	Amama atom dei' penda'am pembefam. Ipe' fowa' ukup mohafel endilisi ma pagiambamas. Ea' dei' wapoti' na'ama etin penda'am hi'ilam dende' na'ama etina amamaga ma'omepa.
47008012	I'i ipe' penda'am na'ama God natolom na'i waf bu'unai ma okom ananinai. Ea' amamaga a'ipei, hapaimi. God nogawam.
47008013	Ae' ina a'ipipa pigiambama enis sope andeande'ma ipe' pepe aopa, owa'. A'i ipe' hipei pepe dende' na'ama etin.
47008014	Dei' nogota anae' amamaga ipe'imi amama magiambama epes isima amamaga a'asi. Ama anona nemaf ipe' amamaga a'epa, amamaga asasimi motanima migiambama ipe' amamaga a'epa. Penda'am na'ama ma pepe dende'epa na'ama etin.
47008015	Amama si'i Baibel na'iam na'i, “Epen nefa' amamaga hiami, amama ina hiam si'im endilisi, owa'. Ea' epen nefa' amamaga kwawie'im, enin ina kwahuna anom amamaga, owa'.”
47008016	Ae' anifela God, anan nafela okom Taitusi ea' nomonas etifim si'i ae'. Ea' okom nohafel endilisi ma nigiambamepa.
47008017	Anan ina naila basef afa'imi atoma osapa'ana nafe'mago ipe', owa'. Anan okom nohafel wapoti' ma maol anama. Ea' dei' okom ananinai atona na'i nefe'mago ipe'.
47008018	Ea' afa' nambimb osapa' anona alupunai nofo'o nolomanago. Dei' main, aman anama agilinaima esis Kristen hiesi nanda' maol nawalapa basef bu'wami Godi.
47008019	Ina amama atom, owa'. Esis sios hiesi sandandepana ma nefe' nolomafa ofa' otamba ipe'imi ma wigiambama Kristen isima kwahusi. Afa' ukup ma'ima'i maol anama afa'inai. Afa' onda'ana ofela agel Dembinai atona ma wihi'amba epes hiesi sogawa opalef afa'imi mohafela wigiambamas.
47008020	Afa' wandaiwa'ma enin epen ni'i basef awami ma waf afa' wanda'ana umafi otamba amama hiami ipe' paloma enis epes panda' ofa mami. Amama atom dei' afa' wa'i osapa' owalomafa anama nifi'i nefe'mago ipe'.
47008021	Afa' ukup ma'i onda' waf bu'unai atona ma epes hiesi. Ina naep Dembinai atom, owa'. Naep epesi wapoti'.
47008022	Ea' afa' wa'i osapa' anona aman owalomafa afa'inai nifi'i nolomago amam biam. La'ela'ef afa' watolona wandondomana ma maol hianai nanda'anai naninani. Ea' wati anan okom nohafel endilisi ma nanda'ana. Dei' anan nogawepa endilisi na'i ipe' panda' waf bu'unai atona. Ea' anan la'ifina endilisi ma nigiambamepa umafi otamba amama afa' ofa'am ofo'o.
47008023	Taitus ipe' pegawana. Afa' wandao'oma wanda' maol etin ma wagiambamepa. Alupumi biam mofo'o molomanai mofa' malogof esis sios hiesi mofo'o. Amam manda' maol Kraisi mafela agel ananinai.
47008024	Ea' ipe' pihi'ambanago waf ukup mimila enis epes. Penda'am na'ama ma amam wanom ama esis Kristen hiesi sogawa endilisi waf anama ipe'inai, ma sogawa wapoti' afa' wa'i endilisi nambimb ipe' pigiambama esis kwahusi.
47009001	Ipe' pegawa maol bu'unai pigiambama esis amam nematawa Godi amamaga a'asi. Ea' ae' ina enda' anom basefa amama, owa'.
47009002	Ae' egawa, opalef ipe'imi mohafela panda' maol anama ea' la'ela'ef afela agof ipe'imi ma naep esis Kristen sape etap hiagoma sape Masedonia. A'ipas na'ama a'i, “Afagel nali'i esis Grik sape Korini sandondombam ea' ma sonda' maol anama.” Ea' esis Kristen sape Masedonia same' basef amama ma ipe' ukup mohafel ma maol anama. Dei' amama mafela ukup esis Kristen sape Masedoniai hiesi ma sonda'am wapoti'.
47009003	Ea' ae' andaiwa'ma basef afa' wafela agof ipe'imi ma esis Kristen Masedoniai motaga falafumi atom, owa'. Amama atom dei' esapa' owapepa ipe'imi wanom mofe'mago ipe'. Andeande'ma ipe' pendondombam, pepe si'i a'ipipam.
47009004	I'i owa', enis Masedonia sifi'i solome siti ipe' ata' owa' pendondombam, afa' ambagof aom ma amama ea' ipe' wapoti' pelomafa. Dei' main, afa' wali' wa'ipipas wa'i ipe' panda'am pandondombam ea'.
47009005	Ea' ae' okom na'i i'ipa amam alupumi wanom mehipa muli' mofo'o motagamepa ma mondondomba otamba amama ma'um pali' pa'iam pa'i pese'asami. Ea' penda'am na'ama ma nemaf ae' efo'o pendondomba otamba amama hiami mo'oh. Amama afa' ina wasapa'epa mehip pembe'am, owa'. Ukup ipe'imi atom pendanda' ma pese'asam.
47009006	Ipe' ukup mopoma enin epen nawa gwa'aimi kwawie'im. Anona nemaf enin nela' kwawie'im. Epen nawa hiami anona nemaf nela' hiami.
47009007	Ea' ipe' hipei ata' pili' ukup motamea andeande' atona etin ea' pila nomonas amama atom pese'as amamaga. Na'ama enin epen okom aona nese'as amamaga ananimi o enin epen ni'i enis epes si'ipan mehipa nese'as na'ama, owa'. Dei' main, God okom nainaila epes isima sandanifel sase'as amamaga.
47009008	God Anan wilama nese'epa amamaga bu'wami hiami ipe' ma nambimb ipe' si'ipamam endilisi. Anan nanda'am na'ama ma nimeguf hiemi ipe' penda'am peso' enis epes ina hi'ilam, owa'. Mo'oh la'ela'ef. Ea' ipe' amamaga hiamipei penda' opeh bu'wami hiami mamumami ma pigiambama enis epes wapoti'.
47009009	Si'i Baibel na'iam na'i, “Epes isima sase'as amamaga hiami epes isima amamaga a'asi. Ea' epes hiesi ukup mapoma waf bu'unai asasinai la'ela'ef hihif.”
47009010	La'ela'ef God nase'as olelemb gwa'aimi hiami epesa sawam aof. Ea' nase'as gwa'aimi mamumami hiami epesa sagwa'am. Ea' nambimb nese'epa amamaga ipe' wapoti' ma pese'asam enis epes. Ama amamaga amama ipe'imi motaga lu'um endilisi ma pese'asam wapoti', si'i enin epen nawa olelemb gwa'aimi ma anom nimeguf mafe' ea', nala' gwa'aimi hiami endilisi nefa'am.
47009011	Nambimb ipe' pefa' amamaga hiami ma la'ela'ef la'ifipama peso' alupusi kwahusi ma amamaga hiami. Nemaf mamana afa' ofa' amamaga amama ipe'imi ma oso'asam alupusi isima, waf bu'unai ipe'inai nanda' esis sanifela God.
47009012	Ipe' penda'am na'ama ma pigiambama alupusi isima amam nematawa Godi ma waf anama, ipe' panda' opeha pagiambama epes isima kwahusi. Ea' ina amama atom, owa'. Ipe' panda' waf anama pafela epes hiesi ma sefela agel Godi sinifelona endilisi.
47009013	Waf anama ipe'inai nandawalap alihiguma nihi'amba epes hiesi ma ipe' paila basef Godi andeande'. Ea' enis epes wapoti' sefela agel Godi lu'una ma ipe' paila basef bu'wami Kraisi pawalapama pagiambama esis saloma enis epes wapoti' hi'alas.
47009014	Ea' esis nambimb ukup mimilipa endilisi ma sonda' betena ipe'. Dei' main, esis sogawa waf Godi nagiambamepa na'a nape lu'una endilisi ma ipe'.
47009015	Waf anama God nase'apanai, anama lu'una endilisi. Ea' ape' basef a'apa ma mi'ipa epes a waf anama bu'unai Godi. Ape' minifela Goda waf anama Ananinai.
47010001	Ae' Pol ahali'ipa nimanis aila waf Kraisi so'umbilinai si'i anan nanda' okom ananinai nefe' owina epes hiesi. Dei' anifelipa ma anom amamaga etifim. Enis epes sambaso'me sa'ipi na'ama sa'i, “Anan ata' nape naloma ape' nanda' anan nafe' sa'osa'ona nafe' owin, ea' nogota anama nafe' napani laogon nanda' basef la'ifimi ma ape'.”
47010002	Ae' ihali'ipa na'ama. Anona nemaf ae' etagamepa, ipe' pindumafuma andeande'. Na'ama pehafa ae' i'ipipa basef la'ifimi si'i ae' okom na'i ewalapama enipa. Ae' ewalapama ipe' pa'i afa' wafe' waila waf aonai etapanai.
47010003	Endilisi, afa' wape wafe' etap anae', ea' ina wape wanda' wandaf si'i epes etapasi sapa', owa'.
47010004	Amamaga hiami sapa'ami afa' wahapilami amam ina etapami, owa'. Amama pepel Godi, la'ifinai ma notala endalelemb pepel naumbih Seteni.
47010005	Afa' wahagofa nomonas epes isima owa' endilisisi. Ea' waf hianai nasopama eafa epes sa'i sogawa Godi, anama afa' wahagofana wasopamana wapoti'. Ea' afa' wali'amona nomonas hiami ape' epesi ma onda'am bo'om mila okom Kraisi.
47010006	Afa' wandandombol wape ohafa ipe'. Ama i'i ipe' pila basef hiami afa'imi, afa' nambimb ogwamasa nimanimi awami emi egafis sosambala basef Godi.
47010007	Ipe' pati amamaga mape naep ipe'imi atom ande' atogon, nomon owa'. Dei' piti amamaga ofagema. I'i emi egafis sope la'ifis si'i esis epes Kraisi, esis sogawa afa' wapoti' wape epes Kraisi.
47010008	Dembinai nase'afa agof lu'wami afa' ma onda' maol anama ananinai, amama monda' bale'ef ipe'inai notaga la'ifina. Amama ina mohambombagepa, owa'. Ama ae' i'i efela agof afa'imi atoma maol anama Dembinai, nambimb ae' ina ambal aona ma amama, owa'.
47010009	Ae' andaiwa' endilisi ma ipe' pi'i ae' aumbelipa etina anom pasa basef amama ae'ami, owa'.
47010010	Dei' main, enis epes sa'i, “Pasa basef ananimi nimanim endilisi ea' la'ifim endilisi. Ea' anan nafi'i natagamapa ma matolona naep ape'imi, ina la'ifina ea' basef ananimi falafumi atom.”
47010011	Epes sa'i basef na'ama, ata' ukup mi'i andeande' sogawa na'ama. Afa' wape laogon ea' wanda' basefa pas atoma ipe'. I'i afa' ope olomepa, onda' waf anama atona basef amama atom si'i wanda'am mail pas.
47010012	Afa' ukup hiahiam dei' wandaiwa' ma wi'i afa' wandati na'ama etin si'i epes safela agof asasimi atom lu'wami, owa'. Epes isima sawaloga waf asasinai ma ikwaf ukup asasimi atom. Ea' sawalogam na'ama. Esis isima owa' sogawai, ukup mololasi.
47010013	Ea' afa' wandaiwa'ma usila' ikwaf afa'inai ma ofela agof afa'imi ilif endilisi, owa'. Afa' wa'ila ikwaf God nawalogafa nase'afa maol ananinai. Afa' waila amama ea' wafe' wataga ma ipe' wanda' maol anama. Ea' wafela agof afa'imi ma maol anama atona.
47010014	Afa' wame' basefa God wailam wafo'o watagama ipe' dende' ma alol anan nandandepamafagoma. Ea' afa' ina umbisila' alola maol anama ma wawalipipa basef ananimi, owa'. I'i afa' owa' ome' basef Ananimi na'ipipami ugi'mam, afa' umbisila' alol. Owa'etin. Afa' wafo'o ofa'ago basef bu'wami atom Kraisi watagamepa.
47010015	Ea' afa' ina umbisila' alola ofela agof afa'imi atoma anona maol enis epes sanda'anai, owa'. Afa' ukup matamea la'ifim na'ama. Maol anama afa' wanda'anai, ipe' nambimb pembale'efa Krais la'ifipa pikila' fowa' pali' pambale'efana. Ea' maol anama nataga lu'una la'afena ipe' nikila' fowa'inai. Afa' wa'i onda'ana la'ela'ef nendahama ikwaf God nase'afanai.
47010016	Wa'iam na'ama ma afa' ata' ofa' basef bu'wami Godi ofo'o laogon anona etap nape alafugaha ipe' ganima wa'ol. Ama afa' ina umbisila' ofe'ma maol anama amani ofela agof afa'imi anona maol aman anama nanda'ana ea', owa'.
47010017	“Epen nindanifel, enin nendanifel ma Dembinai atona.”
47010018	Dei' main, ape' mogawa emi egafis sefela agof asasimi atom, esis agof a'asa naep Dembinai, owa'. I'i Dembinai nefela agof anis epesi, dei' epes isima etis sofa' agof endilisi.
47011001	Ae' a'i ipe' pekwaha aho'ma ata' enda' anom basef falafumi kwawie'im. Ipe' ata' kwahowae.
47011002	Dei' main, God okom nainaila epes endilisi ma na'i nondandepasa sope ananisi etis. Ama waf anama atona ae' okom nainaila ipe' endilisi. Ae' andandepepa ea' ma peso' anona aman atotona, anan Krais. Ae' a'i ese'epa pefe'ma Anan si'i nemata'w awiawai'wi kwape bo'okw endilisi.
47011003	Ea' ae' umbamahe. Na'ama ukup ipe'imi aom ea' pekwaha waf anama pepan andeande' ukup mopoma Krais atona si'i fowa' gani yul anama gawainai nambaso'ma Iv.
47011004	Dei' main, enis epes safi'i satagama ipe' sawalapa basefa anona Jisas, anan ina Jisas anama afa' wawalapa basef wa'ianai, owa'. Ea' ipe' dei' pefa' anona ambal, ina Ambal Bu'unai Godi fowa' ipe' pefa'anai, owa'. Ea' ipe' pefa' anom basef, ina basef amama bu'wami Godi pefa'ama afa', owa'. Epes isima safi'i sambaso'mepa sa'i anom basefa anona Jisas la'afena ipe', ea' pa'i aho'ma epes isima pandagalamas pa'i basef asasimi bu'wami.
47011005	Ipe', peme'e! Ae' ina okom na'i ae' gawa a'e ape la'afena amam “aposel amama ipe'imi mali'i,” owa'.
47011006	Endilisi ae' ina egawa endilisi ma waf anama ewalapa basef, owa'. Ea' hapaiwei, gawa ae'anai ma basef Godi ina bandana, owa'. Nimeguf hiami ma waf hianai afa' wanda'anai wihi'ambepa gawa anama hianai ma ipe'.
47011007	Ipe' pegawa nimeguf amama ae' awalapa basef bu'wami Godi ma ipe', ae' ina efa' anom otamba ma amama, owa'. Anda' waf anama anda' ae' afe' owin afela ipe'. Dei' main? A'i waf anama anda'anai aonai o bu'unai?
47011008	Ae' efa' otamba maima enis Kristen sios sape anagon laogon sagiambame anda' maola agiambamepa. Waf anama si'i efa' amamaga asasimi etin.
47011009	Fowa' ape alomepa ata' ipe'imi amamaga a'e, nogota anama ae' ina ahali'ipa ma amamaga amama, owa'. Dei' main, amam alupumi makwaha etap hiagoma Masedoniai mafi'i matagamepa muwapanimi amamaga amama ae' owa'i. Ea' ina ahali'ipa ma pase'e otamba maim, owa'. Ea' anona nemaf wapoti' enda'am na'ama etin ina ihali'ipa ma anom amamaga, owa'.
47011010	Basef endilisimi Kraisi mape ae', amama endilisimi atom. Ea' anom basef wapoti' endilisimi atom na'ama. Anama hiagoma esis Grik sapoma ina anona nemaf anona aman atotona la'ifina ma nohopa eafa ae' efela agel ae'anai ma waf anama efa' otamba maima ipe', owa'.
47011011	Pa'i ae' afela agel ae'anai na'ama ma main? Pa'i ae' ina okom nainailipa ea' dei' afela agel ae'anai? Owa'. God nogawe ea', okom ae'anai nainailipa.
47011012	Ea' anom amam ma'i mogolopa eafa mofela agof amamumi atom ma'i motaga na'ama etin si'i afa' ma naep epesi. Ea' anda' maola ahopa eaf amamunai. Ae' anona nemaf enda'am na'ama etin epe.
47011013	Amam amama aposel mambaso'ami manda' maol baso'omunai. Amam mondola'wifa etina amam aposel Kraisi, ea' mambaso'ami.
47011014	Ea' ipe' ina pehafel gegelalasipa ma amama, owa'. Ape' mogawa Satan atona nandala'wifa ensel nafifili nafe' hiagoma.
47011015	I'i amam manda' maol ananinai wapoti' mondola'wifa sanda' maol bu'unai waf bu'unai, amama ina anom amamaga manda'apa gegelalasepa, owa'. Anona nemaf amam mofa' nimanimi awami mondahama maol amam manda'anai.
47011016	Do'ok ali' a'iam, dei' a'iam wapoti'. A'i enin epen ina okom ni'i ae' okom nololae, owa'. Ea' dei' ae' a'i ipe' ata' pi'i aho'me i'i basef si'i epen okom nonolani. Pi'i aho'ma ma ae' efela agel ae'anai endanifel nogota bandana.
47011017	Ae' ina aila Dembinai a'i basef amama, owa'. Ae' a'i si'i okom nololaiwei ma la'ifiwi efela agel ae'anai atona.
47011018	Epes hiesi saila waf etapanai safela agof asasimi atom, ea' ae' a'i enda'am wapoti'. Dei' i'ipipa anom basef si'i epen okom nololani.
47011019	Ipe' hipei gawaipei etipa. Ea' ipe' ukup mohafel endilisi pa'i aho'ma esis ukup mololasi sa'ipepa basef mamumami falafumi ma ipe'.
47011020	Endilisi, ipe' ina pa'i aho'ma esis isima ukup mololasi etis, owa'. Ipe' pa'i aho'ma amam emi egafum mombaso'ami mafi'i mefa'epa pafe' owina amam. Amam mefa' amamaga hiami ipe'imi mafela agof amamumi atoma ma makolaombepa. Amam manda'epa na'ama dei' pa'i aho'mam
47011021	Amam manda' waf aonai nikila' afa'. Ea' afa' ina la'ififa onda' waf anama amam manda'anai, owa'. Dei' ae' ata' i'i basef si'i epen okom nonolani. I'i enin epen la'ifina nefela agel ananinai atona, ae' wapoti' na'ama etin.
47011022	I'i amam Hibruimi, ae' wapoti'. Amam epes Israelimi, ae' wapoti'. Amam wambota Abrahami, ae' wapoti'.
47011023	Ae' dei' a'i si'i epen okom nololani endilisi. I'i amam monda' maol Kraisi, ae' wapoti' anda' maol Kraisi ikila' amam. Nimanimi lu'wami, amama ae' ikila' amam ea' kalabus wapoti' anda' kalabus ikila'am. I'i enis epes soham hihif endilisi, amama wapoti' ikila'am endilisi. Nimeguf hiami ae' felefele' ma ega'.
47011024	Wanom biam Juda sahe wip mehip hiami timbi tambel 39-peleim.
47011025	Nimeguf wanom sahe ala'ota. Anona nemaf sahe otamba. Galafowa aom nimeguf wanom ea' aowe naoh embel. Ea' nemaf si'ina atotona owamb si'ina atotona ae' alemb ala naoh embel la'afen.
47011026	La'ela'ef ae' afe' laogoma eaf lounai. Ae' a'i higilili ewala walembeh hiami afe'ma. Amam amama manda' waf aonai manda' wali mafe' eafi ma'i mohe. Esis esimbel etifim Judaisi sa'i sohambombage ea' epes isima owa' Judaisi wapoti' sa'i sehe. Enis epes sa'i sehe taun ea' anama etap wafiguma wapoti', naoh embel wapoti'. Ea' anom alupumi mambaso'ami wapoti' ma'i mohambombage.
47011027	Ae' efa' nimanimi lu'wami mamumami. Owambeh hiami la'ela'ef ina a'oh andeande', owa'. Nimeguf hiami ina a' gwa'aimi embel maim, owa'. Eap nase'e nolomahe a'i ega' etin. Anom nimeguf hiemi elelama gwa'aimi, luwaguf maim a'e nomanamb mae.
47011028	Ea' ina amama atom, owa'. Nimeguf hiami ae' okom natanea nafe' ma esis Kristen hiesi sape hiagomai sape sa'imama? Sembale'efana la'ifis, o owa'?
47011029	Emi egafis owa' la'ifis, ae' wapoti' ina ame' la'ifiwi, owa'. Ea' emi egafis sowa ma waf aonai, ae' wapoti' efa' namanimi alomas.
47011030	I'i ae' efela agel ae'anai, afelona ma amamaga maim mihi'ambepa mawalapa ae' owa' la'ifiwi.
47011031	God, anan God Dembinai Jisasi Ahalomana wapoti', ape' mefela agel ananinai la'ela'ef! Anan nogawa basef amama do'ok ali' a'iami ina ambaso'am, owa'.
47011032	Fowa' wambel Damaskus, dembinai gavman nape owina dembinai king Aretas anan nanda' amam maitu mumafi uta endalelemb sawis taun Damaskusi. Anan na'i nombale'e.
47011033	Ea' anom alupumi mafi'i manda'e atolo'w halaf malae ewala uta so'unai endalelemba taun anama ande'. Amama atom dei' akwaha lagof gavman anama ea' afa' afe'.
47012001	Ina anona eaf wapoti', owa'. Ea' ae' efela agel ae'anai atona wapoti'. Anda'am na'ama ina la'ifima migiambamapa, owa'. Ea' hapaimi, ae' enda'am. Dei' ae' a'i i'i basefa enin epen na'oh nandondo'oha basef mape mandambahi'i God nawalapameam ma ae'.
47012002	Ae' egawa anona aman Kraisi, basef ananimi mape na'ama. Fowa' afagof 14-peleim mafe'ma ea', God nofa'ana nalata ilif heven nafe'ma wenifiguma gani ilif. Aman anama ambal atona nalata o naloma alop nalata, ina egawana. God atona nogawana.
47012003	Ea' ae' egawa aman anama God nofa'ana nalata ilif heven. Aman anama ambal atona nalata o alop napaina nalata ae' ina egawana. God atona nagawana.
47012004	Gani ilif heven anan name' basef hiami mamumami epes owa' la'ifisa si'iama diga, God nandaiwa' ma epes sowalapami.
47012005	Ae' a'i efela agel aman anama lu'una. Agel ae'anai owa'. Ae' i'iam i'i ae' owa' la'ifiwi, ea' amama atom efela agel ae'anai.
47012006	Endilisi, i'i ae' efela agel ae'anai atona, ae' ina si'i epen okom nololani, owa'. Dei' main, a'i endilisi etin. Owa'etin. Ae' andaiwa'. Na'ama enin epen ni'i ae' epen bu'uwei endilisi ikila' waf fe' pe ki ae'anai. Ae' a'i ipe' piti waf ae' anda'anai peme'e ma basef ae' a'iami. Ea' na'ama etin ipe' pegawa waf ae'anai andeande'.
47012007	Basef amama God nihi'ambeam ae' lu'um endilisi. God nandaiwa'ma efela agel ae'anai endilisi, owa'. Amama atom dei' nase'e anom amamaga si'i higata nape alop ae'anai ekep pahe. Amama anona ensel Satan nasapa'ana nafi'i ma nanda' ae' ekep pahe. Amama manda' agel ae'anai nowala.
47012008	Ae' anda' betena Dembinai wenifa anan ata' notofa amamaga manda'e ekep pahae, epan andeande'.
47012009	Ea' anan na'ipi na'ama na'i, “Ae' agiambamena na'a, waf anama la'ifinai ma ine'. Dei' main, pepel ae'anai anama nanda' maol la'ifinai endilisi ma epes owa' la'ifisi.” Ea' ae' dei' ina ata' okom aona, owa'. Ae' andanifel endilisi ma amama ma pepel Kraisi napaiwe.
47012010	Amama atom dei' maol anama Kraisi etin, ae' ina la'ifiwi, owa'. Esis sanda'me waf aonai ea' sanda'me nimanimi mamumami hiami, enis sahambombage. Ea' hapaimi. Ae' andanifel ma amamaga amama. Nemaf anama ae' owa' la'ifiwi, nogota anama ae' la'ifiwi endilisi.
47012011	Basef amama aho'ma'iami amama basef falafalafumi a'iam si'i epen okom nololani. Ea' ipe' pefela ae' dei' a'iam na'ama. I'i ipe' pefela agel ae'anai, anama waf bu'unai. Owa'etin. Endilisi, ae' epen falafuwei, ea' ina afe' owina amam amama “Aposel ipe'imi” mali'i, owa'etin.
47012012	Ae' anda' okom ae'anai la'ifina ea' anda' ikwaf la'ifinai hianai la'afena ipe', awalapai ikwaf hianai aposeli. Amama na'ama. Amama la'ifimi si'i God nanda'ami mataga hiami mamumami la'afena ipe' mandahama maol Godi. Sati pepel anama, esis gegelalasis kwapete'as. La'ifimi amama mihi'ambepa ae' aposel endilisiwei.
47012013	Ipe' ina pape owina enis Kristen sios sape ganigani, owa'. Ipe' palomas pape dende' etina waf hianai ae' anda'mepanai. Ea' anona waf aonai anda'mepana ipe' etipei ma esis owa', anama na'ama. Ae' ina a'ipipama anom amamaga ipe'imi, owa'. Dei' ae' ati uwahipipa, ipe' pekwahome waf aonai anama anda'mepanai.
47012014	Dei' andandombam efe'mago ipe' ma wenif, ea' ae' ina nambimb efa' amamaga ipe'imi, owa'. Dei' main, ae' andaiwa'ma efa' amamaga ipe'imi, owa'. A'i efa'ai ipe' etipa. Ipe' pegawa, ipe' si'i awasi ae'ipei. Ina andeande'ma esis awasi sogolopa amamaga sigiambama mamasas asasisi, owa'. Esis mamasas etis, sanda' maol sagolopama amamaga sagiambama awasi.
47012015	Ae' okom na'iam endilisi ma ekwaha amamaga hiami ae'ami ea' elelama ambal ae'anai ekwahona igiambamepa. Ae' okom na'i na'ama. Waf ae' okom nanailipanai nataga nape lu'una endilisi la'ela'ef nikila' fowa'. Ea' waf ipe' ukup maimilianai nowala sa'osa'ona endilisi la'ela'ef nape.
47012016	Ea' ipe' pegawa fowa' ae' ina ase'epa nimanimi ipe', owa'. Ea' enis sa'i na'ama sa'i, “Endilisi anan ina nofa' amamaga ape'imi alihim, ea' anan aman nakikipapa ma waf baso'mainai ea' nefa'apa mailana.”
47012017	Endilisi fowa' asapa' anom amam mafe'mago ipe'. Dei' si'i main? Ae' ina ambaso'mepa efa' anom amamaga ma lagof ipe'imi. Owa'.
47012018	Ae' afela Taitus a'ipana nafe'mago ipe'. Ea' asapa' owalomapa anama nafo'o nalomanago. Taitus ina nambaso'am nefa' amamaga ipe'imi, owa'. Afa' dei' waila waf bu'unai ukup etifim. Ipe' pegawa afa' waila eaf atotona wafe'.
47012019	Ipe' ina pi'i afa' wanda' basef amama hiami wali' wa'iami wa'ipipa waf afa'inai ina aona, ea' wanda' waf bu'unai atona, owa'. Afa' wape epes Kraisi wanda' basef amama ma naep Godi. Alupipei endilisi ae'ipei, afa' wanda' basef amama hi'alama monda' ipe' pembale'efa God petaga la'ifipa.
47012020	Ae' umbamahe a'iam na'ama a'i nabimb efo'o etaga ma itilipa ina pepe bo'wepa si'i okom ae'anai na'i efo'o iti ipe' pepe bowepa, owa'. Ea' ipe' wapoti' nambimb piti ae' ina epe bo'awe si'i pa'i piti ae' epe, owa'. Na'ama waf naninani hianai nope. Basef lopa' fitapaimi, waf kowalepa ma anom amamaga, migimigah, findiwa, daha basef, sasambala basef, basef manda'as sanda hape'ma sape deindei'. Ea' ipe' ina peme' andeande'ma pila ukup etifima waf sanda' lotuwanai, owa'. Paila ukup deindei'. Ae' umbamahema amama.
47012021	Nemaf anama ae' efe'mago ipe', God ae'anai nambimb nonda' agel ae'anai nowala ma naep ipe'imi ma alopa ipe' amam nematawa hipei fowa' panda' waf aonai owa' pemboma opalef pefe'ma Gode. Ma ipe' owa' pewa' alafugaha waf aonai so'a waolanai ma opalef awami maloma amamaga awami fowa' pali' panda'ami. Ae' umbamahema amama.
47013001	Nambimb ae' efe'mago ipe' ma wenif. “I'i enis epes sombaso'ma enin epena anom basef, ama i'i enis epes bias o wenis si'i basef etifima waf anama, basef amama endilisimi atom.”
47013002	Fowa' ae' ali' afo'o bif ape alomepa, ae' a'ipa enipa mehip a'iam na'ama a'i, “Ipe' pindumafuma andeande'.” Dei' ape laogon a'ipipago wapoti' na'ama a'i nemaf anama ae' efo'o wapoti', ina iti enis soloma ipe' pali' panda' waf aonai i'i bu'upei, owa'. Ewalogepa ili'amonepa mehip.
47013003	Nemaf anama atona ae' ewalipipa, ipe' pegawa endilisi si'i Krais na'i basef mataga malogel ae'anai. Ipe' pegawa endilisi. Krais ina falafunai ma nanda' maol nalomepa, owa'. Anan la'ifinai.
47013004	Endilisi, fowa' anan ina la'ifina endilisi ma dei' saundana lawag usi'inai tu'wanainai sahana naga', owa'. Ea' pepel Godi atona nafelona dei' nape dambainai. Afa' walomana, afa' wapoti' owa' la'ififa. Ea' pepel atona Godi dei' afa' wape dambaifai walomana ea' nambimb owalapa pepel atona la'afena ipe'.
47013005	Ipe' la'ela'ef pewaloga opalef ipe'imi pewalogam andeande'. Ipe' pembale'efa God endilisi o owa'? Ipe' pewaloga ipe' etipa. Ipe' pegawa Krais Jisas nape opalef ipe'imi o owa'? I'i ata' owa', ikwaf ipe'inai ina dei' pafe' pataga dende', ata' owa'.
47013006	Ae' egawa a'i dei' ipe' pegawa ikwaf afa'inai wafe' wataga dende'.
47013007	Dei' afa' wanda' betena God nigiambamepa ma ina penda' anona waf aonai, owa'. Afa' ina wanda' betena ipe' na'ama ma otaga ondawalap alihifa ma naep epesi ma si'i ikwaf afa'inai dende', owa'. Afa' wanda'ana ma ipe' penda' waf bu'unai andeande', ea' afa' hapaifai. Afa' wandawalap alihifa ma naep epes hiesi sambaso'am sa'i ikwaf afa'inai ina nafe' nataga, owa'.
47013008	Ipe' pegawa afa' ina onda' anom amamaga ma mohagofa basef endilisimi, owa'. Afa' la'ififa ma wanda' maola wa'ipasa basef endilisimi atom.
47013009	Maina nemaf afa' wame' ina la'ififa ea' ipe' pape la'ifipa, afa' wandanifel endilisi. Ea' afa' wanda' betena God la'ela'efa nonda'epa petaga la'ifipa bo'wepa andeande'.
47013010	Dei' ape laogon anda'ago basef amama mafe'mepago ma main? Ae' anda'am na'ama ma nambimb efo'o epe elomepa ae' ina i'ipipa basef la'ifimi endilisi ma pepel Dembinai nasi'ianai, owa'. Pepel anama enin ina nase'eam ma nohambombaga ipe', owa'. Anama nonda bale'ef ipe'inai notaga la'ifina.
47013011	Kristen alupipei, dei' embefa basef hi'ilam a'i nemaf bu'unai inifelipa. Ipe' penda' maol la'ifipa endilisi ma petaga bo'wepa andeande'. Ea' peme' basef ae'ami. Ipe' pefa' ukup etifim ea' pepe opalef etifim awanem. God, anan ofagonama waf ukup naloma opalef awanemi nope nolomepa.
47013012	Waf ape'inai amam nematawa hiapai atona etin Godi, pese'ama lagof pelomago esis alupusi.
47013013	Amam nematawa hiesi Godi sanda'mepago nemaf bu'unai ma ipe'.
47013014	Ae' a'i Dembinai Jisas Krais niti uwahipipa nigiambamepago na'a ma okom Godi bu'unai nainailipa. Ea' a'i Ambal Bu'unai Ananinai nope noloma ipe' hipei ma pelomana opalef etifim pepe.
48001001	Ae' Pol aposel Jisas Kraisi anda' basef amama. Ina anona aman nandandepe ma enda' maol aposel, owa'. Ahalomapa God nafela Jisas Krais nohafel hi'agif amam atom mosahe'e ma ape aposel awalipasa basef Godi.
48001002	Esis Kristen sahin owan hiesi sape na'ae salome, wanda'mepago danifela ipe' Kristen hipei pape wambel hianai etap hiagoma Galesia.
48001003	Ae' a'i Ahalomapa God noloma Jisas Krais Dembinai ape'inai monda'epa petaga la'ifipa migiabamepa na'a ma opalef ipe'imi mope awanem.
48001004	Jisas Krais naila okom Ahalomapa Godi naga' ma naso' ambal ananinai nafe' ma God nakwaha waf aonai ape' manda'anai. Anan nanda'am na'ama natagahepa ma waf aonai hianai dei' nape etap anae'.
48001005	Ae' a'i amam nematawa hiesi sefela agel Godi lu'una ma nafifili ananinai atona la'ela'ef. Endilisi.
48001006	Ae' gegelalasowe ma ipe' pakwaha waf bu'unai God nofalepa, naloma Jisas Krais nagiambamepa na'a. Dei' ipe' pakwaham mehip paila anom basef dambaimi.
48001007	Basef bu'wami Godi amama atom. Ina anom basef wapoti', owa'. Dei' maina a'ipipa basef amama? Ae' egawa enis epes samboma basef bu'wami Kraisi ma ukup ipe'imi dei' sanda' ipe' ukup mololaepa.
48001008	Ea' i'i ae' o enin epen o anona ensel nifi'i ilif heveni ni'ipipa anom basef owa' dende' ma basef amama afa' wa'ipipami, epen inima peme'an owa', hapaini. Ae' a'i anona nemaf God nokwahin newala wambel aonai hel.
48001009	Basef amama wali' wa'ipipam ea', dei' a'ipipam wapoti'. I'i emi egafis si'ipipa anom basef owa' mefe' dende' si'i basef amama bu'wami Godi pagi'mami, ae' a'i epes isima God nokwahis sowala wambel aonai hel.
48001010	Ipe' ukup mape ma'imama ma basef amama? Pa'i ae' a'iama enis epes sinifelowe sefela agel ae'anai? Owa'. Ae' a'i God atotona opaf bo'onama ae'. Ipe' pa'iam pa'i a'iama enis epes sinifelowe? Owa'. I'i enda' maola ai'ipa enis epesa opalef bo'oma ae', ae' ina aman anda' maola Kraisi, owa'. Ae' ambaso'ami. Owa'. Ae' anda' maola Krais atona.
48001011	Sahin owan alupipei ae'ipei, ae' a'i ipe' pegawa basef ae'ami. Basef bu'wami Godi awalipipami, amama ina mataga okom enin epeni, owa'.
48001012	Ae' ina efa'ama enin epen, owa'. Ina enin epen nawalipi basef amama ofagema, owa'. Jisas Krais atona nawalipi basef amama bu'wami.
48001013	Waf fowa' anda'anai, esis sa'ipipana pegawana ea'. Fowa' anda' lotu ma God aila waf esis Juda sanda'anai. Ae' la'ifiwi ahambombaga esis Kristen epes Godi la'ifiwi. Ae' ina atilis uwahipis, owa'. Anda' maol la'ifiwi ma ahas hi'ilas.
48001014	Ae' ikila' epes hiesi Juda alomas aol atona, ikila'asa aila waf esis Juda sanda' lotuma Godi. Enis ina sailana la'ifis ea' ae' ailana la'ifiwi hi'alana. Ea' la'ifiwi endilisi ma aila waf fowa'inai amam akupapa manda'anai. Ae' ailana andeande' endilisi ikila'as.
48001015	-
48001016	Ea' fowa' gani mama'we ata' owa' kolae, God nagiambame na'a nosahe'e nofale ma enda'mana maol. Anom nimeguf mafe'ma ea' nemaf anama anan na'i nihi'ambe Nogalomana Ananinai ma iwalipasa basef bu'wami ananimi isima sololama Godi, nemaf anama ae' ina afe' ahali' enin epena maol anama, owa'.
48001017	Ae' ina afe' wambel Jerusalem ati amam God nali' nandandepama manda' maol aposeli, owa'. Nemaf anama atona afe' etap hiagoma Arebia. Anom nimeguf mafe'ma ea' etanima afe' Damaskus.
48001018	Afagof wanom mafe'ma ea', afe' Jerusalem ati Pita ape alomana wikifah biam.
48001019	Ea' ae' ina ati anom aposel, owa'. Ati Jems atona, Dembinai Jisas owalomana.
48001020	Ae' a'ipipa endilisi ma naep Godi nogawa basef amama anda'ami, amama endilisimi atom. Ae' ina ambaso'mepa, owa'.
48001021	Anom nimeguf mafe'ma ea' afe' anona wambel nape etap biefina hiagoma Siria naloma Sialisia.
48001022	Nemaf anama esis Kristen sape etap hiagoma Judia ina sogawa ae' andeande', ata' owa'.
48001023	Esis same' basef atoma enis epes sa'i, “Aman anama fowa' nahambombagapa maloma basef Kraisi, nandaiwa'ma bale'ef ape'inai ea' dei' owa'etin. Anama nawalapa basef amama atom fowa' nahambombagami.”
48001024	Ea' God nagiambame embale'efana. Amama atom dei' safela agel Godi lu'una.
48002001	Afagof hiami 14-peleim mafe'ma ea', ae' afe' Jerusalem wapoti'. Aloma Barnabas wafe' etin. Ae' ao'wa Taitus wapoti' nafe' nalomafa.
48002002	God nihi'ambe na'ama ea' afe'. Basef amama bu'wami awalapam esis anona wambota owa' Judaisi ihi'ambama esis Kristen sape Jerusalemi wapoti'. Ea' aloma amam agufumi atom mape, ihi'ambamam. Ae' andaiwa'ma maol fowa' anda'anai naloma dei' anda'anai notaga falafunai atona, owa'.
48002003	Taitus anan alupunai ae'anai, amam mogawa anan aman Grikinai. Ea' amam ina matopa'mana alop si'i amam Juda manda'am, owa'. Ma'i aho'ma anan.
48002004	Basef amama Taitus natopa' alop o ina natopa' alop mataga na'ama. Fowa' amam mambaso'ami ma'i amam Kristen sahin owan endilisimi motopa' alop amamunai. Ea' mandambaho' mawisi nomona ape' Kristen ma'i miti waf bu'unai Jisas Krais nase'apana ape' mape la'ifipama Anan. Ea' dei' natagahepa ma waf aonai mape wafifipa. Amam ma'i mogawa waf anama mape wafifipa ea' ma'i muli'akwapa mope owina basef amamumi fowa'imi.
48002005	Ape' ina ma'i aho'ma mila basef amamumi, owa'. Dei' main, ape' ma'i mumafi basef bu'wami endilisimi mope andeande'ma ipe' pembale'efam.
48002006	Amam agufumi esis Kristen sa'i agufumi asasimi, ae' andaiwa'ma efela agof enis epesi, owa'. A'i agof hiami falafumi atom. God ina nati alop ande' nowalogas, owa'. Anan nati ukup epesi nomon nawalogas. Amam ina ma'ipi anom basef wapoti' ma iwalipasam, owa'.
48002007	Ea' amam mogawa God nase'e maol anama ma awalipasa basef bu'wami esis owa' Judaisi, si'i nase'anana Pita nawalipa esis Juda.
48002008	God nandandepa Pita nanda'ana nataga la'ifina ma nanda' maol aposel nawalapa basef Godi ma esis Juda. Ea' na'ama etina God nandandepe nanda'e la'ifiwi ma enda' maol aposel awalipasa basef ananimi isima owa' Judaisi.
48002009	Esis Kristen sa'i agufumi asasimi Jems naloma Jon naloma Pita. Amam mogawa God nagiambame na'a nase'e maol anama. Ea' manda'afa alupufai onda' maol atotona Godi. Ea' amam wanom ma'i aho' maso'afa lagof aloma Barnabas mihi'amba esis afa' waloma amam wape opalef etifim wanda' maol Godi atona. Ea' amam wanom ma'i aho'ma ondawalagatanima ma afa' biafa ofe' ma esis owa' Judaisi, ea' amam mafe'ma esis Juda.
48002010	Amam ma'ipafa basef amama atom ma'i afa' biafa ope wigiambama esis Kristen sape Jerusalemi kwahusi, otamba maim a'asi. Maol anama ae' okom na'iana endilisi.
48002011	Nemaf anama Pita nafi'i wambel Antiok, ae' esambala basef ananimi ma naep esis Kristen hiesi. Dei' main, anan nanda' waf aonai.
48002012	Nali' nafi'i nape naloma esis Kristen owa' Judaisi na' gwa'aimi nalomas. Anom nimeguf mafe'ma ea', nati amam amama Juda Jems nasapa'am mafi'i, Pita umbamahana ma amam Juda la'ifima maila waf anama matopa' alopanai. Ea' nandamboma natanima nakwaha esis Kristen owa' Judaisi, ina ata' na' gwa'aimi nalomas wapoti', owa'.
48002013	Enis Kristen Juda wapoti' umbamahas sakwaha esis owa' Judaisi saila Pita. Barnabas wapoti' umbamahana nanda'am na'ama etin si'i esis.
48002014	Nogota anama ae' ati waf anama amam manda'anai, ina maila waf bu'unai dende'ma basef bu'wami Godi endilisimi, owa'. Ea' a'ipana naep epes hiesi a'i, “Ine' Judainai. Ea' dei' ine' naila waf anona wambota epes sololama Godi. Waf ape' Judai, ine' nakwahona ea'. Dei' maina ine' la'ifina endilisi ma nanda' epes hiesi saila waf ape' Judai? Na'ama ina andeande', owa'.
48002015	Ape' mataga wambota Judai, ape' ina mataga epes isima owa' Judaisi sanda' waf aonai, owa'.
48002016	Ape' mogawa God ina okom napoma epen inima nembale'efa mi'uli ananinai ea' nanda' epen inima bo'wen andeande', owa'. Epen nembale'efa Jisas Kraisi atona, God nofalan na'i bo'wen andeande'. Ape' wapoti' mombale'efa Jisas Krais ea' God na'i ape' epes bu'upai Ananipai ma mombale'efa Krais. Ea' mi'uli owa'. Dei' main, ina enin epen naila mi'uli anama God naso' Mosesanai, dei' God nofalan na'i enin bo'wen andeande', owa'.
48002017	Ape' mape la'ifipa maloma Jisas Krais dei' God nofalapa epes bu'unai Ananipai. I'i basef amama endilisimi, dei' mape ma'imama? Epes siti ape' owa' mila mi'uli anama fowa' God naso' Mosesanai, atuwasi sofalapa si'i ape' epes aopai si'i isima owa' Judaisi. I'i esis si'ipapa na'ama, ape' ina mi'i Krais nafela ape' manda' waf anama aonai, owa'.
48002018	I'i ae' ali' akwaha waf ape owina mi'uli Godi ea' itanimai ila mi'uli anama wapoti', amama mawalapa ae' aman atopa' mi'uli anama.
48002019	Dei' main, mi'uli anama nahe si'i aga'. Ina la'ifina nefela ae' wapoti', owa'. Dei' nahe aga' ma etaga epe namowe efa' ambal namunai ila okom Godi. Ea' ae' ape la'ifiwi ma Krais aga' ail alomana lawag usi'inai tu'wanainai.
48002020	Ae' ina ape namowe ma ambal ae'anai atona, owa'. Krais atona nape namunai opaf ae'anai. Dei' ape etap anae', ape aila pepel Nogalomana Godi embale'fa Anan atona. Anan okom nainaili endilisi, naso' ambal Ananinai God ma nagiambame.
48002021	Ae' ina ewa' alafugama waf God nagiambamapa na'a, owa'. I'i mi'uli fowa' God naso' Mosesanai nonda' epes sotaga bo'wes andeande' ma naep Godi, dei' waf Krais naga'manai falafifunai atona ofagena owa'.”
48003001	Ipe' Galesia ukup masi'ipei. Afa' wawalipipa basef alihima Jisas Krais naga'ma ipe' lawag usi'inai tu'wanainai, wawalipipam alihim endilisi si'i patolom naep ipe'imi. Dei' ata' emi namboma ukup ipe'imi mase'epa?
48003002	Ae' a'i ihali'ipa ma basef etifim. Fowa' ipe' pefa' Ambal Bu'unai Godi nape opalef ipe'imi, ipe' paila waf si'i mi'uli God naso' Mosesanai na'iam pefa'ana o pame' basef bu'wami Godi atom pembale'efam pefa'ana?
48003003	Endilisi, ae' ati ipe' ukup masi'ipei. Ipe' pafela maol panda'ana la'ifipa ma Ambal Bu'unai Godi, ea' dei' pa'i penda'ana pembefana pepel ipe'inai atona. Na'ama aom.
48003004	Dei' amamaga amama nimanimi fowa' ipe' pefa'ama maol bu'unai Godi pefa'am na'a? Owa'. Ae' a'i amama ina matagamepa na'a, owa'.
48003005	Maina eaf dei' God nase'epa Ambal Bu'unai Ananinai nanda' ikwaf la'ifinai la'afena ipe'? Ambal Godi na'i ipe' paila mi'uli fowa' God naso' Mosesanai nanda' ikwaf anama, o Ambal Godi na'i pame' basef bu'wami Godi pembale'efam pailam nanda' ikwaf anama?
48003006	Ipe' ata' ukup mopoma Abraham. Anan si'i anona ikwafa waf bu'unai pembale'efa God. Basef Baibelimi ma'iam alihim ma'i, “Abraham nembale'efa God. Amama atom dei' God na'i anan aman bu'unai.”
48003007	Ea' dei' ipe' pegawa, emi egafis sembale'efa God ma basef bu'wami Ananimi, epes isima bafasana awasi endilisi Abrahami.
48003008	Fowa' gani basef Baibelimi ma'iam alihima anona nogota owagama God nonda' esis owa' Judaisi sombale'efa anan, sotaga bo'wes ma naep ananimi. Fowa' basef Baibelimi ma'ipa Abrahama basef bu'wami Godi. Mihi'ambana ma'i, “Owagama God nonda' ine' ma nigiambama epes hiesi sape etapi sotaga bo'wes sope andeande'.”
48003009	Abraham nembale'efa God ea' God nofalo'mana na'ipana basef bu'wami Ananimi. Dei' God nofalo'ma emi egafis sembale'efa anan ni'ipasa basef bu'wami ananimi na'ama etin si'i fowa' na'ipa Abraham.
48003010	Emi egafis ukup mapoma waf saila mi'uli esis Juda sailanai dei' sape owina okom wandafunai Godi. Dei' main, basef mail Baibeli ma'i na'ama ma'i, “Emi egafis la'ela'ef owa' sila basef hiami mail mi'uli Godi hi'ilam andeande', isima sape owina okom wandafunai Godi.”
48003011	Dei' basef amama mataga mandawalap alihim. Ina enin epen atitin naila mi'uli Godi nataga bo'wena naep Godi, owa'. Dei' main, basef mail Baibeli ma'iam na'ama ma'i, “Emi egafis sembale'efa Godi esis etis sataga bo'wes ma naep ananimi ma sape andeande' la'ela'ef.”
48003012	Ea' waf ofagena saila mi'uli anama Godi ina nape atogon si'i waf sembale'efa God, owa'etin. Basef mail buk Baibeli ma'i anom basef la'ifimi ma mi'uli anama ma'i, “Emi egafis saila basef hiami mail mi'uli anama hi'ilana andeande', epen inima nape namina naila basef amama hiami hi'alam.”
48003013	Ea' Krais natagahepa ma okom wandafunai Godi nape mi'uli ananinai. God nanda' nimanimi ma awami ape' manda'ami hiami nakolasom mafe'ma anan atona, ea' ofagema amama mapoma anan atona nofa'am. Dei' main, basef mail Baibeli ma'i, “Emi egafis saundas sahas sail lawah usi'imi tu'wanaimi, amama atom sape owina okom wandafunai Godi.”
48003014	Krais Jisas nanda'am na'ama ma nanda' amamaga bu'wami God na'ipa Abrahamami motagama enis epes sololama basef Godi. Nanda'am na'ama ma ape' mombale'efa basef bu'wami ma mofa' Ambal Bu'unai Ananinai si'i fowa' na'i basef endilisimi atom.
48003015	Ipe' Kristen sahin owan, a'i i'ipipa anom basef womun etina waf ape' manda'anai. I'i anom amam mi'i anom basef la'ifimi endilisim atom, ina enin epen la'ifina nehape'am nowataniam, owa'. Mope la'ifim la'ela'ef.
48003016	Fowa' gani God naloma Abraham ma'i basef la'ifim endilisimi atom bafalomana ananinai anona nemaf neataga, si'i waf ape' epes sa'i basef endilisimi atom. Basef mail Baibeli ina ma'i, “Ine' neloma bafasena ine'isi.” Owa'etin. Amama ma'i epes hiesi. Ea' basef mail Baibeli ma'i, “Ine' neloma bafalomena ine'inai.” Amama ma'i epen atotona, anan Krais.
48003017	Basef ae' a'ipipami ofagema na'ama. Fowa' gani God na'i basef la'ifimi endilisi atom owagama mola gwa'aimi. Ea' afagof hiami 430-peleim mafe' ea', God nase'as mi'uli ananinai naso' Mosesanai. Mi'uli anama ina la'ifina nehape' basef la'ifimi amama mali'i God na'i endilisimi atom, owa'.
48003018	Dei' main, God nanda' waf bu'unai ma ape' nofa'apa makwaha waf aonai motanimani. I'i mi'uli anama nowalapai waf anama bu'unai, dei' basef God na'i endilisimi atom owa'etin. Amama owa'. Fowa' God na'i basef endilisimi atoma waf anama bu'unai nagiambama Abraham na'a nofa'ana notanimani.
48003019	Dei' God nase'apa mi'uli anama ma main? Fowa' gani God nali' na'ipasa basef Ananimi endilisimi atom. Nagi' nowatani mi'uli anama nihi'ambapa ofagema ma waf aonai nataga alihina. Ea' God na'i mi'uli anama nope nifi'i notambel nogota anama Abraham bafalomana neataganai. Fowa' God na'i basef amama la'ifimi endilisimi atom ma bafalomana anama. God na'ipam mi'uli anama amam ensel ea' ma'ipa epesa aman nape la'afen, anan Moses.
48003020	I'i epen atitin nepe, aman nape la'afeni maol a'ana. Ea' i'i epes hiesi sope, anan nope la'afena esis. Ea' God anan atona nape.
48003021	Ipe' pa'i basef amama mail mi'uli esis Juda sailanai ma'i mosambala basef la'ifimi God na'i endilisimi atom o owa'? Owa'etin. Dei' main, ape' hiapai mape etapi manda' waf aonai. I'i God nease'apa anona mi'uli ma mofa' ambal namunai, ape' meataga epes bu'unai mope andeande' ma mila mi'uli anama. Owa'etin. Basef mail buk Baibeli ma'i waf aonai ape' manda'anai membalo' ape' hiapai.
48003022	Amamaga mamumami mombalo'apa mape etap anae'. Waf aonai anama nombalo'apa mapoma anona nemaf ape' mombale'efa Kraisi mofa' amama bu'wami. Amama fowa' gani God na'i basef endilisimi atom ma anona nemaf noso' esis sembale'efa Kraisi sefa'am.
48003023	Fowa' gani waf anama sembale'efa Jisas Kraisanai ina dei' nataga, ata' owa'. Nemaf anama mi'uli esis Juda sailana nembalo'apa la'ifipa mape si'i kalabus mape mape ma dei' nemaf anama God nihi'ambapa alihima ape' mombale'efa Jisas Krais.
48003024	Mi'uli anama si'i enin epen nimafiapa nefa'apa mafe'ma Kraisa mombale'efana ma God nofalapa epes bu'unai Ananipai.
48003025	Dei' nemaf anama mataga ma mombale'efa Krais. Ea' mi'uli anama ina ata' nimafiapa wapoti', owa'.
48003026	Ipe' pembale'efa Krais Jisas. Amama atom dei' ipe' hipei pataga awasi Godi, pape la'ifipa paloma Krais Jisas.
48003027	Ipe' hipei pefa' baptais ma pape la'ifipa paloma Jisas Krais. Ea' dei' pefa' waf ananinai si'i pewahe'a lowaguf.
48003028	Dei' ina enis epes sape dambesi ma enis epesa naep Godi, owa'. Esis Juda ina sape dambesa isima owa' Judaisi, emi egafis agof a'asi ina sape owina epes agufisi, amam ina mape dambema awau nematawa, owa'. Ipe' hipei pape la'ifipa paloma Jisas Krais pataga etifipa.
48003029	I'i ipe' epes Kraisi endilisi, ipe' awasi Abrahami pembale'efa Kraisa anona nemaf God nofa'epa pitanimani pepe andeande' si'i basef amama la'ifimi fowa' na'i endilisimi atom naloma Abraham ma'iami.
48004001	Basef ae'ami mape na'ama. Nogalomana nali'i anama owagama nofa' amamaga ahalomanai. Ea' anan ata' sa'ona sanda'ana nape owina anona aman dembinai. Ea' endilisi amamaga hiami ahalomanai, nogalomanai atom.
48004002	Nemaf anama nogalomana ata' so'uso'win, nape owina agufumi mumafianama gwa'aimi otamba maim nafe' nafe'ma nemaf ahalomana nandandepanai nataga. Nemaf anama amam ina ata' mumafiana wapoti', owa'.
48004003	Ape' wapoti' mape na'ama etin si'i nogalomana anama. Fowa' ape' ata' owa' mombale'efa basef Godi andeande', nogota anama ata' manda' maol mape owina mi'uli Godi naso' Moses anai o ambagof awami dembemi mumafi amamaga hiami mape ilif etapi.
48004004	Ea' nogota anama God na'ianai nataga, anan nasapa' Nogalomana ananinai nafi'i etap anae'. Ano'w nemata'w kolana nataga epen nape owina mi'uli esis Juda sailanai.
48004005	Natagahepa ma mi'uli anama nembalo'apa ea' natalepa ma mape wafifipa. Nanda'am na'ama ma God dei' nefa'apa numafiapa mape awasi ananipai endilisi.
48004006	Ape' mape awasi ananipai. Amama atom dei' God nase'apa Ambal Bu'unai Nogalomanai nawis opalef ape'imi. Ambal anama nalef nofalana na'i, “Ahalome, Ahalome!”
48004007	Dei' ipe' ina pape panda' maol pape owina enis epes agof a'epa, pape owina ambagof amama awami, owa'. Ipe' awasi ananipai. Owagama God nose'epa amamaga bu'wami hiami nandondombam ma'omepa nease'epam.
48004008	Fowa' ipe' owa' ata' pegawa God, pape panda' maol aonai pape la'ifipa pail ambagof awami etapami. Amam ina endilisimi, owa'.
48004009	Dei' ipe' pegawa God. Ea' endilisi, Anan nogawa ipe'. Ea' dei' emi ata' nanda'epa petanima pafe' paila ambagof amama awami ina la'ifimi? Na'ama ina bo'om, owa'. Dei' maina ipe' pa'i pepe owina ambagof amama wapoti'? Hapaimi.
48004010	-
48004011	Ae' okom na'i ipe', umbamahe. Dei' maina ukup ipe'imi ma'ima'i bo'om mapoma afagel dambainai naloma aon dambainai maloma nogota asaf owaf mataganai maloma anom nimeguf pa'i lu'wami panda' lotuma Godami? Amama hapaimi. Na'ama maol ae' anda'anai agiambamepa notaga nalo.
48004012	Dei' a'ipipa basef la'ifimi a'i ipe' pekwaha nomonas amama pape owina mi'uli anama. Ae' ina ape owina mi'uli Godi, owa'. Ape wafifiwi. Ea' pepe wafifipa si'i ae'. Dei' main, ae' embale'efa Krais si'i ipe'. Fowa' ipe' ina panda'me anona waf aonai, owa'.
48004013	Ipe' pegawa fowa' dambadamba afe'mago ipe', alop ae'anai ina la'ifina, owa'. Ape alomepa anom nimeguf, awalapa basef bu'wami Godi a'ipipam.
48004014	Awes lu'unai nanda'e ea' alop ae'anai aona. Amama manda'epa nimanipa. Ea' ipe' ina patolowe pandafa'me pewa' alafugae, owa'. Ipe' pandanifelame si'i pandanifel ma anona ensel Godi, o si'i Krais Jisas atona.
48004015	Fowa' ape alomepa ipe' pandanifel endilisi. Ea' dei' danifel ipe'inai hi'alana. Ea' fowa' ipe' pandanifel endilisi na'ama pa'i ukup ma'i, I'i ipe' la'ifipa, pese'e naep ipe'imi esam.
48004016	Ea' dei' ukup mape ipe' ma'imama ma'ae? Ae' si'i nautamepa ma a'ipipa basef amama endilisimi? Ae' ina egawa, owa'.
48004017	Endilisi, enis epes sambaso'mami ukup mohafel mehip sa'i somboma ukup ipe'imi ma pila basef asasimi. Ea' ukup asasimi ina bo'om, owa'. Esis ina sagiambamepa ma basef Godi, owa'. Sandaiwa'ma ipe' peme' basef ae'ami. Sanda'am na'ama ma ipe' ukup mohafel la'ifima pila esis etis.
48004018	I'i esis ukup mohafel la'ifima waf bu'unai ma sigiambamepa la'ela'ef, na'ama andeande'. Ea' i'i sonda'am na'ama nimeguf anama atom ae' ape alomepa, ina andeande', owa'. Ea' sonda'am nimeguf amama ikwahipa efe', andeande'.
48004019	Ipe' awasi alupipei ae'ipei, ae' okom aona si'i nematawa wame' nimanimi ola awasi. Ame' okom aona ma ipe' efe' efe' etaga ma nogota anama Krais notaga nondawalap alihina opalef ipe'imi nomon ea'ae' okom bo'ona.
48004020	Ae' ati uwahipipa! Dei' ae' okom natanea nafe'mago ipe' endilisi. Ae' ina egawa igiambamepa i'imama? Ea' okom nainailipa a'i dei' epe elomepa i'ipipa anom basef bu'wami naep ipe'imi. Ea' owa'.
48004021	Ipe' pa'i pepe owina mi'uli anama fowa' God naso' Mosesanai. Dei' a'i ihali'ipa ma anom basef. Ipe' pegawa basef ofagema ma mi'uli anama o owa? Dei' a'ipipa.
48004022	Si'i basef mail Baibeli ma'i, kwanda'mana maoli Abraham nola awasi amam biam. Anona Hega kolanai. Ea' anona waulu'mana endilisi Sara kolanai.
48004023	Nogalomana kwanda'mana maoli Hega kolanai si'i ape' epes sandaso'ama sola awasi. Ea' nogalomana Sara kolanai natagama basef la'ifimi God na'i endilisimi atom.
48004024	Nematawa awama biawa ondola'wifa basef endilisimi atom biefim. Nemata'w akwama Hega kondola'wifa basef mataga halaf Sainai. Awasi ako'usi anona nemaf agof a'as sonda' maol etin sope owina enis epes.
48004025	Akwa'w kondola'wifa halaf Sainai, nape anona etap hiagoma Arebia, ea' akwa'w basef womun etina wambel anama Jerusalem dei' nape etap anae'. Dei' main, akwa'w kwape kwanda' maol la'ifikw kwaloma awasi akwa'usi sape owina pepel si'i esis Juda sape Jerusalemi sape owina mi'uli God naso' Mosesanai.
48004026	Ea' wambel ape'inai Jerusalem nape gani ilif. Emi egafis sape wambel anama ina sape owina mi'uli anama, owa'. Sandatagah sape wafifis.
48004027	Dei' main, Baibel na'iam na'ama na'i, “Nemata'w, ine' nemata'w asinai ma owa' nela awasi, ine' dei' nindanifal ni'i mehip. Ine' ata' owa' neme' nimanimi si'i sola awasi same'ami, ine' nega ni'i mehip! Nemata'w asa'wi anona nemaf kola awasi hiesi kwikila' nemata'w kwaso' aman kolasi.”
48004028	Dei' ipe' sahin owan ae'ipei, ipe' awasi Godi pataga si'i basef la'ifimi God na'i endilisimi atom si'i Aisak.
48004029	Fowa' nogota anama awani aman nataga waf anama sandaso'amainai nase'ana nimanimi awani aman inima God atona nanda'an nataga pepel Ambal Bu'unai Ananinai. Amama na'ama etin dei' wapoti'. Esis sape owina mi'uli fowa' God naso' Mosesanai sase'apa nimanimi ape' awasi Godi.
48004030	Dei' buk Baibel na'iam na'imama? Na'iam na'i, “Galo'makwo nemata'w akwama agel a'akwi kwanda' maol na'a kwape owina enis epes kolomago nogaloma'w akwa'unai. So'uso'win inima anona nemaf ina nefa' amamaga ahalomanai noloma so'uso'win nataga nemata'w kwape wafifi'wi, owa'.”
48004031	Ea' dei' ape' Kristen alupipai, ina si'i awasi wataga nemata'w akwama kwape owina enis epes, owa'. Ape' si'i awasi wataga nemata'w akwama wafifi'wi.
48005001	Krais atona natagahepa mape wafifipa. Amama atom dei' ipe' pitu la'ifipa. Ina ata' pi'i aho'ma enis epes si'ipipa pitanima pepe pila mi'uli anama esis Juda sailanai wapoti', owa'.
48005002	Peme', ae' Pol a'ipipa amama. I'i ipe' pi'i aho'ma amam motopa'mepa alop, Krais ina nagiambamepa, owa'.
48005003	A'i i'ipa ipe' amam hipei wapoti'. Emi aman ni'i aho'ma motopa'mana alop ananinai, anan nila mi'uli anama hianai hi'ilana.
48005004	I'i ipe' pa'i pila mi'uli anama ma nambimb God ni'i ipe' epes bu'upei, ipe' pakwaha Krais pefalana bounai, ea' pelolama waf God nagiambamapa na'a pakwahona.
48005005	Ea' owa' etin. Ape' mombale'efa Kraisa pepel Ambal Bu'unai Godi. Ea' mogawa endilisi mape mohafa anona nemaf God ni'i ape' bu'upai ma okom ananinai.
48005006	Emi egafis sepe la'ifisa Krais Jisas, waf anama matopa' alopanai o owa' motopa' alopanai anama falafunai atona owa' la'ifina. Ea' waf sombale'efa Krais atona nawalapai waf ukup maimailasanai. Amama bu'wami endilisi mikila'.
48005007	Fowa' ipe' pape panda' waf bu'unai pailana andeande'. Ea' dei' ata' emi nahopa eafa ipe' ma owa' pila basef endilisimi wapoti? Emi namboma ukup ipe'imi pakwaha basef amama?
48005008	God ina nanda'epa na'ama, owa'. Anan nofalepa pafi'mai anan.
48005009	Anom basef ma'i na'ama ma'i, “Anom yis manda' bret natifi, amama manda' bret hianai nataga lu'una.”
48005010	Ae' alomepa ukup etifim mape la'ifim maloma Dembinai. Ea' egawepa ipe' nambimb ina pila anom basef, owa'. Pila okom ae'anai atona. Ae' ina egawa aman anama namboma ukup ipe'imi, owa'. Ea' hapainai, anan nanda' waf aonai anona nemaf God nose'ana nimanimi.
48005011	Ipe' sahin owan ae'ipei, i'i endilisi ae' awalipipa ma basef amama patopa' alopanai, dei' maina esis sa'i sose'e nimanimi? I'i ae' i'ipipa basef amama, esis ina si'i sehe, owa'. Ea' ae' a'ipipa basef bu'wami ma Krais naga' lawag usi'inai tu'wanainai. Ea' esis ukup aom sa'i sose'e nimanimi.
48005012	Amam amama mamboma opalef ipe'imi, andeande'ma motopa'mama alop anama tu'wanina amamunai atona hi'ilana!
48005013	Endilisi ipe' sahin owan, God nofalipei ma pepe wafifipa andeande'. Na'ama ipe' ukup mi'i, ape' mape andeande' wafifipa, dei' andeande'ma monda' waf alop atona. Ipe' ina ukup mi'i na'ama owa'. Ipe' ukup mimila sahin owan ipe'isi penda' maol etifigin pindagigiambanama.
48005014	Dei' main, mi'uli God naso' Mosesanai hianai nape nomona basef amama atom ma'i, “Ipe' ukup mimila epes isima hiesi si'i ukup maila ipe' etipa.”
48005015	I'i ipe' penda' lopa' fitap nope la'afena ipe' etipa, ipe' pindumafuma andeande'. Na'ama ipe' hipei pendakolas pesa pewala etin!
48005016	Basef ae' a'iami amama. Ipe' pembale'efa Ambal Bu'unai Godi pefe'. I'i ipe' pilam penda'am na'ama, ina anona nemaf pila waf apinai, owa'.
48005017	Ape' mogawa opaf apinai na'i nohogofa Ambal Bu'unai Godi, ea' Ambal Godi na'i nohogofa opaf apinai. Amam biam mandahihianama mafitap mape. Ea' amamaga ipe' pa'i pienda'ami ina la'ifipama panda'am, owa'.
48005018	I'i ipe' pila Ambal Bu'unai Godi atona, ipe' ina ata' pila mi'uli esis Juda sailanai, owa'.
48005019	Waf opaf apinai epes hiesi sogawana ea' nape alihina. Anama na'ama. So'a waol, waf aonai, ukup mohafema waf aonai,
48005020	sandagala sanifela god baso'omunai, sanda' mu'uhup, sanda' ufial ma'akw, waf nefala enis naumbih, ukup mapoma esis etis, lopa' fitap, waf kowalasa anom amamaga enis epesi, ukup wandafum, basef wandafumi sondaha pepe'ma biefis, sowala wambotagw,
48005021	ukup aoma kowalasa amamaga enis epesi, sanda' spak sahaga sagaol, sa' gwa'aimi maloma embel la'ifimi hiami ma sanda' awalef awami, ea' waf naninani aonai na'ama. Fowa' a'ipipa dei' i'ipipa wapoti'. Emi egafis sanda' waf anama aonai, anona nemaf ina sefe' suwis wambel Godi, owa'.
48005022	Ea' Ambal Bu'unai Godi nawalapai waf bu'unai na'ama. Waf ukup maimaila enis epes, danifel, opalef awanemi, waf nape natilisa sonda'mena waf aonai, waf sati uwahipisanai, waf ukup bo'oma enis epes nigiambamas, nanda' amamaga andeande' ma naep epesi God wapoti',
48005023	waf so'umbilanai, naloma waf ukup bo'omi mapaisa sumafi alop andeande'. Owa' anom basefa mi'uli atotona nape lu'una nikila' waf anama bu'unai, owa'.
48005024	Emi egafis Krais Jisasi saunda opalef apimi mail lawag usi'inai tu'wanainai maloma waf naninani ukup mohafemanai naloma naninani aonai.
48005025	Ambal Bu'unai Godi atona nase'apa ambal namunai napaipa. Ea' dei' ape' mila waf ananinai mefe'.
48005026	Ape' ina mosambala basef mefela agof ape'imi atom, mi'i basef moloma alupusi ape'isi mondahihianamama anona waf, owa'. Ape' ina kowalapa ma enis epes soloma amamaga asasimi, owa'.
48006001	Sahin owan, ipe' i'i piti enin epen ipe'ini nenda' anona waf aonai, ipe' enipa pape la'ifipama Ambal Bu'unai Godi pigiambaman pi'ipan so'uso'umbel. Ipe' hipei atona etin pindumafuma andeande' ma waf ipe' panda'anai. Na'ama Satan nogwamba ipe' wapoti'.
48006002	Ipe' pigiambama sahin owan ipe'isi ma pefa' nimanimi asasimi. Penda' waf anama nefe' nondahama mi'uli Kraisi endilisi.
48006003	I'i enin epen okom ni'i nembaso'am ni'i enin agel lu'unai ma enin agel a'an, epen inima nambaso'ma okom ananinai atona.
48006004	Epes hiesi atona etin ata' sowaloga maol asasinai deindei', bo'ona o aona. I'i bo'ona, epen inima nindanifel ma maol anama ananinai. Ea' enin maol a'ana newaloga maol enin epeni.
48006005	Amam nematawa hiesi atona etin anona nemaf sofa' nimanimi asasimi deindei'.
48006006	Emi egafis sefa' basef Godi, esis ukup mi'i sowaloga amamaga bu'wami asasimi sose'ana tu'wanim mefe'ma epen gawainai nawalipami.
48006007	Ipe' ina pembaso'ma ipe' etipa pi'i God okom nase'anai gawa a'anai, owa'. I'i enin epen newa anom amamaga aof ananinai, anona nemaf amamaga amama atom nitanima nela'am wapoti'.
48006008	I'i epen inima nenda' maol neloma wafa opaf apinai ananinai, nambimb waf anama atona nonda' epen inima awen nega' hegililan. Ea' emi egafis senda' maol seloma waf Ambal Bu'unai Godi, nambimb Ambal anama nowalapai ambal namunai ma epes isima sope andeande' la'ela'ef.
48006009	Amama atom dei' ape' ina ala'uta napa ma monda' waf bu'unai, owa'. Monda'ana la'ela'ef. I'i bihiguf ape'imi monda' maol la'ifina, anona nemaf mola' gwa'aimi bu'wami endilisi.
48006010	I'i ape' muti eaf bu'unai, monda' waf bu'unai ma epes hiesi migiambamas atona etin. Ape' monda'ana na'ama etin la'ifipa esis sahin owan sombale'efa Dembinai mikila' manda'ana enis epes.
48006011	Ipe' piti amef amama lu'wami dei' ahapila pen lagel ae'anai anda'mepami.
48006012	Anom amam la'ifim endilisi ma'i motopa'mepa alop ipe'inai. Dei' maina amam manda'am na'ama? Ma'i mofa' agof lu'wami ma naep epesi. Amam ukup ma'i na'ama ma'i, “Na'ama enis epes sogawa afa' si'i afa' wawalipasa basefa Jisas Krais naga' lawag usi'inai tu'wanainai ea' sohafa oga'.”
48006013	Ina enis epes saila mi'uli anama God naso' Mosesani andeande', owa'. Amam matopa' alop amamunai wapoti', ina mailana andeande', owa'. Ma'i motopa' alop ipe'inai ma mofa' agof lu'wami ma mi'ipa epes hiesi mi'i, “Amam Galesia mofa' ikwaf anama matopa' alop amamunai.”
48006014	Ea' ae' owa'etin. Andaiwa' ma epes sefela agel ae'anai lu'una, owa'. Ae' andanifel ma efela agela Dembinai ape'inai Jisas Krais atona, anan naga' lawag usi'inai tu'wanainai. Lawag anama Kraisi atona, dei' waf etapanai naga' nomon opaf ae'anai, dei' ae' si'i epen naga' lawag usi'inai tu'wanainai ma naep epes sape etapi.
48006015	Waf anama matopa' alop o owa' motopa' alop, anama falafunai atona. Ea' God nanda'apa mataga dambaipa, waf anama endilisinai.
48006016	Emi egafis saila basef amama ae' a'i opalef asasimi mope awanem, ea' ae' a'i God niti uwahipis nigiambamas soloma epes Israel hiesi Godi.
48006017	Basef akutaimi amama. Ae' andaiwa' ma anona aman nose'e nimanimi wapoti', owa'. Dei' main, amam amama mahe melegw amama Jisasi mape alop ae'anai.
48006018	Ipe' alupipei, ae' a'i Dembinai ape'inai Jisas Krais nigiambamepa na'a pepe andeande'. Dei' okom Ananinai nope molomago ambagof ipe'imi. Endilisi.
49001001	Ae' Pol okom Godi atona nandandepe ataga aposel Jisas Kraisi ma anda' maol ananinai awalapa basef ananimi. Ae' anda' basef amama mafe'mago ipe' epes Godi pape Efesusi, ipe' pembale'efa Krais Jisas andeande' pape la'ifipa palomana.
49001002	Ae' a'i God ahalomapa ape'inai noloma Dembinai ape'inai Jisas Krais migiambamepa na'a monda'epa petaga la'ifipa pepe opalef awanem.
49001003	Ape' ata' minifela Ahalomapa God, ahalomana Dembinai ape'inai Jisas Krais! Ama Krais atona anan nase'apa amamaga hiami bu'wami atom mape otaga ilifi magiambamapa ukup maloma ambagof ape'imi ma fe' pe ki ape'inai mope andeande'.
49001004	Dei' main, fowa' God ina dei' nanda' etap anae', ata' owa', nemaf anama nosahe'apa ea' mape la'ifipa maloma Jisas Krais. Mape amam nematawa Godi ma waf aonai ofagema a'apa.
49001005	Anan okom nainailapa endilisi. Amama atom Anan nali' okom na'i nosahe'apa nofa'apa numafiapa mataga si'i awasi ananipai. Anan naila okom Ananinai atona nanda'ama lagel Jisas Kraisi atona.
49001006	God nanda'am na'ama ma ape' mefela agel Ananinai minifelona ma waf bu'unai Anan nanda'anai nagiambamapa na'a. Waf anama nawalapa pepel nafifili Ananinai. Anan nagiambamapa na'a nase'apa nogalomana okom Ananinai nainailana endilisi, ea' mape la'ifipa malomana.
49001007	Krais atona naga' natagahepa ma waf aonai natalepa esimbel Ananimi. Ea' nakwaha waf aonai ape' manda'anai. Anan nanda'am na'ama si'i okom Godi nainailapa endilisi ma waf nagiambamapa na'a.
49001008	Waf anama nase'apana si'ina endilisi. Nase'apana naloma gawa hianai naloma gawa mogawa maina waf bu'unai o aonai.
49001009	-
49001010	Okom ananinai atona na'i nigiambamapa ea' nihi'ambapa basef ananimi mali' mandambaho' mape okom Ananinai atona. Basef amama mape na'ama. Anan nali' okom na'i Krais nope Dembinai ma amamaga hiami mape ilif etapi hi'ilam maloma epes wapoti'. Nogota anama anan atona okom na'ianai notaga, God nose'ana amamaga amama mofe' lagel Kraisi atona ma Anan atona nope Dembinai ma amamaga amama hi'ilam maloma epes wapoti'.
49001011	God nanda' amamaga amama hi'alam naila fowa' damba damba Anan okom na'iam. Ea' nosahe'apa mape la'ifipa maloma Jisas Krais. Dei' main, Anan naila okom ananinai si'i fowa' damba damba okom na'iam.
49001012	Ape' Juda atepa mogawa endilisi mape mohafa Krais, God nandandepapa na'ama ma monda' epes hiesi sefela agel Ananinai lu'una. Agel anama ananinai bu'unai endilisi.
49001013	Ea' dei' ipe' wapoti', nemaf anama peme' basef endilisimi bu'wami Godi, nofa'epa petanimani pembale'efa Krais pape la'ifipama anan. Nogota anama ipe' pembale'efa Krais, God nase'epa Ambal Bu'unai Ananinai nosahe'epa. Ambal Bu'unai anama si'i anona ikwaf God nanda'mepanai ma nihi'ambepa na'ama.
49001014	Nihi'ambepa ape' mogawa endilisi la'ela'ef mopoma anona nemaf nose'apa amamaga bu'wami ape' epes ananipai. Anan nose'apam nemaf anama notagahepa nofa'apa mofe' mope molomana. God nanda'am na'ama ma ape' monda' epes hiesi sefela agel ananinai lu'una, agel anama bu'unai endilisi.
49001015	-
49001016	Basef do'okimi endilisimi atom. Amama atom dei' la'ela'ef anda'mepa beten ipe'. Nemaf anama nali'i ame' basefa waf ipe'inai pembale'efa Dembinai Jisasa ukup bo'om ea' maimaila amam nematawa hiesi Godi. Ae' anda'am nemaf anama afi'i afi'i ataga dei', ae' ina akwahipa ma beten, owa'etin. Ae' okom na'i ipe' anda' beten anifela Goda ipe'.
49001017	Jisas Krais anan Dembinai ape'inai. Ae' anda' beten la'ela'ef nimeguf hiami ahali' God, Anan Dembinai Jisas Kraisi, Anan Ahalomapa ape'inai nafifili pepel napainai. Anda' beten ahali'ana ma nose'epa gawa bu'unai ukup ipe'imi pegawa basef Godi ofagema mandawalap alihima ipe'. Ama pegawa God andeande'.
49001018	Ae' anda' beten ahali'ana ma nonda' ukup ipe'imi pegawa waf bu'unai ma amamaga bu'wami Anan nofalepa pape pehafami. Ma pegawa ambal namunai mape la'ela'ef noloma wambel Godi nahopagoma howalagon endilisima. Amama God nandondomba ma anona nemaf na'i nose'apa moloma epes ananisi endilisi.
49001019	Anda' beten ahali'ana ma ipe' pegawa pepel ananinai la'ela'ef nanda' maola opalef nomon ape' epes mombale'efanai. Amama lu'um endilisi. Amama na'ama etin si'i pepel ananinai lu'unai
49001020	nanda'ama nafela Jisas nohafel nakwaha ga' ananinai. La'ifimi amama atom God nanda'ana nape wa'ol lagel ananinai da'isinai gani heven.
49001021	Ea' Krais dei' nape Dembinai ilif endilisi ma dembemi agufumi hiami maloma pepel hianai. Anan nikila' agof lu'wami hi'alam epes dei' sape nogota anae', ea' isima sope nogota nigi' neatagai wapoti'.
49001022	God nanda' amamaga hiami mape owina Anan atona. Ea' nanda'ana nape dembinai ilif endilisi ma epes hiesi saloma amamaga hiami ma nagiambama esis sios hiesi sembale'efanai.
49001023	Esis sembale'efanai si'i alop si'ina Kraisi. Anan nape anama hiagoma numafi amamaga hiami hi'alam nape nomona esis sembale'efanai hiesi si'isa Anan atona endilisi.
49002001	Basef ipe'imi mape na'ama. Fowa' ipe' panda' waf naninani aonai nahepa paga'. Dei' main, ipe' ina pagawa God, owa'. Pesambalona panda' waf aonai.
49002002	Nogota anama ipe' ata' paila waf aonai atona etapanai ea' paila basefa aman aonai. Anan la'ifinai numafi pepel aonai nape la'afen numafi etap naloma otaga. La'ifimi amama mataga aman anama aonai dei' numafi epes isima sesambala basef Godi.
49002003	Fowa' ape' hiapai manda' waf aonai si'i epes isima sesambala basef Godi sanda'ami, maila nomonas opaf apinai atona. Ape' maila opaf apinai ma ukup ape'imi atom. Amama atom dei' ata' mape owina okom wandafunai Godi, si'i enis epes etapasi.
49002004	Ea' God nati owahipipa endilisi ape' epes, okom lu'unai nainailapa.
49002005	Amama atom dei' nanda'apa mataga namepa. Ape' mape si'i saga'i ma waf aonai. Ea' nanda'apa mataga namepa mape la'ifipa maloma Jisas Krais. Amama okom lu'unai Godi nagiambamepa nefa'epa pitanimani.
49002006	God nafelapa mape namepa maloma Jisas Krais, mofa' agel lu'unai mape la'ifipa maloma anan, ea' ukup mapomana ilif heven.
49002007	God nanda'apa na'ama ma nogota anae' dei' nafe' nafe' notaga owagama nihi'ambas okom ananinai nainailapa nigiambamapa na'a, ma epes hiesi soloma ensel hiami sogawa okom anama ananinai lu'unai endilisi nandawalap alihina ma ape' na'ama. Anan nanda'apa mape la'ifipa maloma Krais Jisas.
49002008	Dei' main, God nagiambamepa na'a, amama atom dei' nofa'epa pitanimani pembale'efa Krais. Amamaga amama ina ipe' etipa panda'am, owa'etin. God atona nase'epam na'a.
49002009	Amama ina si'i amamaga ipe' panda' maol pefa'ami, owa'. Ea' ina enin epen etitin la'ifina nefela agel ananinai atona ma amamaga amama, owa'.
49002010	Dei' main, God atona nanda'apa mape. Lagel Krais Jisasi atona nanda'apa mataga dambaipa ma waf bu'unai ape' mailana mafe'.
49002011	Ape' mogawa amama andeande'. Lagof amam Judai atom matopa' alop amamunai. Ea' esis Juda safela esis etis sa'i epes satopa' alop. Ea' ipe' fowa' pape pelolama God owa' Judaipei, sofalepa sa'i, “Owa' petopa' alopi.” Basef amama ma'i waf alopanai ande' atogon.
49002012	Ipe' pegawa nogota anama fowa' ata' pape pelolama God, ipe' ata' pape ande' laogona Krais, pape ande'ma epes hiesi Israel epes Godi, ea' pape ande'ma basef endilisimi atom God na'iam naloma esis. Basef amama na'i endilisimi atom nagiambamapa. Ipe' fowa' ina anom amamaga bu'wami pape pehafam anona nemaf, owa'. Ipe' owa' pembale'efa God.
49002013	Ea' ipe' fowa' pape laogona God, esimbel Kraisi atom ma ga' ananinai mofa'epa dei' makolasepa pafi'i pape felefele'ma Goda lagel Jisasi atona.
49002014	Dei' main, Anan atona ofagonama opaf awanena. Anan nakolasa ape' Juda maloma ipe' anona wambota epes hipei fowa' pelolama God, dei' mataga mape epes etifipa. Anan atona nahape' waf anama nawala ape' Juda maloma ipe' owa' Judaipei. Ea' anan atona natopa' waf anama naumbihinai lopa' fitapanai.
49002015	Ga' Kraisi atona Anan nali'amona basefa mi'uli fowa' God naso' Mosesanai maloma anom basef tu'wanim mape mi'uli anama. Anan nanda'am na'ama nokolasa epes wambotagw biam, ape' Juda maloma ipe' owa' Judaipei mataga si'i epen etitin dambainai. Ama mope opalef awanem mope etifigin felefele'ma God.
49002016	Krais naga' lawag usi'inai tu'wanainai nakolasa epes sape wambotagw biam sataga si'i alop atotona. Ea' ga' ananinai natagaha waf asasinai naumbihinai lopa' fitapanai naga' hi'alana.
49002017	Anan dei' nafi'i na'i basef bu'wami nawalapam na'i, “Dei' ipe' pape opalef etifim paloma God naloma epes.” Anan na'ipipa basef amama fowa' pape laogona God pelolamana, paloma ape' Juda ananipai mape felefele'ma Anan wapoti'.
49002018	Lagel Kraisi atona ape' epes hiesi mape wambotagw biam mape eaf alihina mafe'ma Ahalomapa Goda Ambal Bu'unai Ananinai atona.
49002019	Ipe' dei' ina ata' pape si'i laugunisi dalaisi etap a'asi, owa'. Ipe' pape paloma esis amam nematawa epes hiesi Godi, wambota Ananinai.
49002020	Ipe' pape si'i ipat Godi nape nala'ana. Anan nanda'ana natoma ilifa afa' aposel waloma amam profet nawafa si'i olalefa ipat anama. Ea' Krais Jisas anan atona si'i olaf nali'i la'ifinai endilisi ma ipat anama.
49002021	Faulaga natoma la'ifina ma Krais, ea' la'ifina andeande' nape. Dei' God ata' nanda' ipat anama nala'ana etin nataga lu'una ma nope bo'ona ma Dembinai atona.
49002022	Ipe' wapoti' pape la'ifipa paloma Jisas Krais, dei' God nape nakolasipa etifigin la'ela'ef paloma enis Kristen alupusi hiesi. Ea' nanda'epa pataga si'i ipat endilisi God napeinai ma Ambal Bu'unai Ananinai atona.
49003001	Krais nakolasa epes hiesi wambotagw biam esis Juda saloma esis ina Juda sataga etifis. Amama atom dei' ae' Pol, Krais Jisas nanda'e anda' kalabusa agiambama ipe' epes fowa' pelolama Godi.
49003002	Endilisi, ape' hiapai mape etapi God nagiambamapa na'a. Amama anan nase'e ma imafiam enda' maol ewalapam ewalipipam.
49003003	Maol anama Anan nasi'ianai nape na'ama. Basef Ananimi bu'wami fowa' ata' mandambaho', dei' God nawalapameam alihim anda'am bandam mail pas amama.
49003004	Ama i'i pitalifa basef amama, pegawa okom ae'anai ma basef hiami Kraisi mali' mape mandambaho'.
49003005	Fowa' la'ela'ef God ina nawalapam alihima enis epes, owa'. Ea' dei' Ambal Bu'unai Ananinai nawalapam alihima afa' aposel waloma amam profet ananifai.
49003006	Basef amama bu'wami Godi mape na'ama. Epes hiesi owa' Judaisi hi'alas fowa' sololama Godi saloma ipe' pataga etifipa paloma ape' Israel. Ea' ipe' hipei paloma ape' Juda mofa' amamaga bu'wami hiami God na'i endilisi nase'apami ma lagel Krais Jisasi.
49003007	God nandandepa ae' anda' maol awalapa basef amama bu'wami. Anan okom nainaili nagiambame na'a nanda'e la'ifiwi, amama atom dei' ape anda' maol anama.
49003008	Endilisi ae' ape falafuwei agi' endilisi ma amam nematawa hiesi Godi. Ea' Anan okom nainaili nagiambame na'a ma anda' maol awalipa esis sololama Godi basef bu'wami ma Krais. Waf anama naloma basef amama bo'om endilisi mikila' gawa epes hiesi, ea' ina la'ifisa sagawa ofagema amama, owa'.
49003009	Ea' God nagiambamas na'a nihi'ambasa okom Ananinai maloma waf hianai Ananinai epes hiesi. Okom anama naloma waf anama ananinai hianai damba damba nape nandambaho' nafi'i nataga dei'. Ea' dei' nanda' amamaga hiami hi'alam mataga mape nase'e maol anama awalapa amama mape mandambahi'i alihim.
49003010	Fowa' ata' mandambaho', dei' na'i esis amam nematawa Godi sombale'efanai sihi'ambam amam dembemi agufumi maloma amamaga pepel hianai nape heveni mogawa gawa Godi. Gawa anama hianai ananinai naninani lu'una sa'ona hi'alana.
49003011	Anan nanda'am na'ama etin si'i okom ananinai atona nape la'ela'ef na'iama lagel dembinai ape'inai Krais Jisasi atona.
49003012	Ape' mape la'ifipa maloma anan mombale'efana. Amama atom ape' ina umbamahapa ma mefe'ma God, owa'. Ape' ukup la'ifim endilisi ea' dei' mafe' felefele'ma Anan.
49003013	Ea' dei' a'ipipa a'i nimanimi amama dei' efa'ama igiambamepa, na'ama piti amama ukup aom, pa'i ipe' ina la'ifipa, owa'. Pepe la'ifipa si'i ipe' dembipei. Dei' main, nimanimi amama magiambamepa.
49003014	Ae' okom na'i Krais nakolas ape' Juda maloma ipe' ina Judaipei mataga etifipa, amama atom dei' indiwa nembawa etawa anda' beten anifela Ahalome.
49003015	Ape' hiapai mape etap maloma sape ilif wapoti', ape' amam nematawa wambotagw hiami mofa' agof ape'imi ma Anan atona.
49003016	Ae' anda' beten ahali'ana na'ama. A'i God nigiambamepa ma pepel nafifilili ananinai lu'unai endilisi. A'i pepel Ananinai atona nonda'epa pepe la'ifipama opalef ipe'imi nomona Ambal Bu'unai Ananinai atona.
49003017	A'i bale'ef ipe'inai atona Krais nope opalef ipe'imi nomon la'ela'ef. Ea' anda' beten ahali' Goda waf ukup maimailasanai nope si'ina ma ipe' ma nonda'epa la'ifipa pila waf anama si'i nombalef lawag nahapila etap nowala la'ifina.
49003018	A'i ipe' pefa' pepel neloma amam nematawa Godi hiesi pegawa okom Kraisi nainailipa, anama lu'una endilisi nafe' laogon endilisi nafe' wa'ol wa'ol nalata gani ilif endilisi ea' nowala nafe' owin endilisi nafe' etin.
49003019	Ea' anda' beten ahali' Goda basef akutaimi na'ama. A'i ipe' pegawa okom anama Kraisi endilisi, anama nikila' gawa epes hiesi. A'i ipe' pegawa okom anama Kraisi ma pepe si'ipa endilisi ma waf bu'unai God okom na'ianai hianai.
49003020	God anan la'ifinai. La'ifimi amama Ananimi dei' manda' maol opalef ape'imi nomon, amama la'ifim endilisi. La'ifimi amama atom anan la'ifinai ma nonda' amamaga hiami mikila' basef hiami manda' beten mahali'anami hi'alam maloma ukup ape' hiapai wapoti'.
49003021	Amama atom dei' ape' epes Godi mombale'efana minifela God mefela agel Ananinai lu'una ma Krais Jisas la'ela'ef mofe' mofe' anona nemaf owagama gani. Endilisi.
49004001	Basef amama mali'i endilisimi atom. Ea' dei' a'i efela ukup ipe'imi ma basef la'ifimi amama. A'i fe' pe ipe'inai nefe' dende'ma waf bu'unai okom Godi na'ianai nofalapa ma milana. Ae' anda' kalabusa maol anama Dembinai dei' a'ipipa na'ama afela ukup ipe'imi.
49004002	Ipe' pepe la'afen endilisi ma epes hiesi penda'as sa'osa'ombemas. Esis sonda'mepa waf aonai, pinindifa ukup ipe'imi la'ifim pepe pitilis. Ipe' ina ukup mohafel aom, owa'. Ukup mimila sahin owan ipe'isi pigiambamas pefa' nimanimi pelomas.
49004003	Ambal Bu'unai Godi nakolasepa mape opalef etifim. Ea' dei' penda' maol la'ifipa penda' waf anama neloma waf ukup awanemi atom. Waf anama opalef etifimanai nandawalap nape na'ama.
49004004	Alop etifina, Ambal Bu'unai Godi etifina. Amama na'ama etin si'i amamaga etifim, God nali' nofalepa pape pehafana.
49004005	Dembinai atotona, bale'ef etifina, baptais etifim.
49004006	God ahalomapa ape' hiapai anan atotona nape dembinai ma ape' hiapai mombale'efana. Anan nape anama hiagoma, ea' nape nomona ape' hiapai.
49004007	Ape' hiapai atona etin mofa' anom amamaga bu'wami, dende'ma ikwaf Krais nawalogam nase'apam na'a.
49004008	Si'i buk Baibel na'iam na'ama na'i, “Nemaf anama anan nafe' gani ilif, nefa' epes hiesi sanda' kalabusi nafe' nalata ilif. Ea' nase'asa presen bu'unai esis.”
49004009	Basef ma'i, “Nalata ilif,” ofagema ma'i main? Amama ma'i Anan nali' nafi'i nowala gani etap owin endilisi.
49004010	Ea' aman anama atona nowala etap owin endilisi dei' notambel nalata ilif wapoti' nafe' gani ilif endilisi nikila' otaga ma nanda' amamaga hiami hi'alam si'im endilisi ma Anan atona.
49004011	Anan atona nase'apa presen bu'unai na'ama. Anom amam nandandepama manda' maol aposel, anom nandandepama manda' maol profet. Ea' anom nandandepama manda' maola mefe' mi'ipasa basef bu'wami Kraisi epes hiesi. Ea' anom nase'ama gawa mope pasto tisa mumafi esis Kristen mawalipasa basef bu'wami Godi ma monda' esis amam nematawa Kraisi sotaga la'ifis.
49004012	Krais nase'apa presen anama bu'unai ma manda' ape' amam nematawa Godi mondondombam mope la'ifipama monda' maol bu'unai Ananinai. Ape' amam nematawa Godi si'i alop Kraisi. God nase'apa presen anama bu'unai ma ape' mefa'ana manda' hiesi amam nematawa Kraisi sataga la'ifisa sanda' maol Godi.
49004013	Ea' mope mefe' mefe' ma anona nemaf ape' hiapai mombale'efana motaga opalef etifim endilisi ma bale'ef ape'inai noloma gawa etifina ma anan Nogalomana Godi. Ape' motaga epes la'ifipa endilisi mombale'efana si'i epes dambes ea', motaga na'ama etin si'i ikwafa waf bu'unai Kraisi atona.
49004014	I'i ape' motaga na'ama, ape' ina ata' mape mundati si'i awasi gawa a'asi wapoti', owa'. I'i epes isima sogawa endilisi sakikipapa ma waf baso'maimi si'ipapa basef hiami mamumami, amama ina mamboma ukup ape'imi mape si'i naoh makoto'ma kanu. Amama ina makoto'mapa manda'apa si'i uf nafapusapa mafe' mafi'i, owa'.
49004015	Ape' ukup la'ifim ea' mi'i basef endilisimi atoma waf ukup maimailasanai. Ape' mi'i basef endilisimi na'ama ma mila waf Kraisi bu'unai hi'ilana. Ea' motaga la'ifipa mikila' waf mali' mailanai. Ape' monda'am na'ama mefe' motaga dende'ma ikwaf Kraisi, Anan dembinai ma ape'.
49004016	Anan atona dembinai ma ape' Kristen hiapai. Ea' ape' Kristen hiapai si'i alop wa'awa'ana nape etifina la'ifipa mandagigiambanama etin si'i gigililimb mowa' nigis hiami lu'wami so'umi motaga la'ifimi. I'i alop wa'awa'ana hianai nonda' maol nondahama ikwaf Anan na'ianai, alop anama si'ina nape na'ama. Ape' amam nematawa Kraisi mandagigiambanama mape la'ifipa mikila' fowa' mape. Alop anama nataga la'ifina etina ukup maimailas sandagigiambanama.
49004017	Dei' a'i i'ipipa anom basef. Ipe' pape la'ifipa paloma Jisas Dembinai dei' a'ipipa basef la'ifima ma agel Ananinai. Ipe' ina ata' pila waf anama sololama Godi sailanai, owa'. Hapainai. Epes isima ukup asasimi mapoma waf falafunai atona.
49004018	Gawa ma ukup asasimi si'i owamb atona. Esis sololama gawa bu'unai, satotopa' basef, opalef asasimi mase'as. Amama atom dei' sape ande' laogona ambal namunai Godi.
49004019	Esis ina ata' ambagof aoma waf anama aonai asasinai, owa'etin. Safe' sawis endilisi ma waf aonai naninani hianai naloma waf aonai so'a waolanai ma saila waf aonai hianai. Saila waf anama la'ela'efa ukup mohafel endilisi ma sanda' waf anama aonai wapoti'.
49004020	Ea' ipe' ina pelafa waf anama ma Krais, owa'.
49004021	Ae' egawa endilisi ipe' pegawa basef Kraisi ea'. Ipe' pape la'ifipa paloma Anan, amam mawalipipa ma basef amama endilisimi Jisas nihi'ambapa.
49004022	Fowa' ipe' pelafa basef amama na'ama. Dei' kwahana opaf anama fowa'inai ma waf aonai ipe' panda'anai. Opaf anama ofagonama waf baso'mainai anama dei' nape nahambombagapa. Dei' kwahona opaf anama fowa'inai.
49004023	Ea' ukup ipe'imi motaga dambaim
49004024	pefa' opaf dambainai. God nanda' opaf anama dambainai nataga si'i anan atona ma waf bu'unai endilisinai.
49004025	Ea' ipe' hipei pekwaha waf baso'mainai ma pi'i basef endilisimi atoma epes hiesi. Dei' main, ipe' pegawa ape' hiapai mape alop wa'awa'ana ea' mataga alop atotona.
49004026	I'i opalef ipe'imi aom mope la'ela'ef, ipe' pindumafuma andeande'. Na'ama ipe' penda' waf aonai opalef aom la'ela'ef pefe' aon newala naso'. Na'ama owa'.
49004027	Na'ama piwisi' utama Satan.
49004028	Emi egafis sanda' wali, esis ina ata' sonda' wal wapoti', owa'. Esis dei' sonda' maola lagof asasimi ma atuwasi sotagama amamaga sose'asam epes isima amamaga a'asi.
49004029	Basef awami ina motaga malogof ipe'imi, owa'. Pi'i basef bu'wami atom pi'ipasam mandahama fe' pe ki asasinai. Penda'am na'ama ma pigiambama epes isima some' basef ipe'imi.
49004030	Ipe' ina penda' anona waf aonai ma penda' Ambal Bu'unai Godi aona, owa'. Anan anona ikwaf Godi ma God nandandepepa ma pape ananipei etipa si'ipa ma anona nemaf notagahepa waf aonai nofa'epa petanimani pepan andeande'.
49004031	Ipe' pekwaha waf hianai aonai opalef aomunai migimigah, ukup awomunai basef findiwaimi awami. Waf anama aonai hianai nahambombaga epesi.
49004032	Ipe' penda' waf so'umbilinai ma esis alupusi ea' piti uwahipis. Ipe' pekwahomasa waf aonai esis sanda'mepanai, si'i God nakwahomepa waf aonai ipe' panda'anai ma agel Kraisi.
49005001	Ipe' pila waf God nanda'anai. Anan okom nainailipa pape si'i awasi ananipei.
49005002	Ipe' pila waf anama ukup maimailasanai si'i Krais okom nainaila ape' hiapai nakwaha ambal Ananinai nagiambamapa. Anan nase'ana alop Ananinai God naga' nondolalimana si'i ofa bu'unai alogw bu'wami ma'ami.
49005003	Waf anama hianai so'a waolanai, neloma waf aonai alop atonai neloma kowalasanai, ipe' ina penda'ana, owa'. Basefa waf anama ina mataga la'afena ipe', owa'. Dei' main, ine' andeande'ma ape' amam nematawa Godi manda' waf anama, owa'.
49005004	Ipe' ina penda' basef awami o basef mamumami awami, o basef salamalimi awami, owa'. Waf anama ina andeande', owa'. Andeande'ma ipe' pinifela God.
49005005	Ipe' pegawa ma emi egafis sanda' waf aonai so'a waolanai, o emi egafis ukup awami kowalasa amamaga enis epesi si'i saila god baso'omunai, epes isima ina anona nemaf suwis wambota Godi naloma Kraisi, owa'.
49005006	Ipe' pindumafuma andeande'. Na'ama peme' basef enis epesi atom somboma ukup ipe'imi penda' waf anama aonai. Dei' main, waf anama God okom wandafuna ma epes isima sanda'anai sosambala basef Ananimi.
49005007	Amama atom dei' ina penda' waf anama pendao'oma pelomas, owa'. Hapainai.
49005008	Dei' main, fowa' ipe' ata' panda waf aonai si'i pape owamb. Ea' dei' pape la'ifipama paloma Jisas Dembinai, amama atom dei' nahaponepa papoma si'i pape howalagoma. Ipe' pefe' si'i epes safe' alip howalagoma.
49005009	Epes safe' alipi sawalapai waf bu'unai, endilisinai hianai.
49005010	Ea' ipe' pendandomba ma pegawa maina waf Dembinai okom na'ianai.
49005011	Ipe' ina peloma epes isima sanda' waf aonai si'i sape owambi pendao'oma atogon etin, owa'. Waf anama wafinai atona ina nola gwa'imi bu'wami, owa'. Ipe' pekwaha epes isima hiesi sanda' waf anama aonai.
49005012	Dei' main, ae' ina ewalapa basefa waf anama aonai epes isima sandambaho' sanda'anai, owa'. Ae' ambal aona ie'iam i'i basef amama.
49005013	Ea' maina waf nagwahis mafifili mawalapanai, ofagena nataga nape nandawalap.
49005014	Dei' main, maim amamaga mataga alihim mandawalap, amama mataga mape howalagoma. Amama atom dei' anom basef mape ma'i na'ama ma'i, “Ipe' epes pa'ihi dei' hafel mehip pekwaha koh! Ipe' pehafel hi'agif ea' Krais nese'epa howalagon mififima ipe'.”
49005015	Ipe' pape howalagoma ea'. Ea' pimafia fe' pe ki ipe'inai. Ipe' ina pepe si'i epes isima gawa a'asi, owa'. Ipe' pepe si'i epes isima gawaisi.
49005016	Dei' ipe' nemaf ata' napomepa ma penda' waf Godi. Ea' penda'ana la'ela'ef nemaf anae'. Dei' main, nimeguf amama sanda' waf aonai atona.
49005017	Ea' ipe' dei' ina pepe si'i epes gawa a'asi ukup mese'epa, owa'. Pegawa andeande'ma okom Dembinai na'iami.
49005018	Ea' ipe' ina pea' embel la'ifimi pehaga pegaol, owa'. Waf anama nahambombaga ipe'. Ipe' aho'ma Ambal Bu'unai Godi nopaipa si'ipa.
49005019	Ea' pi'i basef bu'wami atom peloma enis epes hiesi ma penda' awalef bu'wami mape Buk Songi moloma awalef lotuwimi moloma awalef manda' epesi sataga la'ifis. Ipe' penda' awalef pefela agel Dembinai la'ifipa maloguf moloma ukup ipe'imi.
49005020	La'ela'ef pendanifela ahalomapa God ama amamaga hiami ma agel Dembinai ape'inai Jisas Kraisi atona.
49005021	Ipe' pila okom Kraisi ea' pefe' owina esis alupusi ipe'isi.
49005022	Ipe' nematawa pila ukup moloma basef amam wauhiamipei si'i paila okom Dembinai.
49005023	Dei' main, aman nape balaga nali'ma akwa'w, si'i Krais nape balaga nali'ma sios amam nematawa Godi. Ea' esis hiesi si'i alop si'ina Ananinai. Epes isima Anan atona nofa'as sotanimani.
49005024	Epes isima sios safe' owina Krais, ea' na'ama etin ipe' nematawa wapoti', pepe owina amam wahupipa ipe'imi.
49005025	Ipe' amam wapoti', ukup mimila wauhiamepa ipe'iwai, si'i Krais okom nainaila sios amam nematawa Godi, naga' naloma ambal ananinai naho'ofas.
49005026	Anan nanda'am na'ama ma sotaga epes Godi etis bo'wes si'i nasa'opas embel sataga bo'wesa basef ananimi.
49005027	Krais nanda'am na'ama ma sataga bo'wes andeande' sape Ananisi etis ma amamaga awami a'as. Ea' sape bo'wes andeande', amamaga awami a'as.
49005028	Dei' na'ama etina ipe' amam ukup mimila awau wauhiamepa si'i ukup maila alop ipe'inai atona. Emi epen okom naila waulu'mana anani'wi, anan okom naila anan wapoti'. Dei' main, esis sataga etifis.
49005029	Ape' hiapai mogawa ina anona aman atotona nandaiwa'ma alop si'ina ananinai nahana, owa'. Amam amama hiami manda' gwa'aimi mumafiana andeande', si'i Krais numafi sios amam nematawa Godi.
49005030	Dei' main, ape' epes wa'awa'ana alop Kraisi.
49005031	-
49005032	Basef amama fowa' mape mandambahi'i, lu'wami nomonas hiami. Dei' mataga alihim si'i Buk Baibel na'iam na'i, “Aman nekwaha mamasana ananisi nefe' nope la'ela'ef noloma waulu'mana anani'wi, esis bias sataga alop atotona.” Ae' okom na'i basef amama na'i Krais atona naloma sios amam nematawa Godi.
49005033	Ea' basef amama ofagema ma'iam na'ama wapoti' ma ipe' epes atona etin na'ama ma'i, “Ipe' amam hipei ukup mimila wauhiamepa ipe'iwai si'i ukup maimaila ipe' etipa.” Ea' ipe' nematawa hipei wapoti' pefela agofa wauhupipa ipe'imi pinifelom pila basef amamumi.
49006001	Ipe' awasi, ipe' pila basef mamasepa ipe'isi si'i paila basef Dembinai. Waf anama bo'ona andeande'.
49006002	Dei' main, anom basefa mi'uli nape nali'i Godi basef endilisimi atom ma'iam na'ama ma'i, “Ipe' pila ukup mamasepa ipe'isi ea' pefela agof asasimi.”
49006003	Basef amama ma'i esis sila ukup mamasasi, “Ma ipe' pepe andeande' nimeguf hiami etap anae'.”
49006004	Ea' ipe' ahapas ina penda' ukup awasi ipe'isi aom, owa'. Ipe' pimafias andeande' piwalipasa basef Dembinai pi'ipasa basef amama.
49006005	Ipe' agof a'epa panda' maol na'a pape la'afena agufisi ipe'isi peme' basef asasimi pefe' owina esis umbamehepamas. Ipe' penda' maol anama pila basef asasimi andeande'ma ukup etifim si'i paila basef Kraisi.
49006006	Ipe' ina penda'ama naep asasimi atom pemboma ukup asasimi atom, owa'. Penda' maol anama si'i panda' maol pape owina Krais. Penda'am na'ama etin si'i paila okom Godi ma opalef ipe'imi.
49006007	Ipe' ukup mohafel endilisi penda' maol anama andeande'. Ina panda' maola epes etis, owa'. Ipe' panda' maola Dembinai atona.
49006008	Dei' main, ipe' pegawa, i'i emi egafis sanda' maol andeande', anona nemaf Dembinai notalis nose'as amamaga bu'wami. Ea' nonda'as na'ama etina isima agof a'asi sanda' maol na'ai saloma isima sanda' maol sofa' otambai.
49006009	Ipe' agufipei pimafi isima agof a'asi sape owina ipe'i sanda'mepa maol na'ai, ipe' penda'am na'ama etina esis si'i panda'ama Dembinai atona. Ipe' pekwaha waf anama paumbalisanai. Dei' main, ipe' pegawa Dembinai nape heveni anan Dembinai ipe'inai, asasinai wapoti'. Anan ina nawaloga agof epesi ma naep ananimi, owa'etin. Anan nawaloga hiesi agufisi agof a'asi hi'alasa ikwaf bu'unai atona.
49006010	Dei' a'i enda' basef akutaimi amama. Ipe' pepe la'ifipa peloma Jisas Dambinai, pepe la'ifipama Anan atona ma pepel lagela pipitagel atona ananinai.
49006011	Ipe' pela luwaguf hiami peanda' wandafami God nasi'ipami, ma pitu la'ifipama pili'amona waf aonai baso'mainai Satani.
49006012	Dei' main? Ape' ina manda' wandaf maloma epes, owa'. Ape' manda' wandaf mapa' maloma ambagof gambefah awami mape mali'i maloma amam agufumi awami maloma amam ensel awami maloma pepel hianai aonai mumafi epes sanda' waf aonai etap anae'. Ape' mapa' maloma ambagof awami hiami mape la'afena otaga naloma etap.
49006013	Amama atom dei' pendawisa sosaf anama sanda' wandafanai hianai God nasi'ipanai hi'ilana. Ama nemaf anama aonai notaga, ipe' la'ifipama pitu la'ifipa ma pikila' amamaga meagwambaipei petofam. Ama pikila' waf aonai hi'ilana pitu la'ifipa la'ela'ef.
49006014	Ipe' pitu pendawisa sosaf anama na'ama. Ipe' pihapila basef endilisimi bu'wami si'i anona let ipe' pewahe'ana. Ea' penda' waf bu'unai nope alihina si'i sala siaot la'ifinai sanda' kapa sanda'anai nili'akwa mafatagw ipe'imi.
49006015	Ea' penda' anona waf bu'unai na'ama. Pendandombam pewalapa basef bu'wami Godi na'i epes somboma opalef sope ukup etifim solomana. Ipe' pefa' waf anama la'ifina pitu la'ifipa si'i esis sala su saitu la'ifis.
49006016	Ipe' penda' waf anama si'i amamaga amama sanda' wandafami ea' piwatani anona waf wapoti'. Pembele'efa Krais la'ifipa si'i pefa' walitap panda' wandaf. Walitap anama la'ifinai ma nohagasa amama meagwambipei hi'alimi hiami hi'ilam mafi'i aman anama aonai Satan.
49006017	God nofa'ai ipe' petanimani. Amama ipe' ukup pendanda'mam pefa'am si'i pewalo' hagw kapaimi la'ifimi balagah ipe'imi. Ea' pihapila bainat hi'alinai Ambal Bu'unai Godi nasi'ipanai, anama basef Godi atom.
49006018	Ea' la'ela'ef pefa' pepel Ambal Bu'unai Godi ma penda' beten naninani hianai pehali' God. Ipe' pindumafuma andeande' penda' beten. Ina pepoma noma'w, owa' Penda' beten la'ela'ef ma God nigiambama esis amam nematawa ananisi hiesi hi'ilas.
49006019	Ea' penda' betena ae' wapoti' ma maina nemaf i'ipasa basef Godi nigiambama malogel ae'anai ma basef ewalipasami. Ama ina umbamahe ewalipasa basef amama bu'wami Godi fowa' mape mandambahi'i.
49006020	Ae' awalapa basef amama, dei' amama atom mowa' lagof ae'ami sen ape anda' kalabus. Maol ae'anai anama. Ae' efa' malogel Kraisi ma ewalapa basef amama Ananimi ma epes hiesi. Ea' penda' betena Goda nohogofa umbameahe etaga la'ifiwi iwalipam si'i okom Kraisi na'iam.
49006021	Aman anama Tikikus anan alupunai endilisi ape'inai, ape' ukup ma'iana. Anan nape la'ifina ma Dembinai nanda' maol Ananinai andeande'. Anan atuwasi nofo'o nowalapa basef ni'ipipa ae' dei' ape a'imama.
49006022	Ae' a'i esapa'ana nefe'mago ipe' ma atuwasi pegawa afa' wape na'ae wape wa'imama ma nonda'epa petaga la'ifipa.
49006023	Ae' a'i God Ahalomepa naloma Dembinai Jisas Krais monda'ago opalef ipe' alupipei hipei pepe etifigin peloma God. Ea' a'i amam mese'epago waf anama ukup maimailasanai neloma bale'ef bu'unai wapoti'.
49006024	Ea' a'i God nigiambamepago na'a nonda' epes isima emi egafis ukup maimaila Jisas Krais Dembinai ape'inai la'ela'efi sotaga la'ifis. Waf epes isima ukup maimailasanai anama nape la'ela'ef owa' hi'ilanae. Ea' ma'um.
50001001	Ae' Pol aloma Timoti afa' biafa Krais Jisasi atofa wanda' opeh ananimi. Wanda' basef amama mafe'mago ipe' amam nematawa Godi pape Filipai. Basef amama mafe'ma ipe' pape la'ifipa paloma Jisas paloma agufumi ipe'imi maloma amam magiambamam wapoti'.
50001002	Afa' biafa wa'i God Ahalomapa ape'inai noloma Dembinai Jisas Krais migiabamepa na'a monda'epa petaga la'ifipa monda' opalef ipe'imi mope awanem.
50001003	Maina nemaf ae' okom napoma ipe', anifela God ae'anai ma ipe'.
50001004	Ae' endanifela maina nemaf anda' betena ipe' hipei.
50001005	Dei' main, ipe' panda' waf bu'unai pagiambame awalipasa basef bu'wami Godi. Fowa' damba damba ipe' pame' basef amama bu'wami pembale'ef pandao'oma pape la'ela'ef palome pafi'i pafi'i pataga dei'.
50001006	Ea' ae' egawa endilisi, God nafela opeh bu'wami nomon opalef ipe'imi, anona nemaf nonda'am nefe' nefe' nembefam nemaf anama Krais Jisas niefi'ianai.
50001007	Ae' ahapila ipe' okom ae'anai, egawa God nigiambamepa dei' anona nemaf wapoti' na'ama etin. Amama andeande'. Dei' main, ape' manda'kolas etin manda' opeh ananimi. Nemaf anae' dei' ape kalabus o nimeguf hiami ali' awalapa basef amama bu'wami epes hiesi agiambamasa sogawa basef amama endilisimi atom, nimeguf amama hiami God nagiambamapa na'a.
50001008	Ae' a'iam endilisi ma naep Godi. Anan nogawa dahowe Krais Jisasi nafela ae' ea' okom nohafel endilisi nainailipa ma iti ipe' hipei.
50001009	Ae' anda' betena ipe' a'i ipe' ukup mimila God pendao'oma pila sahin owan hiesi ma waf anama nataga lu'una ma ipe' neloma gawa hianai neloma nomonas bu'wami pegawa basef Godi andeande'.
50001010	Anda' betena nambimb pewaloga waf hianai andeande' pegawa maina waf bu'unai o aonai. Ama nemaf Krais niefi'ianai pepe bo'wepa ofagema a'epa ma naep Godi.
50001011	Ae' anda' betena waf bu'unai Jisas Krais nawalapanai nambimb nepe si'ina ma ipe', nese'ana agel lu'unai Goda epes hiesi siti pepel nafifili Ananinai.
50001012	Alupipei, dei' a'i ipe' pegawa amamaga mali' matagama ae' ma anda' kalabus, ina masopama basef bu'wami Godi, owa'. Amama manda'am mafe' lu'um endilisi ma hiesi seme'am.
50001013	Ea' soldia amama Romi mumafi ipat dembinai gavmani maloma enis epes sape na'ae esis wapoti' sogawa anda' kalabusa agel Kraisi.
50001014	Esis sahin owan hiesi ukup mapoma ae' anda' kalabus. Ea' opalef asasimi la'ifim sape la'ifisa Dembinai, sakwaha umbamahas dei' saitu la'ifis la'ela'ef sikila' fowa' sape sawalapa basef Godi.
50001015	Endilisi, enis epes kowalasa ae' efa' agel aposel ma'i mofa' agof lu'wami sowalapa basef Kraisi. Ea' enis epes saitu la'ifis sa'i sonda' waf bu'unai sagiambame ma owalapa basef bu'wami Kraisi.
50001016	Isima sogawa ae' ape na'ae ma anda' basef bu'wami Godi mataga la'ifim. Ea' esis ukup maimaili sawalapa basef bu'wami.
50001017	Ea' epes isima kowalasa ae'i dei' sawalapa basef Kraisi. Esis ina ukup mohafel endilisi ma sanda' opeh sefela agel Kraisi, owa'. Esis sanda'am na'ama ma sefela agof asasimi atom. Sa'i sowatani anom nimanimi wapoti' ma ae' ape la'ela'ef anda' kalabus.
50001018	-
50001019	Ea' hapaiwei. I'i esis ukup mimila waf endilisimi ma sowalipasa basef Kraisi o i'i enis ukup mimila waf owa' endilisinai ma sowalipasam, andanifel alomas. Dei' main, sawalapa basef Kraisi atom. Ea' nambimb endanifel wapoti' ma amama. Ipe' penda' betena ae' ma Ambal Bu'unai Godi Jisas Kraisi nagiambame. Amama atom dei' egawa nambimb ekwaha kalabus.
50001020	Ae' okom na'i egawa endilisi nambimb ae' ina ambal aona ma ekwaha basef Godi, owa'. Dei' wapoti' ae' okom la'ifina ewalipasa basef Ananimi si'i fowa' anda'am. I'i epe namowe o ega', ae' okom na'i amamaga anda'am alop ae'anai nambimb mefela agel Kraisi lu'una.
50001021	Ofagema ma ape namowe na'ama. Ape namowe ma Krais atona. Ea' i'i ega', epe andeande' elomana efa' amamaga God nese'e pe bu'unai nikila' dei' ape.
50001022	I'i ata' epe namowe la'ela'ef etap anae', nambimb enda' opeh bu'wami Godi. Ea' ae' ata' ila maina eaf? Ae' ina egawa.
50001023	Ae' okom biefina anama. Ae' okom na'i efe' epe eloma Krais. Na'ama andeande' endilisi ikila' pe etapanai.
50001024	Ea' i'i ae' ata' epe etap anae', ae' la'ifiwi ma igiambamepa. Na'ama andeande' ma ipe'.
50001025	Ae' egawa amama endilisi. Ea' egawa nambimb ata' epe la'ela'ef enda' opeh elomepa igiambamepa ma pendanifel pembale'efa Krais pikila' pali' pape.
50001026	Ama nemaf anama efo'o etaga epe elomepa, ipe' pendanifel ma Krais Jisas endilisi.
50001027	Dei' fe' ipe'inai nefe' bo'ona nila basef bu'wami Kraisi. I'i ae' efe'mago ipe', o i'i eme' basef atoma ipe', ea' hapaimi. A'i ata' egawa ipe' paitu la'ifipa opalef etifim pandagigiambanama pafela esisa sembale'efa basef amama bu'wami
50001028	Ma ipe' ina umbamehepa ma naumbih ipe'isi, owa'. Amama mihi'ambas na'ama. Nambimb esis hegililas hi'ilas, ea' ipe' owa'. Anona nemaf God nofa'epa pitanimani pepe andeande'.
50001029	Dei' main, God nase'epa waf bu'unai ma penda' opeh Kraisi. Anan ina nase'epa waf pembale'efana atona, owa'. Anan nase'epa waf anama pefa' nimanimi wapoti' ma agel Ananinai.
50001030	Fowa' efa' nimanimi lu'wami ma agel Kraisi aitu la'ifiwi si'i anda' wandaf. Amama ipe' patolom pegawam. Ea' dei' pame' ae' ata' anda'am etin la'ela'ef. Ipe' pepe pendao'oma pelome ma opeh Kraisi si'i wandaf anama.
50002001	Ipe' pefa' pepel Kraisi? Ipe' pegawa Krais okom nainailipa nanda' opalef ipe'imi mape awanem? Ipe' pape ukup etifim paloma Ambal Bu'unai Godi? Ipe' ukup mapoma pagiambama ipe' atona etin? Endilisi, waf anama napomepa na'ama.
50002002	I'i na'ama, penda' ae' endanifel endilisi ma waf anama. Pepe ukup etifim, mimila God noloma sahin owan ea' pepe opalef etifim endilisi.
50002003	Ipe' ina ukup mopoma ipe' etipa penda' opeha enis epes safela agof ipe'imi lu'um, owa'. Ipe' pefe' owina enis epes ea' ina pi'i pepe ilifa esis, owa'.
50002004	Ipe' ina ukup mopoma ipe' etipa, owa'. Ukup mimila enis epes wapoti' soloma maim amamaga esis ukup ma'iami.
50002005	Ipe' pihapila ukup etifim si'i Krais Jisas okom na'iam.
50002006	Anan nape God endilisinai la'ela'ef, ea' ina okom na'i nohapila waf anama la'ela'ef nope si'i God, owa'.
50002007	Anan nowa' alafuga ma waf anama ea' dei' nataga epen endilisinai nanda' waf anama nataga agel a'ana nanda' opeh nape owina enis epes.
50002008	Esis satolona sati anan nataga epen endilisinai. Ea' nanda' anan nafe' owina God naloma epes. Naila okom Godi atona nafe' nafe' ma naga' lawag usi'inai tu'wanainai.
50002009	Ea' waf anama atona anan nanda'anai dei' God nafelona nalata ilif endilisi. Ea' nase'ana anona agel nikila' agof hiami.
50002010	Anan nase'ana agel anama Jisasa anona nemaf epes soloma ambagof maim hiami mape heveni maloma anom amama mape etap anae' ilif owini hi'ilam mindiwa nembawa ma anan mafela agel ananinai lu'una,
50002011	mowalapa basef mi'iam na'ama mi'i, “Jisas Krais Anan Dembinai.” Monda'am na'ama mefela agel Ahalomana Godi nolata ilif endilisi.
50002012	Ea' ipe' alupipei ae'ipei, ae' okom nainailipa. Fowa' la'ela'ef ape alomepa ipe' paila basef ae'ami. Ea' dei' wapoti' penda'am na'ama etin. Dei' ape laogon, ipe' penda'am la'ela'ef pefe' endilisi pikila' fowa' panda'ami. God nanda' opeh bu'wami nakwahomepa waf aonai nofa'epa pitanimani. Amama atom dei' ipe' umbamehepa endilisi pembefa opeh Anan nanda'mepami.
50002013	Dei' main, anan nanda' opeh opalef ipe'imi nomon. Anan atona nafela ukup ipe'imi ma nagiambamepa panda' opeh si'i Anan atona okom na'iam.
50002014	Amamaga ipe' pa'i penda'ami, pekwaha basef pandahihianamami moloma waf sandahambasefasami.
50002015	-
50002016	Penda'am na'ama ma pepe awasi Godi bo'wepa ma basef o waf aonai a'epa. Dei' pape paloma epes hiesi sape etap anae', esis sakwaha waf bu'unai sanda' waf aonai. Ipe' pape palomas pihi'ambasa basef ambal namunaimi si'i ondowa motawa ilif mafifima epes. Penda'am na'ama ma nemaf akutainai Kraisi ae' endanifel ma ipe' ma egawa ina anda' opeh akwaha pepel ae'anai na'a, owa'.
50002017	Ipe' pembale'efa God panda' opeh ananimi, amama si'i anom amamaga ipe' pindalali pase'anami. I'i nambimb esis sehe ega' sokolo'wa esimbel ae'ami si'i enis sondolali sakolo' ifat su'utip sanda' ofa sondalalima God, ea' hapaimi, ae' endanifel. Nambim ae' endanifel eloma ipe'.
50002018	Ea' na'ama etin ipe' wapoti' pendanifel pelome.
50002019	I'i Dembinai Jisas ni'i aho', a'i nambimb ina nogota laona esapa' Timoti nefe'mago ipe'. Ma notanima nifi'i ni'ipi ipe' pape andeande'ma panda' ae' la'ifiwi.
50002020	Timoti anan opaf etifina nalome. Okom ananinai natanea endilisi ma nigiambamepa ma pembale'efa God la'ifipa. Ina anona aman nape na'ae si'i anan, owa'. Anan atona.
50002021	Amam hiami mape maloma ae' mumafi amamaga amamumi atom ea' ina ukup maimaila mumafi opeh Jisas Kraisi, owa'.
50002022	Ea' Timoti ina si'i amam, owa'. Ipe' pegawa anan aman bu'unai, okom na'i nigiambamepa. Anan nagiambame ma wawalipasa basef bu'wami Godi si'i nogalomana nagiambama ahalomana.
50002023	Nemaf anama egawa amamaga hiami motagame mi'imama, esapa'ana nefe'mago ipe' mehip.
50002024	Ae' ape la'ifiwi ma Dembinai a'i anan nambimb nonda'me eaf ekwaha kalabus efe'mago ipe'.
50002025	Ae' okom na'i esapa' Epafroditus nefe'mago ipe'. Anan owalome ae'anai. Anan afa' wandao'oma wanda' opeh Godi etin waitu la'ififa ma nimanimi si'i soldia. Fowa' ipe' pasapa'ana nafi'i nagiambame.
50002026	Opaf ananinai nalef endilisi ma na'i nitilipa. Ea' anan okom nimanima ipe' pame' basefa awes nanda'ana.
50002027	Endilisi fowa' anan awasina na'i noga'. Ea' God nati anan uwahipina. Ea' ina nati anan atotona uwahipina, owa'. Nati ae' uwahipiwi wapoti'. Anan nandaiwa' endilisi ma opaf nimanina nose'alowe ma Epafroditus noga'.
50002028	Ea' ae' okom na'i endilisi ma esapa'ana nefe'mago ipe' ma' petolona pendanifel ma opaf ae'anai awanena.
50002029	Ea' ipe' pendanifel endilisi pefa'ana ma agel Dembinai. Pefela agof amam na'amaimi.
50002030	Dei' main, anan ina okom napoma nope namona, owa'. Anan okom nohafela opeh Kraisi ea' felefele' ma noga' ma nagiambame. Anan okom napome. Dei' main, ipe' papani laogon anan naho'ofepa nanda' amama.
50003001	Ipe' alupipei, ae' a'i i'i basef ae'ami hi'ilam na'ama. Ipe' pendanifel ma Dembinai. Ae' ina okom nimanima enda' basef amama atom do'ok ali' a'ipipami, owa'. Amama mili'akwepa ma waf aonai.
50003002	Ipe' pindumafuma andeande' ma amam amama manda' waf aonai si'i nombagw aolupumi. Amam ma'i mi'ipipa mehip momboma ukup ipe'imi petopa' alop ipe'inai ma pila mi'uli fowa' God naso' Mosesanai.
50003003	God atona nandandepapa mape ananipai. Ambal Bu'unai Ananinai atona dei' manda' lotumana mafela agel Jisas Kraisi atona. Ape' ina mombale'efa waf satopa' alopanai nagiambamapa, owa'.
50003004	Enis epes Juda ukup ma'i, “Ape' Juda epes bu'upai manda' waf ape'inai hianai andeande' na'ama si'i matopa' alop.” Ea' ae' ikila'asa waf anama. Ae' Judaiwei endilisi.
50003005	Dei' main, nemaf anama ata' sa'owe ape nimeguf 8-peleim mafe' ea' amam matopa' alop ae'anai. Ae' epen Israeliwei. Ae' wambota Benjamini. Ae' esimbel atom esis Hibrui. Ae' Farisi, epen aila mi'uli Godi fowa' naso' Mosesanai. Ae' aila mi'uli anama andeande' ikila' epes hiesi.
50003006	Ae' okom nohafel la'ifiwi endilisi ma anda' opeh Godi. Fowa' anda' opeha aha esis sios amam nematawa Kristen. I'i epes sowaloge ma waf aila mi'uli anama, ae' ofagema a'e.
50003007	Ea' ae' okom napoma Krais atona a'i amamaga amama hiami ali' anda'ami, amama falafumi atom.
50003008	-
50003009	Ae' ina a'i amamaga amama atom, owa'. Ae' okom napoma Jisas Krais atona Dembinai ae'anai ma amamaga hiami ali' anda'ami. Gawa anama endilisinai nikila'. Ea' ewa' alafugama amamaga amama hi'alam a'i falafumi atom si'i alufuta. Embale'efa Krais atona ape la'ifiwi ma Anan. Ae' andaiwa'ma efa' agel anama aman bo'awe ma mi'uli esis Juda sailanai, owa'. A'i efa' agel bu'unai na'ama. Ae' embale'efa Krais dei' God na'i ae' aman bu'uwei.
50003010	Ae' a'i egawa Krais endilisi noloma pepel God nafelona nohafel hi'agif. Ae' a'i elomana ondao'oma ma waf anama ofa' nimanimi ma ofa' ukup etifim amama si'i Anan okom napoma nemaf anama naga'anai.
50003011	Ae' a'i enda'am na'ama ma anona nemaf God nefele wapoti' hi'agif.
50003012	Ae' ina okom na'i efa' waf anama Kraisi hi'alana ape bo'awe andeande', ata' owa'. Dei' ape embalo'a waf anama la'ifiwi. Dei' main? Anan nofale nandandepe ma epe ananiwei si'iwi.
50003013	Ipe' alupipei, ae' ina okom na'i enda' waf anama ea', ata' owa'. Efa' okom atotona na'ama. Okom nase'e amamaga hiami fowa'imi maloma amamaga fowa' matagamai ea' dei' anda' opeh la'ifiwi efa' amamaga efa'am anona nemaf si'i epen nasagih mehipa nikila' nefa'am.
50003014	Ae' faso'me asagih mehip etaga ikwafa efa' agola waf bu'unai. Amama na'ama. Krais Jisas nanda' opeh bu'wami nagiambame ape la'ifiwi aloma anan. Dei' God nofale ma efe' epe la'ela'ef heven.
50003015	Ape' hiapai mahapila ukup mataga si'i epes dambesi ma waf bu'unai, ape' ukup mefe' etifima basef amama ali' anda'ami. Ama i'i ipe' anom nomonas mopeipa, anona nemaf God nomboma ukup ipe'imi wapoti'.
50003016	Ape' mope na'ama. Waf bu'unai mefa'ana ea', anama mombalo'ana la'ifipa.
50003017	Alupipei, ipe' hipei pila waf ae'anai. Ea' pendandepas andeande' epes saila waf afa'inai ma pilana.
50003018	Nimeguf hiami a'ipipa basef amama ma naumbih Kraisi. Dei' na'ama etin a'ipipam wapoti' aloma embif motah naep ae'ami. Epes hiesi saila waf aonai ea' sataga naumbih ma basef bu'wami Krais naga' lawag usi'inai tu'wanainai.
50003019	Ukup asasimi mapoma alop asasinai atona, anama si'i god asasinai. Esis sa'i esis etis agufisi sandanifela ma waf naninani aonai ambagof awomunai. Ea' ukup mapoma amamaga etapami atom. Epes isima anona nemaf higililas wambel aonai hel.
50003020	Ape' mape amam nematawa ilifapai, wambel ape'inai heven. Ea' mape mohafa Dembinai Jisas Krais anona nemaf nokwaha heven nisila'i nefa'apa motanimani.
50003021	Anona nemaf nomboma alop anama ape'inai notaga bo'ona nifififil endilisi si'i alop ananinai. Anan nonda'ama pepel ananinai atona. Pepel anama anan nonda' amamaga hiami mofe' mope owina anan atona.
50004001	Dei' ipe' alupipei ae'ipei, ae' okom nainailipa a'i itilipa ea' pape laogona ae'. Ofagema ma andanifel, andanifel ma ipe' etipa si'i agel lu'unai amamaga bu'wami anona nemaf efa'ami. Ipe' pitu la'ifipama Dembinai si'i basef ali' a'ipipami.
50004002	Ipe' nematawa bipa, Yuodia neloma Sintike, ipe' peme'. Ipe' petaga opalef etifima Dembinai.
50004003	Ea' dei' ahali' ine' aman alupinai endilisi nanda' opeh Godi andeande', a'ipinago nigiambamago nematawa awama biawa. Awau la'ela'ef wandao'oma walome wanda' opeh la'ifiwa wawalipasa basef bu'wami Godi. Ea' Klemen naloma enis epes ae'asi wanda' opeh atom Godi, esis wapoti' sanda' opeh salomafa. Agof asasimi mape nomona buk ambal namunainai agof epes sope andeande' la'ela'ef mailanai.
50004004	La'ela'ef ipe' pendanifel ma Dembinai. Ae' a'iam wapoti', ipe' pendanifamana.
50004005	Penda' waf so'umbilinai ma epes hiesi sitilipa sogawa ipe' paila waf bu'unai anama. Dei' main, Dembinai felefele' niefi'i.
50004006	Ipe' ina ukup motamea mefe' ma amamaga hiami meatagamipei, owa'. Ipe' pi'ipanam Goda amamaga amama. Penda' betena anan pinifelona pihali'ana ma amamaga ipe' ukup ma'iami.
50004007	Ipe' pape la'ifipa paloma Krais Jisas, dei' opaf awanena God nase'apanai nikila' gawa hianai epesi hi'alana nope nolomepa nili'akwa opalef moloma ukup ipe'imi andeande'.
50004008	Alupipei, dei' ae' a'i enda' basef akutaimi ma ipe'. A'i ipe' ukup mopoma anona waf na'ama. Maim amamaga endilisimi, bu'wami moloma amamaga bu'wami dende' ma epes sanifelami, moloma amamaga bu'wami hiami si'i amama, ipe' ukup mopoma amama.
50004009	Waf hianai ipe' patolona pame'ana awalipipanai, anama ipe' penda'ana la'ela'ef. Ea' God nese'apa opalef awanemi nope nolomepa.
50004010	Endilisi, fowa' ipe' ukup mapoma ae', ea' ipe' eaf a'epa ma pagiambame. Ea' dei' pati eafa pagiambame pihi'ambe ukup ipe'imi maimaila ae'. Ea' andanifela Dembinai endilisi.
50004011	Ae' ina a'iam na'ama a'i ae' amamaga a'e, owa'. Dei' main, ae' egawa na'ama. I'i maim amamaga ma'ome, hapaimi. Opaf ae'anai awanena ma amamaga amama.
50004012	Fowa' ape na'ama. Anom nimeguf ape wafiwi, amamaga a'e. Anom nimeguf ahapila amamaga hiami. Ae' egawa waf sa' gwa'aimi hiami naloma waf nolom mahasanai wapoti'. Ae' egawa waf anama biefina sahapila amamaga hiami o amamaga a'e wapoti'. Ama nimeguf hiami anama hiagoma ape opaf nape awanena ma amamaga hiami na'amaimi.
50004013	Krais nanda'e la'ifiwi nase'e pepel. Amama atom dei' la'ifiwi ma anda' amamaga hiami hi'alam.
50004014	Ea' ipe' panda' waf bu'unai palome pandao'oma ma pefa' nimanimi ae'ami.
50004015	Ea' ipe' amam nematawa Filipai, ipe' pegawa na'ama. Nemaf anama ae' asefela opeh awalipipa basef bu'wami Godi ma akwaha anona wambel nape etap hiagoma Masedonia, ina dei' enis Kristen sios sagiambame. Ina enis Kristen sandao'oma salome ma waf anama sase'asa amamaga na'a, ata' owa'. Ipe' etipa panda'am na'ama.
50004016	Ae' ali' ape Tesalonaika, ipe' pagiambame nimeguf hiami.
50004017	Ea' dei' ae' ina ahali'ipa ma amamaga gwa'aimi maim, owa'. Ae' okom na'i nambimb God nogwa waf bu'unai ipe' panda'anai pagiambame nose'epa amamaga bu'wami.
50004018	Otamba gwa'aimi amamaga maim ipe' pasi'iami hiami mikila' ae' okom na'iami. Amamaga ipe' panda'am paso' Epafroditus nofa'ami efa'am ea'. Amama si'i ofa pindalalima God pese'anami alogw ma'ami. Ea' ipe' pase'anam God, nofa'am opaf ananinai ambo'ona.
50004019	God amamaga hiamunai nambimb nowapatiamapam amamaga amama ipe' a'ipamami ma lagel Jisas Kraisi atona.
50004020	God anan Ahalomapa ape'inai. Ea' ape' minifelona mefela agel ananinai lu'una la'ela'ef. Endilisi.
50004021	Ae' anda'mepago nemaf bu'wami ipe' hipei amam nematawa Godi pape la'ifipa paloma Krais Jisas. Amom owape maloma aho'mandifel manda'mepago nemaf bu'unai ipe'.
50004022	Ea' amam nematawa hiesi Godi sandanifel sanda' nemaf bu'unai ma ipe'. Esis isima sanda' opeh ipat Sisar gavman dembinai esis Romi, esis wapoti' sandanifel ma sanda'mepago nemaf bu'unai ipe'.
50004023	Ae' a'i okom Dembinai Jisas Kraisi nainaila ape'i na'a nope nolomago ipe' la'ela'ef.
51001001	Ae' Pol, okom Godi atona nandandepe aposel anda' maol Krais Jisasi. Ae' aloma owalome ae'anai Timoti wape na'ae.
51001002	Ea' anda'mepago basef amama mafe'mago ipe' amam nematawa Godi pape wambel Kolosi, ipe' alupipei pape la'ifipa paloma Jisas Krais. Afa' biafa wa'i God ahalomapa ape'inai nigiambamepa na'a nonda'epa pataga la'ifipa ea' nonda' opalef ipe'imi mope awanem.
51001003	Maina nemaf afa' wanda' betena ipe', la'ela'ef afa' wanifela God anan Dembinai ape'inai Jisas Krais Ahalomana. Afa' wanifelona ma pembale'efa Krais andeande'.
51001004	Dei' main, afa' wame' basef ma ipe' na'ama. Ipe' pembale'efa Krais Jisas ea' ukup ipe'imi maimaila amam nematawa Godi hiesi.
51001005	Fowa' basef bu'wami Godi amama endilisimi matagamepa pame'ama amamaga bu'wami ipe'imi God nandandombam dei' ma'oh heven ipe' pape pehafami. Amamaga amama bu'wami ofagema ma bale'ef ipe'inai naloma waf anama ipe' panda'anai ukup maimaila epes hiesi.
51001006	Ama ganima etap hiagoma basef bu'wami amama mawalapai waf bu'unai ma epes hiesi mataga lu'um la'ela'ef mikila' fowa'. Basef amama manda'am na'ama etin si'i fowa' damba damba mali' matagama ipe' pame'am pailam. Nemaf anama ipe' pali' pegawa endilisi okom Godi nagiambamepa na'a, basef amama mawalapai waf bu'unai nataga lu'una ma ipe'.
51001007	Ipe' peme' basef amama bu'wami Epafras nawalipipami ea' pegawam. Anan epen bu'unai afa' ukup maimailana nanda' maola Krais nalomafa wandao'oma wanda' maol atotona. Anan naho'ofafa nagiambama ipe' ea' numafi maol Kraisi andeande'.
51001008	Anan na'ipafa basef amama ma Ambal Bu'unai Godi nanda'epa ukup maimaila amam nematawa Godi hiesi.
51001009	Epafras na'ipafa Ambal Bu'unai Godi nanda' maol anama bu'unai ma opalef ipe'imi. Ea' afa' biafa wapoti' wame' basef amama. Nemaf nali'i wame'am, anama atona wasafela beten wanda'ana ma ipe' wafi'i wataga dei'. Afa' ina wakwahepa, owa'. Wanda' betena God nigiambamepa nenda'epa pepe si'ipa ma gawa ananinai endilisi. Gawa anama Ambal Bu'unai ananinai nasi'ipanai.
51001010	Wanda'am na'ama ma nambimb ipe' petaga la'ifipama fe' pe ipe'inai netaga bo'ona endilisi dende'ma waf Dembinai. Wanda'mepa betena Anan niti waf ipe' panda'anai nenda' okom ananinai bo'ona ipe' nondanifamepa. Ama penda' maol naninani hianai bu'unai hi'ilana pegewana andeande' pikila' fowa' pali' pagawana.
51001011	Afa' wanda'mepa beten wapoti' na'ama. Wa'i God nonda'epa petaga la'ifipama pepel Ananinai bu'unai nafifili endilisi. Ama ipe' nambimb pitu la'ifipama pefa' maim nimanimi meatagamipei ma pendanifel ea' opalef ipe'imi ina mohafel endilisi, owa'. Mope so'umbel.
51001012	Ea' onda' betena ipe' ma pinifela Ahalomapa. Anan nanda'epa pataga la'ifipa ma pefa' amamaga amama bu'wami Anan nandondombama ipe'. Amama anona nemaf pefa'am peloma esis amam nematawa Ananisi hiesi wambel Ananinai howalagoma.
51001013	Anan natagahepa ma pepel aonai nape owamb ea' nahaponapa mafe' mawis nomona maol Nogalomanai nope Dembinai numafiapa. Nogalomana anama Anan okom na'iana endilisi.
51001014	Nogalomana ananinai atona natagahepa ma pepel anama ma dei' makwaha waf aonai ape' manda'anai mape wafifipa.
51001015	Krais anan na'ama etin endilisi si'i God anama ape' owa' meatolonai. Anan nali'i endilisi ma amamaga hiami God nanda'ami mape ilif etapi hi'alam maloma amamaga ambagof mapaimi maloma epes hiesi wapoti'.
51001016	God nanda' amamaga amama hiami mape ilif etapi mataga mape lagel nogalomanai atona. Anan atona nanda' amam la'ifimi hiami mape mali'i mape la'afena etap naloma otaga maloma agufumi dembemi maloma amam dembemi ensel maloma amam dembemi la'ifimi mumafi ambagof. Anan nanda' amamaga amama maloma epes hiesi dei' ape' matolomi maloma amamaga amama ape' owa' meatolom naepi. God nanda' amamaga hiami mataga mape ma lagel Nogalomanai atona. Ea' amamaga amama maloma epes hiesi ananimi atom.
51001017	Anan nape nali'ma amamaga amama hiami ea' amamaga amama mataga pepel Ananinai atona nahapilam la'ifina mape la'ela'ef.
51001018	Anan Dembinai nape nali'ma esis sios amam nematawa Godi si'i alop si'ina Ananinai. Anan atona ofagonama sios sape namis la'ela'ef. Anan nali' damba damba nohafel hi'agif. Ea' dei' Anan atona nape nali'ma amamaga amama hiami numafiam.
51001019	Dei' main, okom Godi na'i waf naloma gawa naloma pepel Ananinai hi'alana nape nogalomana atona. Dei' nase'ana amama hi'alama Anan mapomana la'ela'ef.
51001020	God nanda' amamaga amama hiami mape ilif etapi maloma epes hiesi wapoti' sataga bo'wes sapoma anan. God nanda'am na'ama ma esimbel Kraisi atom malo nemaf anama naga' lawag usi'inai tu'wanainai.
51001021	Fowa' ipe' wapoti' ata' pape laogona God pewa' alafugahana. Ukup ipe'imi ata' pefalona naumbih ma panda' waf aonai.
51001022	Ea' Krais nataga epen endilisinai sahana naga', amama atom God nanda'epa pataga alupipei opaf atotona palomana ma ga' Nogalomanai atona. Nanda'am na'ama ma nofa'epa pifi'mai anan pepe bo'wepa andeande', ofagema a'epa ma naep Ananimi.
51001023	Ea' ipe' pembale'efa basef bu'wami Godi la'ifipa la'ela'ef ma pitu la'ifipa endilisi si'i olaf nali'i nanda' ipat la'ifina. Na'ama ukup mose'epama pegawa endilisi anona nemaf pefa' amamaga amama bu'wami basef bu'wami Ananimi ma'iami. Basef amama pame'am ea' sawalipasama epes hiesi sape etap hiagoma. Basef amama ae' Pol ataga aman anda' maola awalipasami.
51001024	Dei' ae' andanifel ma efa' nimanimi agiambama ipe' Kristen amam nematawa sios Kraisi, ipe' si'i alop si'ina Ananinai. Anom nimanimi afa' wanda' maol Kraisi ofa'ami, amama ata' mape la'ela'ef. Dei' a'i embefa amama efa'am alop ae'anai anda' maol Kraisi. Ae' a'i ewapanimana nimanimi amama ma anda' maol Krais.
51001025	Ae' ataga aman anda' maol agiambama sios amam nematawa Godi na'ama. God nandandepe dei' ataga aman anda' maol a'ipipa basef hiami ananimi hi'alam.
51001026	Fowa' nimeguf hiami basef amama mape mandambaho'ma ukup epes amam nematawa hiesi. Ea' dei' mataga mandawalap alihima ukup esis amam nematawa Godi.
51001027	Okom Ananinai nape na'ama. Anan na'i nihi'ambapa basef amama bu'wami endilisi agel lu'unai, mandawalap magiambama esis amam nematawa hiesi. Basef amama na'ama. Krais nape opalef ipe'imi nomona dei' pape pehafa anona nemaf pefa' nafifili Ananinai pelomana.
51001028	Ea' afa' wawalapa basef Kraisi wawalipa epes hiesi ma gawa hianai naninani bu'unai. Afa' wa'i wihi'amba epes hiesi atona etin sefe'ma Kraisa sope epes Ananisi endilisi sope la'ifisa Anan.
51001029	Ea' dei' maol ae'anai anda'ana lu'unai endilisi ma pepel hianai Kraisi nanda' maol la'ifinai la'ela'ef nomon opaf ae'anai.
51002001	Ae' a'i ipe' pegawa na'ama. Ae' anda' maol lu'unai endilisi ma agiambama ipe' paloma esis Laodisia saloma epes isima hiesi ata' owa' siti amaga ae'anai.
51002002	Ae' anda'am na'ama ma opalef ipe'imi moloma opalef asasimi motaga la'ifim mope ukup mondao'oma etina sahin owan ipe'isi. Ama ipe' peloma esis pefa' gawa bu'unai endilisi nenda' bale'ef ipe'inai bo'ona ma pegawa basef Godi endilisimi atom. Ae' anda' maol anama ma ipe' peloma esis pegawa basef amama Godi ofagema fowa' mandambahi'i ma'i Krais atona.
51002003	Anan atona nanda' gawa bu'unai naloma okom bu'unai Godi hianai nataga nandawalap alihina. Anama fowa' nali' nape nandambaho' si'i epes sambe'am ma'oh mandambahi'i satalom otamba hiami, dei' nandawalap alihina ma lagel Krais atona.
51002004	Ae' a'ipipa basef amama. Ipe' pindumafuma andeande'. Na'ama enin epen nembaso'mepa ma basef usihimi.
51002005	Endilisi ae' dei' ina ape alomepa, ea' okom ae'anai si'i ape alomepa andanifel ma sati ipe' paitu la'ifipa ma pembale'efa Krais andeande'.
51002006	Ipe' pembale'efa Krais Jisas pa'i Anan Dembinai ipe'inai. Na'ama dei' pefa' pepel ananinai pepe la'ifipa peloma Anan.
51002007	Ipe' pitu la'ifipama Anan si'i lawag nombalef mowala etap owin la'ifina notawa ea' si'i ipat natoma ilifa olalef notawa la'ifina. Ipe' pembale'ef la'ifipa ma basef amama bu'wami pefa'ami pikila' fowa' pali' pembale'efam ea' pinifela God la'ela'ef.
51002008	Ipe' pindumafuma andeande'. Na'ama enin epen nese'epa basef wafimi o basef gawaimi epes sa'iami nembaso'mepa nomboma opalef ipe'imi ma basef amama si'i saolo' mafis matolo' esalef. Basef amama ina mataga Krais, owa. Amama bafasapa ehasapa ape'isi sa'ipapami mataga waf etapanai atona.
51002009	Ipe' pindumafuma andeande'. Dei' main, ipe' pegawa waf Godi naloma gawa naloma pepel ananinai hianai nape Krais atona la'ela'ef, fowa' gani nafi'i nataga nemaf anama nape etap anae' napomana la'ela'ef.
51002010	God nase'epa ambal namunai endilisinai napaipa pape la'ifipa paloma Jisas Krais. Anan dembinai nape nali'ma ambagof hiami maloma pepel naninani naloma ensel dembemi mape la'afena etap naloma otaga hi'alam.
51002011	Ipe' pape la'ifipa paloma Krais. Ea' pape la'ifipa paloma anan, pape si'i panda' waf anama amam Juda matopa' alop. Waf anama ina waf epes sanda'ana atop atona wafinai, owa'. Krais atona nanda'mepana natofa waf apinai ma ukup apimi.
51002012	Ipe' pefa' baptais ea' pape la'ifipa paloma Krais sawepa palomana. Ipe' pembale'efa pepel Godi nafela Krais hi'agif, amama atom dei' Anan nafelapai wapoti' paloma Krais.
51002013	Fowa' ipe' paga' ea'. Dei' main, ipe' panda' waf naninani aonai ea' ipe' owa' Judaipai pelolama mi'uli God fowa' naso' Mosesanai. Ea' dei' God nanda'epa pataga namipa paloma Krais ea' nakwahomapa waf aonai ape' manda'anai hianai.
51002014	Basef amama ma mi'uli God fowa' naso' Mosesanai mail buki ma'i nimanimi ape' mofa'ama waf ape' manda'anai naloma anom basef ahifima milam, basef amama hiami God nali'amonam si'i nandolam mail lawag usi'inai tu'wanainai nalamonam hi'alam.
51002015	Lawag anama Anan natalogofa ambagof awami maloma pepel naninani aonai naloma agufumi dembemi mape la'afena etap naloma otaga mape owina anan ea' ina la'ifim. Anan nikila'am ea' nowa'am la'ifim nafe' nali'am nafe' amam mafe' mailana ea' epes hiesi sakolasa naep satolom sa'i amam falafumi.
51002016	Na'ama dei' ipe' ina pi'i aho'ma anona aman nombaso'ma ipe' ni'ipipa anona mi'uli ma waf sa' gwa'aimi embel ma anona nemaf lu'unai sanda' lotuwanai o sanda' anom gwa'aimi ma aon dambainai notaga o nemaf sabat sapoma noma'wanai, owa'.
51002017	Amamaga amama fowa' esis sailami mondola'wifa amamaga anona nemaf migi' meatagai, amama dei' mataga ea'. Ea' amamaga endilisimi atom, amama Krais atona.
51002018	I'i emi egafis sepe sinifa na'oh nandondo'oh asasinai ma amamaga esis satolomi o sambaso'mas si'i esis so'umbelisi sape owina enis epes o senda' lotu ma amam ensel, ipe' ina pi'i aho'ma epes isima sembaso'mepa ma pefa' amamaga bu'wami ipe'imi ma'omepa ipe' ilif, owa'. Epes isimi na'amaisi safela agof asasimi lu'uma amamaga sa'oh sandondo'oh satolomi ea' ukup mapoma esis etis saila waf anama etapanai.
51002019	Esis ina sombale'efa Krais sape la'ifisa Anan nape nali' endilisima ma ape', owa'. Anan nali'i numafi gwa'aimi nataga alop si'ina ea' nanda' nigis maloma okwatogw maim mandahapima etin alop si'ina. Ea' dei' God nanda' alop anama nataga lu'una la'ifina.
51002020	Ipe' paga' ea' paloma Krais ma pakwaha waf aonai hianai wafinai etapanai. Dei' maina ipe' ata' pailana pafe' si'i ipe' epes etapipei? Dei' maina ipe' ata' pafe' owina mi'uli anama? Hapainai.
51002021	Mi'uli anama na'i na'ama na'i, “Ine' owa' nihapilan, nea'an, newa'an nepe lagof, hapainai.”
51002022	Mi'uli anama na'i amamaga embel gwa'aimi maim ape' magwa'ami. Amamaga amama ape' magwa'am ea' higilalam. Dei' main, mi'uli anama epes etis ukup mopomana sawalapana sawalipa enis.
51002023	Endilisi, mi'uli anama nataga si'i mi'uli gawa bu'unai napeinai ea' na'ipapa nafelapa na'ipapa la'ifipama monda' lotu ma amam ensel ea' na'ipapa moha alop ape'inai. Ea' mi'uli anama ina la'ifina nagiambamapa matofa waf aonai alopanai ma okom apinai, owa'etin.
51003001	God nafela ipe' ea' pape la'ifipa paloma Jisas Krais. Amama atom ipe' ukup mopoma amamaga mape otaga ilifi, anama Krais nape agilinai felefele'ma lagel daisinai Godi.
51003002	Ipe' okokoma amamaga mape ilifi la'ela'ef. Amamaga mape etapi owa', hapaimi.
51003003	Dei' main, ipe' paga' ea'. Ipe' pape la'ifipa paloma God, dei' ambal namunai ipe'inai nape nandabaho' si'i Krais dei' nape nandambaho'.
51003004	Krais ofagonama ambal namunai ape'inai anona nemaf notaga nondawalap alihiguma, ea' ipe' wapoti' petaga pefa' nafifili Ananinai pelomana.
51003005	Ipe' peha waf aonai hianai etapanai opaf apinai noga', waf anama na'ama. Waf so'a waolanai naloma waf aonai, waf anama aonai ukup mohafemanai, ukup ma'i anom amamaga enis epesi. Waf anama si'i waf saila god baso'omainai.
51003006	Epes sanda' waf anama hianai, okom wandafunai Godi anona nemaf notaga nogwana.
51003007	Fowa' ipe' etipa paila waf aonai anama hianai pape owina waf anama ukup mohafemanai.
51003008	Ea' dei' ipe' pekwaha anona waf aonai hianai na'ama. Waf migimigahinai, ukup wandafum, opalef aom ma peha enis epes, waf basef awami findiwaimi, basef awami.
51003009	Ipe' ina pembaso'ma esis sahin owan, owa'. Dei' main, ipe' pakwaha waf hianai aonai ma opaf apinai ea' pataga dambaipa. God nanda'epa pataga dambaipa ma opaf namunai.
51003010	Ea' anan nanda'epa pataga dambaipa la'ela'ef ma petaga na'ama etin si'i Anan nape, Anan nanda' opaf anama namunai ma ape' mogawana endilisi.
51003011	Ea' dei' Krais atona Dembinai nape nali'ma epes hiesi. Esis Grik saloma esis Juda saloma enis owa' Judaisi, esis anona diga, isima sape aolopi sololama waf bu'unai, agufisi, agof a'asi, waf sa'iana epes isima falafunai atona. Krais atona Dembinai nape nali'ma epes isima hiesi, nape nomona epes hiesi hi'alas.
51003012	God anan nandandepepa ea' pape amam nematawa ananipei okom nainailipa endilisi. Ea' ipe' penda' waf bu'unai na'ama. Ipe' piti epes hiesi uwahipis la'ela'ef pigiambamas penda'as andeande'. Ipe' petalogofa ipe' pepe owina enis epes, penda' waf so'umbilinai ma esis ea' pepe piti esis sonda'mepa waf naninani aonai ipe' ma tol pepe opalef awanem.
51003013	I'i enin epen ipe'ini nenda' waf aonai ma enin epen, ina negwamana waf aonai anan nanda'mananai, owa'. Nenda'an sa'ombeman nekwahomana waf aonai anan nanda'menanai. Dembinai nakwaha waf aonai ipe' panda'anai ea'. Ea' ipe' wapoti' penda'am na'ama etin.
51003014	Ipe' penda' waf anama bu'unai hianai ali' a'ipipanai pilana. Ea' penda' anona waf bu'unai wapoti'. Ipe' ukup mi'i sahin owan ipe'isi ma waf anama nakolasepa nanda'epa pataga etifipa.
51003015	Krais nase'apa opaf awanena ape' ea' opaf anama atona numafi ipe' endilisi. God nofalepa pataga alop etifina nape opalef awanem. Ipe' pinifelona la'ela'ef.
51003016	Basef Kraisi bu'wami endilisi mope opalef ipe'imi nomon. Ipe' penda'am na'ama piwalipa esis sahin owan ipe'isi pi'ipasa gawa hianai naninani. Ipe' pinifela Goda opalef ipe'imi pelomana. Ea' penda' awalef mail Buk Sami ea' penda' awalef lotuwimi ea' penda' awalef monda' ambagof ipe'imi motaga la'ifim.
51003017	Maim amamaga ipe' nambimb pi'iama basef o penda' maol, anama ipe' penda'ama agel Jisasi. Ama agel ananinai ipe' pinifela God Ahalomapa.
51003018	Ipe' nematawa, ipe' pefe' owina wauhupipa ipe'imi. Waf anama dende'ma ipe' Kristen pianda'anai.
51003019	Ipe' amam wapoti', ipe' ukup mimila wauhiamepa ipe'iwai. Ipe' ina penda' opalef awaumi aom, owa'.
51003020	Ipe' batawisas wapoti', peme' basef mamasipei andeande'ma waf naloma basef asasimi hiami. Waf anama nanda' okom Dembinai bo'ona.
51003021	Ipe' ahapas, ina penda' opalef batawisipei aom, owa'. Na'ama ukup asasimi aom.
51003022	Ipe' agof a'epa pape owina enis epes panda' maolanasi, pila basef amama hiami agufumi. Ipe' ina penda' maola naep asasimi atom, owa'. Ipe' umbamehepa ma Dembinai, dei' opalef ipe'imi mope bo'oma maol anama penda'ana andeande'.
51003023	Ea' maim amamaga ipe' panda'ami, amama penda'am la'ifipa si'i panda' maola Dembinai atona. Ipe' ina panda' maola epes etis, owa'.
51003024	Dei' main, ipe' pegawa anona nemaf Dembinai nofalo'mepa nese'epa amamaga bu'wami ipe'. Amama anan nandandepam ma'oh ma'oma ipe' epes ananipei. Ipe' pape panda' maola Krais Dembinai ape'inai.
51003025	Emi egafis sanda' waf aonai, esis anona nemaf sofa' nimanimi lu'wami mondahama waf esis sanda'anai. Dei' main, God nawaloga epes hiesi agufisi agof a'asi ma ikwaf bu'unai atona.
51004001	Ipe' agufipei ma esis agof a'asi sanda' maolanipei, ipe' penda' waf bu'unai andeande'ma esis. Ipe' pegawa Dembinai ipe'inai nape otaga ilif.
51004002	Ipe' penda' beten la'ela'ef. Beten ipe'inai, ipe' ukup bo'om pepe andeande' pinifela God.
51004003	Ipe' penda' beten pihali' Goda nagiambamafa wapoti' na'ama. Anan nusi'amafa uta afa' ma owalapa basef Ananimi. Ama awalapa basef amama Krais fowa' mape mandambahi'i. Amama atom dei' ae' ape kalabus.
51004004	Ipe' penda' betena nambimb ae' ewalapa basef amama mandambahi'i motaga alihim si'i okom Godi na'i ae' enda'am.
51004005	Esis sape ande'ma Kraisi, ipe' ukup mope andeande'ma fe' pe ki ipe'inai. Maim nimeguf eaf nogal ipe' pi'ipasa basef Kraisi, pi'ipasam.
51004006	Basef ipe'imi la'ela'ef motaga bo'oma pegwa basefa epes hiesi dende'ma amamaga maim ukup asasimi mapomami.
51004007	Tikikus anan sahalomapa ape'inai endilisi ae' okom nainailana. Anan nanda' maol Dembinai andeande', ae' alomana wandao'oma wanda'anai. Anan nambimb nefe'mago ipe' nowalapa basef ni'ipipama ae' dei' ape a'imama.
51004008	Ae' a'i esapa'ana nefe'mago ipe' ma pegawa afa' wape wa'imama ma nonda'epa petaga la'ifipa opalef ipe'imi.
51004009	Anan no'wa Onesimus mefe'mago ipe', anan owalomapa nombale'efanai afa' ukup maimailanai nanda' maol Godi andeande'. Anan nape wambota ipe'inai. Nambimb amam biam mi'ipipago amamaga hiami mataga na'ae.
51004010	Aristarkus anan nanda' kalabus nalome, anan wapoti' na'iago nemaf bu'unai ma ipe'. Ea' Mak wapoti', Barnabas taganamana nanda'mepago nemaf bu'unai ma ipe' wapoti'. I'i netagama ipe', pe'wanago si'i ae' a'ipipago.
51004011	Ea' Jisas agel wa'ana Jastus, anan wapoti' nanda'mepago nemaf bu'unai ipe'. Ama epes hiesi Juda, amam atom manda' maol malome ma wihi'amba hiesi siowis wambota Godi numafias. Amam magiambame ma maol anama.
51004012	Epafras anan nandanifel nanda'mepago nemaf bu'unai ipe'. Anan wapoti' wambota ipe'inai, nanda' maol Krais Jisasi nape owina anan. La'ela'ef nanda' beten la'ifinai ma ipe'. Anan nanda' betena God nonda' ipe' pitu la'ifipa si'i epes dembipei pegawa God andeande' ma pembale'ef la'ifipa pila okom Godi la'ela'ef.
51004013	Ae' atowe egawa Epafras, na'ama dei' awalapana a'i anan nanda' maol lu'unai endilisi ma nagiambama ipe' paloma esis amam nematawa wambel anama biefina Laodisia naloma Hierapolis.
51004014	Luk anan dokta epen ape'inai ukup maimailanai, anan naloma Demas amam manda'ago nemaf bu'unai ma ipe'.
51004015	Ipe' pese'aso danifel ma nemaf bu'unai ae'anai ma esis alupusi sape Laodisia. Ea' penda'masago nemaf bu'unai ma Nimfa kolomago esis Kristen sios sandatama etifigin ipat akwa'unai.
51004016	Ipe' pitalifa pas amama ea'pesapa'am mefe'mago esis Kristen sios sape Laodisia, ma esis wapoti' satolom sogawam. Ea' pas amama ae' asapa'am mafe'ma esis Laodisia wapoti', amama ipe' petolom pi'iam.
51004017	Ea' ipe' pi'ipago Arkipus na'ama pi'i, “Ine' nimafi maol anama nefa'ana ma Dembinai andeande' nimbefana.”
51004018	Dei' ae' Pol ahapila pen lagel ae'anai atona anda'mepago basef amama bandami atom. Dei' anda'mepago nemaf bu'unai ipe' hipei. Ipe' ukup mopoma ae' amam mowa'e sen ata' ape kalabus la'ela'ef. Ae' a'i okom lu'unai Godi nigiambamago ipe' na'a numafipago nope nolomago ipe'. Ea' ma'um.
52001001	Ae' Pol aloma Sailas naloma Timoti wape na'ae. Ea' anda' basef amama mafe'mago ipe' amam nematawa Godi pape Tesalonaika. Ipe' pape paloma God ahalomapa ape'inai naloma Dembinai Jisas Krais. Ipe' Kristen pape paloma amam ea' amamipei si'ipa. Afa' wa'i God nigiambamepago ipe' na'a nonda' opalef ipe'imi mope awanem.
52001002	Nimeguf hiami afa' wanifela God la'ela'ef ma ipe'. Ea' wa'i agof ipe'imi wanda' betena ipe'.
52001003	Afa' la'el'ef wa'ipa God ahalomapa ape'inai ma ipe' wanda' betena ipe'. Ipe' pembale'efa God panda' waf bu'unai. Fowa' ipe' paso' opalefa God naloma enis epes wapoti'. Ea' dei' panda' maol lu'unai Godi. Ipe' ukup mape la'ifipa pehafa Dembinai Jisas Krais nifi'i. Ea' afa' wanda' beten nimeguf hiami ma ipe'.
52001004	Ipe' Kristen alupipei, God okom nainailipa. Ea' afa' ogawa Anan nosahe'epa ea' Ananipei si'ipa.
52001005	Basef amama bu'wami Godi fowa' ofa'ami, amama ina mataga na'a ma ipe' si'i anom basef wafimi, owa'. Ambal Bu'unai Godi nanda' basef amama mataga la'ifim ma pepel Ananinai ea' wafi'i wa'ipipam. Ea' manda' ukup ipe'imi la'ifim pembale'efana. Waf fowa' wape walomepa wanda'anai, ipe' pegawana.
52001006	Amama atom dei' pegawam paila Dembinai. Amamaga nimanimi matagamepa, ea' pefa' basef Godi, Ambal Bu'unai Godi nafela opalef ipe'imi pandanifel.
52001007	Ea' pihi'ambasa waf bu'unai epes isima hiesi enis amam nematawa sombale'efa Kraisi sape etap anama hiagoma biefigin Masedonia naloma Akaia.
52001008	Basef Dembinai ipe' pa'ipasami mogal ma'i mafe' si'i wata nalef mehip. Ina mafe' Masedonia naloma Akaia atogon, owa'. Anama hiagoma esis same' basefa ipe' pembale'efa God. Afa' ina wa'ipa epes isima, owa'. Ipe' pali' paso' opalefa God andeande'.
52001009	Dei' esis etis sa'i basefa ipe' pandanifel pa'i nemaf bu'unai ma afa' ea' pame' basef afa'imi fowa' afa' wanofa wafe'mago ipe'. Esis sa'i ipe' pakwaha amamaga amama ambagof awami fowa' ipe' panda' lotumami. Ea' pamboma opalef pafe'ma God. Ea' dei' panda' maola God endilisinai, owa' neaga'i, nape la'ela'ef.
52001010	Ea' esis sa'i ipe' pape pehafa Nogalomana Ananinai anona nemaf nekwaha heven notanima nifi'i. Anan Jisas, fowa' naga' ea' God nafelona wapoti'. Anona nemaf owagama God okom wandafunai ma emi egafis sanda' waf aonai. Ea' dei' Jisas nagalo'mapa ma okom anama wandafunai.
52002001	Alupipei, ipe' pegawa fowa' afa' wafe'mago ipe', maol anama afa' wanda'anai ina nalo, owa'.
52002002	Fowa' wali' wafe' wambel anama Filipai ea' sanda'afa aofa alop afa'inai, wame' nimanimi endilisi. Ipe' pegawa. Ea' God afa'inai nanda' opalef afa'imi la'ifim. Ea' afa' ina umbamahafa wandafa'ma esis naumbih, owa'. Afa' la'ififa wafo'o wawalapa basef bu'wami Godi ma ipe'.
52002003	Basef ofagema wa'ipipami ina wa'i onda' waf aonai ma ipe', owa'. Afa' ina waila basef amama falafumi baso'maimi wa'ipipam, owa'.
52002004	God atona nagwambafa natolofa wape andeande' ea' nase'afa maol afa' ma wawalapa basef bu'wami Ananimi. Ea' amama atom dei' wawalapam. Afa' ina wanda' maola epes sinifela maol afa' wanda'anai, owa'. Wanda' maola God atona nondanifela maol Ananinai, Anan atona nawaloga afa' nogawafa.
52002005	Ipe' pegawa basef wa'ipipami afa' ina wakikipipa, owa'. God natolofa nogawafa ea' afa' ina wanda' maol wambaho' basefa waf kowalasanai, owa'.
52002006	Afa' ina wanda' maola epes sefela agof afa'imi, o enis epes o ipe' wapoti' pinifelafa, owa'.
52002007	Afa' wape aposel Kraisi endilisi. Anan nasapa'afa ma onda' maol Ananinai. Ea' dei' wi'i a'e, wi'ipipa mehipa pese'afa anom amamaga gwa'aimi maim. Ea' owa'. Nogota nanima wape walomepa afa' wanda' waf so'umbilanai endilisi ma ipe', si'i ano'w nemata'w kumafi awasi akwa'usi andeande'.
52002008	Afa' ukup maimailipa endilisi. Ea' wase'epa basef bu'wami Godi. Ina wa'ipipa basef atom, owa' wase'epa opalef endilisi ma ipe'. Ea' wandandombam ma oga' wigiamabamepa.
52002009	Endilisi ipe' alupipei pegawa amama, afa' wanda' maol mehipa wawalapa basef bu'wami Godi ma ipe'. Ea' wanda' maol wapoti' umafi alop afa'inai ma gwa'aimi maim. Wanda' maol owamb alipa ina opoma ipe' etipa ma ofa' gwa'aimi maima ipe', owa'.
52002010	Ipe' patolom pegawam ea' God wapoti' natolom nogawam ea' waf wanda'ana ipe' pembale'efa Krais. Waf anama afa'inai bu'unai, ina aona, owa'.
52002011	Ipe' pegawa waf anama si'i ahalomas numafi awasi ananisi, ea' na'ama etin si'i afa' wanda'mepam ipe' atona etin. Afa' wafela ukup ipe'imi, wawalapa waf bu'unai so'umbilinai.
52002012	Wa'ipipam na'ama ma ipe' penda' waf nefe' andeande'ma God nitilipa ninifelipa. Ea' nofalepa pafi'i piwis pelomana wambel Ananinai howalogoma.
52002013	Fowa' ipe' pefa' basef Godi malogof afa'imi, pembale'efam. Basef amama ina pefa'am si'i basef epesi atom, owa'. Pefa' basef amama endilisimi Godi. Ea' basef amama magiambama opalef ipe'imi, dei' paila waf bu'unai. Ea' afa' wanifela God la'ela'efa ipe' pefa' basef Ananimi pembale'efana andeande'.
52002014	Ipe' Kristen alupipei, pefa' nimanimi na'ama etin si'i esis sombale'efa basef Godi sape etap hiagoma Judiai. Esis sombale'efa Jisas Krais, ea' sataga amam nematawa Godi. Amama atom dei' esis Juda sase'as nimanimi enisa alop asasinai na'ama etin si'i ipe' wambel atotona sase'epa nimanimi.
52002015	Esis Juda saha Dembinai Jisas naloma amam profet maga' ea' sanda' wandaf sali'amonafa. Sosambala waf God okom na'ianai sahambombaga epes hiesi.
52002016	Ea' sasopama eafa afa' i'ipasa basef Godi esis sololama Anani ma nofa'as sotanimani sope andeande'. Esis Juda sanda'as na'ama dei' sowatani waf aonai asasinai la'ela'ef nataga lu'una endilisi. Fowa' God natilis na'a ea' dei' okom wandafunai Ananinai nafi'i natagamas nemaf akutainai nonda'as awes higilalas.
52002017	Ipe' Kristen alupipei, esis Juda sali'amonafa nogota bandana ma wape si'i awasi mamasas a'asi. Endilisi afa' ina wati amagahipama, ea' ukup afa'imi mape malomepa. Amama atom dei' wanda' maol la'ififa endilisi ma uti anona eafa ofo'o uti amagahipama. Afa' ukup maimailipa endilisi ma utilipa.
52002018	Ea' dei' wa'i ofe'mago ipe'. Ae' Pol anda'am nimeguf hiami a'i efo'o, ea' Satan nahopamafa eaf.
52002019	-
52002020	Owagama Dembinai ape'inai nifi'i wapoti', ape' mitu naep Ananimi. Nemaf anama afa' ukup bo'om mopoma main? Ea' ondanifela amamaga maim bu'wami? Owa'etin. Nemaf anama afa' ondanifelama ipe' etipa. Nemaf anama ape' hiapai mefe' mope molomana.
52003001	-
52003002	Afa' dei' ina wame' anom basefa ipe' pape pa'imama, ata' owa'etin. Dei' wandaiwa'ma ata' ope nogota laona na'ae. Ea' wa'i afa' atofa biafa ope na'ae wambel lu'unai Atens, ea' wasapa' owalomafa afa'inai Timoti wanda' maol etin Godi nofo'o ma ni'ipasa basef bu'wami Kraisi. Wasapa'ana nafo'o nanda' ipe' la'ifipa nigiambamepa ma pembale'efa Dembinai la'ifipa.
52003003	Na'ama atuwasi enipa pendafa'ma amamaga amama nimanimi lu'wami, ea' pewa alafugaha God. Ipe' pegawa God atona nandandepapa ma mofa' amamaga amama nimanimi.
52003004	Fowa' afa' wape walomepa, wa'ipipa wa'i, “Owagama afa' ofa' nimanimi.” Ea' amama dei' matagamafa si'i fowa' wa'ipipa pegawam.
52003005	Ae' ina ata' epe ehafa ipe' wapoti', owa'. A'i efo'o. Ea' asapa'a anona aman nafo'o nogawa bale'ef ipe'inai ma nigiambamepa. Na'ama aman anama aonai Satan nakikipipa ma panda' waf aonai, ea' maol afa' wanda'anai nalo na'a.
52003006	Timoti nakwahepa dei' atef nafi'mai afa', nawalapa basef bu'wami ma afa'. Na'ipafa ma ipe' pembale'efa Kraisa ukup maimaila enis epes. Ea' na'i ipe' pa'i petolofa, afa' wapoti' wa'i utilipa.
52003007	Ipe' Kristen alupipei afa'ipei, afa' wame' basef amama ogawa ipe' pembale'ef pape. Ea' wandanifela ipe', wame' ipe' pembale'efana pape. Amama atom manda' afa' wataga la'ififa ma nimanimi hiami ofa'ami.
52003008	I'i ipe' pepe la'ifipama Dembinai, afa' wapoti' ope ondanifela ambal namunai endilisi.
52003009	Ea' afa' wandanifel endilisi ma naep God afa'inai. Ipe' pembale'efana la'ifipa. Ea' dei' afa' wanifela God.
52003010	Dendel owamb alip afa' wanda' betena ipe' mehipa wa'i uti amagahipama ogawa ipe' pembale'efana la'ifipa o owa'? Afa' wa'i ofo'o ma wigiambamepa peso' opalef ipe'imi ma God pape andeande'. Pol nanda' betena Goda nigiambamana nefe'mago esis
52003011	Afa' wanda' beten wahali' ahalomafa afa'inai God naloma Dembinai Jisasa monda' eaf nogal migiambamafa ofe'mago ipe'.
52003012	Afa' wa'i Dembinai nigiambamepa na'ama. Waf anama ipe' ukup maimaila ipe' hipei pandagigiambanama etin ea' ukup maimaila epes hiesi wapoti', waf anama notaga lu'una nikila' waf anama fowa' panda'anai. Penda'am na'ama si'i waf afa' dei' wanda'anai ukup maimaila ipe' endilisi nataga lu'una nikila' waf anama fowa' wanda'anai.
52003013	Wa'i ipe' penda' waf anama ma God nonda'epa petaga la'ifipa opalef ipe'imi. Ama anona nemaf Dembinai ape'inai netambel nifi'i nulumai esis hiesi sambale'efanai sape andeande' ma ipe' pepe bo'wepa andeande' basef a'epa ma naep Godi ahalomapa ape'inai.
52004001	Alupipei, fowa' afa' wa'ipipa wihi'ambepa waf ipe' pepe pefe' andeande' ma pilana, si'i God okom na'iami. Fowa' pailana dei' wapoti' pilana la'ela'ef. Ea' afa' wahali'ipa wafela ukup ipe'imi ma agel Dembinai Jisasa pilana penda'ana nefe' etin notaga lu'una.
52004002	Ipe' pegawa basef amama wawalapama ipe' ma agel Dembinai ape'inai Jisas.
52004003	Okom Godi nape na'ama. Ipe' amam nematawa pepe bo'wepa andeande' ananipei etipa ma pindihi'ama waf anama so'a waolanai.
52004004	Ipe' amam hipei, maina nemaf pa'i peso' nematawa pila waf God na'ianai pese'ama pepe andeande'. Ukup mopaipa pimafi alop ipe'inai andeande' ma waf aonai so'a waolanai a'epa.
52004005	Waf anama na'ama. Opalef ipe'imi ina usihima waf aonai sanda' so'a waolanai, si'i isima sololama God sanda'anai, owa'. Hapainai.
52004006	Ea' ipe' amam ina penda' waf aonai ma esis sahin owan ipe'isi pefa' nematawa anom amami, owa'. Dembinai okom wandafunai napoma epes isima sanda' waf anama ma na'i nogwamasa waf anama aonai esis sanda'anai. Fowa' afa' wawalapa amama alihim wa'ipipam mehip.
52004007	Dembinai God ina nofalapa ma monda' waf anama aonai, owa'. Anan nofalapa ma mila waf bu'unai andeande'.
52004008	Basef Godi ma'i ape' ina monda' waf so'a waolanai, owa'etin. Ea' emi egafis sowa' alafugaha basef amama, ina sowa' alafugaha epes etis, owa'. Sowa' alafugaha God wapoti'. God atona nase'epa Ambal Bu'unai Ananinai.
52004009	Dei' afa' ina ata' onda' anom basefa ipe' ma waf anama ipe' ukup mimila esis hiesi sahin owan, owa'. God nawalipa ipe' hipei andeande' ma waf anama.
52004010	Ipe' ukup maimaila esis sahin owan anama etap hiagoma Masedonia. Ipe' alupipei, afa' wa'ipipa na'ama wa'i, ipe' ukup mimila esis sahin owan isima penda' waf anama netaga nefe' lu'una.
52004011	Ipe' ukup matamea mefe la'ifipa pepe so'umbel pimafi amamaga ipe'imi andeande'. Penda' maol lagof ipe'imi si'i fowa' wa'ipipa.
52004012	Penda'am na'ama ma pefe' andeande' naep esis isima owa' ata' somboma opalef sotaga Kristen. Ea' penda'am na'ama ma ina kwahupa anom amamaga, owa'.
52004013	Ipe' sahin owan, afa' wa'i ipe' pegawa andeande'ma amam nematawa isima saga'i. Na'ama opalef ipe'imi ukup mimilas pelomas si'i isima sololama God sanda'am. Esis owa' sogawa ma sope sohafa nemaf anama saga'i sotanima sohafel wapoti' hi'agilif.
52004014	Ape' mombale'efa Jisas, anan naga' sawana ea' notanima nohafel. Amama atom dei' mogawa mombale'efa Goda anona nemaf nofa'ai esis Kristen isima sombale'efana endilisi ma saga'i sohafel wapoti' sifi'i sulumai Jisas.
52004015	Afa' wawalapa basef Dembinai atoma ipe' na'ama. Anona nemaf Dembinai notanima nifi'i, ape' amam nematawa ata' mape etapi ambagof ata' mapaipai, ape' ina muli' ma esis saga'i, owa'.
52004016	Dembinai nifi'i ni'i mehip endilisi ea' ensel Dembinai noga ni'i basef la'ifimi mehip, nufapula alof lu'unai Godi nonda'am nogal mehip. Nogota anama Dembinai nokwaha heven nisila'i. Ea' sombale'efa Kraisi fowa' sali' saga'i, atuwasi sili' sohafel.
52004017	Ea' nemaf anama atona Dembinai nofa'apa amam nematawa ambagof mapaipai molata otaga ilif moloma amam nematawa isima miti Dembinai. Ea' ape' hiapai mope molomana la'ela'ef hihif.
52004018	Ea' dei' monda'epa motaga la'ifipa ma opalef ape'imi ma basef amama.
52005001	Ipe' amam nematawa afa'ipei alupipei, afa' ina onda' anom basef laumi ma wi'ipipa nemaf anama amamaga amama motaga, owa'.
52005002	Ipe' pegawa nemaf anama Dembinai niefi'ianai. Anan nifi'i si'i epen nanda' wali nafi'i owamba pa'oh pelolamana.
52005003	Anona nemaf enis amam nematawa si'iam si'i, “Ea' dei' nemaf bu'unai ma mope andeande'.” Esis si'iam na'ama, nogota anama atona amamaga mohambomba alop asasinai motagamas mehip, si'i nemata'w kwame' akep paha'w kola awani. Ea' esis ina sindihi'ama amamaga amama, owa'etin.
52005004	Ipe' alupipei, ina ata' pape owamb si'i isima sololama Dembinai, owa'. Ipe' ina gegelalasipa ma nemaf anama notaga si'i gegelalasipa ma aman nanda' wali nafi'i, owa'.
52005005	Ipe' epes hipei pape alip. Ina si'i epes sape owamb, owa'.
52005006	Na'ama ipe' ina penda'am si'i isima enis ukup mase'as sa'oh solola, owa'. Andeande'ma ape' ukup mope naep motawa motologon.
52005007	Ape' mogawa esis isima sa'ihi esis sa'oh owamb atona. Ea' isima sa' embela sahaga sagaoli sanda'am owamb atom.
52005008	Ape' mape si'i epes sape alipi, ukup mapaepa mumafi alop andeande'. Ape' mofa' waf anama mombale'efana la'ifipa ma moso' opalef enis, si'i sanda' wandafi sofa' walitah sanda' wandafa mahagasa wambawa. Ape' mogawa basef amama anona nemaf God nofa'apa motanimani. Ukup mopoma basef amama si'i mowalo' anona hat la'ifinai nili'akwa balagah.
52005009	Dembinai God ina nosahe'apa ma mofa' okom wandafunai ananinai nefa'apa, owa'etin. Anan nosahe'apa ma Jisas Krais Dembinai ape'inai nofa'apa motanimani.
52005010	Fowa' anan naga' ma nagiambamapa. I'i nemaf anama anan notanimani mope ambagof mopaepa o moga', mofe' mope namepa molomana.
52005011	Dei' ipe' hipei penda opalef ipe'imi motaga la'ifima pendagigiambanama etin si'i dei' pape panda'am.
52005012	Ipe' Kristen alupipei afa'ipei, afa' wa'ipipa na'ama, wa'i amam agufumi mumafi esis Kristen, anom manda' maol lu'unai malomepa magiambamepa. Ipe' pefe' owina amam. Dembinai nanda'am mape agufumi ipe'imi ma mogawa monda' ukup ipe'imi mope andeande'.
52005013	Ipe' ukup mopoma maol amam manda'anai, ea' ukup mimilam bo'om mopomam endilisi. Ea' ukup etifim etin mimilas sahin owan.
52005014	Ipe' Kristen alupipei afa'ipei, afa' wa'ipipago mehip wafela ukup ipe'imi ma pigiambamago isima ala'uta nasi la'ifipa pi'ipasa sokwahago waf ala'uta nasanai. Ea' enis ambagof mondolele'asi ma owa' si'i anom basefi, ipe' penda'as sotaga la'ifis sie'i basef. Ea' penda' esis enis owa' seambale'efana la'ifisi sotaga la'ifis. Penda' waf so'umbilinai ma esis hiesi.
52005015	Na'ama ipe' pegwamasa waf aonai enis epes sanda'mepana ipe'i, owa'. La'ela'ef pitu la'ifipa ma waf bu'unai atona la'ela'ef. Ea' penda'masana isima enis hiesi wapoti'.
52005016	Ipe' pendanifel la'ela'ef.
52005017	Penda' beten pihali' God la'ela'ef owamb alip.
52005018	Ipe' pinifelona amamaga hiami. Ipe' pape la'ifipa paloma Krais Jisasi, God na'i ipe' penda' waf bu'unai pinifelona ma amamaga hiami.
52005019	Ipe' ina pehefa nif amama ma maol Ambal Bu'unai Godi nanda'ami, owa'.
52005020	Ipe' ina pewa' alafugaha basef Godi Ambal Bu'unai nafelas sa'ipipami, owa'.
52005021	Pewaloga basef hiami, ma pembale'a basef bu'wami atom la'ifipa.
52005022	Ea' pindihi'ama amamaga awami mamumami hiami.
52005023	God anan ofagonama ukup awanem. Ae' a'i anan atona nonda'epa pepe bo'wepa andeande' ananipei etipa. A'i anan numafi ambagof moloma alop ukup ipe'imi andeande'ma waf aonai a'epa, pepe andeande' ma nemaf anama Dembinai ape'inai Jisas Krais niefi'ianai.
52005024	God nofala ipe', anan bo'ona endilisi. Basef maloma maol main na'iam ea' ma nonda'anai, anan nonda'am andeande'.
52005025	Ipe' Kristen alupipei, penda' betena God nigiambamafa.
52005026	Ipe' pendase'ama lagof penda'ama nemaf bu'unai peloma esis Kristen alupusi hiesi.
52005027	Ae' a'ipipa mehipa agel Dembinai, ipe' pi'i basef mail pas amama ma esis Kristen alupusi hiesi.
52005028	Afa' wa'iam na'ama wa'i, Jisas Krais nigiambamepa na'a nonda'epa pepe la'ifipa. Ea' ma'um.
53001001	Ae' Pol aloma Sailas naloma Timoti wape na'ae. Ea' anda' basef amama mafe'mago ipe' Kristen pape wambel Tesalonaika. Ipe' pape paloma God ahalomapa ape'inai naloma Dembinai Jisas Krais. Ipe' Kristen pape palomam ea' amamipei si'ipa.
53001002	Ae' a'i ahalomapa God noloma Dembinai Jisas Krais migiambamepa na'a monda'epa petaga la'ifipa ea' mope molomepago mese'epa opalef awanem.
53001003	Ipe' Kristen alupipei afa'ipei, afa' wa'i andeande'ma dendel wanifela Goda ipe'. Waf anama bo'ona. Dei' main, bale'ef ipe'inai nataga la'ifina endilisi ea' ipe' hipei atona etin ukup maimailipa atona etin. Ea' waf anama nataga nafe' lu'una endilisi ma ipe'
53001004	Waf anama atona dei' afa' wafela agof ipe'imi la'afena amam nematawa Kristen. Wa'iam na'ama wa'i esis Tesalonaika sofa' nimanimi hiami ea' sombale'efa Jisas saitu la'ifis.
53001005	Waf anama ipe'inai bu'unai, God nihi'ambafa na'ama. Anan nowaloga ape' ma waf ananinai bu'unai atona. Nonda'am na'ama ma ni'i ipe' bu'upei ma piowis wambel Ananinai. Dei' ipe' pefa' nimanimi hiami. God nambimb nonda'epa bo'wepa ma pepe wambel Ananinai
53001006	Anona nemaf God nonda' waf bu'unai na'ama. Nogwamasa nimanimi esis sanda'mepam ipe'i
53001007	Anan na'i notagaha nimanimi amama dei' ipe' pefa'ami ea' notagaha nimanimi afa'imi nonda'apa mopoma noma'w andeande'. Nonda'am nemaf anama Dembinai Jisas nokwaha heven notaga alihina nolomai nif lu'wami moloma ensel amama la'ifimi
53001008	Nemaf anama God nohambombaga esis isima sololama Anani soloma isima owa' sila basef bu'wami Dembinai ape'inai Jisas
53001009	Epes isima nemaf anama sofa' nimanimi awami na'ama. God nohambombagas la'ela'ef. Ea' sope laogona naep Dembinai, howalagon moloma pepel ananinai
53001010	Nemaf anama Dembinai notanimani nifi'i ma amam nematawa bu'wasi ananisi sefela agel ananinai noloma howalagon ananimi, ea' amam nematawa sombale'efana sondanifela anan sefela agel ananinai. Nemaf anama ipe' wapoti' penda'am na'ama etin. Dei' main, afa' wawalapa basef Godi la'afena ipe' ea' pembale'efa basef amama endilisi.
53001011	Afa' ukup ma'i amama ea' la'ela'ef wanda' betena God ape'inai ma nigiambamepa. Afa' ogawa God nofalepa ea' wanda' betena anan nonda'epa petaga la'ifipa endilisi si'i anan nofalepa penda'am. Afa' wanda' betena God nonda'epa pataga la'ifipa ma penda' waf anama bu'unai hianai pa'i pienda'anai, ea' pembale'efa Krais pembefa maol ipe' panda'anai
53001012	Afa' wanda' betena ipe' ma pefela agel Dembinai ape'inai Jisasi ma nonda'am na'ama etin nefela agof ipe'imi. Amama motagama God ape'inai naloma Dembinai Jisas Krais migiambamepa na'a monda'epa pataga la'ifipa.
53002001	Ipe' Kristen alupipei, afa' wa'i wi'i basefa Dembinai ape'inai Jisas Krais anona nemaf notanima nifi'i wapoti' ma ape' mondakolas molomana. Dei' wahali'ipa na'ama
53002002	Enis epes sa'ipipa sa'i nemaf Dembinai anona nemaf niefi'ianai nataga ea'. Ae' ine' egawa. Basef amama Ambal Bu'unai Godi na'ipanam enin epen na'ipi pas o enin epen na'iam okom ananinai atona o esis sa'i afa' wanda' basef amama wasapa'am mafo'o wa'ipasa basef amama? I'i peme'asa basef amama, ipe' ina pehafel gegelalasipa kwapete' mehip ea' ukup ipe'imi aom, owa'
53002003	Ipe' ina peme' enin epen nembaso'mepa ma anom basefa Dembinai notanimani, owa'. Nemaf dembinai niefi'ianai, ina nataga, owa'etin. Epes hiesi ata' sali' sosombala basefi sose'ana alafugah God ea' aman aonai nosambala mi'uli Godi notaga nondawalap. Aman anama owagama nefe' wambel aonai hel nif fandumi ma'oma
53002004	Anan noham amamaga amama hiami epes sanda' lotumami sailam si'i Godi ea' nowa' alafuga ma amamaga amama. Ea' nefela agel ananinai atona lu'una, nonda' amamaga amama hiami mofe' owina anan. Ea' nuwis nupe ipat lu'unai Godi nowalapa basef na'ama na'i, “Ae' atowe Dembiwei God.”
53002005	Fowa' ae' ape alomepa a'ipipa basefa amamaga amama. Ipe' ukup mase'epama a'amon?
53002006	Ipe' dei' pegawa amamaga amama mahefa eafa aman anama aonai ma notaga nondawalap alihiguma nemaf anama God nandandepananai
53002007	Ipe' pegawa dei' pepel anama nosambala mi'uli Godi ata' nanda' opeh nandambaho' nape. Anama ata' napoma mondahama nogota anama aman anama nili'akwa eaf ananinai nofe'
53002008	Nemaf anama aman anama aonai nosambala mi'uli Godi notaga nondawalap. Ea' nemaf Dembinai Jisas niefi'ianai nohana naga'ma malogel ambip ananimi atom moloma mafifili lu'wami ananimi
53002009	Aman anama aonai nosambala mi'uli Godi notaga nondawalap alihiguma ma pepel Satani atona. Ea' waf baso'mainai Satani nonda' anan la'ifinai nonda' ikwaf naninani si'i God nanda'anai
53002010	Anan nanda' waf hianai baso'omunai ma waf aonai. Ea' nombaso'ma esis saila eaf sefe' higililasanai. I'i epes isima si'i aho'ma basef endilisimi, God nofa'as sotanimani sope andeande'. Owa', sandaiwa'
53002011	Ea' God nosapa'i amamaga amama mombaso'ma esisi ea' seme' basef amama kwamaimi baso'ami asasimi sembale'efam
53002012	Esis amam nematawa hiesi ina ata' sombale'efa basef endilisimi, owa'etin. Sondanifela sonda' waf aonai atona. Amama atom anona nemaf sofa' amamaga awami atom basef kot Dembinai God nonda'anai.
53002013	Fowa' gani dambadamba God nosahe'epa ma nofa'epa petanimani pambale'efa basef endilisimi. Ama pepel Ambal Bu'unai Ananinai nanda'epa bo'wepa. Ea' la'ela'ef wanifela Goda ipe'. Kristen alupipei, okom Dembinai nainailipa
53002014	Nemaf anama afa' wa'ipipa basef bu'wami Godi ma anan nofalepa nose'epa nafifili Dembinai ape'inai Jisas Kraisi. Ma God nefela agola Dembinai ape'inai Jisas Krais noloma agof ipe'imi wapoti'
53002015	Ea' dei' ipe' Kristen alupipei pitu la'ifipa ma basef hiami Godi wa'ipipam malogof o wanda'mepago okwatih, amama ipe' pendanifel
53002016	Afa' wa'i Dembinai ape'inai Jisas Krais naloma God Ahalomapa ape'inai ukup amamumi maimailapa magiambamapa manda'apa mataga la'ifipa. Amam manda'apa na'ama la'ela'ef. Ea' magiambamapa mape mohafa God nonda'apa mope andeande'
53002017	Ea' dei' afa' wa'i amam biam monda'epa petaga la'ifipa migiambamepa penda' waf bu'unai hianai ma pi'ipasa basef bu'wami hiami.
53003001	Ipe' Kristen alupipei, afa' wa'i ata' wi'ipipago anom basef wapoti'. Ipe' penda' betena Goda nigiambamafa ma basef Dembinai mefe' mehip anama hiagoma mofa' agel lu'unai si'i fowa' manda'am la'afena ipe'
53003002	Ipe' penda' betena afa' ma God notagahofa ma lagofa epes isima sanda' waf aonai. Ipe' pegawa epes hiesi ina dei' sembale'efa basef Godi, ata' owa'
53003003	Ea' Dembinai naila basef ananimi andeande' nanda' amamaga ananimi andeande' ma nonda'epa petaga la'ifipa numafipa ma aman aonai owa' la'ifinama nomboma opalef ipe'imi
53003004	Dembinai nafela ukup afa'imi dei' ogawa ipe' na'ama. Waf hianai wa'ipipa ma pinda'anai, anama ipe' penda'ana endilisi. Ea' anona nemaf wapoti' ina pindaiwa'mana, owa'. Pilana penda'ana la'ela'ef
53003005	Afa' wa'i Dembinai nonda' opalef ipe'imi ma pegawa God okom nainailipa endilisi. Afa' wa'i nemaf anama nimanimi motagamepa, pitu la'ifipa ma pepel Kraisi atona penda' waf bu'unai atona.
53003006	Ipe' Kristen alupipei, afa' wa'ipipa mehip na'ama ma agel Dembinai Jisas Kraisi. I'i enis alupusi ipe'isi sope etina owa' seme' basef amama wa'ipasam sieilam, ipe' pihi'amas pekwahis pefe'
53003007	Ipe' pegawa ma pila waf afa'inai. Fowa' wape walomepa, ina wape etin, owa'
53003008	Ina ofa' gwa'aimi na'a ma ipe', owa'. Watalom etin wa'am. Ea' wanda' opeh la'ifimi hiami wanda'am owamb alipa ina wapoma ipe' etipa pimafiafa, owa'
53003009	Afa' wi'i ofa' gwa'aimi ma ipe', God na'i andeande'ma okom ananinai. Ea' afa' wandaiwa'ma ofa' gwa'aimi ipe'imi, owa'. Afa' wanda'am na'ama ma ipe' pati waf afa' wanda'anai ma petolona pilana
53003010	Ipe' pegawa fowa' wape walomepa afa' wase'epa mi'uli na'ama. Na'i epen owa' nenda' maoli, ipe' ina pemafian pese'an anom gwa'aimi, owa', hapaini
53003011	Afa' ina wa'ipipa na'ama etin, owa'. Wame' basef enis sape la'afena ipe'i ina sanda' opeh, owa'. Sape etin. Esis sapoma basef atom usihimi ma amamaga enis epesi atom
53003012	Agel Jisas Kraisi Dembinai ape'inai afa' wa'ipipa mehipa mi'uli anama ma epes isima sape etini, wa'i ofela ukup asasimi ma sonda' waf na'ama. Esis ata' sope andeande'ma sonda' maola sotagama gwa'aimi asasimi atom dei'
53003013	Ipe' Kristen alupipei, ipe' ina ala'uta nepa ma penda' waf bu'unai, owa'
53003014	I'i enin epen owa' nila basef amama hiami afa' wanda'ami, ipe' pegawa epen inima andeande'. Ea' pihi'aman pepe laogona enin. Ama enin ambal aona ma waf ananinai. Dei' main, enin ina naila basef afa'imi, owa'
53003015	Ipe' ina pefalan pi'i nautamepa ipe'ini, owa'. Ukup mopoma enin si'i alupini ipe'ini ea' pi'ipana negawa waf anama aonai ma nekwahona.
53003016	Afa' wa'i Dembinai anan ofagonama opaf awanena la'ela'ef nose'epa okom awanena ma mamagoma ipe' pepe peafe'ma. Afa' wa'i Dembinai nope nolomago ipe' hipei.
53003017	Anan nanda' basefi nase'e pen ae' Pol anda' basef amama ma lagel ae'anai, a'i nemaf bu'unai ma ipe'. Ikwaf anama ae'anai ma basef amama hiami ae'ami, anda'am na'ama etin.
53003018	Afa' wa'i Dembinai ape'inai Jisas Krais nigiambamepago ipe' hipei na'a. Ea' ma'um.
54001001	Ae' Pol anda' basef amama. God nofa' ape' motanimani mope andeande' ea' mape mohafa anona nemaf miti Krais Jisas mope molomana. Amam biam mandandepe ma'ipi basef la'ifimi ma ape aposel Krais Jisasi.
54001002	Ae' anda'menago basef amama ine' Timoti, ine' nembale'efa God dei' nataga nogalome ae'inai endilisi. Ae' a'i God noloma Krais Jisas dembinai afa'inai miti uwahipina migiambamena na'a monda'ena netaga la'ifina ma bale'ef, opaf ine'inai nope awanena.
54001003	Fowa' ae' afo'o etap hiagoma Masedonia ma a'ipina dei' na'ama etin a'ipina wapoti'. Ine' ata' nepe la'ela'ef na'ama Efesusa ni'ipa anom amam mehipa ina mi'ipasa anom basef baso'maimi, owa'. Mi'ipasa basef Godi atom.
54001004	Ni'ipasam mokwaha basef fowa'imi wafimi, basef mamumami hiami ma'i agof amama bafapas ehasas asasisi. Basef amama mamboma ukup amamumi mafela ukup amamumi ma'i basef mandahihianamam. Amam amama ina manda' maol Godi mataga la'ifima bale'ef, owa'. Maol anama Godi natagama bale'ef atona.
54001005	Ea' mi'uli anama dei' a'ipinanai, i'i esis sombale'efana silana, basef mape opalef nomoni ma'iami ma'ipas mihi'ambasa waf esis sanda'anai ina aona, owa'. Esis sombale'efa God endilisi. Ama nambimb waf anama hianai nefela ukup asasimi mimila God noloma enis epes wapoti'.
54001006	Ea' anom amam ukup mase'ama waf anama bu'unai. Ea' dei' mamboma basef bu'wami ma'i basef wafimi atom.
54001007	Amam ma'i mopoma tisa mowalipasa mi'uli Godi si'i anom dembemi tisa ma'i, “Basef afa'imi endilisimi atom.” Ea' amam ina mogawa basef amama ma'iami mogawa ofagema, owa'.
54001008	I'i afa' ogawa mi'uli Godi wilana, na'ama andeande'.
54001009	Afa' ogawa amama wapoti', mi'uli anama ina nafi'mai epes isima sape andeande'i, owa'. Anama nafi'mai epes sanda' waf aonai, sosambala mi'uli anama owa' sope owina amam agufumi. Ea' enis seso' alafugaha Godi sanda' waf aonai. Enis sa'i waf Godi hapainai, ma saila waf etapanai atona. Ea' enis saha ahapas mamasas saga', saha enis epes wapoti' saga'.
54001010	Enis sanda' so'a wauli ma waf anama aonai, ea' enis sahambombaga enis amam nematawa si'i fowa' esis Sodom sanda'anai. Ea' enis sofa' enis epes safe' satalisa otamba sanda'masa maol. Ea' enis sambaso'ami, ea' enis sambaso'am sa'i basef endilisi gani ilif. Ea' enis sanda' waf anama naloma anona waf hianai aonai napa' naloma basef endilisimi. Mi'uli Godi nafi'i na'i epes isima sanda' waf aonai.
54001011	Basef amama mape basef bu'wami God nase'eam ae' ma ewalapam. Basef amama bu'wami ma'ipafa God bu'unai endilisi ofagonama danifel naloma mafifili.
54001012	Dembinai ape'inai Krais Jisas nase'e pepel, okom napoma ae' bu'uwai anda' maol ananinai nanda'e anda' maol anama, ea' anifelona.
54001013	Endilisi, fowa' la'ela'ef ae' anda' basef findiwami ma agel Ananinai, apa' aloma esis Kristen, anda' waf aonai ma Anan. Ea' ae' ina egawa andeande', owa' embale'efanai, ea' dei' anda' waf anama aonai ma anan la'ela'ef ape. Amama atom dei' nati uwahipiwi nagiambame.
54001014	Dembinai ape'inai nagiambame na'a nanda'e ataga la'ifiwi dei' embale'efana okom nainailana.
54001015	Anom basef endilisimi atoma epes hiesi some'ama sombale'efam. Basef amama na'ama. Krais Jisas nisila'i etap anae' ma nefa'ape epes manda' waf aonai nokwahomapana motanimani mape andeande'. Ae' ma'uwi ali' anda' waf aonai ikila' enis epes ea' ma'uwi ae' atowe.
54001016	Amama atom dei' God nati uwahipiwi ali' ma Krais Jisas na'i nih'iambasa Anan ina okom wandafunama ae' ulal, owa'. Ae' anda' waf aonai ikila' enis epes, ea' anan nape nohafe nogota launai ma etanima ifi'mai Anan. Ama owagama hiesi siti ae' ma esis wapoti' sombale'efana sofa' ambal namunai sope andeande' la'ela'ef.
54001017	Anan dembinai King nape la'ela'ef. Anan owa' neaga'i, epes owa' la'ifisa sotolona. Anan atona God endilisinai. Ae' a'i agel lu'unai pepel nafifili mopoma Anan atona la'ela'ef. Endilisi.
54001018	Nogalome ae'inai Timoti, dei' ase'enago basef amama nenda' maol. Ae' okom napoma basef Godi afagel nimbewa'inai amam profet Ambal Bu'unai Godi nafela ukup amamumi ma'ipinami. Ine' nila basef amama, nenda' wandaf la'ifina andeande' neloma esis naumbih.
54001019	Wandaf anama ine' la'ifina nembale'efa God nenda' waf bu'unai andeande', ma basef mape opaf ine' nomoni ina ma'ipina anona waf aonai ine' nanda'anai, owa'. Enis epes soso' alafugaha waf anama bu'unai. Ea' dei' bale'ef asasinai aona si'i sip papalalana nail otamba aona nala naoh.
54001020	Epes sanda' waf anama, amam biam Himeneus naloma Aleksander. Bale'ef amamunai aona. Ae' andaiwa'mam ali'amonam mafe' lagof Satani ma mogawa gawa bu'unai. Anda'am na'ama amam ina monda' basef findiwama agel Godi, owa'.
54002001	-
54002002	Maol anama ae' a'i efela okom ine'inai nenda'ami, basef mali'i na'ama. Ipe' penda' betena God pihali'ana, pinifelona ma epes hiesi penda' betena anan nigiambama esis soloma amam king dembemi moloma gavman dembemi wapoti'. Ipe' penda' beten na'ama ma ape' hiapai mope opalef awanem, mila waf Godi bu'unai.
54002003	Beten anama bu'unai ma naep Godi, notanima nofa' ape' mope andeande'. I'i ape' monda' waf anama monda' beten, Anan nondanifela ma ape'.
54002004	Anan na'i nofa'ai epes hiesi sotanimamai Anan sope andeande'ma sogawa basef endilisimi ofagema.
54002005	Ape' mogawa God atotona nape. Ea' anona aman nape la'afena God naloma epes, anama aman endilisinai anan Krais Jisas.
54002006	Anan fowa' God nandandepana ea' nakwaha ambal ananai atona natala ape' epes hiapai nakwahomapa waf aonai motanimani. Nemaf anama dohamadohama Krais nihi'ambamapa God na'i nefa'ai epes hiesi sotanimani.
54002007	Ea' dei' God nanda'e ape aposela ewalapa basef bu'wami Ananimi. Ae' a'i endilisi, ina ambaso'am. Anan nanda'e ape dembiwei tisa ma enis epes hiesi sololama Godi ma sombale'efa basef amama endilisimi.
54002008	Ea' dei' ae' a'i epes hiesi wambel hiagoma sonda' beten. Ae' okom na'i esis hiesi sope bo'wes andeande', sokwaha ukup wandafumi moloma migimigah ea' sonda' beten.
54002009	Ae' a'i awau nematawa wapoti' onda' luwaguf maim bu'wami atom, mondahama awau dende'. Ina onda'am bandabandam endilisi motambel nimbifah, owa'. Awau ina ola sosaf anama ofalo'ma balagah alop si'ina ombahigis mamumami hiami moloma sosaf gol bu'wami, owa'. Luwaguf amama satalom otamba hiami otalom, hapaimi.
54002010	Ea' nematawa wa'i basef wa'i ope awasi Godi, awau onda' maol bu'unai hianai naninani. Maol anama si'i sosaf awaunai endilisinai.
54002011	Maina nemaf ipe' penda' lotu, nematawa awau owalipama wila waf anama so'umbilinai ea' osopama malogofa ofa' basef andeande'.
54002012	Ae' ina a'i aho'ma ano'w nemata'w kope dembe'wi tisa kope kwili' ma anona maol, owa'. Nematawa osopama malogof ome' basef atom.
54002013	Basef ofagema mape na'ama. Fowa' God nali' nanda' aman Adam, ea' nanda' Iv kwagi'.
54002014	Adam ina nombale'efa basef baso'maimi, owa'. Nemata'w kwambele'efa basef baso'maimi, ea' kwataga nemata'w kwanda' waf aonai.
54002015	Waf nematawa onda'anai anama. Awo ombale'efa God endilisi ea' ukup mimila enis epes wigiambamas, ea' ope bo'owa andeande' umafi awau andeande' waf aonai a'awa. I'i ombale'efa waf anama wilana la'ela'ef, God nambimb nokwahomawa waf aonai awau wanda'anai nofa'awa utanimani ope andeande'. Maina nogota ola awasi, nigiambamawa olas andeande'.
54003001	Basef amama endilisimi. I'i emi aman ni'i nope dembinai numafi esis Kristen sios, anan okom na'i maol bu'unai endilisi.
54003002	Ea' emi aman nope numafi siosi nope andeande' endilisi ma epes ina siti anona waf aonai ma anan, owa'. Anan noso' nemata'w atoto'w. Ina nea' embel nohaga nogaol, owa'. Anan okom nopaina numafi alop ananinai andeande'. Anan nila okom bu'unai atona nonda' waf bu'unai hianai. Anan okom ni'i hiesi alupusi etis ananisi hi'ilas nose'as gwa'aimi. Anan nope notaga tisa bu'unai ma basef bu'wami atom.
54003003	Ina nea' embel laifimi hiami, owa'. Ina okom wandafuna mehip, owa'. Nonda' epes sa'osa'ombemas. Ina nohas etin, owa'. Ina okom ni'ini'i ma otamba.
54003004	Anan numafi awasi waulu'mana andeande' ea' nonda' awasi ananisi sila basef ananimi ma sonda' agel ananinai nope andeande'.
54003005	Emi aman owa' numafi awasi soloma waulu'mana andeande', anan ina notaga nope agilinai numafi sios Godi, owa'.
54003006	Aman anama nataga Kristen dambanai ina nope dembinai numafi sios, owa'. Na'ama nosambala basef Godi nogalo'mana si'i nagalo'ma aman aonai Satan.
54003007	Aman agel bu'unai ma amam nematawa sololama Godi, aman anama notaga nope numafi sios. I'i anan owa' agel bu'unai, anan ambal aona ea' nofe' nuwis esag anama Satani nofa'ana.
54003008	Ea' na'ama etina amam amama magiambama agufumi siosi, amam ukup mope andeande'ma maol amamunai. Amam ina mi'i malogof biam, owa'. Ina mea' embel la'ifimi hiami endilisi mohaga mogaol, owa'. Ea' ina mombaso'mas molomas mofa' otamba enis epesi, owa'.
54003009	Basef amama endilisimi fowa' mandambahi'i dei' mataga mandawalap alihim, amam mombale'ef la'ifim. Ea' basef mape opalef nomoni ma'iami ma'ipam basef mihi'ambamam waf amamunai ina aona, owa'. Bo'ona.
54003010	Pili' ata' piti maol amamunai. Ama piti monda'ana andeande', mope monda' maol siosi.
54003011	Ea' na'ama etina wauhiamam amamuwai ukup mopaiwa andeande'ma maol awau wanda'anai. Awau ina ondaha basefa enis, owa'. Ope andeande', ina wea' embel wainim la'ifimi hiami, owa'. Dendel onda' waf bu'unai atona.
54003012	Amam manda' maol siosi, wauhiamam amamuwai ato'w etin. Amom mumafi awo oloma awasi amamisi andeande'.
54003013	Amom mope monda' maola siosi, i'i monda' maol bu'unai, nambimb mofa' agof bu'wami. Ama la'ifim mowalapa basef bu'wami, mihi'ambas alihim amam mombale'efa Krais Jisas.
54003014	Endilisi ae' a'i efe'mago ine' mehip, ea' dei' ata' anda' basef amama mafo'mago ine'.
54003015	I'i owa' efo'o etaga ulal, ine' nitiago basef amama negawa waf anama esis sape andeande' ma wambota anama Godi. Wambota anama esis sios amam nematawa Godi ambal namunai napainai. Sios Godi si'i olaf la'ifinai nanda' basef endilisimi la'ifimi.
54003016	Endilisi, basef amama ofagema lu'wami endilisi. Mandambaho' mape mafe' mafe' dei' God nihi'ambafam alihim. Basef amama na'ama. Anan nataga epen endilisinai nofa' alop epesi nataga nandawalap. Ambal Bu'unai Godi nihi'ambapa ma anan aman bu'unai nape andeande'. Amam ensel Godi matolona. Basef ananimi sa'ipasam mafe'ma kantri naninani hianai amam nematawa hiesi sololama Godi sembale'efana. Ea' God nofa'ana nalata heven nape nafifili ananinai.
54004001	Ambal Bu'unai Godi na'i basef alihim na'ama. Anona nemaf enis epes sokwaha sombale'efa basef endilisimi Godi. Ea' seme' basefa epes isima ambagof awami mambaso'ami sila basef ambagof awami ma'iami.
54004002	Anom amam mambaso'ami mawalipasa basef amama baso'maimi. Basef mape opalef asasimi nomon ma'iami mataga aom. Amam ina nambimb ata' momeme'ma waf aonai mogawana, owa'etin.
54004003	Nambimb muwalipasa basef amama ma esis sihi'ama waf sandaso'amainai sihi'ama anom gwa'aimi epes sagwa'ami. Gwa'aimi amama God atona nanda'ama ape' epes mombale'efana mogawa basef endilisimi. Amama ape' mofa'am minifela God mogwa'am.
54004004	Amamaga hiami God nanda'ami, bu'wami atom. Ape' minifelona, mofa'am, mogwa'am. Ina mokwahom, owa'.
54004005	Dei' main, basef Godi maloma beten manda' gwa'aimi amama mataga bo'om andeande'.
54004006	I'i ine' ni'ipasa basef amama esis Kristen alupusi, nambimb nepe epen bu'unai nonda' maol Krais Jisasi. Ea' nefa' pepel lu'unai ma basef mefela bale'ef ine'inai ma gawa bu'unai.
54004007	Ea' esis amam nematawa sa'i numunefisa basef atom wafimi, newa' alafugamam. Ina manda'ena nelafa waf Godi andeande' negawam, owa'.
54004008	Ine' negawa waf anama niwalipa alop si'ina nonda' maol alop neawi, amama la'ifim kwaikwaie' ma migiambamapa. Ea' ine' nelafa waf Godi, la'ifina endilisi ma nagiambamapa ma waf hianai bu'unai. I'i ine' nelafa waf Godi, anama la'ifina nagiambama ape' epes hiapai ma dei' mape etap nogota anae', ea' nigiambamapa owagama ilif heven wapoti'.
54004009	Basef amae' endilisimi atoma epes hiesi si'i aho'ma seme'am sombale'efam amama na'ama.
54004010	God anan ambal namunai napainai. Anan na'i nofa'ai amam nematawa hiesi sotanimani sope andeande'. Ea' dei' endilisi etis nefa'ai epes emi egafis sembale'efanai. Dei' mape mohafana ma'i endilisi nofa'apa. Amama atom dei' manda' maol lu'unai endilisi.
54004011	Ine' ni'ipasa basef amama mefe'mago esis amam nematawa niwalipas mehip silam.
54004012	Esis sati ine' ukup ma'i, ine' ata' awomina, ea' ina ni'i aho'ma si'i ine' aman falafinai, owa'. Ine' nepe si'i ikwaf bu'unai ma esis Kristen sila waf bu'unai ine' nanda'anai ma fe' pe ki bale'ef ine'inai, noloma waf anama okom na'ina'ianai noloma waf bu'unai.
54004013	Nogota anama ine' ata' nepe la'ela'ef nehafa ae', nenda' maol la'ifina ma nitalifa basef Godi alihiguma ma epes hiesi seme'am, ea' nefela ukup asasimi ma waf sonda'anai ni'ipasa basef Godi andeande'.
54004014	Fowa' agufumi mumafi siosi mawamona lagofa ine'. Ambal Bu'unai Godi nafelam manda' betena ine' ea' anom amam ma'i basefa presen anama God nasi'inanai na'a. Dei' nenda' maol la'ifina nimafi presen anama andeande' God nali' nase'enana na'ai.
54004015	La'ela'ef ine' nimafi maol anama la'ifina nepomana. Ama epes hiesi siti waf ine' nanda'anai netaga bo'ona.
54004016	Nindumafuma andeande'ma waf ine' nanda'anai, ma basef amama niwalipasami. La'ela'ef nenda'am na'ama la'ifina. I'i ine' nenda'am na'ama, nambimb God nigiambamena neloma esis seme' basef ine' na'ipasami sailam, nofa'epa petanimani pepe andeande'.
54005001	Ina nenda' megah moham amam hagami ni'ipam basef la'ifimi, owa'. Nepe so'uso'umbel ni'ipama basef Godi, ni'ipam si'i na'ipa ahalomena ine'inai. Ea' ni'ipa awomimi si'i na'ipa owapena ine'imi.
54005002	Ni'ipa nematawa hagiwai si'i na'ipa mama'wena ine'ikwi. Ea' ni'ipa awiawai si'i na'ipa haniti'mina ine'ikwi ma waf bu'unai notaga bo'ona endilisi ma naep Godi.
54005003	Basefa nematawa alifiwai ma'i na'ama. Nematawa awama, i'i owa' enin epen numafiawa, ine' nimafiawa andeande'.
54005004	I'i ano'w nemata'w alifi'wi enis awasi akwa'usi o bafasa'w akwa'usi sope esis ata' sogawa andeande' na'ama. Maol asasinai nali'i sumafi ahapas mamasas asasisi etis ata' sili' ma sogwa wiaf fowa' esis somafias. Esis sonda'am na'ama saila basef Godi. God okom na'iana endilisi waf anama.
54005005	I'i ano'w nemata'w akwa'w ato'w kope alifi'wi, akwa'w kwanda'am na'ama. Ako'w kogawa endilisi God nambimb nigiambama'w ma waf bu'unai, kofala God la'ela'ef owamb alipa beten akwa'unai.
54005006	I'i ano'w nemata'w alifi'wi kwaila okom akwa'unai atona kwandagala ma alop atona kwanda' waf aonai, akwa'w si'i kwaga'i.
54005007	Ine' nefela ukup nematawai ma wila basef amama ma onda' waf bu'unai, ma awau upe andeande'. Ama enin epen ina ni'ipawa ni'i awau wanda' waf aonai, owa'.
54005008	Emi egafis owa' sumafi esis esimbel atom asasisi, esis ina nambimb simafi esis mamasas ahapas soloma batawisas. Epes isima sakwaha bale'ef sataga epes awasi endilisi sikila' isima owa' seambale'efa Godi.
54005009	-
54005010	I'i anowa nematawa wahupawa maga'i, awau ina onda' so'a waol, owa'. Ope andeande'ma enis epes sotolowa si'i wape andeande'. Onda' maol bu'unai ma umafi batawisawa, ose'as gwa'aimi epes wigiambama esis Kristen wambota Godi, umafi awasi awausi andeande' ope onda' maol hianai bu'unai naninani ofe' ofe' otagama afagof 60-peleim, andeande'. Nematawa wanda'am na'ama atowa ine' nenda' agof awaumi mil okwatiha nigiambamawa nese'awa gwa'aimi.
54005011	Ea' ine' owa' nenda' agofa nematawa awama awiawai alifiwai, owa'. Hapaiwai. Anona nemaf awau wi'i ugi'ma ukup awoumi ola alop awaunai atona wi'i oso' amam wapoti, ea' hapaiwai. Awau ukup amama mapaiwa, dei' wakwaha wafa basef bu'wami Kraisi fowa' ombale'efanai.
54005012	Dei' wakwaha basef bu'wami la'ifimi fowa' wa'iam waloma Krais. Wanda' waf anama aonai, na'ama ofagema awaumi.
54005013	Ea' anona waf awau wanda'ana wapoti'. Wanda' waf anama ala'uta nawa. Ea' wafe' wawis ifagw. Awau ina ala'uta nawa, owa'. Wakwalopa basef enis epesi wanda'am wafe'agon hi'alagon. Ea' wawalapa basef mamumami ina andeande'ma ape' mi'iam, owa'.
54005014	Amama atom dei' a'i nematawa awama alifiwai ata' awiawai nambimb oso' amam wapoti' ma ola awasi umafias ope ifagw awaumi atom. Ae' a'i awau ina onda' anom amamaga awami motagama esis naumbih ma si'i anom basef awami ma ape', owa'.
54005015	Ine' negawa, anowa nematawa wahupawa maga'i, wakwaha eaf bu'unai wafe' waila aman aonai Satan.
54005016	I'i anona wambota nemata'w akwama akwa'w Kristen o anowa nematawa alifiwai ope, ea' nemata'w akwama Kristen kumafiawa. Akwa'w konda'am na'ama ma esis sios ina sonda' maol sope somafiawa, owa'. Na'ama andeande'ma sios esis amam nematawa Godi sumafi nematawa alifiwai kwahuwai endilisi awau atowa wapani.
54005017	Amam agufumi mumafi ipe' Kristen manda' maol andeande' endilisi, ipe' pinifelom penda'am andeande' pimafiam pese'am gwa'aimi maim bif etif mikila' peso' anom agufumi ma siosi. Agufumi manda' maol Godi mawalipasa basef ofagema Ananimi ipe' pimafiam na'ama etin andeande'.
54005018	Basef mape Buk Baibeli ma'iam na'ama ma'i, “Ine' owa' nesopama malogofa bulmakau manda' maol mafa'asa wit, owa'.” Ea' anom basef wapoti' na'ama ma'i, “Aman nanda' maoli anan nofa' anom amamaga tu'wanima maol anan nanda'anai.”
54005019	I'i enin epen etitin ni'i, “Agilinai anama numafi esis Kristeni nonda' waf aonai, ine' owa' neme'anama basef ananimi, hapaimi. I'i epes bias o wenis si'i basef amama ma waf aonai anan nanda'anai, ine' neme'as.”
54005020	Ea' i'i anom agufumi monda' waf aonai, ine' ni'ipam basef la'ifimi ni'ipam naep esis Kristen hiesi. Nenda'am na'ama ma enis epes umbamohasa waf anama ma ina sonda'am na'ama.
54005021	Ae' a'ipina andeande'ma naep Godi naloma Krais Jisas maloma amam ensel God nandandepami. Ine' nila basef amama andeande'. Ine' owa' ninifala anom amam awomimi ni'ipam mehip. Ea' ina nenda' anom dembemi sa'ombemam ni'ipam so'umbel, owa'. Ni'ipa epes hiesi na'ama etin. Ina ninifala enis epes ea' nenda' enis alupusi sa'ombemas, owa'. Ni'ipas na'ama etin.
54005022	Ine' owa' nefa'anai anona aman mehip nenda'ana nope agilinai ma esis Kristen, owa'. Nili' notolona andeande' nanda' waf bu'unai o nanda' waf aonai. Na'ama enis epes sitilina nigiambama anona nanda' waf aonai, si'i ine' wapoti' nanda' waf aonai anan nanda'anai. Ine' nindumafuma nepe andeande'.
54005023	Ine' nekwaha waf anama na' embel wafimi atom. Andeande'ma nea' wain kwaie'una nigiambama opaf ine'inai ma netofa awes la'ela'ef nanda'inai.
54005024	Waf aonai enis epes sanda'anai nape alihina esis nafe' nali'as sogawana alihina. Ea' waf aonai enis sanda'anai nape nandambaho', anona nemaf notaga nendawalap.
54005025	Ea' na'ama etin anona waf bu'unai wapoti' nape nandawalap. Ea' anona waf bu'unai nandambaho' ea' ina nandambaho' la'ela'ef, owa'. Anona nemaf nondawalap.
54006001	Ipe' Kristen agof a'epa panda' opeh na'a pape owina enis epes, ipe' ata' ukup mopoma na'ama. Dembemi mumafi ipe'i, ipe' pinifelom pi'i bu'wami pefela agof amamumi peme' basef amamumi. Ama enis epes ina nambimb si'i basef awami ma agel Godi ma waf ipe' Kristen panda'anai, owa'.
54006002	Ipe' agof a'epa panda' opeh na'a ma amam agufumi dembemi anom Kristen, ipe' ina ukup mope na'ama pi'i, “Anom Kristen sahopafa atom ea' hapaimi, osambala basef amamumi.” Owa'. Ipe' ukup mope na'ama pi'i, “Amom Kristen ea' afa' ukup mimilam, onda' maol amamunai andeande', ukila' maol wanda'ama amam agufumi owa' Kristeni.” Dei' main, ipe' agof a'epa pagiambama amam Kristen ipe' ukup maimailami. Timoti, basef amama ine' niwalipasam nefela ukup asasimi nenda'as sotaga la'ifis. La'ela'ef ine' niwalipa esis amam nematawa ma sonda' waf bu'unai, ea' nefelasa sonda'am.
54006003	-
54006004	Basef dembinai Jisas Kraisi mawalipapa andeande'ma waf Godi. I'i anona aman nokwaha basef amama ma nowalipa esisa anom basef owa' mefe' dende'ma basef amama bu'wami Jisasi, ape' mogawa aman anama na'i nosambala basef Godi. Anan ina nogowa andeande', owa'. Anan nomonas a'anai. Anan okom na'i basef nalomas sandahihianama. Sa'i basef amama, nafitap nalomasa basef amama ofagema. Basef amama atom mawalapa waf anama. Opalef aoma enis epes, sanda' findiwa ma sope ukup aom mopoma sahin owan.
54006005	Epes isima sanda' na'ama, ukup asasimi mahaga magaol endilisi ea' ina sombale'efa basef bu'wami endilisimi, owa'. Ea' sa'i basef sapa'am sandahihianama saloma enis. Ea' sa'i, “Eaf anama Godi eaf sofa' otambanai.”
54006006	Endilisi, emi egafis sila waf Godi ma esis ukup mopoma amamaga asasimi si'i, ea' ma'um dende'ma ape', opalef asasimi mape awanem mape andeande'.
54006007	Ape' mogawa, mamalapa olapa mataga etap anae', nemaf anama ape' ina mofa' anom amamaga mafi'i, owa'. Anona nemaf moga' wapoti' ina mofa' anom amamaga mefe' molomapa mokwaha etap anae', owa'.
54006008	Ea' anom gwa'aimi luwaguf maim mo'omapa, ape' mi'iam mi'i, “Ea' ma'um amama ea' dende'ma ape'.”
54006009	Ea' epes ukup ma'i sofa' otamba maim hiami, esis anona nemaf amama meagwambipai motagamas sowa ma sonda' waf aonai, si'i huguf sandowam sambaho'wam mapoma mafis ma mofe' mowala mope seaham. Ea' nambimb ukup mamumami awami motagamasa amamaga awami monda' esisa ukup mose'as hegililas owa'etin.
54006010	Waf anama ukup ma'i otamba endilisi, ofagema ma waf hianai aonai. Enis epes ukup lu'um ma'ima'i otamba endilisi, waf anama nambomas sakwaha sombale'efa God safe'ma waf aonai. Ea' sofa' nimanimi lu'wami endilisi.
54006011	Ea' ine' aman Godi newa' alafugama amamaga amama ea' nefe' nila waf anama bu'unai. Nenda' maola nefa' waf bu'unai endilisinai Godi, nembale'efa Jisasa okom ninila epes hiesi. Nenda'am na'ama ma nitu la'ifina ma waf aonai enis sonda'menanai. Ine' nenda' waf so'uso'umbela enis epes.
54006012	Nembale'efa Krais si'i enin epen nasagih mehip naloma enis. I'i enin nesagih mehip nefe' nisila'as, nefa' anom amamaga. Ine' wapoti' na'ama etin. I'i nembale'efana la'ifina, anona nemaf nepe andeande' la'ela'ef. Ine' nihapila okom anama ambal bu'unai nape la'ela'efi fowa' God nofalena ma nefa'anai. Anan nofalena nemaf anama ma newalapa bale'ef anama ine'inai naep epes hiesi sanda' lotuma Godi.
54006013	-
54006014	God nase'am ambal namunai hiahaom hiami maloma epes. Afagel nali'i Jisas Krais nawalapa basef ofagema endilisimi andeande'ma naep Pontius Pailat gavman dembinai. Naep Godi naloma Jisas Krais dei' a'ipina basef la'ifimi na'ama. Nila basef bu'wami Godi nimafi esis amam nematawa Godi andeande'. Ine' nenda'am na'ama. Ine' nimafi okom ine'inai andeande' nila basef amama Godi andeande' waf aonai owa' nopeina, ea' epes ina sonda' findiwa ma basef amama. Nimafiam nepe na'ama etin nefe' netaga ma nemaf anama Dembinai ape'inai Jisas Krais notaga alihina.
54006015	Nemaf anama God na'ianai nosapa'ana nifi'i. God atona ofagonama danifel, anan atona Dembinai King numafi epes hiesi soloma amamaga hiami hi'alam. Anan king ma king hiami, Dembinai ma dembemi hiami.
54006016	Ea' anan atona owa' neaga'i, nape nafifili lu'unai endilisi. Ea' ape' dei' ina la'ifipama mefe' felefele'ma anan, owa'. Dei' enin epen owa' neatolonai. Owagama wapoti' owa' enin epen la'ifina neati Anan, owa'. Ae' a'i agel ananinai lu'unai noloma pepel Ananinai nopoma Anan atona la'ela'ef. Endilisi.
54006017	Ine' ni'ipa epes isima amamaga hiamisi ma etap anae' ina sosambala basef endilisimi sombale'efa amamaga amama mamumami hiami anona nemaf motaga aom endilisi, owa'. Ine' ni'ipasa sombale'efa God endilisi andeande'. Anan atona nase'apai amamaga hiami bu'wami manda' ukup ape'imi mataga bo'om mandanifel.
54006018	Ine' kipa epes isima amamaga hiamisi, sonda'ama sigiambama maol bu'unai. Esis la'ela'ef sowaloga amamaga asasimi soso' enis epes.
54006019	I'i sonda'am na'ama, andeande'ma anona nemaf sokolasa amamaga bu'wami atom migiambamas owagama gani heven. Sonda'am na'ama, sofa' ambal bu'unai endilisi.
54006020	Nogalome Timoti, ine' nindumafuma nimafi basef amama God nasi'inami andeande'. Newa' alafugama basef amama baso'maimi wafimi sa'i basef gawaimi. Basef amama ma'i mohambombaga waf Godi.
54006021	Enis epes sombale'efa basef amama baso'maimi sa'i, “Ape' mogawai.” Ea' dei' sakwaha sombale'efa God sahaga sogaol sapan. Ae' a'i God nigiambamepa na'a ipe' hipei. Ea' ma'um.
55001001	-
55001002	Ae' Pol anda' basef mafe'mago ine' Timoti, ae' okom nainailina. Ine' nembale'efa God dei' nataga nogalome ae'inai. Okom Godi atona dei' ape aposel Jisas Kraisi. Basef Krais Jisasi endilisimi atom, nase'apa ambal namunai ape' mape la'ifipa maloma Anan. Ae' a'i amam biam migiambamena na'a ea' muti uwahipina monda' okom ine'inai nope awanena.
55001003	Esis ihase ae'asi saila waf Godi, dei' ae' wapoti' ailana. Ea' malogel nape opaf ae' nomoni ina nihi'ambe anona waf aonai anda'anai, owa'. Beten ae'anai owamb alip la'ela'ef ae' okom napomena anifela God.
55001004	Ae' okom napoma embif maluwi naep ine'imi, okom nohafel endilisi a'i ata' efo'o itilina endanifel endilisi.
55001005	Ae' okom napoma bale'ef ine'inai, anama endilisinai, ina baso'omunai, owa'. Bale'ef anama fowa' nali' napoma iha'mena ine'ikwi Lois kwaloma mama'wena Yunis. Ea' egawa endilisi, bale'ef anama dei' napoma ine' wapoti'.
55001006	Fowa' ae' awamona lagofa balaga ine'inai ma God nase'ena presen bu'unai ananinai. Ea' dei' a'i efela okom ine'inai ma okom nopoma presen anama napoma ine' nimafiana notaga la'ifina si'i sufapula nif fandom lu'um.
55001007	Ambal Bu'unai God nase'apanai ina nonda'apa umbamohapa, owa'. Anan nase'apa waf anama mitu la'ifipamanai ma ukup mimila enis epes ea' mumafi alop ape'inai andeande'.
55001008	Ine' owa' ambal aona ni'ipasa basef Dembinai apa'inai, owa'. Ea' ina ambal aona ma ae' wapoti', owa'. Ae' anda' maola Dembinai dei' anda' kalabus. Ine' nefa' pepel Godi ma netaga la'ifina nefa' nimanimi nelome owalapa basef bu'wami Ananimi.
55001009	God nofa'apa mutanimani mope andeande'. Anan nofalapa amam nematawa ananipai atepa mope bo'wepa andeande'. Anan ina okom napoma waf bu'unai ape' manda'anai nofalapa, owa'. Okom Ananinai atona nainailapa nofalapa nagiambamapa na'a. Fowa' dambadamba ina dei' nanda' etap, ata' owa', Jisas Krais nandahomapa nagiambamapa na'a.
55001010	Ea' dei' nogota anae' Krais Jisas nafi'i nofa'apa motanimani, anan nataga alihina. Dei' maol ananinai God nagiambamapa na'a nanda'apa mataga la'ifipa mataga alihim. Krais Jisas nikila' ga', ea' basef bu'wami Godi mihima'mapa ambal namunai nape andeande' la'ela'ef.
55001011	Anan nali' nandandepe anda' maol anama awalapa basef bu'wami Godi ma epes hiesi. Ae' aposel God nasapa'e awalapa basef Ananimi, ae' tisa dembiwei anda' maol Jisasi.
55001012	Amama atom dei' efa' nimanimi amama. Ea' ae' ina ambal aona ma amama, owa'. Ae' egawa aman anama embale'efanai. Ae' egawana endilisi anan la'ifinai ma numafi amamaga hiami moloma epes hiesi ananisi ae' ase'anas lagof ananimi. Ea' amama mope bo'om andeande' mefe' motagama nemaf anama lu'unai notaga.
55001013	Basef amama bu'wami ine' name'ama malogel ae'anai, basef amama si'i anona ikwaf bu'unai ma nihi'ambena waf bu'unai newalipasa epes. Ine' nembale'efa Jisas Krais endilisi ea' okom ninilana nenda' waf na'ama nembale'ef la'ifina ma basef amama.
55001014	Nimafi basef amama bu'wami endilisimi God nase'enam lagof ine'imi ma nimafiam. Ambal Bu'unai Godi nape nomona ape', nigiambamena numafina ma maol anama.
55001015	Ine' negawa epes hiesi sape etap hiagoma Esiai, saloma amam biam Figelus naloma Hermogenes sakwahowe safe'.
55001016	Ae' anda' betena Dembinai ma ata' niti Onesiforus naloma wambota ananinai uwahipis. Dei' main, anan la'ela'ef nanda' okom ae'anai nape andeande'. Anan ina ambal aona ma ae' anda' kalabus, owa'.
55001017	Anan nafi'i Rom nanda' maol lu'unai nagolope nogota laona ea' natolowe.
55001018	Ae' anda' betena Dembinai ma niti anan uwahipina nemaf anama bu'unai. Anan nagiambame nimeguf hiami wambel anama Efesus, amama ine' negawam andeande'.
55002001	Nogalome ae'inai, la'ela'ef ine' nepe la'ifina ma Krais Jisas nigiambamena na'ama pepel anama naso' ape' mape la'ifipa ma Anan.
55002002	Basef hiami ine' name' fowa' awalapama naep epes hiesi, amama newalapama anom amam bu'wami mogawa basef andeande'i ma mi'ipa enis epes andeande'.
55002003	Ine' nepe la'ifina endilisi si'i soldia naitu la'ifina nila Krais Jisas. Nefa' nimanimi amama neloma afa' anofa soldia ananifai ma maol anama Godi.
55002004	Aman anama nape si'i soldia, ina nahapila maol naninani, owa'. Nanda' maol anama soldiai bu'unai atona ni'i dembinai soldia ananinai okom ninila maol ananinai.
55002005	Na'ama etin, emi aman nondondombam noloma enis nosagih, nila waf anama esis sasagihanai. Ama nikila' nofa' amamaga amama bu'wami sasagih sikila' sefa'ami. Ea' i'i anan owa' nigi'ma waf anama sasagihanai andeande', atuwasi ina nofa' amamaga amama, owa'.
55002006	Aman nanda' maol lu'unai aofi ma numafi aof andeande' nambimb nili' nela' gwa'aimi aof anama nisila' enis epes.
55002007	Ine' okokoma basef amama a'iami. Nambimb Dembinai nomboma okom ine'inai, ea' negawa basef amama hiami ofagema.
55002008	La'ela'ef ine' okom nopoma Jisas Krais, anan naga' notanima nohafel wapoti'. Anan wambota anama Deviti, si'i a'iama basef bu'wami Godi.
55002009	Ae' awalapa basef amama bu'wami. Amama atom dei' sa'i ae' aowei, sase'e nimanimi lu'wami mamumami. Sanda'e anda' kalabus wapoti'. Ea' basef Godi ina manda' kalabus mape, owa'etin.
55002010	Ea' anda' okom ae'anai nataga la'ifina ma aitu la'ifiwi la'ela'ef igiambama epes isima God nosahe'as ea' Ananisi. Ae' a'i God nigiambama esisa nofa'as sotanimani ma Krais Jisas soloma howalagon pepel nape la'ela'efi.
55002011	Basef amama endilisimi ape' mombale'efam la'ifipa. Basef amama. I'i endilisi ape' moga' molomana, anona nemaf mohafel mope namepa molomana wapoti'.
55002012	I'i ape' mope la'ifipa mofa' nimanimi lu'wami, anona nemaf mope si'i king molomana. I'i mowa' alafugahana, Anan wapoti' anona nemaf nowa' alafugahapa.
55002013	I'i ape' mi'i ape' alupupai Ananipai milana, ma owa' milana, ea' ape' hapaipai. Ea' Anan atona naila basef Ananimi endilisi andeande'. Ina anona nemaf nokwaham nombaso'mas, owa'.
55002014	La'ela'ef ine' nefela ukup asasimi ma basef amama. Ni'ipasa ma naep Godi amama. Ipe' ina pi'i basef pepa'am pelomasa basef mamumami, owa'. Waf anama ina nigiambamas, owa'. Waf anama nambimb mohambombaga isima some'ami.
55002015	Ine' nenda' maol Godi la'ifina netaga aman nanda' maol endilisi, ma ambal ine'inai ina aona ma maol anama, owa'. Nenda'ana na'ama ma God okom bo'ona ma ine' ma ni'i basef Ananimi bo'om endilisi.
55002016	Ine' nihi'ama basef awami. Amama ina basef Godi, owa'. Basef amama nambimb monda' esis sofe' eaf anama aonai ma sowa' alafugaha God.
55002017	Basef asasimi awami atom nambimb motaga lu'um si'i maselis awami, monda'as motaga lu'um endilisi. Tisa asasimi biam Himeneus naloma Filetus manda' waf anama, ma'i basef mamumami wafimi.
55002018	Amam amama mololama basef endilisimi ea' ma'iam ma'i, “Ape' motanima mohafel hi'agilif ea', ina ata' motanima mohafel wapoti', owa'.” Basef amama atom amam mahambombaga ukup la'ifimi enis epes sombale'efa Godi.
55002019	Ea' dei' God nawa anona olaf la'ifinai dei' notawa. Olaf anama anom amef mailana ma'i na'ama ma'i, “Dembinai nogawa andeande'ma epes isima Ananisi.” Ea' anom wapoti' ma'i, “Emi egafis sa'i agel Dembinai, sokwaha waf aonai.”
55002020	Ipat lu'unai nomon dis amama hiami esis sanda' kapa bu'unai gol o siliwa main howalagon sanda'ami, anom sanda' lawah sanda'am, anom sala' etap sanda'ami. Anom sanda'ama maol bu'unai, si'i sanda' gwa'aimi sa'am. Ea' anom sanda'ama maol aonai falafunai, sala alufuta.
55002021	Ea' dei' emi epen nekwaha waf aonai ma nepe bo'wen andeande', inima nambimb nepe si'i dis amama sanda' maol bu'unai atona. Ea' Dembinai nigiambaman nepe andeande' nenda' maol ananinai. Ea' enin nendandombam nenda' maol naninani bu'unai hianai.
55002022	La'ela'ef ine' nendafa'ma ukup amama awasimi mataga ma amam amama awomimi. Nenda' maol bu'unai la'ifina nembale'efa God nila waf bu'unai neloma okom nainaila enis epesanai. Ea' nila waf opaf awaninai, neloma epes isima opalef mape bo'om andeande' sofala Dembinai.
55002023	Ea' ine' newa' alafugama basef amama mamumami awami falafumi ma epes isima ukup mase'asi gawa a'asi. Ine' negawa basef amama atom mawalapa ukup mamumami wandafumi ma'i mandahihianamam.
55002024	Aman anama nanda' maola Dembinai ina ni'i anom basef wafimi nifitapam neloma enis epes, owa'. Anan niti amam nematawa hiesi uwahipis nose'as opaf. Anan nope dembinai tisa, nosopama okom wandafunai, nope niti esis sonda'mana waf aonai.
55002025	Anan nuwalipas sa'ombel nihi'amba andeande' epes isima sandaiwa'manai sosambala basef ananimi. Anan nonda' maol na'ama nigiambamas, anona nemaf somboma opalefa sogawa basef endilisimi andeande'.
55002026	Fowa' Satan naolo'as isag ananinai ma saila basef ananimi. I'i esis sogawa basef amama endilisimi, nambimb ukup asasimi motaga alihim wapoti' ma sokwaha isag anama Satani sifi'mai God.
55003001	Ine' negawa, nimeguf akutaimi nimanimi lu'wami endilisi motaga.
55003002	Nimeguf amama epes ukup mopoma esis etis, ea' ukup mimila otamba atom, sefela agof asasimi atom, sototopa' basef, sonda' epes findiwasa God. Ea' sosambala basef mamasasi ahapas asasisi. Esis ina sinifela Goda waf bu'unai, owa'. Sosambala waf bu'unai.
55003003	Ea' ina ukup mimila enis epes, owa'. Ina sokwaha waf aonai enis epes sanda'masanai, owa'. Esis ina ukup mose'asa lopa' fitap asasinai ma si'i basef awami, owa'. Ea' si'ipa enis epes si'i, “Ape' monda' waf aonai.” Esis ukup mi'i esis etis ina sumafi alop asasinai andeande', owa'. Sohambombaga epes isima bu'wasi, sowa' alafugah sondaiwa'ma waf bu'unai.
55003004	Ea' sonda' alupusi asasisi sofe'ma lagof naumbih. Ea' esis mehip sila waf aonai asas sanda'anai, ukup mopoma esis etis si'i dembesi. Ea' ukup maimaila danifel naninani aonai endilisi ma alop asasinai atona. Esis ina ata' ukup mi'i God, owa'.
55003005	Epes isima saila waf Godi alop atona asasinai ande' atogon, ea' ukup asasimi nomon sandaiwa'ma God sowa' alafugaha pepel ananinai. Ine' nihi'ama epes isima.
55003006	Anom amam si'i amama mandambaho' so'uso'umbel mafe' magi'ma nematawa awama ukup bu'wami owa' meapaiwai mawis ifagw awaumi, ea' momboma ukup awaumi. Nematawa awama waf awaunai nanda' ukup awaumi nimanim endilisi. Ea' ukup awaumi mohafema awami mamumami momboma ukup awaumi.
55003007	Nematawa awama la'ela'ef wanda' maola ofa' basef, ea' ina ogawa basef ofagema endilisimi, owa'.
55003008	Fowa' Janes naloma Jambris manda' naumbih maloma Moses, mowa' alafugahana. Na'ama etin dei' epes isima sanda' naumbiha basef endilisimi sowa' alafugaham. Ukup asasimi aom endilisi, ea' bale'ef asasinai sambaso'am etin. Esis ina sembale'efa God endilisi, owa'.
55003009	Ea' waf anama amamunai ina nataga lu'una endilisi, owa'. Dei' main, nambimb epes hiesi siti waf anama gawa a'anai amamunai si'i fowa' gani sati waf anama gawa a'anai ma amam amama Janes naloma Jambres manda'anai.
55003010	Ine' fowa' nafe' naloma ae', name' basef amama a'ipasam ea'. Ine' negawa fe' pe, ki ma basef hiami ofagema ae'ami. Ine' negawa ae' embale'efa God la'ifiwi, la'ela'ef a'ipasa basef Ananimi so'umbel, okom ae'anai ina wandafuna, owa'. Ine' negawa ae' okom nainaila enis epes, aitu la'ifiwi efa' nimanimi.
55003011	Ine' negawa waf aonai hianai esis sanda'meana ae' ma nimanimi amama efa'am wambel anama wenifina Antiok naloma Aikoniam naloma Listra. Ine' negawa amamaga nimanimi sanda'meam efa'ami. Ea' Dembinai natagahowe ma amamaga amama nimanimi hiami sanda'meami.
55003012	Emi egafis sope la'ifis soloma Krais Jisas ma sila waf Godi andeande', naumbih asasisi anona nemaf sonda'as kwapete'as.
55003013	Ea' amam awami maloma amam mambaso'ami nambimb mombaso'ma epes hiesi. Ea' anom amam mombaso'ma amam atom. Ea' waf amam manda'anai nambimb notaga aona endilisi.
55003014	Ea' ine' nembale'efa basef amama Godi nefa'am la'ifina. Ine' negawa amam nematawa isima fowa' sawalipina basef na'ama.
55003015	Ea' ine' negawa amama wapoti'. Fowa' ine' ata' so'uso'win negawa basef bu'wami Godi mape Buk Baibeli andeande'. Buk anama la'ifina ma nose'ena gawa bu'unai neloma okom bu'unai ma ine' nembale'efa Krais Jisasa God nagiambamena nofa'ena netanimani.
55003016	Ambal Bu'unai Godi atona nafela ukup amam profeti manda' basef amama hiami mape Buk Baibeli. Basef amama bu'wami ma mose'apa gawa bu'unai, mih'ambapa waf aonai ma mokwahona, mihi'ambapa fe' ape'inai, muwalipapa ma mila waf bu'unai.
55003017	Basef amama manda' ape' epes Godi la'ifipa endilisi ma monda' maol hianai bu'unai Ananinai.
55004001	Anona nemaf Jisas Krais nowaloga epes hiesi dei' ata' sape namisi, soloma isima saga'i wapoti'. Naep Godi maloma Krais Jisasi dei' a'ipina basef la'ifimi a'i Krais Jisas anona nemaf notaga nondawalap alihina naep epes hiesi ea' nope Dembinai wambel Ananinai. Amama atom dei' a'ipina mehip,
55004002	ine' ni'ipasa basef Godi la'ela'ef. Nemaf anama esis sondandombam ma some' basef, ni'ipasam. Ea' maina nemaf esis sandaiwa' ma some'am, ni'ipasam etin. Ni'ipasam ma mohagofa basef amama baso'maimi. Ni'ipasa basef la'ifimi ma sokwaha waf aonai esis sanda'anai. Ea' nefela ukup asasimi nenda'as sotaga la'ifisa bale'ef, niwalipasa waf aonai nenda'as so'uso'umbemas. Niwalipasa basef amama si'i okom Godi na'iami.
55004003	Anona nemaf notaga, esis sondaiwa'ma sofa' basef bu'wami Godi, owa'. Ea' sila ukup asasimi atom sofa'ai anom tisa hiami asasimi, ma mi'ipasa basef amama esis isima ukup maimaila some'am aligah asasimi.
55004004	Ea' sowa' alafugaha basef endilisimi seme' basef amama mamumami falafumi wafimi.
55004005	Ea' ine' la'ela'ef okom nopeina andeande' nimafi alop ine'inai andeande'. Nemaf anama nimanimi motagamena nepe la'ifina nenda' maol Godi newalapa basef bu'wami ma esis amam nematawa sololama Godi. Nenda' maol anama ma nigiambamas nenda'ana endilisi nimbefana.
55004006	Ine' negawa, nogota anama nataga ea' ma sehe ega'. Esimbel ae'ami ma'i kolo'olam molo sehe ega' ma indilali eso' ae' efe'ma God. Nemaf nataga ma ae' ekwaha etap anae'.
55004007	Ae' fowa' andondombam asagih andeande'. Ae' embale'efa Krais la'ifiwi asagih andeande', dei' ataga ikwaf.
55004008	Dei' amamaga amama bu'wami sasagih sikila'i sefa'ami sandandombam ma'ome. Amama na'ama. Nambimb Dembinai nofale ni'ipi ni'i, “Ine' aman bu'winai.” Dembinai anan aman bu'unai nowalogas ma nemaf anama. Nemaf anama lu'unai Anan nese'e amamaga amama bu'wami. Ea' ina noso' ae' atowe, owa'. Anan nose'asam emi egafis ukup maimaila Anan notaga nondawalap sotolona.
55004009	Dei' ine' nifi'mai ae' mehip.
55004010	Dei' main, Demas okom na'ina'i waf aonai etapanai ea' nakwahowe nafe' Tesalonaika. Kresens nafe' etap hiagoma Galesia, ea' Taitus nafe' etap hiagoma Dalmesia.
55004011	Dei' Luk atona nape nalome. Ine' ne'wa Mak nolomena nifi'i nehaponameana. Dei' main, andeande'ma anan nigiambame ma maol Godi.
55004012	Ae' asapa' Tikikus nafe' Efesus.
55004013	Ine' nifi'i nifa'mai saket anama launai anama akwahona na'ihi Troas ipat Karpusi. Anama ine' nifa'mianai nifi'i. Ea' anom buk ae'ami wapoti' nifa'miami. Buk amama sanda' agwafuh mafisim sanda'ami. Amama nifa'miam etin nifi'i endilisi.
55004014	Aleksander aman nanda' maola brasi, nanda' megah endilisi. Anona nemaf Dembinai nogwamana nimanimi anan, mondahama waf anan nanda'meanai.
55004015	Ine' wapoti' nindumafuma ma aman anama. Anan nahogofa basef amama afe'imi endilisi.
55004016	Ali' agwa basefa kot anama esis sanda'meanai, ina enin epen etitin naitu nalome nemaf anama nagiambame, owa'. Epes ae'asi hiesi sakwahowe. Ea' anda' betena God na'ama, a'i ina okom nopoma waf anama aonai esis sanda'anai ma sakwahowe nemaf anama anda' kotanai, owa'.
55004017	Ea' Dembinai numafi ae' ape nase'e pepel. Amama atom dei' awalapa basef bu'wami a'iam la'ifiwi endilisi ea' epes isima hiesi owa' Judaisi sogawa basef Godi, dei' same'am hi'alas. Ea' God nagiambame ma malogel mafin anama lu'unai laion.
55004018	Anona nemaf Dembinai nigiambame ma waf anama aonai hianai esis sanda'mianai, ea' nofa'e etanima nohapone epe wambel Ananinai gani ilif heven. Ae' a'i pepel howalagon nopaina la'ela'ef. Endilisi.
55004019	Ine' nese'ago danifel ae'anai ma Akwila naloma Prisila ea' esis isima wambota Onesiforusi.
55004020	Erastus ata' napani etin Korin. Ea' Trofimus awes nanda'ana akwahona napani Miletus.
55004021	Ine' nifi'i mehip. Na'ama ine' nepomai nemaf anama uf lu'unai naluwanai. Yubulus naloma Pudens, Linus naloma Klodia naloma esis alupusi Kristen isima hiesi sanda'menago danifel ma ine'.
55004022	Ae' a'i Dembinai nope nolomago ambal bu'unai ine'inai nigiambamepa na'a. Ea' ma'um.
56001001	Ae' Pol anda' maola Godi, ae' aposel Jisas Kraisi. Anan nandandepe ma eawalipasa basef ananimi. Anan nasapa'e ma igiambama esis amam nematawa nandandepas ea' ananisi ma enda'as sotaga la'ifis sombale'efana sogawa basef endilisimi ma sila waf ananinai.
56001002	Ae' anda' maola agiambama bale'ef asasinai ma esis sogawa ma sondanifel sope sohafa ambal anama namunai nope andeande' la'ela'ef. Fowa' gani God ata' owa' nonda' anom amamaga motaga etap anae', anan nali' na'iam ma nose'apa ambal anama ape'. Anan ina nambaso'ami, owa'.
56001003	Anom nimeguf mafe'ma ea', nogota anama anan atona nandandepana ea', anan nafela amam amama mawalapa basef ananimi alihim. God anan nofa'apa motanimani, anan na'iam dei' nase'e opeh amama ma ewalapa basef amama.
56001004	Ae' anda' basef amama mafe'mago ine' Taitus. Ine' nembale'efa God na'ama etin si'i ape' hiapai mombale'efana. Amama atom dei' ine' nogalome ae'inai endilisi. Ae' a'i God ahalomapa noloma Krais Jisas anan nofa'apa motanimani, amam biam migiambamena na'a okom ine'inai nope awanena.
56001005	Ae' akwahina napani ailan Krita nendondomba opeh amama ata' owa' nimbefama nambimb nendandepa anom agufumi mumafi esis Kristeni wambel hiagoma, si'i fowa' a'ipina. Ea' basef amamumi mape na'ama.
56001006	Anona aman i'i owa' nonda' anona waf aonai ma naep esis amam nematawai ma anan noso' nemata'w atoto'w ma batawisana ananisi sombale'efa Krais esis basef a'as, ina sonda' anona waf aonai, sape andeande' seme' basef. Amam manda' waf anama, ine' nenda'am mope agufumi.
56001007	Ine' negawa agufumi mumafi esis Kristeni, amam mumafi opeh Godi. Ea' amam amama fe' pe amamunai andeande'ma anona nemaf esis amam nematawa ina siti anona waf aonai amam manda'anai, owa'. Anona aman ama amam agufumi, anan ina nonda' waf aonai, o okom wandafuna mehip, owa'. Anan ina nea' embel nohaga nogaol nohas etin, owa'. Anan ina okom nohafel ni'ini'i endilisi ma nonda' waf aonai ma nofa' otamba, owa'.
56001008	Anan nimafi emi egafis sifi'i lauguni anona wambel. Anan okom ni'i waf bu'unai hianai Godi ea' nope andeande'. Anan numafi okom ananinai atona andeande'.
56001009	Anan nombale'efa basef amama bu'wami ape' mawalipasami andeande'. Ea' anan la'ifinama ni'ipa enis epes nefela ukup asasimi ma nonda'as sataga la'ifisa basef amama bu'wami. Ea' la'ifinama ni'ipa isima sosambala basef bu'wami ma someme'ma basef asasimi ina endilisimi, owa'.
56001010	Epes hiesi ina saila basef, owa'. Sosambalom. Esis sanda' basef etin sa'iam sambaso'ma enis epes. Esis hiesi wambota Judai satopa' alop.
56001011	Esis sandandam na'ama, esis sa'i sombaso'mas sofa'asa otamba moni maim enis epesi. Ea' sawalipa enisa waf anama ape' Kristen mandaiwa'manai. Esis sanda' waf anama atona dei' sahambombaga wambotagw epes hiesi. Ea' ine' nesopama malogof asasimi isima sanda'am na'ama.
56001012	Fowa' anona aman Kritinai anan gawainai si'i profet na'im na'ama na'i, “Fowa' gani endilisi esis Krit sape epes sambaso'ami ea' dei' wapoti' ata' sape na'ama etin. Esis si'i mafis mape aolopi awami. Ala'uta nas endilisi, sa'oh etin sa' gwa'aimi hiami.”
56001013	Basef amama endilisimi. Ea' ine' ni'ipasa basef la'ifimi ma seme'am sogawa endilisi waf aonai esis sanda'anai ma ata' somboma opalef. Ama bale'ef asasinai ata' notaga bo'ona.
56001014	Ine' ni'ipasa basef la'ifimi ma esis sokwaha basef mamumami falafumi esis Judai ma mi'uli epes isima sowa' alafugaha basef endilisimi.
56001015	Ukup epes isima opalef bo'oma waf bu'unai, amamaga hiami bo'om andeande' ma esis. Ea' ukup epes isima aom ea' esis owa' sombale'efa Kraisi, opalef asasimi ina bo'om, owa'. Ukup asasimi maloma basef mape opalef asasimi nomoni aom endilisi.
56001016	Malogof asasimi sa'iam na'ama sa'i, “Ape' mogawa God.” Ea' fe' asasinai nawalapa esis sowa' alafugaha God. God anan nandaiwa'ma esis endilisi. Epes isima sosambala basef, ina la'ifisa sonda' anona waf bu'unai, owa'.
56002001	Ea' ine' ni'ipa esis amam nematawa ma basef bu'wami ma waf esis sanda'anai mila basef amama bu'wami. Ine' ni'ipas na'ama.
56002002	Amam hagami owa' mea' embel mohaga mogaol. Amam ukup mope andeande'ma waf bu'unai ea' nomonas mopaim mumafi alop andeande'. Amam mope andeande'ma bale'ef amamunai nope bo'ona atona ma waf anama ukup mila God ea' mila epes wapoti'. Ea' mitu la'ifima nimanimi hiami.
56002003	Ea' awau nematawa hagiwai wapoti' ope andeande'. Awau owa' ohas wi'ipas enis epes, owa'. Awau owa' wea' embel hiami ohaga ogaol. Awau ope si'i tisa nawalipasa waf bu'unai.
56002004	Awau hagiwai wihi'amba nematawa awama awiawai ma onda' waf na'ama. Ukup awaumi mimila amam wahupawa awaumi moloma awasi awausi.
56002005	Ea' awau umafi nomonas awaumi andeande'ma ope bo'owa andeande' endilisi. Ea' umafi ifagw awaumi andeande' ma wigiambama amam moloma awasi awausi. Awau ope owina amam wahupawa awaumi. Awau onda' waf anama hianai bu'unai hi'ilana epes ina siti anona waf aonai awaunai ea' sonda' basef Godi findiwam, owa'.
56002006	Ea' na'ama etin, ine' nefela ukup amam amama awomimi nenda' ukup la'ifim mopaim mumafi alop andeande'.
56002007	Ine' etina nenda' waf bu'unai atona amam mutilina ma milina monda' waf hianai bu'unai. Opeh amama niwalipa epes, ine' owa' ni'iam moloma basef awami, owa'. Ni'ipas basef bu'wami endilisimi atom. Okom ine'inai nopoma waf bu'unai atona nenda' opeh amama niwalipas la'ela'ef.
56002008	Ine' ni'i basef bu'wami atoma enis epes ina siti anona waf aonai ma opeh amama nanda'ami, owa'. Ama esis naumbih nambimb sofa' ambagof awami. Dei' main, esis ina siti anona waf aonai ma afa' ma si'i anom basef awami, owa'.
56002009	Ine' ni'ipa isima agof a'asi sape owina enis epes sanda' opeh atomi ni'ipas ni'i, esis some' basef agufumi sope owina amam. Ea' sonda' opeh bu'wami mamumami hiami amam ukup ma'iami. Esis ina sogwa anom basef agufumi sohahali'am, owa'.
56002010	Esis ina sokowalopa anom amamaga amamumi, owa'. Esis sila basef amamumi andeande'. Ama anona nemaf esis sofela agela basef amama ape' mawalapama epesi lu'um. Basef amama Godi nofa'ai ape' motanimani mope andeande'.
56002011	Ape' mogawa okom Godi lu'unai nainaila ape' ma nigiambamapa na'a anama nataga nandawalap ea', epes hiesi wambota lounai agufisi saloma agof a'asi hi'alas satolona. Ama nofa' amam nematawa nokwahomapa waf aonai mutanimani mofe'ma anan.
56002012	Waf God nigiambama na'ai mawalapa ape' ma mokwaha waf anama mowa' alafugaha Godi, ea' mokwaha ukup amama awami ma waf etapanai, mope andeande' nogota anae'.
56002013	Nogota anama ape' mape mohafa danifela anama lu'unai mape mohafanai. Ape' mape mohafa pepel nafifili God Dembinai ape'inai nofa'apa motanimani, anan Jisas Krais anona nemaf notaga nondawalap.
56002014	Krais anan nakwaha ambal bu'unai ananinai ma natala ape' natagahepa ma waf aonai hianai mosambala mi'uli Godi. Anan na'i nondombasa ape' ma motaga epes ananipai atepa bu'upai, ukup mohafela monda' opeh lu'wami ma mila waf hianai bu'unai.
56002015	La'ela'ef ine' ni'ipasa basef amama. Ea' nenda' epes sataga la'ifisa sila basef amama ni'ipasa basef la'ifimi si'i anona dembinai agel lu'unai. Ea' nesambala waf aonai esis sanda'anai. Ae' andaiwa'ma enin epen ni'i ine' aman falafinai, owa'.
56003001	Ine' la'ela'ef la'ifinama nefela esis amam nematawa ma sope owina amam gavman dembemi, amam la'ifimi mumafi esis ma sila basef amamumi. Ea' esis sondandombama sonda' opeh hiami bu'wami.
56003002	Esis owa' sonda' enin epen findiwan ma basef awami. Esis ina sifitap, owa'. Sope opalef awanem. Esis la'ela'ef sope sonda' waf so'uso'umbilinai ma epes hiesi.
56003003	Ine' negawa fowa' ape' wapoti' owa' ukup bo'om, ape' mosambala basef ea' Satan nambaso'mapa. Ape' mape owina waf naninani aonai opalef mohafema waf aonai ma alop nandanifel. Ape' mafe' maloma waf anama ukup aoma enis epes ma kowalapama amamaga asasimi. Esis sofala ape' naumbih asasipai ea' ape' wapoti' manda' naumbih malomas.
56003004	Ea' God, anan nofa'apa motanimani, anan alupunai ape'inai okom nainailapa. Nemaf anama waf anama ananinai nataga nafe' alihina.
56003005	Anan ina okom napoma anona waf bu'unai ape' manda'anai dei' nofa'apai, owa'. Okom dahowinai ananinai atona nofa'apa motanimani. Anan nasa'opapa ea' mataga awasi dambaipai, Ambal Bu'unai Godi nase'apa ambal namunai ma ape'.
56003006	Ama opeh Jisas Kraisi, Anan nofa'apa motanimani, God nase'apa Ambal Bu'unai Ananinai nafi'i hianai endilisi ma ape' si'i nakolo'wai pepel ma ape'.
56003007	Anan nanda'am na'ama ma na'i ape' epes bo'wepa andeande' ma okom anama Jisasi atona lu'unai nainaila ape'. Ea' nandandepapa ma mofa' ambal namunai mope andeande' la'ela'ef. Ea' ape' mombale'efana mape mohafana.
56003008	Basef amama endilisimi ma ape' hiapai mombale'efam. Ae' a'i newalapa basef amama ni'iam mehipa epes isima sombale'efa God ea'i ukup mopoma situ la'ifisa waf bu'unai. Basef amama ma Jisas Krais naloma God, amama bu'wami ma migiambama epes.
56003009	Ea' basef amama mamumami falafumi esis sa'iama sosambala waf bu'unai, sa'i sondahihianama sa'i agof hiami bafasas akupas asasisi etis, sofitapa mi'uli fowa' God naso' Mosesanai, amama ine' nindihi'amam. Dei' main, ape' mogawa basef amama ina magimbamepa mawalapa anona waf bu'unai, owa'.
56003010	Emi egafin nanda' esis Kristen sandawal sataga biefisi, inima nesambala basef bu'wami. Ine' nehagofa okom ananinai ni'ipana basef la'ifimi ma nihi'amban, atetef o bif. Ama enin owa' neme' basef ine'imi, nekwahin newa' alafugan.
56003011	Ine' negawa epen inima nakwaha eaf bu'unai ea'. Waf aonai ananinai nihi'ambapa mogawa enin epen awani.
56003012	Anona nemaf ae' i'i esapa' Artemas o Tikikus nofe'mago ine', ine' ulal nifi'mai ae' mehip wambel anama Nikopolis. Ine' negawa ae' ai'am ea' ma ipani Nikopolis nogota anama aonama asaf lu'unai nalai.
56003013	Ine' numafi Senas nogawa mi'uli esis Romi noloma Apolos andeande'. Ea' nigiambamama amamaga amam mofa'am mofe' wambel hiagoma ma nambimb ina amamaga a'am eaf, owa'.
56003014	Ea' esis Kristen amam nematawa ape'isi sonda' waf sope la'ifisa opeh bu'wami mamumami sigiambama epes isima amamaga a'asi. Na'ama esis Kristen sope etin ea' ukup mose'asa sonda' waf bu'unai Godi.
56003015	Amam nematawa sape salome na'ae esis sandanifel salomago ine'. Ine' nendanifel nelomago emi egafis ukup maimaila afa' sombale'efa God salomafa. Ae' a'i God nigiambamepago ipe' na'a nope nolomago ipe' hipei nonda'epa pataga la'ifipa. Ea' ma'um.
57001001	Ae' Pol anda' kalabusa opeh Krais Jisasi. Owalomafa afa'inai Timoti nape nalome na'ae. Ea' anda' basef amama mafe'mago ine' Filemon, alupinai afa'inai ma wanda' opeh atom Godi. Ukup afa'imi maimailina endilisi.
57001002	Ae' anda' basef amama ma ine' naloma amam nematawa Godi sandatama etifigin ipat ine'inai saloma haniti'mafa Apia kwaloma aman anama Arkipus, nanda' opeh Godi la'ifina si'i soldia naloma afa' biafa.
57001003	Ae' a'i ahalomapa God naloma Dembinai ape'inai Jisas Krais amam migiabamepa na'a monda'epa la'ifipa monda' opalef ipe'imi mope awanem.
57001004	Dendel ae' anifela Goda nimeguf hiami a'i agel ine'inai anda' beten.
57001005	Dei' main, ae' ame'asa ine' nembale'efa dembinai Jisas endilisi ea' okom ine'inai nainaila amam nematawa Godi hiesi.
57001006	Ae' anda' beten ahali' God a'i ine' ni'ipasa bale'ef ine'inai ofagena nenda' enis epes sotaga la'ifis. Ine' nenda'am na'ama ma negawa andeande' amamaga bu'wami ape' mape la'ifipa maloma Jisas Kraisi mofa'ami.
57001007	Owalome ae'inai, ine' okom nainaila amam nematawa Godi ma nenda' opalef asasimi motaga la'ifim. Ea' ae' andanifamena endilisi ma waf anama ine' nanda'anai nanda' opaf ae'anai awanena endilisi.
57001008	Ea' okom ae'anai na'i na'ama. Endilisi, ae' ape aposel la'ifiwi ma agel Kraisi i'ipina nenda' anona waf bu'unai.
57001009	Ea' ae' andaiwa' ma i'ipina, owa'. God okom nainailafa ea' afa' wapoti' ukup maimaila epes hiesi. Amama atom dei' ahali'ina. Ae' Pol, hagewe dei' ape anda' kalabus anda' opeh Krais Jisasi,
57001010	ae' ahali'ina ma nogalome ae'anai Onesimus. Ine' niti anan uwahipina. Nogota anama ape anda' kalabus, ae' a'ipana basef Godi. Ea' nembale'efa Krais nataga nogalome ae'anai.
57001011	Fowa' anan ina nanda' opeh bu'wami ma ine', owa'etin. Ea' nandaiwa'mana. Ea' dei' anan la'ifina ma nonda' opeh bu'wami ma nigiambama afa' biafa.
57001012	Dei' ae' esapa'ana notanima nefe'mago ine'. Ea' okom ae'anai nofo'o nolomanago.
57001013	Ae' anda' opeh awalipasa basef bu'wami Godi sanda'e anda' kalabus. Ea' ae' a'i embalo'a Onesimus nope na'ae nolome dendel noho'ofena ma nigiambame.
57001014	Ea' i'i ine' nindaiwa'ma embalo'ana nope nolome, hapainai. Ae' andaiwa'ma i'ipina. Ae' a'i ine' ni'i aho'ma okom ine'inai atoma anan nope nolome.
57001015	Onesimus nakwahina nogota bandana nafe' anagona anona nemaf nefa'ana notanimani nope nolomena la'ela'ef.
57001016	Ea' dei' anan ina ata' nape owina enis epes agel a'anai, owa'. Anan nataga owalomena endilisi ma Krais dende'ma ukup mimilana endilisi. Ae' okom nailinailana. Ea' ine' nambimb okom ninilana endilisi, ni'i owalomena ine'inai ma agel Dembinai.
57001017	I'i ine' okom nopoma ae', ni'i afa' wandao'oma endilisi wanda' opeh Kraisi, andeande'ma ine' nefa' Onesimus notanimago sondanifelamana si'i na'i nefa' ae'.
57001018	I'i anan nonda' anona waf aonai ma ine' o nonda'mena anona wiaf nopomena, ae' egwamonana.
57001019	Dei' ae' Pol ahapila pen lagel ae'anai atona anda' basef amama bandami atom, ae' nambimb egwamena wiaf anama. Endilisi ine' wapoti' nape si'i newaola anona wiafa ae'. Wiaf anama ina si'i otamba maim, owa'. Anama ambal ine'inai atona. Dei' main, fowa' a'ipina basef bu'wami nembale'efa God nefa' ambal namunai nape andeande'.
57001020	Ea' owalome alupinai, ae' ihali'ina ma agel Dembinai, ine' ninifela Onesimus si'i owalomena nembale'efa Kraisi. Afa' sahin owan wambale'efa Kraisi atofa. Ea' ine' nenda' opaf ae'anai notaga bo'ona nenda'e la'ifiwi endanifel.
57001021	Anda' basef amama, egawa endilisi ine' nambimb nila basef amama ae'ami. Ea' ae' dei' anda'ago basef amama ma ine'. Ae' egawa anom basef wapoti', ine' nambimb nenda' anona waf bu'unai endilisi nikila' amama dei' a'ipina pas amama a'i ine' nenda'am.
57001022	Ea' anom basef wapoti'. Ae' okom na'i God neme' beten ipe'inai nekwaha ae' efe'mago ipe' wapoti'. Ea' dei' ine' nendondomba anagon nopomago ma ae' efo'o epe elomena.
57001023	Epafras anan nape nanda' kalabus naloma ae' ma agel Krais Jisasi. Anan nanda'menago danifel nefe' nelomago ine'.
57001024	Ea' amam manda' opeh malumai, Mak naloma Aristarkus, Demas, Luk, amam wapoti' manda'menago danifel ine'.
57001025	Ae' a'i Dembinai Jisas Krais nigiambamepa etin nonda'epa petaga la'ifipa ma waf anama nepe nelomago ambaguf naloma ukup ipe' hipei.
58001001	Fowa' gani God na'ipa akusapa bafasapa ape'isi na'ama, na'ipasa basef ananimi nimeguf atona etin na'ipa amam profeta eaf hianai mawalipas ma'ipasam.
58001002	Ea' dei' nogota anae' si'i nogota anama anona nemaf nigi' neatagai endilisi, nawalapa basef na'ipapa malogel Nogalomana Ananinai. God nandandepana ma nemaf akutainai Anan nope Dembinaima amamaga hiami ma etap anae' moloma esis amam nematawa wapoti'. Anan atona nofa'am numafiam. Fowa' gani God na'i Nogalomana Ananinai nanda' amamaga hiami ambagof mapaimi maloma ambagof a'ami mape ilif etapi hi'alam mataga mape.
58001003	Nogalomana atona nafifili lu'unai Godi nafifimapa endilisi. Anan na'ama etin si'i God endilisinai. Anan na'i basef Ananimi la'ifimi atom ea' dei' amamaga amama hiami maloma amam nematawa hiesi sataga la'ifis. Anan atona nasa'opapa ma waf aonai ape' manda'anai mataga bo'wepa andeande. Nanda'am ea', dei' nape lagel da'isinai Godi gani ilif heven God la'ifinai numafi amamaga hiami.
58001004	Amama atom dei' nataga Dembinai endilisi nikila' amam ensel hiami. Dei' main, agel anama nofa'ana Ahalomana nikila' agof amam enseli bo'ona endilisi.
58001005	Dei' main, fowa' God ina na'ipa anona ensel Ananinai na'i, “Ine' nogalome ae'inai, ae' dei' ataga Ahalomena ine'iwei endilisi,” owa'. Basef amama fowa' God na'ipa Nogalomana Ananinai atona. Ea' God na'iam wapoti' na'i, “Ae' nambimb etaga Ahalomana Ananiwei, Anan nope Nogalome Ae'anai.” God ina na'ipa anona ensela basef amama, owa'. Na'ipa Nogalomana Ananinai atona.
58001006	God na'ipa Nogalomana Ananinai nape nali'ma amamaga hiami. Ea' nemaf anama God na'i Nogalomana Ananinai nataga etap anae' na'iam wapoti' na'i, “Amam ensel Ae'ami hiami monda' lotu ma Anan atona.”
58001007	Ea' basef amama God na'ipa amam ensel na'ama na'i, “Anan nanda' amam ensel mataga si'i uf, nanda'am manda' maol Ananinai mataga si'i nif fandom ilelowa mataga.”
58001008	Ea' God na'ipa Nogalomana Ananinai na'ipana na'i, “God, ine' nape la'ifinai Dembinai numafi amamaga hiami, ea' anona nemaf nepe na'ama etin la'ela'ef hihif. Waf bu'unai atotona ine' dei' nape Dembinai ma wambel ine'inai.
58001009	Ine' okom naila waf bu'unai nandafa'ma waf aonai sosambala basefanai. Ea' dei' God, Anan God ine'inai, nandandepena nase'ena danifel lu'unai endilisi. Ea' epes hiesi ina sandanifel si'i ine', owa'.”
58001010	Ea' God na'iam wapoti' na'i, “Dembinai, fowa' dambadamba Ine' etina nanda' etap nataga lagel ine'inai atona nanda' ilif otaga wapoti' nataga nape.
58001011	Amama anona nemaf higililam, ea' ine' nepe la'ela'ef. Amama mope mefe' mefe' anona nemaf motaga apim si'i luwaguf apimi.
58001012	Anona nemaf ine' nimbomefam si'i sumagwia luwaguf, ea' amam moho'ofam si'i luwaguf. Ea' ine' la'ela'ef nepe na'ama etin, ina anona nemaf hagena nogota ine'inai, owa'.”
58001013	God ina na'ipa anona ensel Ana'i, “Ine' nepe na'ae lagel da'isinai Ae'anai wa'ol. Ine' nepe la'ela'ef nefe' nefe' nemaf anama ae' enda' naumbih ine'isi sefe' owina bo'wagah ine'imi.” God ina na'ipa anona ensela basef amama, owa'. Na'ipa Nogalomana Ananinai atona.
58001014	Dei' amam ensel emi egafum? Amam ambagof bu'wami Godi. Anan nasapa'am mafi'i ma migiambama epes isima dei' God nofa'as sotanimani ma anona nemaf sofa' pe bu'unai.
58002001	Jisas nikila' amam ensel endilisi. Amama atom dei' ape' mombale'efa basef amama Ananimi mame'am bo'om milam endilisi. Na'ama ape' motanima mokwahom.
58002002	Fowa' gani God na'ipa amam ensela basef Ananimi, ea' ma'ipipam mandawalap endilisi mape la'ifim. Basef amama mape la'ifima emi egafis sosambala basef owa' silami, esis sofa' nimanimi amama mondahama waf aonai esis sanda'anai sosambala basef amama.
58002003	God nagwamasa nimanimi lu'wami esis sosambala basef Ananimi ensel amama ma'ipasami. Dei' ipe' ukup mape ma'imama? I'i pewa' alafugaha basef Ananimi dei' nagiambamapa nofa'apa mope andeande', anona nemaf ipe' pefa' pefe' pindihi'ama nimanimi amama pi'imama? Owa'. Pefa' nimanimi pelomas. Dei' main, amama nakwahomapa waf aonai nagiambamapa motanimani, ina so'umi, owa'. Lu'wami endilisi. Dembinai atona nali' nawalapam alihima enis epes. Epes isima sihi'ambapa ma mogawa basef amama endilisimi atom.
58002004	Ea' God nanda' basef amama la'ifima eaf hianai naninani. Anona eaf, nihi'ambasa ikwaf naninani hianai la'ifinai. Ea' anona eaf nanda' pepel lu'unai naninani si'i Anan atona nanda'anai. Ea' anona eaf na'ama, nihi'ambapa amamaga bu'wami Ambal Bu'unai Ananinai nase'apami, naila okom Ananinai atona nase'apam atona etin nihi'ambapa basef amama endilisimi atom.
58002005	God ina nanda' amam ensel mape dembemi mumafi amamaga lu'wami maloma waf hianai dambeinai Jisas nawalapam ea', dei' a'ipipami, owa'.
58002006	Ea' anom basef mail Baibeli fowa' anona aman nawalapam na'iam na'i, “God, epes esis emi egafis ma Ine' okom nainailas? Esis falafisi etis, ea' ine' etina nimafias.
58002007	Ine' nanda' amam ensel mape dambem la'ifima esis isima amam nematawa etapasi nogota bandana. Ine' nase'asa agof lu'wami nanda'asa sataga dambes.
58002008	Ea' nanda' amamaga hiami mafe' owina esis isima sumafiam.” Basef amama mail Baibeli ma'i, “God nanda' epes sape etapi sape dambes sumafi amamaga hiami mape etapi.” Basef amama ma'i amamaga hiami mape etapi ofagema ma'i amamaga hiami. Ea' dei' ina mati epes sape etapi sape dambes sumafi amamaga hiami, ata' owa'.
58002009	Ape' dei' mogawa Jisas! Fowa' nogota bandana God nanda'ana nafe' owina amam ensel. God nati ape' uwahipipa nagiambamapa na'a, dei' Jisas nefa' nimanimi lu'wami naga' ma ape' hiapai. Amama atom dei' God nase'ana agel lu'unai nanda'ana nataga Dembinai king nafifili endilisi.
58002010	God anan Dembinai fowa' gani nanda' amamaga hiami mataga mape numafiama pepel Ananinai mape andeande', Ananimi atom. Ea' andeande'ma Anan na'i Jisas nefa' nimanimi nanda' eaf ma nokwahomapa waf aonai ape' manda'anai nofa'apa motanimani. God nanda'am na'ama ma nokolasa ape' hiapai nofa'apa mefe' heven miti nafifili Ananinai.
58002011	Anan atona nanda'apa amam nematawa mataga bo'wepa andeande' malomana wambota atotona Ahalomapa atotona. Amama atom dei' Anan ina ambal aona nofalapa na'i sahin owan Ananipai, owa'.
58002012	Si'i Anan fowa' na'iam na'i, “God, Ae' anona nemaf ewalapa agel Ine'inai ma esis sahin owan ae'asi. Ae' enda' awalef efela agel ine'inai ma esis hiesi sifi'i sondowa'anima etifigin.”
58002013	Ea' na'iam wapoti' na'i, “Ae' embale'efa God la'ifiwi.” Ea' anom basef wapoti' na'iam na'i, “Ae' ape aloma awasi Ae'asi God nasi'iesi.”
58002014	Epes Anan nofalapa awasi ananipai, epes etapasi selapai. Amama atom Jisas wapoti' nataga epen na'ama etin si'i ape' epes etapasi selasi. Anan nataga epen na'ama ma naga' nohambombaga aman anama aonai Satan la'ifina nanda' epes hiesi saga'.
58002015	Jisas natagaha amam nematawa hiesi la'ela'ef umbamahasa ga', nahapilas la'ifis. Ea' Anan natagahisa umbamahas sape andeande'.
58002016	Dei' main, Anan ina naga' nagiambama amam ensel, owa'. Anan naga'ma nagiambama epes sataga wambota Abrahami.
58002017	Amama atom Anan nataga na'ama etin endilisi si'i owasana ananisi ma nataga pris dembinai nape nali'ma pris hiami. Anan aman na'i uwahipisa ape' nanda' maol Godi andeande' endilisi. Ea' Anan nataga si'i owasana Ananisi ma natofa okom wandafunai Godi napoma amam nematawa hiesi sanda' waf aonai.
58002018	Satan nagwambana nimeguf hiami na'i nonda'ana nonda' waf aonai. Ea' Jisas nofa' nimanimi hiami. Na'ama Anan la'ifinai ma nagiambama epes isima Satan nagwambasi.
58003001	Ipe' alupipei epes Godi, Anan nape ilif nofalipei, ipe' peme'. Ipe' okokoma Jisas, Anan aposel nape pris Dembinai ma waf naloma basef ofagema ape' ea' mombale'ef mawalipasami.
58003002	Anan naila okom Godi nanda' maol God nandandepana nanda'ana andeande', si'i fowa' gani Moses nanda' maol Godi andeande' nagiambama epes hiesi Godi.
58003003	Aman anama Jisas, God nase'ana agel lu'unai nikila' agel lu'unai Mosesi, si'i epes sase'ana agel lu'unai aman nanda' ipat bu'unai nala'ana etap anae'. Ea' esis ina safela agela ipat anama lu'una, owa'.
58003004	Endilisi, ifagw hiami epes etis sala'ami. Ea' epen gawainai nanda' amamaga hiami, anan God atona.
58003005	Endilisi, Moses nanda' maola nagiambama epes Godi andeande' nanda'ana si'i nanda' maol Godi, ea' na'i basef nawalapama amamaga hiami anona nemaf owagama Krais nie'ipasami.
58003006	Ea' Krais nape nogalomana Godi naila basef endilisi nanda' maol andeande' ma nape Dembinai numafi epes wambota Godi. I'i la'ela'ef ape' mombale'efana la'ifipa mogawa anona nemaf Krais niefi'i nofa'apa mefe' heven mope andeande', ape' mape wambota Ananinai.
58003007	Ea' dei' ape' meme' basef Ambal Bu'unai Godi na'iami andeande'. Anan na'iam na'ama na'i, “Maina nemaf ipe' peme' malogel Ananinai,
58003008	ipe' ina pesopama opalef ipe'imi la'ifim endilisi, si'i fowa' gani bafasepa sanda'am sosambala basef Godi ma sanda' okom Ananinai wandafuna, owa'. Nogota anama esis sape anama wafiguma fatauguma esis sagwambana endilisi sasopama opalef.
58003009	Esis bafasepa ipe'isi sati pepel hianai Ae' anda'anai anama wafiguma afagof hiami 40-peleim. Owa'. Nimeguf hiami esis sanda' Ae' gwambai gwambae endilisi.
58003010	Esis sanda'e na'ama, Ae' dei' okom wandafunamas endilisi a'i, ‘La'ela'ef ukup asasimi mase'asa eaf bu'unai sololamana. Esis ina ata' saila waf bu'unai Ae'anai, owa'.’
58003011	Ea' Ae' okom wandafuna ma esis a'i basef endilisimi atom la'ifimi a'i, ‘Anona nemaf esis ina ata' sifi'i suwis sopoma noma'w solome, owa'.’ ”
58003012	Alupipei Ae'ipei, ipe' pindumafuma andeande'. Na'ama enin sahin owan ipe'isi okom ninila waf aonai nekwaha bale'ef ananinai newa' alafugama God nape la'ela'efi.
58003013	Na'ama owa'. Ipe' pendagigiambanama etin pitu la'ifipa. Penda'am na'ama etin nimeguf hiami atona etin nogota anae' God na'i, “Dei'.” Penda'am pilam ama pilam la'ela'ef. Na'ama enipa opalef ipe'imi la'ifima waf aonai baso'omainai.
58003014	Ape' fowa' mali' mombale'efana, ea' dei' mombale'efana la'ifipa la'ela'ef, mefe' motagama moga'. I'i ape' monda'am na'ama la'ela'ef, ape' amam nematawa endilisi Kraisi, mape la'ifipa malomana.
58003015	Si'i basef mail Baibeli do'ok a'ipipami ma'iam ma'i, “I'i ipe' dei' peme' basefa malogel Ananinai ipe' ina pesopama opalef ipe'imi la'ifim endilisi si'i fowa' pewa' alafugaha Goda panda' okom Ananinai wandafuna, owa'.”
58003016	Fowa' gani emi egafis same' basef malogel Godi sowa' alafugahana sanda' okom Ananinai wandafuna? Epes amama atom hiesi fowa' Moses nofa'asi sakwaha Isip safi'i, amama atom.
58003017	Afagof amama hiami 40-peleim God okom wandafuna ma emi? Anan okom wandafuna ma epes isima sanda' waf aonai saga' hi'alas etap anama wafiguma fatauguma, amama atom.
58003018	God na'i enis epes na'i basef endilisimi atom la'ifimi ma esis ina sefe' suwis sopoma noma'w solomana. Na'i emi egafis? Anan na'i amama atom.
58003019	Ea' dei' ape' mogawa esis ina anona nemaf la'ifisa sefe' suwis sopoma noma'w solomana, owa'. Dei' main, esis ina sembale'efana, owa'.
58004001	Basef Godi la'ifim endilisi dei' ata' mape la'ela'ef. Anan na'iam na'ama na'i, “Ipe' pefe' piwis anama pepoma noma'w peloma Ae'.” Ea' ape' umbamohapa. Na'ama God niti enin epen etitin ipe'ini okom nose'an ma basef Godi nefe' higililan, owa'.
58004002	Dei' main, ape' wapoti' mame' basef bu'wami Godi si'i fowa' esis Israel same'am. Ea' esis same'am etin, ina sombale'am sailam, owa'. Ea' basef amama bu'wami same'ami ina magiambamas, owa'.
58004003	Amam nematawa mombale'efa Godi ape' dei' mafe' mawis mapoma noma'w maloma God si'i Anan na'iam na'i, “Ae' okom wandafuna ea' a'i basef endilisimi atom la'ifimi a'i, esis ina suwis sopoma noma'w solome, owa'etin endilisi.” Fowa' nanda' etap anae' hi'alana ea' napoma noma'w nogota laona nafi'i nafi'i nataga dei'. Anan napoma noma'w nahafa esis suwis sopoma noma'w solomana. Ea' esis ina sawis, owa'.
58004004	Anom basef God fowa' na'iami ma nemaf anama nafe'ma 7i sapoma noma'wanai, ma'iam na'ama ma'i, “God nanda' maol hianai hi'alana ea', nemaf anama nafe'ma 7i nataga, napoma noma'w.”
58004005	Basef amama do'okimi God na'iam wapoti' na'i, “Esis ina sefe' suwis sopoma noma'w solome, owa'etin endilisi.”
58004006	Esis amam nematawa isima fowa' same' basef bu'wami ina safe' sawis, owa'. Dei' main, esis ina sembale'efana endilisi, owa'. Sosombala basef Ananimi. Ea' basef amama ata' mape la'ela'ef ma'i endilisi enis epes anona nemaf sefe' suwis sopoma noma'w soloma God.
58004007	Amama atom dei' God nandandepa anona nemaf wapoti'. Ea' nofala nemaf anama na'i, “Dei' atef”. Ea' afagof hiami mafe'ma ea', God nawalapa basefa nemaf anama na'i basef Ananimi do'okimi ma malogel Deviti na'ama na'i, “I'i ipe' dei' peme' basefa malogel Ananinai, ipe' ina pesopama opalef ipe'imi la'ifim endilisi, owa'.”
58004008	I'i nemaf anama fowa' Josua nonda'as suwis sopoma noma'w, God ina ni'i anona nemaf wapoti', owa'. Ea' owa'. Esis ina sawis.
58004009	Amama atom dei' ape' mogawa waf anama mopoma noma'wanai ata' nape la'ela'efa ape' epes amam nematawa Godi. Waf anama si'i God napoma noma'w nemaf anama nafe'ma 7i.
58004010	Dei' main, emi egafis sefe' suwis sopoma noma'w soloma God, esis sambefa maol asasinai ea' sapoma noma'w si'i fowa' God nambefa maol Ananinai napoma noma'w.
58004011	Ea' dei' ape' monda' maol la'ifipa endilisi ma mefe' muwis mopoma noma'w molomana. Na'ama enin epen ape'ini nesambala basef Godi newa ma waf aonai anona nemaf higililan si'i fowa' esis sanda'ama sowa hegilalas hi'alas.
58004012	Dei' main, basef God na'iami ambal namunai napaim, ea' la'ifim la'ela'ef mape. Amama hi'alim endilisi mikila' bainat hi'alinai wa'owa'ol mapisila epes mawis nomon endilisi. Basef amama mawis mafe' la'afena ukup maloma ambagof asasimi mondowatanimama mafe' mawala nigis maloma gonat la'afen. Ea' mawaloga opalef maloma ukup ape'imi nomon.
58004013	Ina anom amamaga God nanda'ami nambimb mondambaho'ma Anan, owa'. Amamaga amama hiami hi'alam mape mandawalap alihim endilisi ma naep Ananimi. Ea' anona nemaf ape' mi'ipana maina waf ape' mandanai.
58004014	Ape' anona pris Dembinai ape'inai nape nali'ma pris hiami nafe' nawis heven nape naloma God. Anan Jisas Nogalomana Godi. Ea' dei' ape' mombale'efa basef God nawalapami la'ifipa.
58004015	Dei' main, pris anama Dembinai anan la'ifinama niti ape' uwahipipa maina nogota ape' owa' la'ifipama muli'amona waf aonai, ea' alop ape'inai owa' la'ifina ma monda' maol. Amamaga hiami mataga magwamba ape', amama mali' mataga magwamba Anan wapoti'. Ea' Anan ina nanda' anona waf aonai, owa'.
58004016	Amama atom ape' dei' ukup la'ifim mefe' felefele'ma God, umbamohapa owa'. Anan nigiambamapa na'a ma mape andeande'. Ea' ape' mefe'ma Anona niti uwahipipa nigiambamapa maina nemaf mofa' nimanimi lu'wami.
58005001	Waf anama fowa' sandandepa pris hiami dembemi mape mali'ma pris hiami na'ama. Anona nogota sandandepa anona pris sanda'ana nanda' maol Godi ma nofa' malogof epesi naitu naep Godi. Esis sase'ana amamaga bu'wami naso' God nondolalimanama God nokwaha waf aonai esis sanda'nai.
58005002	Anan pris ina la'ifina ma nonda' waf bu'unai atona nimeguf hiami, owa'. Amama atom sanda'ana dei' la'ifinama nigiambama esis ina sogawa andeande' sakwaha waf bu'unai Godi. Pris anama nagiambamas nonda'as sa'osa'ombemas.
58005003	Anan ina la'ifina ma nanda' waf bu'unai atona nimeguf hiami, amama atom dei' nondolali ma God nali' nakwaha waf aonai anan nanda'anai ea' nagi' nakwaha waf aonai esis amam nematawa sanda'anai wapoti'.
58005004	Maol anama nondolalima Godi nofa' agel lu'unai. Ea' ina anona aman la'ifina ma nanda' maol anama na'i okom ananinai atona, owa'. God nali' nofalana, ea' nanda' maol anama, si'i fowa' nofala Aron.
58005005	Krais wapoti' na'ama etin. Anan ina nafela agel ananinai atona nataga pris dembinai ma pris hiami, owa'. God atona nandandepana nanda' maol anama, ea' na'ipana na'i, “Ine' Nogalome ae'inai. Dei' awalapena alihina afela agel ine'inai lu'una.”
58005006	Ea' God na'i anom basef wapoti' mail anona buk na'iam na'ama na'i, “Ine' nepe pris Dembinai la'ela'ef nendolalimei na'ama etin nendahama Melkisedek.”
58005007	Fowa' gani Jisas ata' nape epen endilisinai etap anae', nanda' beten nahali' God la'ifinai ma nofa'ana nokwaha ga' ma nope namunai. Nanda' beten nofalana mehip nalef nape nimeguf hiami. Anan nanda' lotu ma God, nanda' Anan nafe' owina God. Ea' dei' God name' beten ananinai.
58005008	Endilisi Jisas Nogalomana Godi, ea' Anan nefa' nimanimi, amama atom mawalipana endilisi ma waf naila okom Godi.
58005009	Anan nataga Nogalomana Godi bo'ona endilisi. Amama atom dei' Anan ofagonama epes saila basef ananimi mofa'as sotanimani sofa' ambal namunai sope andeande' la'ela'ef hihif.
58005010	Ea' God nandandepana na'i, “Ine' nape pris Dembinai nendolalima ae' na'ama etin nendahama Melkisedek.”
58005011	Basef hiami Melkisedeki ata' mape ea' dei' a'i i'ipipam. Dei' ipe' ina pandanifel ma pegawa basef Godi ofagema, owa'. Dei' ae' maol lu'unai endilisi ma ihi'ambepa basef amama ofagema.
58005012	Dei' nogota anae' ea' ma ipe' pepe dembipei tisa piwalipa enis epes. Ea' owa'. Ipe' gawa tu'waninai atona ukup ipe'imi, ea' anona aman ata' nowalipipa wapoti' ma basef mali'i Godi. Ipe' ina la'ifipa pegawa basef lu'wami Godi si'i pagwa' gwa'aimi la'ifimi, ata' owa'. Ipe' dei' pegawa basef mali'i Godi atom si'i pagwa' nomagof atom.
58005013	Ape' mogawa emi egafis sa' nomagof atomi, esis sape awasi etis. Epes isima ina dei' la'ifisa sowaloga waf bu'unai aonai, ata' owa'.
58005014	Ea' gwa'aimi la'ifimi mapoma epes isima sataga dambes la'ifis. Epes isima sawalipa ukup maloma nomonas asasimi atom hihif dei' la'ifisa sowaloga waf bu'unai aonai.
58006001	-
58006002	Ape' ina ata' la'ela'ef mi'i basef amama mali'i Kraisi atom timbi tambel, owa'. Ape' ina mi'i basef amama mali'i mi'i, ape' momboma opalefa God mowa' alafugaha waf hianai aonai manda' epes higililas ea' mombale'efa Goda basef mamumami sapisi'asa embel sanda' beten sawamona lagofa enis epes maloma epes hiesi saga'i sohafel wapoti' maloma anona nemaf God nowaloga epes hiesi ma sope la'ela'ef wambel bu'unai o aonai. Ape' ina mope monda' basef amama atom mi'iam la'ela'ef timbi tambel, owa'. Ape' ata' mofo'o ea' monda' basef amama monda'apa la'ifipa mi'am si'i epes isima sataga dambes ea'.
58006003	I'i okom Godi ni'i monda'am na'ama, monda'am na'ama etin.
58006004	Epes isima sowa ma waf aonai sowa' alafugaha Godi, ina anona eafa esis sotanima sifi'i somboma opalef wapoti', owa'. Esis sali' sofa' nafifili Godi, sofa' presen bu'unai nafi'i heveni ea' sofa' Ambal Bu'unai Godi napais.
58006005	Ea' same' basef Godi, sogawam bo'om sagawa maol la'ifinai dambainai hianai alupusi Kraisi anona nemaf nigi' neatagai seanda'anai.
58006006	I'i esis sowa ma waf aonai sowa' alafugaha God, ina ata' anona eafa esis sotanimani sifi'i somboma opalef wapoti', owa'. Waf anama aonai esis sanda'anai atona, dei' saundana nogalomana Godi nail lawag usi'inai tu'wanainai wapoti' ma sahambombagana. Ea' sanda' epes hiesi sanda'ana findiwana ma basef awami.
58006007	Anona etap asaf nalai la'ela'ef nanda'ana nanda' gwa'aimi mataga malo andeande'ma magiambama amam nematawa sanda' maol etap aof anama, etap anama God nanda'ana nataga bo'ona andeande'.
58006008	Ea' anona etap nanda' otalef hiami wandafumi atom mataga, etap anama notaga aona endilisi. Ea' felefele'ma God nonda' etap anama notaga aona. Nemaf akutainai fendona nif lu'wami.
58006009	Ipe' alupipei ae'ipei endilisi, dei' ae' a'ipipa basef amama nimanimi, ea' ae' egawa endilisi anona nemaf ipe' ina awepa higililipa na'ama, owa'. Ae' egawa anona nemaf God nefa'epa pitanimani.
58006010	God ina epen aonai ma nambimb okom nose'ana ma maol hianai ipe' panda'anai, owa'. Ipe' ukup maimailana. Ea' dei' panda' maol anama ma pigiambama amam nematawa Ananisi. Ea' dei' ata' panda'ana na'ama la'ela'ef.
58006011	Ae' okom na'i ipe' hipei atona etin ukup ma'i penda' waf bu'unai pigiambama epes Godi pefe' pefe' petagama nemaf anama Krais niefi'ianai. Penda'am na'ama ma pegawa endilisi anona nemaf Anan nefa'epa pitanimani.
58006012	Ae' andaiwa'ma ipe' ala'uta nepa, owa'. Ipe' pila waf epes isima sombale'efa God endilisi ma esis ina ukup mandasosol, owa'. Ae' a'i ipe' pefa' amamaga bu'wami fowa' God na'iama basef endilisimi atom na'i anona nemaf noso'asam epes Ananisi.
58006013	Fowa' gani God naloma Abraham ma'i basef endilisimi atom. Ea' ina anona aman dembinai nikila' God, ama God nie'i basef amama endilisimi atoma aman anama ma agel ananinai, owa'. Ea' dei' God na'i basef amama endilisimi atom ma agel ananinai atona.
58006014	Anan na'i, “Dei' Ae' a'i endilisi, agiambamena enda' wambota bafasena ine'isi sigi' seatagai sotaga bo'wes hiesi endilisi.”
58006015	Ea' Abraham name' basef amama dei' ina ala'uta nana, owa'. Nape sa'ombel nohafa amamaga bu'wami God fowa' na'i neaso'anami mila basef amama na'i endilisimi atom.
58006016	Waf epes sa'i basef endilisimi atom sa'iam na'ama. Epes sa'i basef amama ma agel anona dembinai nikila' esis. I'i enin epen ni'i basef amama, enin nasopama malogofa emi egafis sa'i sosambala basef ananimi.
58006017	Fowa' gani God na'i nihi'ambas okom Ananinai nape la'ela'ef hihif alihima awasi batausana Ananisi anona nemaf sofa' amamaga bu'wami si'i na'ipasa basef Ananimi endilisimi atom. Na'i nihi'ambasa anona nemaf Anan ina nonda' anom basef dambaimi moho'ofa basef amama Ananimi, owa'. Amama atom. Amama atom dei' na'iam la'ifina endilisi gani ilif ma agel Ananinai atona nanda' basef amama mataga la'ifim.
58006018	Basef amama endilisimi atom na'iam endilisi gani ilif. Basef amama biefim ma'iam na'ama etin dei' mape la'ela'ef, ina anom amamaga maloma enis epes soho'ofam, owa'. Anan na'ipapa basef biefim amama ma nenda' opalef ape'imi la'ifim endilisi, ape' amam nematawa mafa' mafe' mandambaho' felefele'ma Anan. Ape' mombale'efa basef amama la'ifipa mogawa endilisi Anan anona nemaf nigiambamapa ma mope andeande'.
58006019	Gawa anama ma ape' mogawa endilisi anona nemaf Anan nigiambamapa mope andeande' nape na'ama. Gawa anama la'ifinai bu'unai nape mohafanai anama nombalo' opalef maloma ambagof ape'imi si'i anka nembalo' sip lu'unai nahapilana la'ela'ef nala embel ilif. Gawa bu'unai anama nawis nowala gani nomon bo'ogoma lowaf anama lu'unai alafugainama saundana nail si'i uta ipat Godi lu'unai sanda' lotuwanai heven nomon.
58006020	Anama ipat Godi lu'unai sanda' lotuwanai natawa heveni Jisas nali'apa nafe' nawis ipat anama nomon ma nagiambamapa. Anan nataga pris dembinai nape nali' ma pris hiami dei' nape la'ela'ef hihif na'ama etin si'i Melkisedek.
58007001	Aman anama Melkisedek anan king dembinai numafi anona wambel Salem, anan pris nondolalima God Dembinai nape ilif endilisi. Fowa' gani Abraham nanda' wandaf naha anom king dembemi nali'amonam nafe' ma notanima nafe' wambel, Melkisedek natolona nofalo'mana.
58007002	Ea' Abraham nawaloga amamaga nefa'am nafe' nanda' wandafami gwa'aimi maim ananimi hi'alam nawalogam aolef 10-peleimi nase'ana aof atotona Melkisedek. Ape' dei' mamboma agel anama Melkisedek, basef ofagema biefim. Anom ma'i king dembinai nanda' waf bu'unai. Ea' anom ma'i anan king dembinai nose'apa opalef awanem. Dei' main, anan king dembinai numafi wambel anama Salem, dei' mamboma basef amama Salem ma'i opalef awanem.
58007003	Anan Ahalomanai mama'wana a'ana. Anan bafasana wambota ananisi a'ana. Ea' mama'wana kolananai nemaf naloma nemaf naga'anai wapoti' owa' sogawame. Anan nape si'i Nogalomana Godi, nape pris dembinai la'ela'ef hihif.
58007004	Dei' ipe' okokoma Melkisedek, anan agel lu'unai endilisi. Dembinai ahalomapa ape'inai nali'i anan Abraham, anan natembe'am amamaga hiami bu'wami atom nofa'ama wandafi nawalogam ea' aof atotona naso' Melkisedek.
58007005	Amam wambota awasi bafapana Livai anom mofa' maol anama pris. Ea' mi'uli anama God naso' Mosesanai na'ipa amam atom manda' maol anama. Na'ama na'i amam mowaloga amamaga amama hiami esis Israeli mofa'am mase'ana namba ten hap God. Esis Israel sahin owan amamisi endilisi, ea' esis bafasana awasi Abrahami wapoti'. Ea' owa'etin, amam Livai mofa' gwa'aimi maim hiami namba ten hapa esis sahin owan amamisi etis.
58007006	Melkisedek ina nataga wambota Livai, owa'. Ea' anan nofa' amamaga hiami namba ten hap Abraham nowalogami. Ea' Melkisedek nofalo'mana na'ipana basef bu'wami aman anama Abraham. Aman anama Abraham basef bu'wami God na'i endilisimi atom mapomana.
58007007	Ea' ape' mogawa, aman nofalo'manai nape ilifa aman anama nofa' amama bu'wami presen.
58007008	Amam Livai manda' maol mondolalima Godi mofa' amamaga namba ten hap, amam anona nemaf maga'i. Ea' Melkisedek nofa' amamaga sawalogami namba ten hap, anan nape namunai la'ela'ef, si'i buk Baibel na'i.
58007009	-
58007010	Ape' ma'iam na'ama. Fowa' gani Melkisedek natagama Abraham eaf, Abraham nase'ana amamaga amama nowalogami namba ten hap mafe'ma Melkisedek. Ea' Livai bafapana Abraham magi' mataga manda' maol anama mofa' amamaga amama namba ten hap esis Israel sawalogami. Ea' na'ama etin si'i Livai nase'ana namba ten hap Melkisedeka lagel Abrahami. Dei' main, nemaf anama Abraham nase'anam Melkisedek, Livai ata' owa' solanai, ata' nape opalef nomon bafapana Abrahami.
58007011	Fowa' esis amam nematawa sofa' basefa mi'uli anama God naso' Mosesanai. Ofagema mi'uli anama amam wambota Livai manda' maol pris. Ea' i'i maol anama amam pris manda'anai andeande' ma monda' esis amam nematawa sotaga bo'wesa naep Godi, dei' maina ata' anona pris dambainai nataga wapoti' si'i Melkisedek, ea' ina si'i Aron? Owa'.
58007012	God naho'ofa waf amam pris manda'anai. Ea' mi'uli Godi wapoti' naho'ofana na'ama etin.
58007013	Dembinai ape'inai basef amama ma'ianai, anan anona wambota. Wambota ananinai ina fowa' nanda' maola balata amam pris maofa mafis maim mondolalima God, owa'.
58007014	Ea' amama mataga alihim na'ama. Ape' mogawa, Dembinai ape'inai nataga wambota Judai. Ea' Moses ina na'i anom amam wambota anama motaga monda' maol mope pris, owa'.
58007015	Ape' mati anona pris dembinai nataga, naho'ofa amam pris mali'i, Anan si'i Melkisedek. Basef amama ma mi'uli anama mataga maho'ofa mi'uli anama nali'i dei' mandawalap alihim na'ama.
58007016	Anan ina nataga prisa anona mi'uli na'i amam pris mataga wambota Livai, owa'. Anan nataga prisa pepel ambal namunai napainai la'ela'ef hihif.
58007017	Dei' main, basef mail Baibeli ma'iana ma'i, “Ine' nape pris dembinai la'ela'ef si'i Melkisedek.”
58007018	God naho'ofa mi'uli anama naso' Mosesanai ea'. Dei' main, mi'uli anama owa' la'ifina nigiambama ape', owa'.
58007019	Dei' main, mi'uli anama ina nanda' epes sataga bo'wes andeande' ma naep Godi, owa'. Ea' dei' God nandoga anona eaf, anama bu'unai nikila' mi'uli anama, dei' eaf anama atona ape' mogawa endilisi God nagiambamapa ea' mefe' felefele'ma Anan.
58007020	Nemaf anama God nandandepa Jisasa nataga pris Dembinai, ina nanda'ana nosahe'ana etin, owa'. Anan na'i basef la'ifimi na'i endilisi gani ilif ea' nandandepana. Amam pris fowa'imi ina nandandepam na'ama si'i Anan, owa'.
58007021	Ea' God na'i basef amama la'ifimi na'i endilisi gani ilif ea' nanda' Jisas nataga Dembinai pris. Anan nataga pris nemaf anama God na'ipana na'i, “Dembinai na'i basef la'ifimi na'i endilisi gani ilif ma anona nemaf Anan ina noho'ofa okom Ananinai wapoti', owa'. Ine' nape Dembinai pris la'ela'ef hihif.”
58007022	God na'i basef amama na'iam la'ifim. Amama atom dei' Jisas nataga Dembinai ofagonama basef bu'wami dambaimi God na'iam endilisimi atom mikila' basef fowa' nali' na'iami.
58007023	Fowa' amam pris amam hiami. Dei' main, amam anona nemaf moga' ina la'ifima mope la'ela'ef monda' maol, owa'.
58007024	Ea' Jisas dei' nape namona la'ela'ef. Amama atom dei' nape pris Dembinai la'ela'ef endilisi.
58007025	Amama atom dei' Anan la'ifinai ma nefa' esis amam nematawa sotanimani sofe' felefele'ma Goda agel Ananinai ea' sope andeande' la'ela'ef. Dei' main, Anan nape ambal napaina la'ela'ef nanda' betena God nigiambamas.
58007026	Dembinai pris anama la'ifinai endilisi ma nagiambamapa. Anan naila waf Godi bo'ona andeande', waf aonai a'ana. Anan okom bu'unai dei' nape laogona epes sanda' waf aonai. God nase'ana agel lu'unai nikila' ilif endilisi.
58007027	Amam dembemi pris fowa'imi mape mali' ma pris hiami mondolalima God nimeguf hiami la'ela'ef. Mali' ata' mondolalimana ma nakwaha waf aonai amam manda'anai. Ea' magi' mondolalimana ma nakwaha waf aonai esis amam nematawa sanda'anai. Ea' Jisas ina nanda'am si'i amam, owa'. Anan nondolali ma God nemaf atotona nakwahomasa waf aonai epes hiesi sanda'anai ea' ma'um. Naso' Anan atona nafe'ma God.
58007028	Mi'uli anama God fowa' naso' Mosesanai nesaho' amam amama ina la'ifima monda' waf bu'unai nimeguf hiami ea' mape dembemi pris. Ea' basef amama la'ifimi God na'i endilisi gani ilif, amama mataga magi'ma mi'uli anama mandandepa Nogalomana Ananinai, Anan nataga bo'ona andeande' la'ela'ef hihif.
58008001	Basef amama anda'ami mape mali'i, ofagema na'ama. Ape' anona Dembinai pris nape nali'ma pris hiami na'ama etin si'i basef mali'i ma'iam. Anan nape sia bu'unai Dembinai lagel da'isinai gani heven ilif.
58008002	Anan nanda' maol anama nondolali ma God ipat lu'unai Ananinai. Ipat anama sanda' lotu endilisinai. Anona aman ina nala' ipat anama, owa'. Dembinai atona nala'ana notawa.
58008003	Fowa' gani God nandandepa amam dembemi pris mofa' amamaga bu'wami gwa'aimi mafis mamumami ma mondolalimana. Ea' Dembinai ape'inai wapoti' God nandandepana ma nofa'ai anom amamaga nondolalimanami.
58008004	I'i Anan etapanai, Anan ina dei' nope dembinai pris, owa'. Dei' main, amam hiami mape pris etap anae' manda' maola mofa'ai amamaga amama hiami mondolalima God, si'i mi'uli God fowa' naso' Mosesanai na'iam. Anan ina nape nanda' maol anama etap anae', owa'.
58008005	Amam pris hiami manda' maol anama mondolalima God manda' maol ipat Ananinai fowa' sanda' lotuwanai nanda' ikwaf atona ma ipat endilisinai bu'unai nape heveni. Amama atom nemaf anama Moses na'i nola' ipat anama sowalo' selanai, God na'ipana na'i, “Ine' nindumafuma umbamehena andeande'ma nambimb nenda' amamaga hiami hi'ilam migi'mam mondahamam endilisi si'i ikwaf anama Ae' ihi'ambenana ea' halaf Sainai.”
58008006	Ea' Jisas nanda' maol anama nondolalima God ea' maol anama nikila' endilisi maol amam pris fowa'imi manda'anai si'i basef amama dambaimi mikila' basef fowa'imi God na'i endilisimi atom naloma Moses. Basef amama dambaimi, Jisas Anan nape la'afena God naloma epes Ananisi ma basef amama mikila' basef amama fowa'imi. Amama atom dei' basef amama dambaimi mataga mawalapai basef bu'wami endilisimi mikila' fowa'imi.
58008007	Basef amama fowa' God na'i endilisimi atom naloma Moses ina mape bo'om la'ela'ef, owa'. I'i mope bo'om la'ela'ef, dei' basef amama God na'i endilisimi magi'i maol a'am.
58008008	Ea' God nawalapa waf aonai epesi na'i, “Ae' Dembiwei a'i, peme! Anona nemaf enda' anom basef dambaimi i'i endilisimi atom eloma esis epes hiesi wambota Israeli ma epes hiesi Judai wapoti'.
58008009	Basef amama dambaimi ina mandahama amama anom fowa'imi a'iam aloma esis, owa'. Fowa' a'i basef amama alomas, nemaf anama ahapila lagof asasimi efa'as sakwaha etap hiagoma Isip safe'. Ea' esis ina saila basef amama a'iam endilisimi atom, owa'etin. Ea' dei' ewa' alafuga ma esis. Ae' Dembiwei a'iam na'ama.
58008010	Nimeguf amama hi'ilam anona nemaf, Ae' i'i anom basef endilisimi atom eloma epes hiesi wambota Israel. Ae' dembiwei a'iam na'ama. Basef amama ofagema na'ama. Anona nemaf enda' mi'uli ae'anai nepe opalef asasimi nomon, ea' enda'ana nepe ukup asasimi nomon. Ea' epe God asasiwei, esis sope amam nematawa ae'asi.
58008011	Nemaf anama esis amam nematawa hiesi atona etin maol a'asa sowalipa esis alupusi asasisi soloma sahin owan asasisi si'i, ‘Ipe' pegawa Dembinai’, owa'. Dei' main, nogota anama epes hiesi sogawa Ae' andeande', awasi dambesi wapoti'.
58008012	Anona nemaf Ae' iti esis uwahipis igiambamas na'a sotanimani sope andeande', ekwahomasa waf aonai esis sanda'anai. Waf anama aonai esis sanda'anai Ae' ina ata' okom na'iana wapoti', owa'.”
58008013	Basef amama dei' na'i endilisimi atom God nofalam na'i basef amama dambaimi, manda' amama fowa' na'iam endilisimi atom dei' mataga apim ea'. Amamaga mataga apimi amama mope nogota bandana ma higililam hi'ilam.
58009001	Basef mali'i God na'i endilisimi atom Anan nanda' anom basefa mi'uli na'ipasana anona ipat bo'ona andeande' notawa etap anae' ma sonda' lotuwanai.
58009002	Ipat anama sanda' sel sanda'anai. Sawalogon biefigin wa'ol nape nali'i sofalagon sa'i, “Bo'wagoma andeande'”. Amamaga ma'oh anama nomoni, amama biefim. Anom ilelowa mataganai sanda' gol sanda'anai naloma anona balata mawamona bret mondolali maso' Godanai.
58009003	-
58009004	Ea' wa'ol lowaf alafugeinama sowaolana nataol nawalogon nali'a ganima wa'ol momo'w nomon, anama sofalagon sa'i, “Bo'wagoma andeande' endilisi.” Amamaga ma'oh na'ama nomon amama. Balata sanda' gol sanda'anai, pris mondolalima Goda amamaga nogoh alogw bu'wami ma'ami maloma anom bokis atom basef God na'i endilisimi atom malami. Bokis amama sanda' gol sanda'ami ea' ande'am si'ima gol atona. Bokis amama nomon sala anona botol si'i malep sanda' gol sanda'anai. Anom gwa'aimi esis Juda fowa' sa'am anama wafiguma fatauguma sofalam sa'i mana mala botol anama nomon. Botol anama nala bokis amama naloma bandan Aroni fowa' dahanamb soh mataganai maloma otamba biam batapumi ma God fowa' gani nanda' basef amama na'i endilisimi atom naloma esis Juda mailami. Amama mala bokis amama nomon.
58009005	Ea' amamaga matoma ilifa bokis amama andi'i amama. Anom biam si'i ensel sanda' gol nafifili sanda'am mondola'wifa God nape nalomas. Amama matoma ilifa bokis amama. Bihinagof mandom ensel amama na'ama la'afen mondolali makolo' esimbel mali'amona okom wandafunai Godi. Ea' dei' ae' ina la'ifiwi ma i'i basefa amamaga amama ofagema i'ipipam hi'ilam, owa'.
58009006	Esis sanda' amamaga mape alihima nimeguf hiami amam pris mawis ipat anama nomon rum wa'ana mondolalima God.
58009007	Ea' gani nomon wa'ol nape etina sa'i, “Bo'wagoma andeande' endilisi,” owa'. Rum anama, pris dembinai atona nape nali'ma pris hiami nafe' nawis nemaf atotona afagof hiami. Ea' ina nafe' nawis na'a, owa'. Anan nofa' esimbel atom mafisim nafe' nawis gani nomon nape etina. Esimbel amama nofa'am nondolalima Goda nokwaha waf aonai anan nanda'anai ata' nali', ea' waf aonai esis amam nematawa sanda'anai wapoti'. Waf anama esis owa' sogawa andeande' sanda'anai.
58009008	Pris anama nawis nanda' maol anama ma Ambal Bu'unai Godi nihi'ambapa na'ama. Ipat anama rum wa'ana mondolalima God nimeguf hiami maol ata' nape ma monda'ana. Eaf anama ma ape' mofe' muwis gani sa'i, “Bo'wagoma andeande' endilisi”, anama ina nataga nandawalap alihina, ata' owa'.
58009009	Ipat anama nihi'ambapa nogota anae' dei'inai nihi'ambapa basef na'ama. La'ela'ef epes hiesi sanda' lotuma God sofa'ai amamaga amama bu'wami gwa'aimi mafis mamumami sondolali saso' Goda nakwaha waf aonai esis sanda'anai. Ea' amama ina la'ifima sonda' malogof mape opalef esis nomoni andeande'ma mi'iam mi'i esis bu'wasi endilisi, owa'.
58009010	Waf anama sondolalimana ofagema amama. Waf sa' gwa'aimi embel naloma waf sasa'of ma sotofa alogw awami sotaga bo'wesa naep Godi. Amamaga amama alop ando' atona, God nase'as mi'uli anama ma silam la'ela'ef sefe' sotagama nogota anama noho'ofa amamaga dambaimi.
58009011	Dei' Krais nafi'i nataga pris Dembinai nape nali'ma pris fowa'imi hiami. Ea' numafi amamaga amama bu'wami mataga mape ea'. Anan nafe' nawis nomon endilisi ipat anama agel lu'unai bu'unai endilisi nikila' ipat anama selinai fowa'inai notawa etap anae'. Ea' ipat anama dei'inai ina notawa etap anae', epes sanda'ana sala'ana lagof asasimi, owa'.
58009012	Krais nawis nomon ipat anama nafe' gani nomon nape etina sa'i, “Bo'wagoma andeande' endilisi.” Anan nanda'am na'ama nemaf atotona ea' ma'um. Anan ina nofa' esimbel meme maloma bulmakau nogami nawis ipat anama, owa'. Anan nawis nondolalima Goda esimbel maloma alop ananinai atona si'ina, ea' ma'um amama atom. Anan nanda'am na'ama natala ape' natagahepa ma waf aonai nawa'apai ma mope andeande' la'ela'ef.
58009013	Maina nemaf amam nematawa alogw mailasa naep Godi, amam pris maha bulmakau suwafumi maofam mofa' esimbel amamumi maloma agamb bulmakau numai'inai. Ea' meali'amasam epes isima. Manda'am na'ama epes isima sataga bo'wesa alop atona ande' ma naep Godi.
58009014	Ea' esimbel Kraisi mikila' amama endilisi. Krais ina nanda' anona waf aonai, owa'. Ambal Bu'unai Godi nape namunai la'ela'ef nagiambamana ma nondolalima God nase'ana Anan atona hi'alana. Amama atom dei' esimbel ananimi ina mandombasa alop atona ape'inai ande', owa'. Amama mandombasa ukup ape'imi ma basef ma'i opalef nomoni bo'om andeande' endilisi ea' makwaha waf naninani esis sanda'anai owa' seape bo'wesa naep Godi ma ape' dei' manda' maol God nape namunai.
58009015	Amama atom dei' Krais nape la'afen numafi basef amama dambaimi God na'i endilisimi atom. Anan naga' ma natala esis amam nematawa notagahis ma waf aonai esis sanda'anai nogota anama sape owina basef God nali' na'i endilisimi atom. Ea' dei' emi egafis God nofalasa sigi'mana, esis sofa' ambal anama namunai sope andeande' la'ela'ef. Amama ambal namunai si'i fowa' gani God na'i endilisimi atoma sofa'ami.
58009016	Emi egalina okom na'i basef amama la'ifimi ma emi egafis anona nemaf sofa' amamaga ananimi nemaf anama enin neaga'anai, nanda' basef amama la'ifimi mail anona okwatip. Ama nogalomana ananinai ni'i nila basef amama ma nofa' amamaga ahalomanai, anan nili' nihi'ambas endilisi ma ahalomana ananinai naga' ea'.
58009017	Dei' main, i'i ahalomana noga', basef ananimi la'ifimi nanda'am mail okwatip mape la'ifim mandawalap. Ea' i'i anan ata' nope namunai, basef amama ina dei' la'ifim, owa'.
58009018	Amama atom basef mali'i fowa' God na'i endilisimi atom ina mataga mandawap etin, owa'. Amam maha mafis makolo' esimbel amamumi manda' basef amama mataga la'ifim, ea' mape la'ifim mandawalap alihim.
58009019	Moses fowa' gani nali' na'ipa esis amam nematawa Juda hiesi basef hiami mi'uli Godi hi'alam, ea' nofa' esimbel bulmakau nogami maloma meme maloma embel maloma auf sipsipum akwahimi maloma lawag sa'unai sa'i hisop agof nalam dis esimbel amama malami neali'am embela amam nematawa isima hiesi saloma buk anama mi'uli anama Godi napeinai wapoti'.
58009020	Ea' na'i, “Esimbel amama basef amama God na'i endilisimi atom, amama na'ipipama pilam.”
58009021	Moses neali'am esimbel na'ama etin mail ipat anama sanda' lotuwanai naloma amamaga amama hiami hi'alam sanda'am sanda' lotumanam God ipat anama nomon.
58009022	Basef amama ma mi'uli anama na'i felefele'ma amamaga amama hiami mosa'opam esimbel atoma motaga bo'om andeande'. I'i esimbel ina molo, God ina nekwaha waf aonai epes sanda'anai, owa'.
58009023	Ipat anama naloma amamaga amama sondolali sanda' lotuma God, amama mondola'wifa amamaga amama endilisimi mape heveni. Mi'uli Godi na'i amamaga amama etapami motaga bo'om andeande'ma esimbel amama atom. Ea' amamaga amama endilisimi mape ilifi mikila' amama etapami. Amama atom dei' God na'i amamaga amama endilisimi mape ilifi motaga bo'om andeande' ma esimbel dambaimi mikila' esimbel fowa'imi.
58009024	Ea' Krais ina nawis ipat anama Godi epes sala'ana lagufi, nondola'wifa ipat anama endilisinai nape heveni, owa'. Anan nafe' nawis heven atogon, anama dei' nataga alihina nape la'ela'efa naep Godi nanda' beten nagiambamapa.
58009025	Nemaf atotona afagof hiami pris dembinai nape nali'ma pris hiami etap anae' nofa' esimbel mafisim nawis nomon nondolali ma God. Nawis nomon wa'ol nape etina sa'i “Bo'wagoma andeande' endilisi.” Esimbel amama ina Ananimi ma alop ananinai, owa'. Ea' Jisas ina nawis nomon naso' Anan atona nondolalima God afagof hiami si'i amam pris manda'am, owa'.
58009026	I'i Anan nonda'am na'ama, Anan nefa' nimanimi nimeguf hiami timbi tambel fowa' dambadamba God nanda' etap anae' nafi'i nafi'i notaga dei'. Owa'. Dei' felefele'ma nogota hi'ilana Krais nataga etap anae' ma nase'ana Anan hi'alana nondolalima Goda nakwaha waf aonai ape' manda'anai. Nanda'am nemaf atotona ea' ma'um.
58009027	Epes hiesi anona nemaf soga' nemaf atotona owagama situma basef lu'wami God nonda' kotimasami.
58009028	Ea' na'ama etin si'i Krais nase'ana Anan hi'alana nondolalima Goda nemaf atotona nakwaha waf aonai epes hiesi sanda'anai. Anona nemaf wapoti' nigi' notanima nifi'i. Ea' Anan ina nifi'i ma nokwaha waf aonai epes sanda'anai, owa'. Nifi'i ma nofa' epes isima sape sohafanai.
58010001	Ape' mati mi'uli fowa' God naso' Mosesanai nondola'wif etina amamaga bu'wami ma'i anona nemaf migi' meatagai. Amamaga amama apimi ina endilisimi, owa'. Amama mondola'wif etin. Ea' dei' mi'uli anama na'i esis ata' sondolalima God afagof hiami, ina la'ifina nonda'as sifi'i felefele'ma God sondolalimana ma sotaga bo'wes endilisi, owa'.
58010002	I'i mi'uli anama nenda'as bo'wes endilisi, dei' ina ata' sondolalima God wapoti', owa'. Ea' owa'etin. I'i esis sifi'i sonda' lotumana sotaga bo'wes sondolalimana etin, basef mape opalef nomoni ina mihi'ambasa waf aonai esis sanda'anai, owa'. Ea' owa'etin.
58010003	Afagof hiami amamaga mafis maim sondolalima Godami mafela ukup asasimi ma sogawa waf aonai esis sanda'anai la'ela'ef napomas.
58010004	Esimbel bulmakau noganai maloma meme ina la'ifima mokwaha waf aonai esis sanda'anai, owa'.
58010005	Ea' nemaf anama Krais nafi'i etap anae' Anan na'ipa God na'i, “Ine' nandaiwa'ma esis soha mafis sofa'ai amamaga maim sifi'i sondolalima ine', owa'. Ea' ine' nandondomba anona alopa nese'eana Ae'.
58010006	Mafis saham afum sondolalima ine' maloma amamaga mafis maim sondolalima ine'ami ma nokwaha waf aonai epes sonda'anai, amama ine' nandaiwa'mam.
58010007	Anom nemeguf mafe'ma ea', Ae' a'i, ‘God, ine' dei' netolowe. Si'i fowa' amam profet manda' basef mail buk ma'iama Ae', dei' afi'i ma ila okom ine'inai atona.’ ”
58010008	Krais nali' ata' na'ipa God na'i, “Ine' nandaiwa'ma mafis maim saham sanda'am sandolalima ine' balata sondolalima ine'anai. Mafis maim amama sondolalima ine', ine' nandaiwa'mam.” Ea' mi'uli God fowa' naso' Mosesanai na'i esis sondolalimana etin sope la'ela'ef.
58010009	Ea' Krais nagi' na'ipa God na'i, “Ine' netolowe. Ae' afi'i ma ila okom ine'inai atona.” Ea' dei' God natofa mafis maim fowa'imi mali'i sondolalima Ananami. Ea' dei' nahapona waf anama Krais naila okom Godi atona nape la'ifina naho'ofa amama fowa'imi.
58010010	Jisas Krais naila okom Godi atona andeande' nase'ana alop ananinai nondolalimana nemaf atotona ea' ma'um. Amama atom dei' nanda'apa mataga bu'upai Ananipai atepa.
58010011	Amam pris hiami maitu manda' maol mondolali ma God manda'ana nimeguf hiami. Ea' ofa anama amam manda'anai ina la'ifina nakwaha waf aonai epes sanda'anai, owa'.
58010012	Ea' aman anama nonda' ofa nemaf atotona, nase'ana Anan atona nondolalima Goda nakwaha waf aonai epes sanda'anai, amama mape la'ela'ef. Anan nanda'am na'ama ma ea', dei' nape naloma God lagel da'isinai Ananinai.
58010013	Anan nape na'ama la'ela'ef nape nohafa nemaf anama God nonda' naumbih Ananisi sope owina bo'wagah ananimi.
58010014	Dei' main, Krais nase'ana alop ananinai atona God nondolalimana nemaf atotona, ea' amama atom nanda' epes sataga bo'wes andeande' sope la'ela'ef. Epes isima Anan dei' nape la'ela'ef nanda'as anona nemaf sotaga bo'wes andeande'.
58010015	Ea' Ambal Bu'unai Godi wapoti' nawalapa basefa ape' na'ama nali' na'i,
58010016	“Dembinai na'i, nogota anama ata' hi'ilana nili', ae' i'i anom basef endilisimi. Basef amama na'ama. Anona nemaf ae' enda' mi'uli Ae'anai hianai nepe opalef asasimi ea' enda'ana nil ukup asasimi.”
58010017	Ea' nagi' nowatani basef amama na'i, “Ae' ina anona nemaf okokoma waf aonai esis sanda'anai, owa'.”
58010018	God nakwaha waf aonai epes sanda'anai nakwahona ea'. Dei' maol anama sofa'ai mafis maim sondolali ma Goda waf aonai epes sanda'anai owa' endilisi.
58010019	Ea' dei' ipe' alupipei, esimbel Jisasi atom dei' ape' ukup la'ifim. Ea' owa' umbamehepa ma mofe' muwis nomon anama God napoma bo'wagoma andeande' endilisi.
58010020	Ea' dei' mofe' muwis anama eaf anama dambainai ambal namunai napoma. Eaf anama Jisas atona nawala lowaf anama lu'unai notaol si'i uta nandoga eaf nogal nawis nomon. Lowaf anama alop Ananinai atona.
58010021	Dei' ape' anona dembinai pris numafi amam nematawa Godi. Anama Jisas atona.
58010022	Amama atom dei' ape' mofe' felefele'ma Goda waf anama. Ape' mokwaha waf hianai baso'mainai ma opalef ape'imi ea' mombale'efana endilisi. Ukup mopoma Krais atona, Anan nakolo' esimbel Ananimi nasa'opa opalef ape'imi mataga bo'om. Basef mape opalef nomoni ina ma'iam ma'ipapa basef mihi'ambapa waf aonai ape' manda'anai, owa'. Ea' ape' ukup mopoma Anan nasa'opa alop ape'inai embel galagami.
58010023	Ape' mombale'efana la'ifipa muwalipas alihima amamaga bu'wami ape' mape mohafami. Amama ape' mohapilam la'ifipa, ina motanima, owa'. Dei' main, ape' mogawa maim amamaga God na'i basef endilisimi atom nambimb nigi'mam nonda'am andeande'.
58010024	Ape' mefela ukup esis sahin owan ma ukup mimila esis amam nematawa ea' sonda' waf bu'unai.
58010025	Ape' ina ukup mose'apama waf mandakolas maloma esis alupusi si'i enis epes sanda'am, owa'. Ape' monda' ape' la'ifipa monda'am la'ela'ef mikila' fowa' manda'am. Dei' main, ipe' pegawa nemaf Dembinai niefi'ianai nafi'i felefele'.
58010026	I'i ape' mogawa basef endilisimi ma dei' ape' mila ukup ape'imi atoma mofe' monda' waf aonai la'ela'ef, i'i monda'am na'ama, ina anona nemaf anona ofa nokwaha waf aonai ape' manda'anai, owa'.
58010027	I'i ape' monda'am na'ama, nambimb ape' umbamohapa endilisi mope mohafa nemaf anama God nowaloga ape' ma nosapa'apa mofe' nif lu'wami fandumi. Nif amama anona nemaf fendo naumbih Godi.
58010028	Ea' ape' mogawa, emi egafis simbisila' mi'uli anama God fowa' naso' Mosesanai, ma epes bias o wenis sitilis sowalapa waf aonai esis sanda'anai, esis ina nambimb siti esis uwahipis, owa'. Esis sola'apas sohas soga'.
58010029	Dei' ipe' ukup mape ma'imama ma emi egafis sowa' alafugaha Nogalomana Godi? Epes isima anona nemaf sofa' nimanimi lu'wami endilisi mikila' epes isima sambisila' mi'uli anama God fowa' naso' Mosesanai. Esimbel Kraisi anona ikwafa basef God na'i endilisimi atom manda' epes isima Ananisi etis bo'wes. Ea' epes isima sanda'am na'ama sa'i esimbel amama Kraisi falafumi atom, sa'i ga' Kraisi falafunai atona. Ea' sanda' basef findiwama Ambal Bu'unai Godi nagiambapa na'a numafiapa.
58010030	Dei' main, ape' mogawa aman anama na'i, “Waf pegwa waf aonai, maol ae'anai. Ae' atowe anona nemaf egwamasam.” Ea' na'iam wapoti' na'i, “Ae' atowe Dembiwei anona nemaf ewaloga esis amam nematawa ae'asi ma basef lu'wami.”
58010031	I'i God la'ifina nape namunai la'ela'ef nohapila ape' la'ifina ma nogwamapa waf aonai ape' manda'anai, amama dei' umbamahepa endilisi.
58010032	Ea' ipe' ukup mopoma nemaf anama fowa', ipe' pati nafifili Godi. Nemaf anama ipe' pefa' nimanimi lu'wami endilisi. Owa'etin. Paitu la'ifipa ma pali'amona wandafa waf aonai.
58010033	Anom nimeguf sanda'epa paitu la'afena naep amam nematawa hiesi sanda' basef awami findiwama ipe', sase'epa nimanimi lu'wami naep asasimi. Ea' anom nimeguf sanda'am na'ama etina enis amam nematawa, ipe' paitu palomas pagiambamas.
58010034	Nemaf anama ipe' pati esis amam nematawa sape kalabusi uwahipis pefa' nimanimi palomas. Ea' nemaf anama esis salo' lagofepa sefa' amamaga ipe'imi, ipe' pandanifel ma faso'mepa pape patilis. Dei' main, ipe' pegawa amamaga ipe'imi bu'wami endilisi ata' ma'omepa, amama anona nemaf mupe la'ela'ef. Amama mikila' endilisi amamaga amama sali' sanda'mepami.
58010035	Ea' dei' ipe' ina pekwaha waf bu'unai paitu la'ifipa, owa'. Waf bu'unai anama atona, God anona nemaf nogwamepa amamaga bu'wami ma ipe'.
58010036	Ipe' pitu la'ifipa ma pila okom Godi ma pefa' amamaga bu'wami fowa' Anan na'iam endilisi ma niesi'ipami.
58010037	Ina ata' nogota laona. Nogota bandana ea', “Ama aman anama na'i niefi'i, anan nambimb nifi'i. Anan ina ata' nupani, owa'.
58010038	Ea' epes bu'wasi Ae'asi ofagema ma sope namis la'ela'ef na'ama. Esis sombale'efa ae'. Emi epen netanima nekwaha nembale'efa Ae', okom Ae'anai ina bo'ona ma enin, owa'.”
58010039	Ape' ina epes umbamahapa matanima mefe' makwaha mombale'efa God ama owagama higililapa, owa'. Ape' epes mombale'efana mofa' ambal namunai mope andeande' la'ela'ef.
58011001	Waf ofagena ma ape' mombale'efa God na'ama. Opalef ape'imi mahapila amamaga amama ape' mombale'efana mape mohafama anona nemaf nigi' neatagai noloma anom amamaga anona nemaf God niese'apami. Amamaga amama naep ape'imi owa' meatilumi, opalef ape'imi mogawa endilisi amamaga amama mape.
58011002	Amam fowa'imi mombale'efa God na'ama, amama atom dei' Anan na'iam na'i, “Waf amamunai bo'ona.”
58011003	Ape' mombale'efa God, amama atom dei' mogawa Anan nanda' amamaga mape ilif etapi matagama basef Ananimi atom. Ea' ape' mogawa amamaga hiami ape' matulumi, amama God nanda'ama amamaga amama ape' owa' meatoloma naep ape'imi.
58011004	Abel nembale'efa God. Amama atom dei' nefa'ai anom amamaga nondolalima Godami bo'om endilisi mikila' amama Kein nondolalima Godami. Abel nembale'efa God, amama atom God na'i anan epen bu'unai. God na'i aho'ma amamaga Abel nondolalimanami na'i amamaga amama bo'om. Abel naga' ea', waf anan nembale'efa Godanai si'i malogel ata' nihi'ambapa waf bu'unai la'ela'ef nape.
58011005	Enok nembale'efa God dei' God nefa'ana nafe' nalata ilif heven. Anan ina naga', owa'. Epes sagolopana sa'i siti anan, ea' ina satolona, owa'. Dei' main, God nefa'ana. Amama na'ama etin si'i buk Baibel na'iam na'i, “Fowa' God ata' owa' nefa'ana, nemaf anama Enok nali' naila okom Godi.”
58011006	Epes owa' sembale'efa God, esis ina nambimb sila okom Ananinai, owa'. Dei' main, emi egafis si'i sefe' felefele'ma God, esis sombale'efana sogawa endilisi Anan nape namunai la'ela'ef. Ea' sembale'efana ma God nose'as amamaga bu'wami epes isima sagolopana endilisi.
58011007	Noa nembale'efa God dei' nihi'ambana basefa amamaga anona nemaf migi' meatagai, amamaga amama Anan owa' ata' notolom nogowami. Anan naila basef Godi nanda' anona sip lu'unai. Sip anama Noa nao'wa akwa'w kwaloma awasi ananisi safe' sawis sapaina sape andeande'. Ina saga', owa'. Sapan. Anan nembale'efa God. Amama atom si'i nanda'masa basefa esis amam nematawa sape etapi hi'alas. Anan nembale'efa God. Amama atom God nofalana na'i aman bu'unai andeande', si'i nanda'masam emi egafis sembale'efana.
58011008	Nemaf anama God nofala Abraham nakwaha wambel ananinai nafe' etap God na'i nease'anagoma ea' anan nembale'efana. Amama atom naila basef Godi nafe'. Anan ina nagawa anama neafe'ma, owa'. Ea' anan nembale'efana dei' nafe'.
58011009	Anan nembale'efa God ea' nafe' nape etap anama fowa' gani God na'i basef endilisimi atom na'i nease'anagoma. Anan nape etap anama si'i anan anona wambota. Nape ifagw selimi naloma Aisak naloma Jekop, amam biam anona nemaf mofa' etap anama molomanai, si'i fowa' God nali' na'i basef amama na'i endilisimi atom.
58011010	La'ela'ef Abraham okom na'i ata' niti wambel taun anama gani ilif olalef maim la'ifimi motawa. God atona gawainai Anan okom na'i nonda' wambel anama, ea' nanda'ana.
58011011	Sara akwa'w asa'w ea' ina kola awasi, owa'. Nemaf kola awasianai nafe' hi'alana. Ea' akwa'w kombale'efa God. Amama atom dei' God nanda'akw la'ifikwa kola awani. Dei' main, akwa'w kombale'efana endilisi ma basef amama anan na'i endilisimi atom, kwa'i anan nambimb nigi'mam nonda'am andeande' si'i na'iam.
58011012	Ea' dei' aman anama atotona, anan hagona ea' felefele'ma neaga' nataga ahalomas awasi ananisi hiesi endilisi anona nemaf sigi' seatagai. Esis sataga hiesi endilisi, sondahama ondowa motawa ilifi, maloma wesan na'oh naoh akata. Epes ina la'ifisa seambam, owa'.
58011013	Epes isima sembale'efa God la'ela'ef sape safe'ma saga'. Ina sali' sofa' amamaga bu'wami amama God na'i endilisi niese'asami nemaf anama sape, ata' owa'. Esis sembale'efana endilisi saitu laogon sandanifel si'i satolom. Ea' sawalapa basef sa'iam sa'i, “Ape' mape etap anae' si'i epes anona wambelipai. Ape' mafi'i mape nogota bandana etap anae' anona wambelipai.”
58011014	Epes sa'i basef amama, ape' mogawas sa'i sogolopa etap asasinai endilisinai.
58011015	I'i ukup asasimi ata' mape ma'i wambel anama fowa' sakwahona safi'i, dei' esis ata' eaf nafe' sotanima sefe'agon. Owa', sandaiwa'.
58011016	Ea' dei' esis ina sanda'am na'ama, owa'. Opalef asasimi mohafa anona etap bu'unai endilisi nikila' anama fowa'iguma. Anama heven atogon. Amama atom dei' God ina ambal aona ma epes isima sa'i, “Ine' God ape' manda' lotumanai, owa'.” Anan nandomba anona wambel taun ma epes isima sembale'efanai sofe' seapoma.
58011017	Abraham nembale'efa God endilisi ma basef amama na'i endilisimi atom nalomanomi. Ea' dei' God nagwamba Abrahama nese'ana Aisak nondolalimana ma God. Endilisi, Abraham nape nohafa noha nogalomana ananinai nondolalimana.
58011018	Ea' God nali' na'ipana na'i, “Esis wambota Aisaki etis anona nemaf sofa' agel wambota ine'inai.”
58011019	Abraham okom na'i na'ama na'i, “I'i ae' ehana afuna, ea' hapainai, nambimb God nefelona wapoti'.” Ea' dei' ape' mi'iam mi'i amama si'i God nafela Aisak netanima nohafel hi'agif wapoti' ma Abraham notanima nofa'ana.
58011020	Aisak nembale'efa God. Amama atom dei' nefalo'ma Jekop naloma Iso na'i God nonda'am la'ifima amamaga bu'wami na'i anona nemaf migi' meatagai.
58011021	Jekop nembale'efa God, dei' nemaf anama felefele'ma na'i neaga', nefalo'ma nogamana Josepi biam nanda'am mataga la'ifim. Anan nahapila bandan nandaha'amon naitu nandanifel ma God nanda' lotumana.
58011022	Josep nembale'efa God. Amama atom dei' felefele'ma na'i neaga' anan na'i basefa anona nemaf esis Israel sokwaha etap hiagoma Isip sefe'. Ea' na'ipasa sowa bihiguf alop ananimi hi'agif gani anona etap esis Israel sefe' seapoma.
58011023	Mamasana Mosesi sembale'efa God. Amama atom dei' mama'wana kolana sambahe'ana nape aomb wanom. Dei' main, esis bias satolona bo'ona endilisi. Esis ina umbamahasa King dembinai Fero ma mi'uli ananinai, owa'.
58011024	Nemaf anama Moses nataga dembena, nembale'efa God. Amama atom dei' okom na'i nandaiwa'ma esis sofalana si'i nemata'w akwama King Fero nogaloma'w, owa'.
58011025	Na'i nefa' nimanimi na'ama etin neloma esis wambota atona Godi. Nandaiwa'ma nila waf aonai ma nope nondanifel nogota anama bandana.
58011026	Anan okom na'i, i'i anan nofa' ambal aonai ma agel Kraisi, amama bu'wami endilisi mikila' otamba hiami maloma sosaf bu'unai hianai naninani esis Isipi. Dei' main, anan okom napoma amamaga amama bu'wami endilisi anona nemaf God na'i endilisi niese'anami.
58011027	Moses nembale'efa God. Amama atom dei' nohafel nakwaha etap hiagoma Isip. Anan ina umbamahana ma okom wandafunai King Feroi, owa'. Anan si'i nati aman anama esis owa' la'ifisa seatolona naep asasimi. Ea' dei' nape la'ifina.
58011028	Anan nembale'efa God dei' naila basef Ananimi ma gwa'aimi amama lu'wami Pasova, naha sipsip nanda' lotuma God. Ea' nanda' esimbel nandisam utagw ilif wa'owa'ol nemaf anama ensel anama noha awasi amam esis Isipi ina atuwasi noha esis Israel, owa'.
58011029	Esis Israel sombale'efa God. Amama atom dei' satopa' naoh agilima Embel Akwahimi matopa' embel mambo safe' akata si'i etap fatauguma. Ea' esis Isip sati esis saitu la'afen, sagi'mas safe' ea' embel motanima mowambu'as mahas saga' hi'alas.
58011030	Esis Israel sombale'efa God, amama atom dei' safe' tulif sandanogamom endalelemb sanda' otamba sanda'ami wambel Jeriko sape wik si'inai, nimeguf 7-peleim, ea' endalelemb amama mandatal mowa etap.
58011031	Nemata'w akwama kwanda' so'a waola amami Rahap, akwa'w kombale'efa God. Amama atom dei' amam biam mandambaho' mafi'i matologini kumafiam andeande'. Ea' dei' akwa'w ina afu'w kwaloma epes isima wambelisi sosambala basef Godi, owa'.
58011032	Ea' dei' ae' ata' iwatani maim basef wapoti'? Owa'. Nogota ina laona ma ata' i'i basefa Gideon, Barak, Samson, Jepta, Devit naloma Samuel maloma amam profet, owa'.
58011033	Amam amama membale'efa God. Amama atom dei' maitu la'ifim mikila' wandaf mahagofa soldia amam king dembemi hiami. Mape dembemi mumafiasa waf bu'unai ea' mofa' amamaga bu'wami God na'i niese'amami. Ea' masopama malogofa mafis amama laion wandafumi lu'wami.
58011034	Ea' mahefa nif lu'wami fandumi. Amam mafa' mafe'ma mindihi'ama bainah ea' ina mapisilam, owa'. Amam ina mape la'ifim, ea' nambimb mofa' pepel Godi. Ea' mataga la'ifim endilisi ma wandaf mahagofa amam soldia hiami epes esis anona wambota.
58011035	Anom amam maga'i motanima mohafel wapoti', mamasas amamuwai watolom wao'wam. Enis epes sanda' kalabus ea' esis naumbih sahambombaga alop asasinai endilisi, felefele'ma seaga'. I'i esis sila basef asasimi, nambimb sokwahis sefe' wafifis. Owa', esis ina saila basef asasimi, owa'. Esis ukup mapoma anona nemaf sotanima sohafel hi'agif sofa' ambal namunai, na'ama andeande' endilisi.
58011036	Enis sofa' nimanimi ma esis naumbih sa'i basef findiwaimi ma esis, sahas endilisi. Ea' enis sowa'as sen sanda'as sape sanda' kalabus.
58011037	Enis, naumbih sakwaha otamba sahas afis. Ea' enis, sanda'as awes endilisi. Enis sofa' so satopa'as alop asasinai biefis etis. Ea' enis, sahas bainah saga'. Ea' enis sembale'efa Godi sowaho' alop mafis sipsipi meme si'i luwaguf safe'. Esis amamaga hiami a'asa alop asasinai. Ea' naumbih sanda'mas waf aonai endilisi sase'as nimanimi.
58011038	Ea' dei' safa' safe' ganigani sandambaho' etap wafiguma epes a'agoma. Enis sandambaho' etap magali, halafutagw, enis sandambaho' otamba lu'wami magal mawis nomoni, ea' etap fetauguma. Esis amam nematawa bo'wes endilisi. Amama atom dei' epes etapasi ina bo'wesa sope solomas, owa'.
58011039	Epes isima hiesi sembale'efa God. Amama atom dei' sefa' agof bu'wami ma naep ananimi. Ea' esis ina dei' sofa' amamaga amama bu'wami fowa' God na'iam endilisi niese'asami, ata' owa'.
58011040	Dei' main, fowa' gani God okom na'i nandondomba anom amamaga bu'wami endilisi ma ape'. Amamaga amama mikila' amamaga esis fowa'isi sembale'efanai sa'i sofa'ami. God nanda'am na'ama ma anona nemaf esis sotaga bo'wes endilisi sofa'am solomapa.
58012001	Dei' ape' monda' main? Epes fowa'isi sembale'efa Godi saitu salipapa si'i elagw lu'wami mase'alepa mindiwapapa sihi'ambapa waf sembale'efanai. Amama atom ape' dei' mokwaha amamaga amama manda' ape' nimanipai maloma waf aonai nowa'apai. Ea' monda' opalef ape'imi la'ifima mosagih mehip ma sagih bu'unai anama God nandandepana musagihanai meataga ikwaf.
58012002	Naep ape'imi miti Jisas atona anan ofagonama bale'ef ape'inai, nowataniana netaga andeande'ma mombale'efana la'ifipa la'ela'ef mope. Fowa' Anan okom napoma danifela anona nemaf na'i nofa'anai, dei' naitu la'ifina. Ea' nefa' lawag usi'inai tu'wanainai naga'. Anan okom napoma nambimb nofa' nimanimi lu'wami noga' lawag anama, amama falafumi atom. Anan ina umbamahana ma ga' anama, owa'. Ea' dei' nape felefele'ma sia bu'unai Godi lagel da'isinai.
58012003	Ipe' ukup mi'i andeande'ma nimanimi amama fowa' nofa'ami. Epes isima sanda' waf aonai sowa'ana alafugah Jisas endilisi sanda'ana kwapete'ana. Ea' Anan naitu la'ifina endilisi. Ipe' ukup mopoma amama ma ina ala'uta nepa, owa'. Pepe la'ifipa.
58012004	Ipe' papa' paloma waf aonai ma pahagofana, ea' ipe' ina dei' papa' pafe' patagama wandaf lu'unai sahepa esimbel malipa paga', ata' owa'.
58012005	A'i ipe' ukup mase'epa ma basef amama God nanda'ama ipe' ma nefela ukup ipe'imi nenda'epa petaga la'ifipa? Anan dei' nofalepa batausana Ananipei na'i, “Awasi ae'ipei, maina nemaf Dembinai nese'epa nimanimi ma nonda'epa pila basef ananimi, ipe' ina pi'i nimanimi amama anan nase'epami falafumi, owa'. Maina nemaf ni'i nese'epa nimanimi amama, ukup ipe'imi ina aom, owa'.
58012006	Dei' main, emi egafis Dembinai okom nainailas endilisi Anan nanda'as na'ama etina sonda' waf Ananinai bu'unai. Ea' emi egafis Dembinai numafias ni'i awasi ananisi, nahas nonda'as sila waf bu'unai wapoti' ma sogawana andeande' silana.”
58012007	Maina nemaf nimanimi lu'wami meatagamepa, ipe' pitu la'ifipa pi'i aho'ma God nonda'epa pila basef ananimi. Anan nanda'mepa waf anama si'i awasi Ananisi. Dei' main, ahapas amamusi ina mape matilis sanda' waf aonai, owa'.
58012008	Ahapas hiesi mahas manda'asa some' basef silam sope andeande'. I'i ahapepa owa' monda'epa pila basef amamumi, ipe' ina awasi amamupei endilisi, owa'. Ipe' si'i pataga etina amam hiami.
58012009	Ipe' ukup mopoma anom basef wapoti' amama. Ape' etapipai hiapai ahapapa ape'imi manda'apa mila basef amamumi ea' manifelom mefela agof amamumi. Amama atom dei' ape' andeande'ma mofe' owina Ahalomapa nape ilifi numafi ambagof ape'imi ma mofa' ambal namunai.
58012010	Amam ahapapa ape'imi etapami manda'apa maila basef amamumi nogota bandana atona, mandahama ukup amamumi. Ea' God nanda'apa mail basef ananimi ma nagiambamapa endilisi ma mofa' waf bu'unai Ananinai atona andeande'.
58012011	Ahalomapa nase'apa nimanimi ma nanda'apa mail basef ananimi, nemaf anama ape' ina mandanifel, owa'. Ukup ape'imi aom endilisi. Nahapa ma monda' waf bu'unai. Atuwasi monda' waf bu'unai atona, opalef ape'imi mope awanem.
58012012	Ipe' dowa lagof ipe'imi ama nigis la'ifima penda' maol Godi. I'i nembawa bo'wagah ipe'imi ekep pehepa, bo'wagah mokwaepa, ipe' dowam mehip pitu la'ifipa endilisi.
58012013	Ipe' penda' eaf ipe'inai bo'ona nefe'. Ama nambimb epes bo'wagah awomisi ina awes hi'ilas, owa'. Nambimb sotaga bo'wes wapoti'.
58012014	Ipe' dei' penda' maol la'ifipa ma pila waf opalef mope awanem peloma epes hiesi. Ea' pila waf anama bu'unai andeande', pepe Dembinai ananipei etipa endilisi. Epen waf anama a'ani, anona nemaf enin ina niti Dembinai, owa'.
58012015	Ipe' pindumafuma andeande'. Na'ama enin alupini ipe'ini newa ma waf aonai nelolama God nigiambaman etina nefa'an netanimani nepe andeande'. Na'ama enin alupini ipe'ini nenda' waf aonai si'i lawag aonai nail nola gwa'aimi awami, ea' nese'epa nimanimi ipe' nenda' ipe' hipei petaga awepa ma naep Godi.
58012016	Na'ama enin epen atitin nila waf aonai so'a waulanai. Ipe' pindumafuma andeande'. Na'ama enin epen atitin nese'ana alafuga God si'i fowa' Iso nanda'ama natala gwa'aimi nogota bandana ea' nakwaha amamaga bu'wami ahalomana nandondombam ma'omanai.
58012017	Ipe' pegawa, Iso na'i notambel nefe'ma nofa' amamaga amama bu'wami ea' God na'i owa'. Iso napoma lef atona nofa'ai amamaga amama, ea' owa'. Eaf a'ana ma notanima nomboma okom nowa' alafugama waf aonai wapoti'.
58012018	Dei' ipe' ina pataga pape felefele'ma anom amamaga patolom pahapilam lagof ipe'imi, si'i halaf anama Sainai, owa'. Halaf anama nif lu'wami maloma owamb lu'unai endilisi naloma uf lu'unai la'ifinai
58012019	naloma alof nalef naloma anona malogel na'i basef. Esis amam nematawa Juda same' malogel anama nanda' basef, esis umbamahas sa'ipa Moses basef la'ifimi na'ama sa'i, “Ape' mandaiwa' ma meme'ana wapoti'.”
58012020	Dei' main, esis umbamahas endilisi ma basef amama God na'ipasami. Anan na'i na'ama na'i, “I'i enin epen o anona mafin nefe' felefele'ma halaf anama, ipe' pehan otamba ma noga'.”
58012021	Esis umbamahas kwapete' endilisi ma amamaga amama satolomi. Amamaga amama lu'wami endilisi manda' Moses umbamahana kwapete'ana ma natolom. Ea' na'i, “Ae' umbamahe kwapete'e ma atolom.”
58012022	Ipe' ina pataga ma amamaga amama, owa'. Ipe' pataga halaf Saion, wambel lu'unai taun God nape namunai la'ela'ef. Anama Jerusalem dambaiguma nape heven. Ipe' patagama ensel hiami endilisi mandatama mape mandanifel.
58012023	Ipe' pafi'i pandakolas paloma epes Godi, awasi ananisi sali'i. God nanda' agof asasimi mape wambel anama ilif. Ipe' pafi'i felefele'ma God, anan jas nowaloga epes hiesi saloma ambagof epes fowa' God na'i bo'wes andeande'.
58012024	Ea' pafi'i felefele'ma Jisas, Anan nape la'afen numafi basef dambaimi God na'i endilisimi atom. Ea' pafi'i esimbel ananimi fowa' neali'ama ipe', nanda' basef amama mataga la'ifim. Esimbel amama mawalapa anona eaf bu'unai endilisi. Basefa eaf anama nikila' endilisi basef Abeli. Dei' main, basefa esimbel Abeli mofala Goda nogwa waf aonai. Ea' esimbel Jisasi atom God nakwaha waf aonai epes sanda'anai.
58012025	Ipe' pindumafuma andeande'. Na'ama pewa' alafugaha aman anama dei' na'i. Fowa' gani etap anae' God na'ipasa basef la'ifimi endilisi esis amam nematawa, ea' sesambala basef ananimi. Nogota anama fowa' sesambalom, esis ina la'ifisa sofa' sefe' sindihi'ama okom wandafunai Godi, owa'. Fowa' God na'iam etap anae' ea' dei' nape heven na'i basef la'ifimi endilisi ma ape'. I'i ape' mowa' alafugaha Anan, anona nemaf ape' wapoti' ina la'ifipa ma mofa' mefe' mindihi'ama okom wandafunai Ananinai, owa'.
58012026	Fowa' God nase'ana mi'uli ananinai Moses, malogel ananinai nakoto'ma etap anae'. Ea' dei' na'ipapa na'i, “Owagama anona nemaf ae' ekoto'ma etap wapoti'. Ina ekoto'ma etap atona, owa'. Ekoto'ma etap noloma heven ilif wapoti'.”
58012027	Basef amama ma'i, “Anona nemaf wapoti',” mihi'ambapa na'ama. Amamaga fowa' God nanda'ami anona nemaf nokoto'mam mefe' hegililam hi'ilam. Ea' anom amamaga bu'wami ma pe bu'unai ina mokoto'ami, amama la'ifim mope la'ela'ef.
58012028	Amama atom ape' minifela God. Dei' main, dei' ape' felefele' muwis numafiapa wambel Godi, anama epes ina la'ifisa sokoto'magon, owa'. Ape' monda' lotumana mefela agel ananinai umbamohapa ma mila okom ananinai atona.
58012029	Dei' main, God ape' manda' lotumanai, Anan si'i nif lu'wami fando amamaga awami hi'alam.
58013001	Ipe' Kristen, ukup mimila sahin owan ipe'isi la'ela'ef.
58013002	Ipe' ina ukup mose'epama pigiambama epes anona wambelisi sifi'i ifagw ipe'imi, owa'. Ipe' pegawa, fowa' gani enis epes sanda' waf anama ma sagiambama enis epes, esis sofa' anom ensel safe' sumafiam ifagw asasimi. Esis ina sogawa sa'i amam ensel mafi'i, owa'. Sa'i enis epes etapasi.
58013003	Ipe' ukup mopoma esis alupusi sape sanda' kalabusi si'i ipe' panda' kalabus palomas. Ea' ukup mopoma epes isima sofa' nimanimi alop asasinai, pigiambamas si'i ipe' etipa pefa' nimanimi alop ipe'inai pelomas.
58013004	Ipe' amam nematawa pandase'ama ea'i, penda' waf anama notaga nope andeande'. Ipe' ina penda' waf aonai, owa'. Dei' main, ipe' pegawa anona nemaf God nogwamipei waf aonai ma amam nematawa sanda' waf so'a waulanai saloma amam nematawa isima sahambombaga waf sandaso'amainai.
58013005	Ipe' ina pila waf aonai anama ukup mohafel endilisi ma otamba, owa'. Amamaga ipe' pahapilami, amama ipe' ukup mopomam na'ama mi'i, “Amama andeande'. Amama nambimb dende'ma ape'.” Dei' main, God na'iam na'i, “Ae' ina anona nemaf okom nose'e ipe' ewa'epa alafuga, owa'.”
58013006	Ea' dei' ape' monda'apa motaga la'ifipa opalef ape'imi mi'iam na'ama mi'i, “Dembinai nagiambama ape'. Ea' ape' ina umbamahapa, owa'. Nambimb epes la'ifisa sonda' maina ape'? Owa'!”
58013007	Ipe' ukup mopoma amam agufumi ipe'imi fowa' mawalapa basef Godi ma ipe'. Ipe' ukup mopoma fe' bu'unai amamunai ea' pefe' pila waf amam membale'efa God.
58013008	Jisas Krais nape na'ama etin si'i nambati', dei' wapoti', ea' nope anona nemaf la'ela'ef hihif.
58013009	Ipe' pindumafuma andeande'. Na'ama anom basef hiami mamumami mufi'i momboma opalef ipe'imi ea' pekwaha eaf Godi. I'i ukup ape'imi la'ela'ef mopoma God nagiambamapa na'a, na'ama andeande'. Opalef ape'imi ina motaga la'ifima mila mi'uli epesi ma mea' gwa'aimi mamumami, owa'. Waf anama saila mi'uli anama ina nagiambama amam nematawa sailanai, owa'.
58013010	Ape' anona balata nape sondolalima Goda, anama Krais atona nase'ana alop ananinai si'ina nondolalimana nase'anana God. Ea' amam pris mondolalima God ipat anama selinai sanda' lotuwanai, amam ina la'ifima ma gwa'aimi ma balata anama, owa'.
58013011	Pris anama dembinai nape nali' ma pris hiami anan atona nofa' esimbel amama nawis ipat nomon wa'ol, nape etina bo'wagon andeande' endilisi, nondolalima Goda nokwaha waf aonai epes sanda'anai. Ea' mafis alop si'ina mefa'ana mawisi manda' nif maofam ande'ma anama esis Israel sapoma.
58013012	Amama atom Jisas wapoti' nofa' nimanimi naga' wambel endambel uta ande'ma nasa'opas nanda'as bo'wes andeande' ma esimbel ananimi.
58013013	Ea' dei' ape' wapoti' mefe'ma Anan endalelemb ande', ma monda' ambagof ape'imi aom si'i anan fowa' ambal aona.
58013014	Dei' main, ape' mogawa etap anae' ape' ina anona wambel taun nape la'ela'ef, owa'. Ape' dei' mape manda'am magolopa wambel taun anama anona nemaf na'i neatagai.
58013015	Amama atom dei' ape mefela agel Godi lu'una mose'ana danifela la'ela'efa agel Jisasi, monda'am na'ama si'i amamaga bu'wami mondolalimanami. Ape' mondolalimana na'ama. Mose'ana malogof ape'imi Anan ea' mowalapa basefa agel ananinai.
58013016	Ipe' ina ukup mose'epama penda' waf bu'unai esis amam nematawa, owa'. Ea' amamaga ma'oma ipe' pewalogam pese'ama tu'wanim epes isima amamaga a'asi. Dei' main, God okom na'iam endilisi waf anama si'i amamaga bu'wami ipe' paso'anama pindolalimanami.
58013017	Amam agufumi ipe'imi ma'i migiambamepa ea' mumafi ipe' la'ela'ef. Ama anona nemaf amam mowalapa basefa Goda maol hianai manda'ana mumafi ipe'. Amama atom dei' ipe' pila basef amamumi ea' pepe owina amam. I'i penda'am na'ama ma amam mondanifela monda' maol anama ma ukup amamumi ina aom mupan. I'i amam monda'ana moloma ukup awami, amama nambimb ina migiambamepa, owa'.
58013018	Ipe' penda' betena God nigiambama afa'. Afa' ogawa basef mape opalef nomoni ma'iami ma'ipasa basef mihi'ambafa waf afa'inai ina aona, owa'. Ea' dei' wa'i wila waf bu'unai andeande' nimeguf hiami la'ela'ef.
58013019	Ae' okom na'i endilisi ma ipe' penda' betena God nigiambame ma nambimb etanima efe'mago ipe' mehip.
58013020	God Anan ofagonama okom awanena. Anan nafela Dembinai ape'inai Jisas nohafel hi'agif wapoti'. Esimbel Jisasi malo manda' basef na'i endilisimi atom mape la'ela'ef motaga la'ifim. Esimbel anama atom Jisas nataga Dembinai numafi esis Kristen si'i amam mumafi sipsip.
58013021	Ae' a'i God nonda'epa la'ifipa nese'epa waf bu'unai hianai ipe' ma pila okom Ananinai atona. Ea' a'i Anan nonda' opalef ape'imi nomon ama mowalapa waf hianai bu'unai Anan okom na'inai ma pepel Jisas Kraisi atona. Ea' a'i epes hiesi sefela agel ananinai lu'una la'ela'ef hihif. Endilisi.
58013022	Ipe' alupipei, ae' a'ipipa basef la'ifimi, peme' basef anda'ami ma efela ukup ipe'imi enda'epa petaga la'ifipa. Dei' main, basef amama ae' anda'ama ipe', amama basef bandami atom.
58013023	Ae' a'i ipe' pegawa esis sakwaha owalomapa ape'inai Timoti, ea' ina ata' nanda' kalabus, owa'. I'i anan nifi'i netagama ae' ulal, nambimb afa' biafa ofo'o etin utilipa.
58013024	Ipe' penda'mago nemaf bu'unai afa'inai ma amam agufumi hiami ipe'imi molomago esis amam nematawa Godi hiesi. Esis Kristen alupusi sape Itali sanda'mepago nemaf bu'unai ipe'.
58013025	Ae' a'i God nigiambamepa na'a ea' nope nolomago ipe' hipei nonda'epa la'ifipa.
59001001	Ae' Jems, ape owina God naloma Dembinai Jisas Krais anda' maola amam atom. Anda' basef amama mafe'mago ipe' epes hipei Judaipei epes wambotogw loumi 12-peleim. Ipe' pakwaha wambel ofagama ipe'ima ma pafe' pape wambel hiagoma etap anae' pape panda' maol naninani. Ae' anda'mepago danifel nafe'mago ipe'.
59001002	Ipe' sahin owan ae'ipei, maim nimeguf amamaga meagwambipei motagamepa, ukup ipe'imi mi'i andeande' pendanifel etin pepan.
59001003	Dei' main, ipe' pegawa amama mogwamba bale'ef ipe'inai, amama manda'epa pitu la'ifipa ma nimanimi meatagamipei.
59001004	Ea' ipe' pitu la'ifipa ma waf anama neataga bo'ona ma ipe' ma anona nemaf petaga andeande' endilisi, waf aonai a'epa. Ama waf hianai Godi mope ipe', ea' ipe' ina anona waf bu'unai a'epa, owa'.
59001005	Emi egafis gawa bu'unai a'asi, esis sonda' beten sihali' Goda nose'asana. Dei' main, Anan nase'asa amamaga hiami na'a ma epes hiesi, ina ninifalis, owa'.
59001006	Epes isima esis sombale'efana endilisi ma sonda' beten sohali'a God. Ina sope ukup biambiefim, owa'. Esis sombale'efana la'ifis. Emi egafis sape ukup biambiefimi, esis ina sembale'efana la'ifis, owa'. Ukup asasimi si'i embel uf nalo naoh mohafel.
59001007	-
59001008	Epes isima ina ukup mi'i Dembinai nose'as anom amamaga, owa'. Ukup asasimi mandawal biefim mapoma waf hianai esis sanda'anai ea' ina sape ukup etifim, owa'.
59001009	Sahin owan Kristen emi egafis kwahusi esis sondanifel ma God nafelas nigiambamas dei' anona nemaf wapoti'.
59001010	Ape' Kristen emi egafis amamaga hiamisi, esis sondanifel ma God nanda'as safe' owina sembale'efa Krais. Dei' main, epes amamaga hiamisi anona nemaf soga' si'i afis mataga otalef mape nogota bandana ma mandala'of mowa.
59001011	Ipe' pegawa aon alipunai natefi ma owaf naha otalef amama ma ala'um hi'alam. Afis mataga mia'of ea' sosaf afisi nambimb mowa'. Epes isima amamaga hiamisi sonda'am na'ama etin. Nemaf anama sonda' maola bisnisi atom, soga' si'i sosaf afisi mowa.
59001012	Emi egafis saitu la'ifisa hiahaom meagwambasi matagamas, esis sondanifel. Dei' main, nemaf anama esis sikila' amama waf aonai naninani ea' hi'ilana, anona nemaf esis sofa' amamaga bu'wami si'i prais. Amama na'ama. Ambal namunai God na'i endilisi noso'asam emi egafis ukup maimaila anan.
59001013	Emi egalin amamaga meagwambipei motagamen ma nonda' waf aonai, enin ina ni'i God nanda' enin dei' nanda' waf anama. God ina nanda' enin epen nanda' waf aonai, owa'. Ea' ina enis epes la'ifisa sonda'ana nonda' waf aonai, owa'.
59001014	Ea' ukup awami ape'imi atom mafelapa makikipapa ma mafe' matolo'w isalef si'i anona mafin aolupunai nafe' natolo'w esag.
59001015	Ea' ukup ape'imi mohafel manda'apa manda' waf aonai. Anona nemaf waf anama aonai notaga lu'una, nonda'apa moga'.
59001016	Ipe' sahin owan, ae' okom nainailipa. Na'ama ipe' pembaso'ma ipe' etipa.
59001017	Amamaga bu'wami hiami si'i presen, amama ahalomapa ape'inai nase'apam misila'i heven. Anan nanda' mafifili aon alipunai owambunai maloma ondowa motawa ilif otaga. Owaf naluwi, ambagof laom bandam. Ea' God ina nandaho'of na'ama si'i ambogof, owa'. Anan nape na'ama etin la'ela'ef hihif.
59001018	Anan naila okom ananinai atona ma basef ananimi endilisimi ma ape' mataga mape mali'ma amamaga amama Anan nanda'ami.
59001019	Ipe' sahin owan ae'ipei, ipe' ukup mopoma basef amama na'ama. Ipe' hipei pendandombam ulala peme' basef. Ea' ina pi'i anom basef pegwam ulal, owa'. Ea' ina ukup wandafum mehip, owa'.
59001020	Dei' main, waf anama epes ukup wandafumanai nilai waf aonai. Ina nawalapai waf bu'unai Godi, owa'.
59001021	Amama atom dei' ipe' kwahago waf aonai neloma waf aonai hianai hi'ilana. Waf anama aonai epes hiesi sanda'ana la'ela'ef. Ea' pinindifa ipe' pepe owina Goda pefa' basef amama ananimi mope opalef ipe'imi. Basef amama la'ifimi ma mofa'ai ipe' pitanima pifi'mai God.
59001022	I'i peme' basef Godi ina pailam, ipe' pambaso'ma ipe' etipa. Amama hapaimi. Ipe' peme'am pilam, andeande'.
59001023	Emi egafis seme' basef Godi owa' sieliam, esis si'i enis epes safela glas sati amagah asasimi.
59001024	Esis satolom ea', sandamboma safe', ina okokoma amagah asasimi, owa'.
59001025	Ea' basef mi'uli Godi matagahepa makwaha waf aonai, amama andeande'. Emi egalin niti mi'uli anama ofagema andeande' la'ela'ef nilam, epen inima God nofalo'man nonda'an nendanifela maina maol anan nanda'anai.
59001026	Emi egafin ni'i, “Ae' anda' lotu endilisi aila God” ma enin i'i owa' nimafi malogel ananinai andeande', epen inima nambaso'ma okom ananinai atona. Ea' dei' bale'ef ananinai ma lotu main falafunai atona.
59001027	Waf sanda' lotuwanai bo'ona andeande' ofagena a'ana naep Ahalomapa ape'inai Godi, anama na'ama. I'i enis awasi mamasas a'asi esis etis sope, o nemata'w alifi'wi akwa'w ato'w kwape kwahu'wi, ape' migiambamasa otamba gwa'aimi maim. Ea' mumafi pe ape'inai andeande' ma waf aonai etapanai ina nenda' opalef ape'imi motaga aom, owa'.
59002001	Sahin owan ae'ipei, ipe' pembale'efa Dembinai ape'inai Jisas Krais, Anan Dembinai nafifili endilisi. Ea' dei' ipe' ina pigiambama epes isima agufisi etis ea' pewa' alafugaha epes agof a'asi, owa'. Penda'am na'ama etin.
59002002	Basef amama ofagema na'ama. I'i anona aman amamaga hiamunai nonda' trausis siot sosaf bu'wami nola ring gol faf ananinai ma nuwis ipat anama panda' lotuwanai nomon, ma i'i anona aman kwahuna ma otamba luwaguf maim nuwis wapoti', ipe' atuwasi penda' maina anan?
59002003	I'i ipe' penda' aman anama luwaguf maim bu'wami pi'ipana pi'i, “Ine' fi'i balata bu'unai na'ae”, ama i'i aman anama kwahunai nuwisi pi'ipana pi'i, “Ine' nitu gani”, o ni'i “Nepe gani etap felefele'ma bo'wagah ae'ami”.
59002004	I'i ipe' penda'am na'ama, atuwasi ofagema awami ipe'imi. Ipe' pawaloga sahin owan ipe'isi ma ukup ipe'imi, ea' ipe' ina pawalogas paila waf bu'unai na'ama etin, owa'. Ipe' pawalogasa ukup awami atom.
59002005	Ipe' sahin owan ae'ipei, ipe' peme'! God nandandepa epes isima kwahusi ma otamba hiahaom maim ma dei' sape la'ifis sombale'efana la'ela'ef sape bo'wes andeande' si'i epes isima amamaga hiamisi. Anan nandandepasa sofa' amamaga bu'wami wambel Ananinai. Amamaga amama na'i basef endilisimi atom la'ifimi noso' emi egafis ukup maimaila Godi.
59002006	Ea' ipe' panda' epes isima kwahusi ambagof aom. Emi egafis sanda' ambagof ipe'imi aom sase'epa nimanimi sanda'mepa basef? Esis amamaga hiamisi.
59002007	God nase'epa agel bu'unai Krais ea' ipe' Ananipei. Epes isima etis sa'i basef awami sanda' findiwama agel anama.
59002008	Dembinai King ape'inai numafi ape' hiapai, anan nase'apa basefa mi'uli Ananinai mape Buk Baibeli. Basef amama ma'iam ma'i, “Ipe' ukup mimila emi egafis sape felefele'ma ipe'i si'i ipe' ukup maimaila ipe' atona etin.” I'i ipe' pila mi'uli anama, penda' waf bu'unai andeande'.
59002009	I'i ipe' pigiambama enis epes, pewa' alafugaha enis, mi'uli anama atona nanda' kotimipa ma panda' waf anama pesambala mi'uli anama.
59002010	Dei' main, emi egafis sila basefa mi'uli hianai hi'ilana ea' sesambala anona mi'uli anama atotona anom basef tu'wanim kwaie'um, epes isima ofagema asasimi si'i sawala mi'uli anama hianai hi'alana.
59002011	Dei' main, anan na'i basef amama na'i, “Ipe' owa' peha enis epes soga'.” I'i ipe' owa' penda' waf anama so'a waolanai, ea' paha enin epen naga', ipe' pataga epes aopei pesambala mi'uli Godi.
59002012	Anona nemaf God nowaloga ape' ma anona mi'uli nanda'apa mope wafifipa. Ea' la'ela'ef ipe' pi'i basef penda' waf nondahama mi'uli anama.
59002013	Dei' main, emi egefis owa' siti uwahipis enis epes, owagama God ina niti epes isima uwahipisa nemaf anama nowaloga esisanai, owa'. Ea' emi egafis siti enis epes uwahipis, God anona nemaf ina nowaloga epes isima ni'i awes, owa'. Waf anama ape' mi'i uwahipisanai nikila' endilisi.
59002014	Ipe' sahin owan ae'ipei, i'i enin epen ni'i, “Ae' embale'efa Krais” ma waf ananinai ina bo'ona, bale'ef ananinai falafunai atona. Bale'ef anama ina la'ifina ma anona nemaf God nofa'an notanimani, owa'.
59002015	Bale'ef anama falafunai nape na'ama. I'i enis sahin owan sape sala luwaguf awami o gwa'aimi a'as, ea'
59002016	enin epen ipe'ini ni'ipa epes isima ni'i, “Ipe' opalef awanem pefe' pefa'ai luwaguf ipe'imi pewahe'am pembaho' alop ipe'inai pefe' pea' gwa'aimi bu'wami!” I'i ipe' pi'iam na'ama, basef amama ipe'imi ina mataga endilisi, owa'. Basef amama ipe'imi migiambamas mi'imama? Owa'etin. Falafumi atom.
59002017	Bale'ef na'ama etin. I'i enin epen nembale'ef etin ina nanda' waf bu'unai naloma bale'ef ananinai, bale'ef anama ananinai falafunai atona.
59002018	Ea' enin epen na'i, “Ine' epen nembale'efa Krais ea' ae' anda' waf bu'unai.” Dei' a'ipa epen inima na'ama a'i, “Ine' nihi'ambe bale'ef anama ine'inai waf bu'unai owa' neataga nelomana. Waf bu'unai ae' anda'anai ihi'ambena bale'ef ae'anai.”
59002019	Ine' nembale'efana na'ama na'i, “God atotona nape.” Ine' na'i na'ama, andeande'. Ambagof awami wapoti' mombale'efana na'ama etin ea' umbamaham bombol etin kwapete'am.
59002020	Ine' aman okom nahaga nagaolinai, ine' nembale'efa Jisas atona, ama ina nanda' waf bu'unai wapoti', bale'ef anama ine'inai falafunai atona. Dei' ine' na'i negawa anama ofagema? Dei' i'ipina.
59002021	Fowa' gani akunamapa ape'inai Abraham na'i nondolali ma nogalomana ananinai Aisak nondolalimana ma Goda balata anama sondolalima Goda. Amama atom dei' God na'ipana na'i anan aman bo'ona andeande'. Anan nanda' waf bu'unai dei' God na'ipana basef amama na'ama.
59002022	Ine' negawa o owa'? Bale'ef Abrahami naloma waf bu'unai anan nanda'anai amama manda' opeh etifigin. Ea' waf bu'unai anan nanda'anai nagiambama bale'ef ananinai nataga alihina andeande'.
59002023	Ea' basef amama mail buk Baibeli mataga alihim mandawalap. Basef amama ma'i, “Abraham nembale'efa God, dei' God nofalana na'i anan aman bu'unai andeande'.” Ea' God nofalana na'i, “Anan alupunai Ae'anai.”
59002024	Basef amama mail buk Baibeli mihi'ambapa dei' ipe' pegawa bale'ef atona God ina na'i epes bo'wes andeande', owa'. Esis sombale'ef endilisi ma sanda' waf bu'unai wapoti', anan nofalas na'i epes bu'wasi andeande'.
59002025	Nemata'w akwama Rahap kwanda' waf so'a waolanai, akwa'w na'ama etin. God nati waf bu'unai akwa'w kwanda'anai dei' okom napoma'w na'i akwa'w nemata'w bo'okw andeande'. Waf bu'unai akwa'unai kwagiambama amam Juda mandambaho' mafi'i ea' kwihi'ambam anona eaf mafe' wafifim.
59002026	Ea' basef amama mape na'ama. I'i alop atona ambal owa' nopaipa, alop anama naga' ea'. Na'ama etina emi egalin nembale'ef etin ma ina nanda' waf bu'unai, bale'ef epen inima falafunai atona.
59003001	Ipe' sahin owan ae'ipei, na'ama ipe' hipei petaga gawaipei tisa etipa, owa'. Dei' main, ipe' pegawa anona nemaf God nowaloga afa' tisa wawalipasa basef bu'wami Ananimi nowalogafa ma basef la'ifimi endilisi. Ea' enis Kristen nowalogas sa'osa'ombel.
59003002	Ape' hiapai anom nimeguf owa' mila basef Godi andeande', owa'. Ape' mowa ma anona waf aonai ape' manda'anai. I'i enin epen ina nanda' waf aonai ma basef ananimi, enin epen bu'wani. Enin la'ifina nimafi alop naloma okom ananinai hi'ilana wapoti'.
59003003	Ipe' pegawa ape' manda' waf anama ma hos. Ape' masape' ain nape malogof hosi nomona monda' hos meme' basef ape'imi maila ukup ape'imi ma hos amama mefe' si'i ape' ma'i meafe'ma.
59003004	Dei' ipe' ukup mopoma sip lu'unai. Sip anama lu'unai ea' uf lu'unai nefa' sip anama ea' stia anama so'una. Kepten numafi sipi nambomana nafe' anama anan na'i neafe'ma. Nanda'am na'ama ma stia anama so'unai.
59003005	Ea' na'ama etina malogof ape'imi sa'om mape alop ape'inai nomon. Malagof amama ma'i basef mamumami hiami endilisi mafela agof epesi ma maol hianai esis sanda'anai. Dei' ipe' okokoma nif. Nif fendom sa'om mataga lu'um la'ifim endilisi fendo aolop lawah lu'wami fendom hi'ilam.
59003006	Malogof amama ape'imi na'ama etin si'i nif fandumi mape la'afena alop ape'inai malogof amama mawalapa waf naninani aonai. Ea' manda' ukup epesi mataga aom sanda' waf aonai. Mawalapa waf hianai ape'inai ma fe' pe ki ape'inai aona endilisi si'i nif fandumi mataga lu'um. Nif amama mataga wambel aonai hel atogon.
59003007	Mafis mamumami aolupumi maloma amiguf maloma iguf maloma amamaga hiami mape naoh embel owini, epes sofa'ami sali'atam sanda'am mogawa mame'as mape owina esis. Dei' wapoti' esis la'ifisa sanda'am na'ama.
59003008	Ea' malogof epesi owa'etin. Ina enin epen la'ifina numafi malogol ananinai, owa'. La'ela'ef malogel nataneam nape la'ela'ef na'i basef awami si'i marasin aonai naha epes saga'i.
59003009	Malogof ape'imi atom mafela agel Dembinai Ahalomapa ape'inai ea' ma'i basef awami wapoti' mahambombaga sahin owan ape'isi God nanda'as sape na'ama etin si'i Anan.
59003010	Malogof amama atom ma'i basef bu'wami mafela agel Godi ea' ma'i basef awami wapoti'. Ipe' sahin owan ae'ipei, penda'am na'ama, owa'.
59003011	-
59003012	Sahin owan ae'ipei, anom basef womun etin na'ama. Ina embel bu'wami maloma awami motah ifata atotona, owa'. Ea' anona lawag fik ina nail nola anom su'utip oliv, owa'. Ea' anom mandelef su'utip grep mailami ina mail mola anom su'utip fik, owa'. Na'ama etin si'i embel naoh ina mandamboma motaga embel bu'wami, owa'.
59003013	Ipe' emi egafipa gawa bu'unai hianai napaipei, ipe' pepe na'ama. Fe' ipe'inai nihi'ambas gawa ipe'inai enis epesa penda' waf bu'unai noloma maol bu'unai. Maol anama ipe' panda'anai pepe owina epes pila waf gawa bu'unainai.
59003014	Ukup ipe'imi ina kowalepa ma pefa' amamaga hiahaom otamba maim enis epesi, owa'. Ipe' ina pefela agof ipe'imi, owa'. Ipe' penda' waf anama pi'i ipe' etipa gawaipei, ipe' pambaso'mas. Na'ama hapaimi. Gawa anama ipe'inai ina endilisinai, owa'.
59003015	Gawa anama ina nafi'i heven, owa'. Nataga etap anae' ma opalef apimi maloma aman aonai Satan atona.
59003016	Emi egafis ukup mopoma esis etis si'i kowalas ma sofa' agof lu'wami ma amamaga maim hiami enis epesi, epes isima ina sape andeande', owa'. Esis ina sandatama sape etifigin saloma enis epes, owa'. Sanda' lopa' fitap etina sanda' waf naninani aonai.
59003017	Ea' gawa nafi'i heveni nawalapa waf bu'unai na'ama. Waf nape nali'i, ukup epesi mope bo'om andeande'. Ea' waf bu'unai hianai wapoti' na'ama. Epes sape opalef awanema opalef etifim maloma enis epes. Ea' sanda' waf so'uso'umbilinai sati uwahipis endilisi ea' sanda' waf bu'unai ma sagiambama enis epes. Esis ina malogof biam sa'i anom basef, owa'. Sa'i basef endilisimi atom. Esis ina sanda' waf biefina sanifela enis sosambala enis, owa'. Esis ukup ma'i epes hiesi na'ama etin.
59003018	Emi egafis sanda' maol sawalipa epesa sope opalef etifim isima si'i ape' mawa gwa'aimi aof. I'i esis sonda' maol anama ma waf opalef mape etifim, maol anama nowalapai waf bu'unai andeande' si'i gwa'aimi mataga bo'om aof.
59004001	Maina waf ofagena ma nanda' ipe' panda' lopa' fitap pape la'afena ipe'? Ukup awami atom mafela ipe' dei' panda' lopa' fitap la'ela'ef opalef nomon, alop ande' wapoti'. Ea' amama atom.
59004002	Ipe' ukup ma'ima'i amamaga hiami mamumami ea' ipe' ina pefa'am, owa'. Ea' dei' ukup aom paha epes saga'. Ipe' gegelalasipa ma amamaga hiami enis epesi, ea' ipe' ina la'ifipa pefa'am, owa'. Ea' ipe' panda' lopa' fitapa pa'i pefa'am. Owa'etin. Dei' main, ipe' ina pahali' Goda amama, owa'.
59004003	Nemaf anama ipe' panda' betena pefa' amamaga amama, ipe' ina pefa'am, owa'. Dei' main, ukup ipe'imi ina mape bo'om etifima pahali' God, owa'. Ipe' ukup ma'i pefa' amamaga penda'am pefa'am pekwahom amama ukup ipe'imi atom.
59004004	Ipe' pakwaha waf Godi ea' pafe'ma waf aonai si'i amam nematawa sakwaha waf bu'unai dase'amainai ma sanda' waf aonai so'a waolanai. Ipe' pegawa amama. Emi egafis ukup maila waf etapanai, esis sanda' naumbih saloma God. Dei' pegawam. Emi egafis ukup maila waf etapanai, esis dei' sanda' naumbih saloma God.
59004005	Ipe' ina pi'i basef Godi mail buk Baibeli falafumi, owa'. Basef amama ma'i na'ama ma'i, “Ambal anama napaipai God nase'apana nanda'apa ukup matamea ma mofa' amamaga mamumami hiami.”
59004006	Ea' God nagiambamapa na'a nanda'apa mataga la'ifipa. Waf anama Godi nikila' waf aonai si'i basef mail Baibeli ma'iami, “God nosambala epes isima sasambala basef Ananimi ea' nagiambama epes isima sanda' esis safe owina Anan.”
59004007	Ea' dei' ipe' pefe' owina God. Ipe' pewa' alafugaha Satana anan nokwahipa nofa' nefe'.
59004008	Ipe' pifi'i felefele' endilisi ma Goda Anan nifi'i felefele' endilisi ma ipe'. Ipe' panda' waf aonai, pekwaha waf anama ipe' panda'anai si'i epes sasa'opa lagof asasimi mataga bo'om. Ipe' epes malogof biamipei, ipe' pekwaha waf anama ea' penda' ukup ipe'imi motaga bo'om.
59004009	Ipe' panda' opalef ipe'imi aoma waf aonai ipe' panda'anai, pelef mehipa waf anama pekwahona ea' hapainai. Ipe' dei' panda' iafi, pemboma opalef pelef. Ipe' dei' pandanifel, ipe' penda' opalef ipe'imi aoma waf anama aonai.
59004010	Ipe' pefe' owina Dembinai ma Anan nefelepa nenda'epa petaga la'ifipa.
59004011	Ipe' ina piti waf sahin owan ipe'isi sanda'anai pi'i aona, owa'. Epen ni'i basef awamima enin alupini o newaloga sahin owan ananisi, epen inima enin na'i basef awami nawaloga mi'uli Godi. I'i ipe' pi'i basef awami pewaloga mi'uli anama, ina ata' paila mi'uli anama, owa'. Ea' pape si'i dembipei jas pawaloga mi'uli anama.
59004012	God atona nawalapa mi'uli Ananinai ea' Anan atona jas nowaloga epes. Anan atona la'ifina ma nefa'apa mokwaha waf aonai ape' manda'anai motanimani ea' la'ifina ma nohapa wapoti'. Ea' dei' ipe' emi egafipa ma pi'i basef pewaloga epes isima sape felefele'ma ipe'? Na'ama hapaimi.
59004013	Enipa ipe' pa'i na'ama pa'i, “Dei' o naman afa' ofe' wambel lu'unai taun ope onda' maola bisnis afagol atotona ofa' otamba hiami.” Ipe' pa'iam na'ama, peme' basef ae'ami.
59004014	Ipe' ina pegawa maim amamaga naman meatagamepa, owa'. Ambagof ipe'imi ata' mape namum la'ela'ef hihif? Ipe' si'i nogoh mataga mape nogota bandana mafe' hi'alam nemaf atotona.
59004015	Ipe' ukup mi'i, “Okom Godi ni'i a'e, ope namofa onda' opeh amama o anom opeh.” Pi'iam na'ama, andeande'.
59004016	Ea' dei' ipe' pa'i diga lu'unai pa'i ipe' etipa la'ifipei pafela agof ipe'imi atom. Waf anama na'amainai aona.
59004017	Ipe' pegawa andeande'. Emi epen negawa ma nenda' waf bu'unai ma enin owa' nonda'ana, enin nanda' waf aonai.
59005001	Ipe' amamaga hiamipei, ipe' peme' ae' dei' a'ipipa! Ipe' ukup mopoma nimanimi lu'wami anona nemaf motagama ipe' ea' pelef mehip.
59005002	Amamaga ipe'imi hiahaom sosaf maim ipe'imi pepe'atam mape ea' sopafowa matotopa' luwaguf maim ipe'imi hi'alam.
59005003	Moni ipe'inai gol siliwa nowa'w nasagiham aom. Nowa'w anama si'i enin epen ni'ipipa waf aonai ipe' panda'anai nataga nandawalap. Ea' nowa'w anama nonda' alop ipe'inai si'i nif fandumi. Ipe' piwaniam hiahaom otamba maim ma nimeguf akutaimi motaga felefele'ma God nonda'mepa basef.
59005004	Ipe' peme'. Ipe' ina pase'am otamba amam manda' opeh mala' gwa'aimi aof ipe'inai, owa'. Ipe' pefa' otamba amamumi, pati amam malopa otamba amamumi. Amam malopa otamba amamumi ea' God la'ifinai ma amamaga hiami name' lef amamunai.
59005005	Nogota ipe' pape etap anae', pe ipe'inai bo'ona pefa' amamaga bu'wami endilisi pa' gwa'aimi hiami manda'epa pataga lu'ulu'upa. Ea' nemaf anama si'i saha mafis lu'wami anona nemaf notaga nehepa.
59005006	Ipe' panda' basef baso'omaimi pambaso'ma epes bu'wasi pahas saga'. Ea' epes isima basef a'as. Ina sagwamepa wandaf, owa'.
59005007	Sahin owan ae'ipei, ipe' pitu la'ifipa opalef awanem pehafa nemaf anama Dembinai niefi'ianai. Ipe' ukup mopoma anona aman nafomona aofi. Anan nohafa anona nemaf gwa'aimi bu'wami sotalom otamba hiami notaga. Anan opaf awanena naitu la'ifina nape nohafa nogota laona ma asaf nilai nonda' gwa'aimi hiami motaga aof ananinai.
59005008	Ipe' wapoti' penda' opalef ipe'imi la'ifim ea' pepe opalef awanem. Dei' main, nemaf Dembinai notanima niefi'ianai felefele' notaga.
59005009	Ipe' ina piti waf sahin owan ipe'si sanda'anai pi'i aona, owa'. Na'ama anona nemaf God nowaloga ipe'. Jas nape felefele'ma uta.
59005010	Sahin owan ae'ipei, ipe' ukup mopoma amam profet fowa' mawalipasa basef Godi ma agel Dembinai. Amam opalef awanem maitu la'ifima nimanimi lu'wami matagamami.
59005011	Ape' ukup ma'i amam maitu la'ifim dei' ma'i amam mandanifel. Ipe' pegawa aman anama Jop. Anan naitu la'ifina opaf awanena ma nimanimi matagamana. Nape la'ela'ef nogota laona, Dembinai nagiambamana. Dembinai na'i uwahipipa ape' endilisi ea' okom nainailapa.
59005012	Ipe' sahin owan ae'ipei, basef mali'i ipe' pielami amama. Ipe' owa' pi'i heven ilif o etap anae' o anom amamaga penda' basef ipe'imi mataga la'ifimi, owa'. Ipe' ina penda' basef ipe'imi la'ifimi endilisimi pi'i gani ilif, owa'. Ipe' ukup mi'i, “A'e” pi'i, “A'e”. Ipe' ukup mi'i, “Owa'”, pi'i, “Owa'”. Ama God ina nowaloga ipe' ma basef amama ipe'imi.
59005013	I'i enin epen ipe'ini nefa' nimanimi, enin nenda' beten nihali' God. I'i enin epen nendanifel, enin nenda' awalefa nefela agel Godi.
59005014	I'i enin epen ipe'ini awen, enin nefala amam agufumi siosi mifi'i monda'man beten mohali' God ea' mokolo'wa wel bu'wami alop ananinai ma agel Dembinai. Ama nonda' epen inima bo'wen.
59005015	I'i amam mombale'ef endilisi ma monda' beten mohali' God, epen inima netaga bo'wen. Dembinai nigiambaman netaga bo'wen. I'i epen inima nali' nenda' waf aonai, God nokwaha waf aonai enin nanda'anai.
59005016	Amama atom dei' ipe' pewalapa waf aonai ipe' panda'anai atona etin ea' penda' beten ama ipe atona etina God nonda'epa bo'wepa. I'i enin epen bo'wen, beten ananinai la'ifina endilisi.
59005017	Aman anama Elaija fowa'inai, anan aman si'i ape' epes mape etapi. Anan okom napoma God ea' nanda' beten nahali'ana ma nasopama asaf, ea' ina nalai etap asasinai nogota laona afagof si'imi wanom tu'waninai.
59005018	Afagof amama mafe'ma ea', nanda' beten nahali' God wapoti', otaga akutina asaf nalai gwa'aimi mataga etap malo andeande' wapoti'.
59005019	Sahin owan ae'ipei, i'i enin epen ipe'ini nekwaha nembale'efa basef endilisimi Godi, ma enin epen nigiambaman nefa'an nitanimani, ipe' ukup mopoma basef amama.
59005020	Emi egafis sagiambama epen nanda' waf aonai ma nekwaha waf enin nanda'anai nitanimani, epes isima sagiambamani sefa'an natanimani nakwaha neaga'. Amama atom God dei' nakwaha waf aonai hianai enin nanda'anai.
60001001	Ae' Pita anda' maol Jisas Kraisi, Anan nasahe'e aposel. Ae' anda'ago basef amama mafe'mago ipe' amam nematawa anan nosahe'epa ea'. Ipe' epes Godi pakwaha wambel ofagama pafe' pailas pape etap hiagoma wenifina biefina agufunama Pontus naloma Galesia, Kapadosia, Esia Bitinia.
60001002	Fowa' gani Ahalomapa God nogawepa nosahe'epa ea' Ananipei. Ambal Bu'unai Ananinai atona nanda'epa pataga Ananipei etipa bo'wepa andeande'. Anan nanda'epa na'ama ma pila waf Jisas Kraisi Anan nasa'opepa esimbel ananimi pataga bo'wepa. Ae' a'i God nigiambamepago na'a nonda'epa petaga la'ifipa ma opalef ipe'imi mope awanema pepe si'ipa la'ela'efa waf anama.
60001003	Ape' mefela agel Godi, Anan God Ahalomana Jisas Krais Dembinai ape'inai. Anan okom lu'unai nainailapa nati uwahipipa endilisi. Ea' nafela Jisas Krais nohafel hi'agif, amama atom God nanda'apa mataga dambaipa ma mope namepa mogawa endilisi anona nemaf Anan nofa'apa motanimani.
60001004	Ea' dei' mape mohafana anona nemaf nose'apa amamaga bu'wami endilisi. Amama bo'om endilisi, ina anona nemaf aom folo'olam hi'ilam, owa'. Amama mape bo'om la'ela'ef, God nambe'am ma'oh mohafa ipe' otaga ilif.
60001005	Bale'ef ipe'inai atona God nahopepa ma anona nemaf nofa'epa petanimani. Anan na'i notanima nofa'ipei, anona nemaf notaga nondawalap alihiguma nemaf akutainai.
60001006	Ipe' pandanifel endilisi ma nemaf anama, ea' dei' nogota ata' bandana hiahaom mamumami meagwambipei matagamepa ma mase'epa nimanimi.
60001007	Nimanimi amama matagamepa ma God nowaloga bale'ef ipe'inai nonda'ana notaga bo'ona la'ifina. Ipe' ukup mopoma otamba gol, amama buwami satalom otamba lu'wami. Ea' bale'ef ipe'inai nikila' gol amama bo'ona endilisi. Gol amama anona nemaf higililam, ea' esis saofam nifa motaga bo'om. Bale'ef ipe'inai na'ama etin anona nemaf notaga bo'ona la'ifina ma nimanimi amama meatagamipei. God nowaloga bale'ef ipe'inai ma nondawalap notaga bo'ona la'ifina. Ama anona nemaf Jisas Krais notaga nondawalap alihina, God nese'epa agof lu'wami moloma basef bu'wami ninifalipamami ma agel lu'unai.
60001008	Ipe' ina dei' pati Jisas, ea' pembale'efana endilisi. Danifel anama bu'unai endilisi nafi'i ilifi nikila' danifel hianai etap anae'. Ea' epes ina la'ifisa sowalapana sa'iana malogof asasimi, owa'.
60001009	Dei' main, ipe' pape pembale'efana dei' bale'ef anama ipe'inai nawalapa amamaga dei' pape pefa'am la'ela'ef. Amamaga amama na'ama. God nofa'epa nokwahomepa waf aonai ipe' panda'anai petanimani.
60001010	Anona nemaf God nofa'apa motanimani, amama fowa' amam profet ma'i basef amama ma Anan dei' nagiambamapa na'a mape andeande'. Amama amam ma'i anona nemaf motagama ipe', God nandandepepa ma pefa'ami. Ea' manda' maol la'ifim ukup mapoma basef amama ma'i anona nemaf anan nofa'apa motanimani.
60001011	Ambal Bu'unai Ananinai nape nomona amam na'i basef alihima anona nemaf Krais nofa' nimanimi hiami mamumami ma nofa' agel lu'unai. Ea' amam magolopa basef Godi mandahahali'ma ma'i, “Maina nemaf amama mifi'i motaga?”
60001012	Ea' God nihi'ambamam ea' amam ina manda' maol magiambama amam atoma basef amama, owa'. Manda' maol magiambama ipe', ma'i basef amama ma amamaga bu'wami anona nemaf meatagai. Ea' dei' amam mawalipipa basef bu'wami Godi ma'ipipa amamaga amama atom. Ma'ipipa ma pepel Ambal Bu'unai Ananinai nisila'i otaga ilif. Amam profet amama, ina amam atom ukup ma'i basef amama mogawam, owa'. Amam ensel wapoti' ma'i mogawam.
60001013	Ea' dei' ipe' pendondomba ukup ipe'imi ma penda' maol bu'unai, pimafi alop noloma ukup ipe'imi pepe andeande'. Ea' pembale'efa God pepe ukup bo'om pehafa Jisas Krais anona nemaf notaga nondawalap alihinama nigiambamepa na'a nofa'epa petanimani.
60001014	Ipe' pila waf Godi si'i awasi saila basef mamasasi. Fowa' ipe' gawa a'epa ata' pape waf anama aonai ukup mase'epa. Dei' ipe' ina ata' pila waf anama wapoti', hapainai.
60001015	God nofala ipe', Anan bo'ona andeande'. Ea' ipe' wapoti' pepe na'ama etin si'i Anan, pepe ananipei etipa andeande' ma fe' pe anama ipe'inai hi'ilana.
60001016	Dei' main, Baibel na'iam na'ama na'i, “Ae' ape andeande' bo'awe. Ea' ipe' wapoti' pepe Ae'ipei etipa bo'opa andeande'.”
60001017	Ipe' pefala God pa'i Anan “Ahalomapa”. Ahalomapa anama anan ina okom napoma agof ape'imi lu'um so'um ea' nawaloga ape', owa'. Anan nawaloga ape' na'ama etina ikwaf bu'unai atona ma waf ape' manda'anai. Amama atom ipe' umbamehepama God penda' lotumana pefe' bo'opa nimeguf hiami ipe' pailam pape etap anae'.
60001018	Ipe' pegawa fowa' ipe' ata' pape panda' waf aonai wafinai pefa'ana bafasepa ehasepa ipe'isi. Ea' dei' God natalipa natagahipa ma waf anama aonai. Anan ina natalipa ma amamaga anona nemaf motaga aom higililam si'i otamba bu'wami siliwa gol, owa'.
60001019	Anan natalipa natagahipa ma pepe wafifipa ma esimbel Kraisi atom. Esimbel amama bo'om lu'um endilisi. Krais naga' si'i fowa' gani esis saha sipsip noganai sondolalima God. Sipsip anama bo'ona endilisi ina anona melet natomana, owa'. Anan bo'ona endilisi.
60001020	God owa' ata' nonda' etap anae' notagae, Anan nandandepa Krais ea' ma naga' si'i sipsip anama. Nimeguf amama hiami dei' magi' matagai, Anan nataga nandawalap alihina ma nagiambamepa.
60001021	Anan atona nagiambamepa dei' pembale'efa God. Anan nafela Krais nohafel hi'agif nase'ana agel lu'unai Anan. Amama atom dei' pembale'efa God atona pegawa endilisi anona nemaf anan atona nofa'epa pitanimani.
60001022	Ipe' paila basef amama, amama atom dei' manda' opalef ipe'imi bo'om. Ea' dei' ipe' panda' waf anama ukup maimailasanai panda'ana endilisi. Ipe' ina pembase'am alupupei ma alop atona, owa'. Dei' penda' waf ukup maimailasanai la'ifipa pikila' fowa' panda'anai. Ea' ukup mimila Kristen hiesi pindagigiambanama peloma esis.
60001023	Dei' main? Ipe' ina pataga dambaipa si'i awasi sataga mamasas etapasi saga'i, owa'. Basef Godi atom Anan nanda'epa pataga dambaipa. Basef amama ambal namunai napainai nape namuna la'ela'ef, dei' ipe' pataga dambaipa ea'.
60001024	-
60001025	Si'i Baibel na'iam na'i, “Amam nematawa hiesi si'i otalef ea' sosaf asasinai si'i afis mataga etap. Otalef alimi afis wapoti' mandala'of mowa, ea' basef Dembinai mape la'ela'ef.” Basef amama basef bu'wami esis sawalipipami.
60002001	Ipe' pendombasa ipe' andeande' ma waf hianai baso'omainai pa'i malogof biamipei ukup kowalipamami maloma waf anama pi'i basef awami alafugaha enis epes. Waf anama aonai, ipe' pekwahona.
60002002	Ipe' pepe ukup mila basef Godi si'i awasi ata' solas dambaisi ukup maila sa' nomambeh atomi. Ipe' la'ela'ef eap nese'epama pi'i basef Godi atom bo'om andeande', owa' somboma anom amamaga awami mealomami. Basef amama manda'epa dembepa la'ifipa ma bale'ef ipe'inai bo'ona. Penda'am na'ama ma anona nemaf God nofa'epa pitanimani pepe andeande'.
60002003	Endilisi, ipe' pali' pegawa Dembinai ea' pegawana ma waf Ananinai bu'unai endilisi.
60002004	Anan si'i owap ambal namunai napainai. Ipe' pifi'mai Anan, owap anama esis amam nematawa sandaiwa'mana sanda'ana sagwasi'ana na'oh. Ea' God nosahe'ana na'i owap anama bu'unai endilisi.
60002005	Ipe' wapoti' si'i owah ambal namunai napaimi. God nape nanda'epa la'ela'efa pataga bo'wepa si'i anona ipat bu'unai ananinai dei' nape nanda'anai. Ama ipe' pepe epes bu'upei penda' maol pindalalima God. Ea' pindalali pese'ana ukup ambagof ipe'imi mofe'ma Anan. Ipe' pindalali penda'am na'ama, okom Godi na'i amama andeande'ma maol anama Jisas Kraisi nanda'anai.
60002006	Dei' main, basef fowa' God na'iami mail buk Baibeli ma'iam na'ama ma'i, “Peme', Ae' anda' anona owap lu'unai na'oh etap. Owap anama bu'unai satalona moni lu'unai nape nali'i ma nonda' ipat la'ifina. Dei' ae' ambe' owap anama na'oh wambel lu'unai Saion. Emi egafis sombale'efa Anan, esis ina anona nemaf ukup aom, owa'.”
60002007	Owap anama bu'unai endilisi agel lu'unai ma ipe' pembale'efanai, ea' epes isima owa' sombale'efanai anom basef mapomas ma'iam na'ama ma'i, “Owap anama amam mala' ifagwi mandaiwa'mana melefatana na'ihi, dei' nandamboma nataga owap nape nali'i nanda' ipat anama la'ifina.”
60002008	Ea' anom basef Godi wapoti' ma'iam ma'i, “Anona nemaf owap anama nonda' enis epes sowa.” Esis sondasisi'ip sowa. Dei' main, esis ina same' basef Godi sailam, owa'. Sosambalom si'i fowa' God nali' nandandepasa sondasisi'ip sowa.
60002009	God nosahe' ipe' ea' pape epes Ananipei. Ipe' panda' maola dembinai king Jisas Krais pendilalimana si'i pris. Ea' pape amam nematawa Godi etipa epes hiesi ganima hiagoma. God nosahe'epa ea' Ananipei etipa ma pewalapa pepel bu'unai naloma agel lu'unai Ananinai. Anan nofalepa nanda'epa pakwaha owamb pafi'mai nafifili bu'unai Ananinai.
60002010	Fowa' ipe' ata' pape epes falafipei, ea' dei' pape epes Godi etipa. Fowa' ipe' ina pegawa God nati uwahipipa ma dei' pape andeande', ata' owa'. Ea' dei' pegawa God nati uwahipipa nagiambamepa pape andeande'.
60002011	Ipe' alupipei ae'ipei endilisi, ae' a'i i'ipipa anom basef la'ifimi, ipe' si'i epes anona wambelipei pafi'i pailas pape nogota bandana ma etap anae'. Dei' ipe' pewa' alafugaha waf aonai ukup awami mohafamanai, na'i nopa' noloma ambagof ipe'imi.
60002012	Ipe' penda' waf bu'unai andeande' ma naep esis sololama Godi. Penda'am na'ama ma maina nemaf esis si'i basef awamima ipe', atuwasi siti waf bu'unai ipe' panda'anai ea' sinifela waf anama si'i bu'unai. Penda'am na'ama, ea' nemaf akutainai Anan niefi'ianai ma esis sefela agel Ananinai lu'una.
60002013	Ipe' hipei pefe' owina agufumi dembemi hiami mape dembemi ma etap anae'. Pepe owinam pila waf Dembinai. Pepe owina dembinai gavman nali'ma esis Romi.
60002014	Amam gavman dembemi wapoti', God atona nanda'am mapoma moha epes isima sanda' waf aonai sofa' nimanimi, ea' mefela agofa isima sanda' waf bu'unai.
60002015	Okom Godi na'i ipe' penda'am na'ama. Anan na'i ipe' penda' waf bu'unai ma nesopama malogofa epes isima ukup mahaga magaoli sa'i basef gawa a'anai.
60002016	Ipe' ina agof a'epa pape owina enis epes, owa'. Ipe' pape wafifipa ea' pape owina God atona. Ipe' pegawa amama pepe andeande' si'i pape wafifipei. Ea' ipe' ina pembaso'am pewalo' waf anama sape wafifisanai bu'unai nese'ala waf aonai pandambaho' panda'anai, hapainai. Ipe' pepe andeande' si'i pape panda' maol Godi.
60002017	Ipe' pendanifel pefela agofa epes hiesi penda'as andeande'. Ea' ukup mimila esis Kristen sahin owan ipe'isi. Ipe' umbamehepama Goda penda' lotumana andeande'. Ea' pefela agel king gavman dembinai nali'ma esis Romi.
60002018	Ipe' panda' maola enis epesi pefe' owina dembemi amama ipe'imi ma maol hianai. Ipe' peme'am ea' umbamehepamam pefela agof amamumi. Ipe' ina penda'am na'ama ma amam bu'wami manda' waf so'umbilinai atom, owa'. Penda'am na'ama ma anom manda' waf aonai wapoti'.
60002019	God anona nemaf nofalo'mepa ma amama i'i ipe' pitu la'ifipa pila okom ananinai ma nimanimi esis sese'epam etini.
60002020	Ea' i'i ipe' penda' waf aonai sohepa ma waf anama ma pitu la'ifipa pitilis, anona nemaf ipe' pefa' maim bu'wami ma waf anama? Owa'. Ea' i'i ipe' penda' waf bu'unai ma esis sonda'mepa waf aonai, God okom ni'i waf anama ea' nofalo'mepa ma amama.
60002021	God nofalai ipe' ma pila waf anama pefa' nimanimi ma waf bu'unai ipe' panda'anai. Dei' main, Krais atona name' nimanimi ma nagiambamapa. Ea' nihi'ambepa waf anama bu'unai ananinai ma pilana.
60002022	“Anan ina nanda' anona waf aonai, owa'. Ina na'i anom basef baso'maimi ma malogel ananinai, owa'.”
60002023	Nemaf anama esis sanda'ana findiwana Anan ina nagwamasam nanda'as findiwas, owa'. Nemaf anama Anan nefa' nimanimi lu'wami Anan ina naumbelis, owa'. Anan naso' Anan atona hi'alana nafe'ma lagof Aman anama nowaloga epes andeande'i.
60002024	Krais anan atona naga' nail lawag usi'inai tu'wanainai ea' nofa' waf aonai ape' manda'anai ma alop ananinai. Anan nanda'ama ape' mope si'i saga' sakwaha waf aonai hi'alana. Ama ape' mope namepa ambal namunai nupaipa mila waf bu'unai hianai.
60002025	Esis sahambombaga alop ananinai sanda'ana melegw matomana, amama atom dei' nanda'apa bo'opa wapoti'. Fowa' ipe' pelolama eaf si'i sipsip owa' sumafiami. Ea' dei' ipe' petanima pafi'i ma Dembinai numafi ipe' paloma ambagof ipe'imi andeande' si'i anona numafi sipsipi numafiam andeande'.
60003001	Basef amama mali'i ma'i ipe' pepe owina dembemi gavman moloma agufumi ipe' panda' opeha amam. Ea' na'ama etin ipe' nematawa paso' amami pepe owina amam wauhupipa ipe'imi. I'i anom owa' ata' mila basef Godi, ipe' pihi'ambama waf bu'unai atona la'ela'ef. Ipe' ina pi'ipam anom basef, owa'. Ea' pihi'ambama miti waf bu'unai ipe' panda'anai, ma amam mila basef Godi mombale'efana.
60003002	Dei' main, amam anona nemaf miti ipe' nematawa umbamahepa ma Goda pila waf bu'unai atona pefe' andeande' ma amam momboma opalefa God.
60003003	Ipe' ina pendefalo'ma sosaf naninani alop atopanai ma monda' ipe' piti bo'opa si'i pefalo'ma balagah ipe'imi, owa'. Ipe' ina pefalo' endilisi sosaf atona wafinai si'i ombahigis maim bu'wami o gol monda' gambigambis o luwaguf sosaf bu'unai nailami ma hiesi sitilipa bu'upei, owa'. Hapaimi.
60003004	Sosaf ipe'inai na'ama, ipe' pefalo'ma opalef ipe'imi nomona ukup ipe'imi ma waf bu'unai endilisinai. Sosaf anama ina anona nemaf aona, owa'. Nope la'ela'ef na'ama. Opalef ipe'imi mope awanem ea' ambagof ipe'imi mope andeande'ma waf so'umbilinai. Sosaf anama bu'unai endilisi ma naep Godi.
60003005	Nematawa Godi fowa'iwai ombale'efana wape wa'i endilisi God anona nemaf nila basef ananimi andeande'. Sosaf awaunai na'ama, wanda' waf bu'unai opalef nomon ea' wafe' owina wauhupawa awaumi.
60003006	Sara kwanda'am na'ama etin. Akwa'w kombale'efa aman akwa'unai Abraham ea' kofalana kwa'i Dembinai akwa'unai. I'i ipe' penda' waf bu'unai ma owa' umbamehepama amamaga maim mi'i meatagamepei, ipe' dei' ehamawa ako'uwai.
60003007	Ipe' amam wauhupawa wapoti' pimafiawa ma gawa bu'unai, ukup mopoma alop awaunai ina la'ifina, owa'. Ipe' penda'awa andeande' pefela agof awaumi. Dei' main, awau wapoti' dei' walomepa ofa' ambal namunai God nose'epana. Ipe' penda'mawam na'ama ma ina anom amamaga mili'akwa beten ipe'inai, owa'.
60003008	Basef amama motambel na'ama. Ipe' hipei pepe opalef etifim ea' ukup mimila sahin owan ipe'isi.
60003009	Ipe' ina pegwa waf aonai, owa'. I'i esis si'ipipa basef findiwaimi, ipe' ina pegwamasam, owa'. I'i esis sonda'mepa waf aonai, ipe' pegwamas penda'mas waf bu'unai atona pi'ipas basef bu'wami ma God nofalo'mas. Dei' main, God nofalepa ma pefa' amamaga bu'wami anona nemaf nofalo'mepa.
60003010	Si'i basef Godi mail Buk Baibeli ma'iam na'ama ma'i, “Emi egafis si'i sendanifela Ambal namunai ma ukup mi'i siti nemaf bu'unai, esis simafi basef nili'akwa malogof asasimi andeande' ma ina si'i basef baso'maimi.
60003011	Esis sondamboma sofa'ma waf aonai, ea' sonda' waf bu'unai atona. Ea' esis ukup mila opalef mope awanem moloma God noloma epes ea' sonda' waf anama nefe' nepe la'ifina.
60003012	Dei' main, Dembinai anan nape naep maila epes isima sope andeande' ma waf bu'unai ea' numafias andeande'. La'ela'ef Anan neme' beten asasinai, ea' isima sanda' waf aonai Anan nanda' okom wandafuna.”
60003013	I'i ipe' ukup mimila endilisi ma penda' waf bu'unai atona, ina enin epen la'ifina nenda'mepa waf aonai nehambombagepa, owa'.
60003014	I'i ipe' pefa' nimanimi ma waf bu'unai ipe' panda'anai, ipe' pendanifel endilisi. Ipe' ina umbamehepama epes ea' ina ukup aom, owa'.
60003015	Ipe' ukup mopoma Krais atona nope Dembinai andeande'ma opalef ipe'imi penda' lotumana. Ea' pendandombam pepe la'ela'ef ma pewalapa basef ofagema alihim pegwamasam emi egafis sohali'ipamami ma amamaga bu'wami pape pehafami.
60003016	Ea' ipe' pegwamasam peloma opalef awanemi ea' penda'as andeande' pinifelis. Ipe' penda' waf bu'unai ma basef mape opalef nomoni ma'iami ma'ipipa basef mihi'ambepa waf ipe'inai ina aona, owa'. Penda'am na'ama ma esis si'ipipa basef awami ma pe bu'unai paila Kraisi ma esis ambagof aoma basef amama awami esis sa'ipipami.
60003017	Dei' main, andeande'ma ipe' pefa' nimanimi ma waf bu'unai. Amama mikila' wafa pefa' nimanimi ma waf aonai ipe' panda'anai. I'i okom Godi ni'i ipe' pefa' nimanimi amama ma waf bu'unai, andeande'.
60003018	Ipe' ukup mopoma Krais anan naga' nemaf atotona nakwaha waf aonai ipe' panda'anai ea' amama ma'um. Aman atotona bu'unai naga' ma nagiambama epes hiesi sanda' waf aonai ma nofa'as sefe'ma God. Alop ananinai, sahana naga'. Ea' ambal ananinai, nohafel nape namona.
60003019	Ambal ananinai atona nafe' nawalapa basefa ambagof amama sowa'am la'ifim mape, epes isima
60003020	fowa' sosambala basef Godi. Anan nanindifa okom nape nohafa nemaf anama Noa nanda' sipanai. Sip anama epes kwaie'wis sawis sape andeande', 8-peleis ina saga' ma embel lu'wami, owa'.
60003021	Embel amama lu'wami mondola'wifa sofa' baptais migiambamepa pepe andeande'. Amama ina masa'opa alogwa alop atona ande', owa'. Amama anom basef endilisi la'ifimi ape' ma'iam maloma God, amama mataga mape opalef nomoni bo'om andeande'. Amama mofa'epa petanimani ma pepel anama atona Jisas Krais notanima nohafel.
60003022	Anan nafe' nalata ilif otaga nape wa'ol lagel da'isinai Godi. Ea' amam ensel hiami maloma agufumi mumafi ilifi mape owina Anan atona.
60004001	Krais nofa' nimanimi alop ananinai ea' ipe' wapoti' ukup motaga la'ifim na'ama etin si'i Anan. Dei' main, emi egafis ipe'isi sefa' nimanimi ma alop asasinai, esis sakwaha waf aonai.
60004002	Ea' dei' nogota anae' ipe' ata' pape etap anae', ipe' pefe' pila okom Godi atona nahopepa pefe' pefe' petagama pega'. Ea' okom aonai nehafema waf aonai, owa'. Hapainai.
60004003	Fowa' ipe' pape nogota launai ea' pafe' paila waf naninani aonai esis sololama Godi ukup ma'ianai. Waf anama na'ama, waf aonai so'a waolanai, ukup mahaga magaolasanai, ukup mohafela waf aonai ea' sa' embel la'ifimi ma ukup mahaga magaol ea' sa' gwa'aimi embel la'ifimi nogota launai ea' sandatama etifigin sa' embel la'ifimi mamumami sosambala basef Godi ma sanda' waf aonai, sanda' lotuma god baso'omunai. Nogota pafe' paila waf anama dei' hi'alana.
60004004	Dei' epes isima sololama Godi gegelalasis sati ipe' owa' pendao'oma pelomas penda' waf anama hianai aonai. Na'ama dei' sa'ipipa basef awami findiwama ipe'.
60004005	Anan nandandombam nowaloga epes isima sapani soloma saga'i. Esis anona nemaf sowalapa waf aonai esis sanda'anai sogwamana basef Anan ama waf anama ofagena esis sanda'anai.
60004006	Amama atom fowa' basef bu'wami Godi mafe' matagama epes isima saga'i wapoti'. Ama God nowaloga esis si'i anona nemaf nowaloga epes hiesi hi'ilas. Basef amama bu'wami mafe' matagama esisa sope namis ambagof asasimi si'i God nape namona.
60004007	Nogota amamaga amama ma'i hi'ilamanai nafi'i felefele'. Amama atom ipe' ukup mope andeande' ea' pimafi alop ipe'inai andeande'ma ipe' la'ifipa ma penda' beten.
60004008	Basef lu'wami mape mali'ma basef hiami amama. Ipe' ukup mimila sahin owan ipe'isi la'ifipa endilisi. Dei' main, waf anama ukup mimilasanai nase'ala waf hianai aonai ea' nikila' waf hianai hi'alana.
60004009	Ipe' pi'i aho'ma pigiambama enis alupusi deindei'as sifi'i ifagw ipe'imi pimafias andeande'. Ipe' ina opalef aoma esis, owa'.
60004010	Ipe' hipei atona etin pefa' presen naninani bu'unai hianai Ambal Bu'unai Godi nasi'ipanai. Ea' pimafi presen anama ipe' atona etin andeande' ma pigiambama esis sahin owan. Pimafiana na'ama.
60004011	Emi egafis sowalapa basef, esis si'iam si'i sawalapa basef Godi atom. Ea' emi egafis sonda' maola sigiambama enis epes, esis sonda'ana pepel anama God nase'asanai. Ama epes hiesi siti maol anama hianai bu'unai sondanifel sefela agel Godi ma Jisas Krais atona. Agel lu'unai noloma pepel nafifili hianai Ananinai atona la'ela'ef hihif. Endilisi etis.
60004012	Ipe' Kristen alupipei endilisi, anom hiahaom meagwambipei mi'i motagama ipe', ipe' ina pi'i amama anom amamaga awami matagamepa pehafel gegelalasipa ma amama, owa'. Nimanimi amama ipe' pefa'am paloma Krais.
60004013	Ea' ipe' pendanifel pefa' nimanimi amama. Ama anona nemaf agel lu'unai ananinai noloma nafifili ananinai notaga, nemaf anama ipe' pendanifel endilisi.
60004014	I'i enis siti ipe' pitu la'ifipama Kraisa si'ipipa basef awami findiwaimi, andeande', ipe' pendanifel. Dei' main, nimanimi amama mihi'ambepa Ambal Bu'unai Godi nafifili dei' napaipa.
60004015	Ae' andaiwa' endilisi ma enin epen ipe'ini neha enin epen nega' o nenda' wal o nenda' waf aonai naninani o ni'i nepe nilinili' ma maol enis epesi, owa'. Ae' andaiwa'ma enin epen ipe'ini nenda' waf aonai ma sose'ana nimanimi. Amama owa', aom.
60004016	Ea' i'i ipe' pefa' nimanimi ma pataga Kristen, andeande'. Ipe' ina ambagof aoma amama pefa'am, owa'. Ipe' pinifela Goda pepan epes Kraisi.
60004017	Nogota anama mataga ea' ma dei' God nowaloga epes hiesi Ananisi ma basef lu'wami. I'i God nili' nowaloga ape' mili', anona nemaf nigi' nowaloga epes isima sosambala basef bu'wami Ananimi sope si'imama? Esis sofa' nimanimi lu'wami.
60004018	Si'i basef Godi mail Baibeli ma'iam ma'i, “I'i ahifima God nofa'ai epes bu'wasi sotanimani, dei' epes isima sowa' alafugaha Godi soloma isima sanda' waf aonai anona nemaf sope si'imama? Esis sope awes sofa' nimanimi lu'wami.”
60004019	Ea' emi egafis sofa' nimanimi ma saila okom Godi, isima sonda'am na'ama. Esis sope sonda' waf bu'unai atona ea' soso' esis sofe'ma God numafias. God nanda' epes hiesi sataga sapan. Ea' naila basef Ananimi andeande' la'ela'ef.
60005001	Ipe' agufipei pimafi esis Kristeni, ae' a'i efela ukup ipe'imi enda'epa petaga la'ifipa. Ae' wapoti' ae' agiliwei imafi esis Kristen. Fowa' aitu ati Krais nofa' nimanimi egawam. Ea' anona nemaf wapoti' itu elomepa ma miti nafifili lu'unai Ananinai notaga. Dei' a'ipipa basef la'ifimi na'ama a'i,
60005002	ipe' pimafi amam nematawa God nasi'ipasi andeande' si'i amam mumafi sipsipi mumafiam. Ipe' ukup mohafel endilisi ma pimafias si'i okom Godi na'i penda'am. Ipe' penda' maol ananinai andeande', ina penda'ana ukup mopoma pefa' otamba atom, owa'. Opalef ipe'imi mohafel endilisi ma penda' maol Godi.
60005003	Ipe' owa' pepe si'i epes sofa' agof lu'wami ma pepe dembipei pi'ipas basef la'ifimi esis amam nematawa isima Godi ipe' pimafiasi, owa'. Ipe' pepe andeande'ma esis sitilipa sila waf ipe' panda'anai.
60005004	Ama dembinai numafi amam nematawa si'i sipsip Godi notaga nondawalap alihinama ipe', pefa' amamaga bu'wami mope andeande' la'ela'ef, agel lu'unai. Amama ina anona nemaf aom higililam, owa'. Mope la'ela'ef.
60005005	Ea' na'ama etin ipe' amam awomipei wapoti', ipe' pinindifa ipe' pefe' owina amam amama agufumi dembemi mumafi ipe'i. Ea' pefa' waf anama pinindifa ipe' pefe' owina amam sahopepa ipe'imi pigiambama waf bu'unai. Dei' main, basef mail buk Baibeli ma'iam na'ama ma'i, “God nowa' alafuga epes isima sasombala basef sefela agof asasimi atom. Ea' anan nigiambama epes isima safe' owina enis epes ma sape so'umbil.”
60005006	Ea' dei' ipe' penda' ukup ipe'imi pefe' owina God, pepe owina pepel Ananinai. Penda'am na'ama ma maina nemaf Anan okom nie'ianai notaga, nefela agof ipe'imi ninifelipa.
60005007	Amamaga nimanimi monda'epa aopai, pese'anam mofe'ma God atona. Dei' main, Anan bu'unai la'ifinai numafi ipe' andeande'.
60005008	Ipe' pimafi alop ipe'inai pindumafuma andeande'. Satan aman aonai nautamepa ipe'inai anan si'i mafin lu'unai wandafunai laion nape aolopi. Anan nafe' noga na'i mehipa na'i niti enis epes nohas nogwa'as.
60005009	Ipe' pitu la'ifipa ma pewa' alafugahana pili'amonana. Dei' main, sahin owan ipe'isi sape etap hiagomai esis sofa' nimanimi na'ama etin.
60005010	God anan ofagonama waf anama nigiambamepa na'a. Ipe' pepe la'ifipa peloma Jisas Krais, amama atom dei' God nofalepa ma pepe nafifili pepel ananinai nape la'ela'ef. Ea' dei' ipe' pame' nimanimi nogota bandana. Anom nimeguf mofe'ma ea', anan Atona nonda'epa pataga bo'wepa ea' nonda'epa pitu la'ifipa si'i olaf la'ifinai nanda ipat notawa la'ifina.
60005011	La'ifimi hiami ananimi atom la'ela'ef.
60005012	Ae' a'ipa owalome Sailas nanda'ago basef amama ae'ami bandami mafe'mago ipe'. Ae' ati anan nanda' maol Kraisi andeande'. Ea' a'ipipago basef amama endilisimi God nigiambamapa na'a. Dei' pitu la'ela'ef ma amama. Anda' basef amama a'i efela ukup ipe'imi enda'epa petaga la'ifipa.
60005013	Esis amam nematawa Kristen sahin owan ipe'isi sape wambel Babiloni, God nasehe'as salomepa. Esis sasapa'ago danifela basef bu'wami mafe'mago ipe'. Nogalome ae'anai Mak wapoti' nandanifel ma ipe' ea' nasapa'ago basefa danifel ananinai ma ipe'.
60005014	Ipe' Kristen pendase'ama logof alupipei hipei atona etin, ama penda' waf anama ukup maimailasanai. Ae' a'i God nonda'epa opalef awanem, ipe' emi egafipa pape la'ifipa paloma Jisas Kraisi.
61001001	Ae' Saimon Pita anda' maol Jisas Kraisi, anan nandandepe aposel. Ae' anda'ago basef amama ma ipe' amam nematawa pefa' bale'ef bu'unai na'ama etin si'i afa' ofa'anai. Bale'ef anama ipe' pefa'ana waf bu'unai Jisas Kraisi, Anan God ape'inai nofa'apa motanimani.
61001002	God nagiambamepa na'a nanda' opalef ipe'imi mape awanem. Ae' a'i amama mope si'ima ipe' ma eaf anama pegawa God naloma Jisas Krais Dembinai ape'inai.
61001003	Krais nofalepa ma pefa' pepel howalagon ananimi atom pelomana. Ama pepel God nase'anami atom anan nase'apa pe bu'unai amamaga amama bu'wami hi'alama mope andeande' mila waf Godi. Krais nanda'apa na'ama ma eaf anama mogawa anan atona.
61001004	Pepel Ananinai naloma howalagon amama atom Anan nase'apa basef ananimi na'i endilisi atom. Basef amama lu'wami bu'wami endilisi. Basef amama atom ipe' pataga la'ifipama pefa' ambal namunai ma waf Godi pelomana. Ama pefe' pihi'ama waf aonai naninani nataga nanda' ukup mohafel endilisi ma waf aonai nape etap anae'i nanda' epes sataga awes.
61001005	Ipe' ukup mopoma amamaga amama penda' maol la'ifimi endilisi dende'ma ikwaf pepel ipe'inai piwatania bale'ef ipe'inai penda' waf bu'unai. Ea' piwatania waf anama bu'unai ma pefa' gawa bu'unai.
61001006	Ea' piwatania gawa anama bu'unai ma waf ukup mopeipa pimafi alop andeande'. Ea' piwatania waf pimafi alopanai ma waf pitu la'ifipa nemaf anama nimanimi meatagamipei. Ea' piwatania waf pitu la'ifipa ma penda' waf pefela agel ananinai.
61001007	Ea' waf anama hianai bu'unai nali'i piwataniana noloma waf ukup mimila sahin owan atona etin pigiambamas. Ea' waf anama ukup maimailasanai piwatania waf bu'unai pigiambama sahin owan ipe'isi.
61001008	Ipe' pegawa Jisas Krais dembinai ape'inai anan ofagonama waf anama hianai hi'alana. I'i waf anama nope ipe' la'ifipa notaga lu'una endilisi nikila' pali' panda'anai, gawa anama ipe'inai ina nambimb nepe na'a, owa'. Nambimb notaga nefe' lu'una nowalapai waf bu'unai hianai.
61001009	Emi egafis waf anama a'asi, esis ina nambimb siti anom amamaga mape laogoma, owa'. Esis si'i naep mase'asi ea' ukup mase'asa God nasa'opas nakwahomasa waf aonai hianai esis sali' sanda'anai.
61001010	Ea' ipe' penda' waf bu'unai pepe la'ifipa endilisi pikila' fowa' pali' panda'ana paila basef amama fowa' God nofalepa nosahe'epa ma pape ananipei etipa. Penda'am na'ama ma pegawa endilisi God nofalepa nosahe'epa. I'i ipe' penda'am na'ama la'ela'ef, nambimb ina pewa ma anona waf aonai, owa'.
61001011	I'i ipe' pilam, anona nemaf God nonda' eaf nogal alihina pendanifel pefe' piwis wambel Jisas Krais Dembinai ape'inai nape la'ela'efa. Anan atona nofa'apa motanimani.
61001012	Endilisi, ipe' pegawa amamaga amama ma basef amama mali'i pembale'efam la'ifipa ma basef amama endilisimi paitu la'ifipamam. Owa'etin, ae' a'i ata' i'ipipa efela ukup ipe'imi ma pilam andeande'.
61001013	Nimeguf hiami ae' ape namowe alomepa etap anae', okom na'i i'ipipa timbi tambela efela ukup ipe'imi ma pila basef amama. Ipe' ina ukup mose'epamam.
61001014	Ae' egawa nogota bandana nape ma nambimb sehe ega' si'i Dembinai ape'inai Jisas Krais nihi'ambe ea'.
61001015	Amama atom dei' a'i enda' maol lu'unai dende'ma ikwafa pepel ae'anai enda' anona eaf ma anona nemaf ae' ega' ea', ipe' ukup mopoma basef amama hiami ae' a'ipipami pepe pegawam.
61001016	Afa' wa'ipipa ea' pegawa pepel Dembinai ape'inai Jisas Kraisi ma anona nemaf notanima nifi'i noloma pepel lu'unai Ananinai. Afa' ina waila anom basef numunefin epes gawaisi sa'iami wa'ipipa basef amama Kraisi, owa'. Afa' watolona endilisi nofa' pepel la'ifinai bu'unai Godi ma naep afa'imi, amama atom dei' wa'ipipa.
61001017	Nemaf anama afa' wape walomana halaf anama, wati Anan nofa' agel lu'unai naloma pepel howalagon bu'unai ma lagel Ahalomana Godi. Nemaf anama anona malogel na'i nataga God napoma nafi'mai Jisas na'i, “Anama Nogalome Ae'anai okom nainailana endilisi. Okom Ae'anai bo'ona ma Anan.”
61001018	Afa' wape walomana halaf anama God nandandepagoma bo'wagoma ea' wame' basef amama malogel anama na'i nataga ilif.
61001019	Afa' atofa ukup mapoma basef amama God na'iami wame'am nemaf anama wape halaf anama. Basef amama God na'iami manda basef fowa' amam profet ma'iami mataga la'ifim wahapilam la'ifim wa'i endilisimi atom. I'i ipe' peme' basef amama amam profeti ipe' okokomom pepan, andeande'. Dei' main, basef amama si'i anona nagwapin fandonai nafifil nape la'afena owamb. Ea' howalagon nape la'ela'ef nafi'i nataga lala. Ama ondo'w kuhimbitainai lala'wan mafifil opalef ipe'imi nomon.
61001020	Ea' ipe' ata' pegawa basef amama la'ela'ef. Ina anona profet atotona naila okom ananinai atona dei' na'i anom basef ofagema amam profet fowa' manda'am mail buk Baibeli, owa'.
61001021	Dei' main? Fowa' ina enin epen atitin na'i anom basef mofa'ama Godi ma okom ananinai atona, owa'. Ambal Bu'unai Godi atona nafela ukup amam profeti mail okom Godi atona ea' mofa' malogel Ananinai ma'i basef amama.
61002001	Fowa' anom profet mambaso'ami mataga la'afena esis amam nematawa Israel mambaso'masa basef baso'maimi. Dei' na'ama etin anona nemaf anom amam mambaso'ami mohafel la'afena ipe' wapoti' ea' mondambaho' mifi'i mombaso'mepa mi'ipipa basef mamumami hiami baso'maimi mahambombaga epesi. Dembinai Anan fowa' naga' ma natala amam amama natagahoma waf aonai amam manda'anai ma mope andeande'. Ea' owa'. Amam mase'ana alafugah Dembinai. Nambimb monda'am na'ama etin, ea' mehip amam motaga aom.
61002002	Amam manda'am na'ama nambimb enis amam nematawa hiesi sila waf naninani aonai amam manda'anai. Ea' enis siti waf aonai amam mambaso'ami manda'anai ea' sosambala basef bu'wami si'i basef awami atoma waf bu'unai endilisi Godi.
61002003	Amam amama kowalami endilisi, amama atom nambimb monda' basef baso'maimi ukup amamumi atom ma'iami ma mofa' otamba maim ipe'imi. Fowa' gani God nogawa nandandepa anona nemaf mapomam ma nowaloga amam mofe' wambel aonai hel. God nandondomba anom amamaga mohamboga amam endilisi ata' mape la'ela'ef mohafa amam. Ina ma'oh, owa'.
61002004	God ina niambali' amam ensel amama fowa' manda' waf aonai, owa'. Anan nakwahom mowala wambel aonai hel. Ea' nowa'am la'ifim mape la'ela'ef anama mape mohafa anona nemaf God nowalogama basef lu'wami.
61002005	Anan ina niambali' esis amam nematawa fowa'isi saso' alafugahanai sape andeande', owa'. Anan nanda' embel lu'wami matef mahas afis hi'alas. Anan numafi Noa atona nawalipasa basef bu'wami Godi nofa'ana naloma epes 7-peleis wapoti' nofa'as sotanimani sape andeande'.
61002006	Ea' nahambombaga epes hiesi sape wambel biefina lu'unai Sodom naloma Gomora wapoti'. Epes isima wambel anama God nahagon naofagon nif lu'wami dei' agambeh atom ma'oh. Anan nagwamasa waf aonai esis sanda'anai nanda'as si'i anona ikwafa nimanimi lu'wami emi egafis sosambala basef Ananimi anona nemaf seafa'ami.
61002007	God nagiambama aman anama bu'unai Lot numafiana nofa'ana notanimani nape andeande', ina naga', owa'. Anan okom aona endilisima waf aonai so'a waolanai amam Sodom manda'anai, mosambala basef Godi.
61002008	Aman anama bu'unai Lot nape nalomas la'ela'ef name'ama waf aonai amam manda'anai natolom. Okom ananinai aona endilisi ma waf anama amam mosambala basef Godi manda'anai.
61002009	Basef amama ma'ipapa alihim ma'i Dembinai numafi epes bu'wasi saila waf ananinai andeande'. Maina nemaf amama meagwambasi motagamas, anan nogawa ma nili'akwas sope andeande'. Ea' Anan nahapila esis sanda' waf aonai ma nogwamasa nimanimi ma waf aonai esis sanda'anai sape la'ela'ef sofe' sotagama nemaf anama Anan nowalogasanai.
61002010	Basef amama endilisi atom mapoma emi egafis ukup mohafema waf aonai alop atona ma ukup ma'i basef Dembinai sa'i falafumi. Epes isima anona nemaf sofa' nimanimi lu'wami endilisi. Amam mambaso'ami matotopa' basef Godi maila ukup amamumi atom mafela agof amamumi atom. Amam ina umbamahama manda' amam mape ilif heveni findiwam, owa'.
61002011	Ea' ensel bu'wami la'ifimi mikila' amam amama mambaso'ami, amam ina magwam manda' ensel amama awami findiwama naep Dembinai, owa'.
61002012	Amamaga amam mambaso'ami owa' mogawame, amam ma'i basef awami ma amam. Amam mambaso'ami si'i mafis mape aolopi owa' ukup bu'wami miapaimi mape aolop atona. Mafis amama enis epes sagolopam satolom saham afum hi'alam ea' na'ama etina amam amama wapoti' anona nemaf aom hegililam.
61002013	Amam manda' waf naninani aonai mase'as nimanimi enis. Ea' anona nemaf God nogwamam mofa' nimanimi wapoti'. Amam okokoma sa' gwa'aimi embel maim maloma waf aonai so'a waolanai ea' sandanifel endilisi ma sanda' waf anama alip. Nemaf anama ma' gwa'aimi maloma ipe', waf aonai amam manda'anai si'i anona ikwaf aonai la'afena ipe'. Amam mape malomepa mandanifela waf aonai amam manda'anai.
61002014	La'ela'ef naep amamumi mati nematawa wanda' waf aonai la'ela'ef ma monda' waf aonai molomawa ea' amam ina makwaha waf anama, owa'etin. Amam makikipa enis epes mombomefas sonda' waf aonai. Amam mogawa endilisima waf anama aonai kowalasanai ma amamaga enis epesi. Anona nemaf God nohambombagam endilisi.
61002015	Amam maso' alafugaha eaf bu'unai, amama atom dei' ukup mase'ama waf bu'unai. Amam maila waf anona aman Balami, Beor nogalomana. Anan okom nohafela nanda' waf aonai ma nofa' otamba hiami.
61002016	Ea' neme' basef la'ifimi ma'ipana mehipa nokwaha waf anama aonai. Basef amama donki ananinai atona noga na'ipanam si'i epen na'i nasopama eafa waf anama aonai ukup mase'asanai profet anama na'i nonda'anai.
61002017	Amam na'amaimi si'i ifatagw amama magal mowala etap embel a'ami. Amam si'i elagw uf lu'unai nufapusam nawalom mafe' deindei'. God nandondomba akot lu'unai endilisi ma anona nemaf amam mopaigon.
61002018	Amam amama matotopa' basef Godi ma'i ma'oh etina basef falafumi awami amamumi. Amam ma'ipa enis epesa waf ukup mohafemanai ma so'a waola waf naninani aonai alopunai. Amam manda' waf anama ea' mambomefa enis epes ata' dei'aol sataga sa'i sokwaha waf aonai epes isima sololama Godi sanda'anai ea' mambomefas saila amam.
61002019	Amam ma'ipa enis epes ma'i, “I'i ipe' pila basef afa'imi, nambimb ipe' pepe andeande'ma ina anom amamaga mowa'ipai, owa'. Pepe wafifipa.” Ea' owa'. Amam mape owina waf aonai, anama nombalo'am la'ifim. Dei' main, i'i anom amamaga mombomefa enin epen, nambimb epen inima la'ela'ef nape owina amamaga amama mambomefani.
61002020	Emi egafis sokwaha waf aonai etapanai nanda' epes awes ma sogawa Dembinai ape'inai Jisas Krais nofa'as sotanimani, ma i'i waf anama aonai nomboma esis wapoti' ma nombale'as la'ifis, anona nemaf sope la'ela'ef na'ama. Sali' sape la'ifisa sonda' waf aonai, ata' sape awes kwaukwawie'. Ea' dei' satanima sanda' waf aonai wapoti', awes endilisi sanda' waf aonai la'ela'ef.
61002021	I'i esis ina sogawa mi'uli bu'unai Godi, ata' sope awes kwaukwawie'. Ea' dei' saso' alafugahana, anona nemaf sope awes endilisi.
61002022	Waf anama natagamas si'i anom basef endilisimi epes gawaisi sa'iami ma'i na'ama ma'i, “Nombat notanima nafe' na' nagu'omi ananimi wapoti'.” Anom basef wapoti' ma'i, “Bol nafe' nasa'of ea', natanima nafe' nasa'of wambu' awagom wapoti'.”
61003001	Ipe' alupipei endilisi, basef amama mafe'ma bifi anda'am mail okwatih mafe'mago ipe'. Basef amama biefim mali'i maloma amama ase'epam ipe' ma mefela ukup bu'wami ipe'imi ma pegawa basef amama andeande'.
61003002	Ae' a'i ipe' ata' ukup mopoma basef amama fowa' gani amam profet Godi mawalapami. Ea' ukup mopoma basef la'ifimi Dembinai nofa'apa motanimani, ipe' pefa'ama lagof afa' aposel ipe'ifai.
61003003	Ipe' ata' ukup mogawa amama muli'. Nimeguf amama akutaimi anom amam monda'iafipei motaga mila ukup awami amamumi ma waf amam manda'anai. Ea' monda'iafipa na'ama
61003004	mi'i, “Anan na'i basef endilisimi atom na'i nifi'i wapoti'. Ea' dei' anan ata' nape eti? Nogota fowa' dambadamba bafasapa saga'anai amamaga amama hiami hi'alam ata' mape la'ela'ef na'ama etin si'i fowa' dambadamba etap anae' nataga mafi'i mataga dei'.”
61003005	Ea' ukup amamumi mandaiwa', dei' owa' mogawa amamaga amama, owa'. Amam ina ukup mapoma ma fowa' gani God na'i etina nanda' etap naloma otaga mataga mape, owa'. Anan nanda' etap nataga nape la'afena embel.
61003006	Ea' God nanda' embel lu'wami mataga etap maofeniagon hi'alagon maha epes maloma amamaga mape etapi hi'alam.
61003007	Basef Godi amama atom dei' mili'akwa amamaga mape ilifi maloma epes maloma amamaga mape etapi hi'alam dei' ata' mape la'ela'ef mohafa nif fandumi nemaf anama God nowaloga epes isima saso' alafugaha anani ma nonda'as hegililas.
61003008	Ipe' alupipei endilisi, ipe' owa' ukup mose'epama anom amamaga atom. Okom Dembinai na'i nemaf atotona si'i afagof hiami 1,000-peleim ea' afagof 1,000-peleim si'i nemaf atotona.
61003009	Dembinai ina nanda' maol so'uso'umbela nowalapai amamaga anan okom na'i endilisi etina nienda'ami si'i enis epes ukup mapoma maol sanda'ana so'uso'umbel, owa'. Anan nandaiwa'ma enin epen atitin higililan. Anan okom na'i epes hiesi hi'ilas somboma opalef sefe'ma Anan. Amama atom dei' Anan okom napoma ipe' dei' nape nohafepa palomas.
61003010	Nemaf Dembinai niefi'ianai anona nemaf nifi'i si'i epen nanda' wali nafi'i. Nemaf anama otaga dilulu bugwalagw mehip higililam. Ea' amamaga amama hiami mapeinai wapoti' fendom mefe' hi'ilam. Etap anae' wapoti' neloma amamaga hiami sanda'am mape etapi anona nemaf nif fendom fesopamam hi'ilam.
61003011	Endilisi amamaga amama anona nemaf mefe' hi'ilam na'ama. Ea' ipe' penda' main? Ipe' pepe pila waf bu'unai atona pila waf hianai Godi.
61003012	Ipe' penda'am na'ama ukup mopoma nemaf lu'unai Godi neataga, penda' maol Ananinai la'ifipa pewalapa nemaf anama neataga. Nemaf anama notaga otaga fendona hi'ilana ea' nif lu'wami endilisi fendo amamaga amama hiami mape otagai hi'ilam motaga mumbul mofe' si'i embel.
61003013	God na'i basef endilisimi atoma nonda' otaga etap dambaimi ma waf bu'unai atona nupe la'ela'ef. Ape' dei' ukup mopoma mohafa amama meataga.
61003014	Alupipei ae'ipei endilisi, ipe' ukup mope mohafa amamaga amama meataga. Ea' ipe' penda' maol la'ifipa pimafi ipe' pepe bo'wepa andeande'ma waf aonai a'epa ma naep Godi, pepe opalef etifim peloma God.
61003015	Dembinai ata' nape nohafa ape' epes hiapai hi'alapa. Ea' dei' ipe' ukup mopoma basef amama anan nefa'apa motanimani. Amama si'i basef amama hiami sahalomapa Pol ape' ukup maimailanai nanda'am mafe'ma ipe'. Anan nanda' basef amama ma gawa bu'unai endilisi God naso'ananai.
61003016	Basef hiami anan nanda'ami ma nemaf anama Dembinai niefi'ianai nanda' amama atom. Ea' anom basef nanda'am mail buki ahifim endilisi ma mogawa ofagema. Basef amama ahifimi, epes isima gawa a'asi ma owa' situ la'ifis isima samboma basef amama maloma anom basef hiami wapoti' mail Baibeli. Ea' esis sahambombaga esis etis anona nemaf hegililas hi'ilas.
61003017	Alupipei endilisi, ipe' pegawa amamaga anona nemaf migi' meatagai. Ea' pindumafuma andeande'. Na'ama amam amama mambaso'ami ma mosambala mi'uli Godi momboma opalef ipe'imi pewa ma waf aonai.
61003018	Ea' ipe' pepe pila waf anama Dembinai Jisas Krais nagiambamapa na'a nofa'apa motanimani. Ea' pitu la'ifipa ma waf anama noloma gawa anama Kraisi pikila' fowa' pali' pape panda'am. Ae' a'i agel bu'unai atona dei' la'ela'ef nopomana nefe' anona nemaf owagama wapoti'. Endilisi.
62001001	Afa' wanda' basef amama ma anona aman agilinama Basef anan nase'apa ambal namunai napaipai. Aman anama fowa' gani damba damba nape. Afa' wame' basef ananimi watolona naep mahapilana lagof afa'imi.
62001002	Ambal anama namunai nataga ea' afa' watolona naep afa'imi. Amama atom dei' afa' wawalipipa ma ambal anama nape la'ela'efi. Ambal anama fowa' nape naloma Ahalomapa dei' nataga alihina watolona.
62001003	Amamaga amama afa' watolom wame'ami dei' wa'ipipam ipe' wapoti' ma pepe ukup etifim pelomafa. Afa' wape wambota atona waloma Ahalomafa naloma Nogalomana ananinai Jisas Krais.
62001004	Afa' wanda' basef amama ma anona nemaf danifel ape'inai notaga lu'una ma ape'.
62001005	Basef amama afa' wame'ama anan na'ama. God anan nafifili afitinai. Ina anona owamb nailana, owa'.
62001006	I'i ape' mi'i mope ukup etifim molomana, ama ape' ata' mape manda' waf aonai si'i mape owamb atona, ape' mambaso'ma ape' atepa ma basef ape'imi maloma fe' ape'inai.
62001007	Anan nafifili afitinai. I'i mope mififil si'i anan waf aonai a'apa, ea' mope ukup etifim moloma sahin owan hiesi. Jisas Nogalomana Godi. Ea' esimbel ananimi masa'opa waf aonai ape' manda'anai hianai hi'alana mataga bo'opa.
62001008	I'i ape' mi'i waf aonai a'apa, ape' mambaso'ma ape' atepa ea' basef endilisimi ina mapaipa, owa'.
62001009	I'i ape' mowalapa waf aonai ape' manda'anai alihina, atuwasi Anan nokwahomapa waf hianai aonai ape' manda'anai nosa'opapa motaga bo'opa andeande'. Basef fowa' na'i endilisimi atom nonda' waf bu'unai andeande'.
62001010	I'i ape' mi'i, “Ape' owa' monda' waf aonai”, ape' mofala God ma'i anan aman na'i basef baso'maimi. Ea' basef ananimi ina mape opalef ape'imi, owa'.
62002001	Ipe' alupipei ae'ipei, ae' okom nainailipa, anda' basef amama mafe'mago ipe' ma ina penda' waf aonai, owa'. I'i enin epen nenda' waf aonai, enin anan niegiambamani nape. Anan Jisas Krais bo'ona andeande'. Anan nahali' Ahalomana ma nokwahoman waf aonai epen anama nanda'anai.
62002002	Anan atona nahagofa okom wandafunai Godi naga' nakwaha waf aonai ape' manda'anai. Ea' ina nakwaha waf aonai ape' manda'anai atona, owa'. Anan nakwaha waf aonai ma epes hiesi etapasi hi'alas.
62002003	I'i ape' mila basef Godi la'ifipa, ape' mogawa anan endilisi.
62002004	Emi egafis sa'i, “Ape' mogawa God andeande'”, ama esis owa' sila basef Godi, esis sambaso'ami. Ea' basef endilisimi ina mape opalef asasimi, owa'.
62002005	Ea' emi egafis sila basef Ananimi, esis ukup si'im maila God endilisi. Ea' ape' mogawa ape' mape la'ifipa maloma Jisas.
62002006	Emi egafis sa'i, “Ape' mape la'ifipa maloma God”, pe asasinai notaga bo'ona si'i pe Jisas Kraisi.
62002007	Alupipei ae'ipei, ae' okom nainailipa. Dei' ae' anda' basef amama mafe'mago ipe', ina anona mi'uli dambainai, owa'. Ae' a'ipipa mi'uli anama atona fowa'inai, fowa' damba damba pegawana. Mi'uli anama basef ipe' pame' ea'.
62002008	Basef la'ifimi ma mi'uli anama dei' anda'am mafe'mago ipe', amama dambaimi. Ea' mataga alihima Krais nailam dei' ipe' wapoti' pailam. Dei' main, owamb dei' na'i nofe' ea' nafifili endilisinai nataga nape.
62002009	Emi egafis si'i, “Ape' mape nafifili,” ama esis opalef aoma sahin owan asasisi, epes isima ata' sape owamb la'ela'ef.
62002010	Emi egafis ukup maimaila esis sahin owani, esis sape nafifili. Ea' epes isima ina ata' anona waf aonai napais nanda'as sowa, owa'.
62002011	Ea' emi egafis opalef aoma sahin owan asasisi si'i naumbih, epes isima ata' sape owamb ea' safe' owamb atona sasopama naep asasimi. Ea' ina sati eaf sailana, owa'.
62002012	Ipe' awasi ae'ipei, God nakwaha waf aonai ipe' panda'anai hi'alana ma agel Kraisi. Amama atom dei' anda' basef amama mafe'mago ipe'.
62002013	Ipe' ahape, ipe' pegawa aman anama andeande' fowa' damba damba nape la'ela'efi. Ea' dei' anda' basef amama mafe'mago ipe'. Ipe' awomipei, ipe' pali'amona wandaf aman aonai pikila'ana. Amama atom dei' anda' basef amama mafe'mago ipe'.
62002014	Ipe' awasi, ipe' pegawa Ahalomapa andeande'. Ea' dei' anda' basef amama mafe'mepago. Ipe' ahape pegawa aman anama fowa' damba damba nape nafi'i nafi'i la'ela'ef nape. Amama atom dei' anda' basef amama mafe'mepago. Ea' ipe' awomipei, ipe' la'ifipei ma penda' waf bu'unai. Ea' basef Godi dei' mape nomon opalef ipe'imi. Ipe' pali'amona wandafa aman aonai pikila'ana.
62002015	Ipe' ina ukup mimila waf etapanai o anom amamaga awami mape etapi, owa'. I'i ipe' ukup mimila waf aonai etapanai, ipe' ina ukup maimaila Ahalomapa, owa'.
62002016	Ape' mogawa epes saloma amamaga hiami mape etapi amama na'ama. Amamaga amama opalef apimi mohafemami maloma epes saloma amamaga amama epes satolom opalef kowalasami maloma amamaga amama enis satilis safela agof lu'umami, amamaga amama ina mafi'i Ahalomapa, owa'. Amama mataga etap anae'.
62002017	Waf etapanai naloma amamaga hiami epes ukup mohafemami anona nemaf hegililam, ea' emi egafis saila basefa okom Godi, epes isima sape la'ela'ef hihif.
62002018	Ipe' alupipei ae'ipei, ae' okom maimailipa, dei' nemaf na'i hi'ilana. Fowa' ipe' pame' basefa naumbih Kraisi ma'i motaga. Ea' dei' naumbih Ananimi hiami mataga ea'. Ape' mogawa dei' nogota na'i hi'ilana.
62002019	Enis epes sakwaha ape' ea'. Fowa' epes isima ina ape'isi endilisi, owa'. I'i ape'isi endilisi, esis sope solomapa la'ela'ef. Owa'. Esis sakwahepa ea'. Amama atom dei' ape' mogawas andeande', epes isima hiesi ina epes ape'isi, owa'.
62002020	Ea' ipe' Krais nase'epa Ambal Bu'unai Godi ea'. Dei' ipe' hipei pegawa basef endilisimi.
62002021	Ipe' ina pelolama basef amama endilisimi ma dei' enda'mepago basef amama, owa'. Ipe' pegawam. Ea' pegawa basef baso'maimi ina mawalapa basef amama endilisimi, owa'. Amama atom dei' anda'ago basef amama ma ipe'.
62002022	Aman nambaso'masi anan emi? Anan aman anama nambaso'mas na'i Jisas ina Krais, God nasapa'ana nafi'i, owa'. Aman anama naumbih Kraisi. Anan nowa' alafugama Ahalomapa naloma Nogalomana wapoti'.
62002023	Emi egafis sowa' alafugaha Nogalomanai, esis sowa' alafugaha Ahalomana wapoti'. Ea' emi egafis saso' opalefa Nogalomanai, Ahalomapa nape nomona opalef asasimi.
62002024	Basef amama fowa' damba damba ipe' pame'ami, amama hapilam opalef ipe'imi la'ifipa. I'i ipe' pembale'efa basef amama pali' pame'ami opalef ipe'imi la'ifipa, ipe' pepe la'ifipa peloma Jisas Nogalomana Godi noloma Ahalomana mope la'ela'ef molomepa.
62002025	Krais na'ipapa basef endilisimi la'ifimi, Anan anona nemaf nose'apa ambal namunai mope andeande' la'ela'ef.
62002026	Ae' anda' basef amama mafe'mago ipe' awalapa waf epes isima sa'i seambaso'mipei.
62002027	Ea' ipe', Krais nase'epa Ambal Bu'unai Ananinai. Ea' Ambal Ananinai nape nalomepa opalef ipe'imi nomon. Amama atom dei' ipe' ina gawa a'epa ma enin epen newalipipa, owa'. Ambal Bu'unai Kraisi nawalipapa ma amamaga hiami ina nambaso'mapa, owa'. Dei' ipe' pembale'efa Krais pape la'ifipa paloma anan.
62002028	Ipe' awasi ae'ipei, ae' okom nainailipa a'i pepe la'ifipa peloma Anan ama anona nemaf notaga nondawalap, ape' ina ambagof aom, owa'. Ape' mitu la'ifipa ma naep Ananimi.
62002029	Ipe' pegawa Krais Anan bu'unai andeande' endilisi. Ea' pegawa anom basef wapoti', emi egafis saila waf bu'unai andeande', esis awasi Godi.
62003001	Eh! Ahalomapa God okom nainailapa endilisi. Ea' Anan nofalapa awasi ananipai. Endilisi, ape' awasi ananipai atepa. Isima sandaiwa'ma Godi sape etap anae', esis ina sogawa God, owa'. Amama atom dei' esis ina sagawa ape' wapoti'.
62003002	Ipe' alupipei, ae' okom nainailipa. Dei' ape' mape awasi Godi. Ea' anona nemaf mope mi'imama, amama ape' ina dei' mogawam, ata' owa'. Ea' ape' mogawa anona nemaf Krais notaga alihina, nemaf anama motolona notaga nope endilisi si'i Anan nape.
62003003	Emi egafis sape sohafa Anan nufi'i, esis sape sandondombam opalef asasimi la'ela'ef ma sope bo'wes andeande' si'i Krais nape.
62003004	Emi egafis sanda' waf aonai, esis sosambala mi'uli Godi. Dei' main, sanda' waf aonai atona dei' satopa' mi'uli anama.
62003005	Ipe' pegawa Krais nataga ma nakwaha waf aonai ape' manda'anai hi'alana. Anan ina nanda' anona waf aonai, owa'.
62003006	Ea' emi egafis sape la'ifis saloma Anan, isima ina ata' sape saila waf aonai, owa'. I'i emi egafis saila waf aonai, ukup asisimi ina mati Krais sogawana, owa'.
62003007	Ipe' alupipei ae'ipei, pindumafuma andeande'! Na'ama enin epen nembaso'mepa. Emi egafis sanda' waf bu'unai, esis sape andeande' si'i Krais nape.
62003008	Satan nanda' waf aonai fowa' damba damba nafi'i nafi'i dei' ata' nape la'ela'ef. Emi egafis sanda' waf aonai la'ela'ef sapomanai, esis epes Satani. Nogalomana Godi nafi'i nataga nandawalapa main? Ma nohambombaga opeh Satan nanda'ami.
62003009	Emi egafis sape awasi Godi, esis ina sape sanda' waf aonai la'ela'ef, owa'. Dei' main, okom Godi nape opalef asasinai ea' esis awasi Godi. Ea' esis ina la'ifisa ata' sonda' waf aonai la'ela'ef, owa'.
62003010	I'i ape' mi'i mogawa epen emi egalin, nogalomana Satani o nogalomana Godi, ape' mogowas na'ama. Emi egalin owa' nanda' waf bu'unai ma owa' okom ninila alupusi ananisi, enin ina epen Godi, owa'.
62003011	Basef fowa' damba damba ipe' pame'ami amama. Ape' ukup mimila esis sahin owan endilisi.
62003012	Ape' ina mila waf Keini, hapainai. Kein wambota aman aonai Satani ea' naha owalomana Abel naga'. Dei' maina nahana naga'? Anan kowalana ma opeh bu'wami owalomana nanda'ami dei' nahana naga'. Ea' opeh ananimi aom.
62003013	Ipe' sahin owan ae'ipei, i'i esis sape etapi sowa' alafugaha Godi sindaiwa'mepa, ipe' ina gegelelesipa, owa'.
62003014	Ape' ukup maimaila esis sahin owan, amama ape' mogawa dei' makwahona waf anama ga'inai mataga mofa' ambal namunai. Dei' main? Ape' ukup maimaila esis sahin owan endilisi. Emi egafis owa' ukup mimila sahin owan asasisi, esis ata' sape la'ela'ef waf ga'inai.
62003015	Emi egafis ukup aoma sahin owan asasisi, esis si'i saha enis amam nematawa saga'i. Ea' ipe' pegawa epes saha enis saga'i, esis ina dei' sefa' ambal namunai sapaina sope andeande' la'ela'ef, owa'etin.
62003016	Waf anama ape' ukup mimila enis epes mogawana na'ama. Krais nakwaha ambal ananinai ma nagiambamapa. Amama atom ape' wapoti' mokwaha ambagof ape'imi ma migiambama sahin owan ape'isi.
62003017	I'i emi egafis amamaga hiamisi ma siti sahin owan amamaga a'ani ma esis owa' ukup mimila sahin owan, epes isima ina ukup maimaila God, owa'. Dei' maina epes isima sa'i, “Ukup ape'imi maimaila God”? Owa', esis sambaso'am.
62003018	Alupipei ae'ipei, ape' ina ukup maimaila esis alupisi ma mi'ipasa basefa malogof atom wafimi, owa'. Ape' ukup mimilas endilisi migiambamas monda' waf bu'unai endilisinai mihi'ambamasana.
62003019	I'i ape' monda' waf anama ma ukup mimila sahin owan ape'isi, ape' mogawa maila basef endilisimi. Waf anama nanda' opalef ape'imi awanema mope la'ifipa ma naep Godi.
62003020	I'i basef mape opalef nomoni ma'iami ma'ipapa basef mihi'ambapa waf ape' manda'anai aona, God dembinai nikila' ukup ape'imi ea' nagawa amamaga hiami.
62003021	Alupipei ae'ipei, ae' okom nainailipa. I'i basef mape opalef nomoni ma'iami ma'ipapa basef mihi'ambapa waf ape' manda'anai ina aona, ape' mefe'ma God opalef ape'imi la'ifim.
62003022	I'i ape' mi'i monda' beten mohali'ana ma anom amamaga, anan nose'apami. Dei' main, ape' maila okom ananinai manda' amamaga anan nandanifel ma ape' manda'ami.
62003023	Basef la'ifimi Godi ma'i na'ama ma'i ape' mombale'efa agel nogalomanai Jisas Krais ea' ukup mimila sahin owan ape'isi si'i Anan na'ipapa basef la'ifimi.
62003024	Emi egafis saila basef Godi la'ifis, esis sope la'ifis soloma God ea' God nape la'ifina nolomas. Anan nase'apa Ambal Bu'unai Ananinai dei' mogawa God nape la'ifina nalomapa.
62004001	Alupipei ae'ipei, amam profet mambaso'mami mafe'agon anama etap hiagoma. Ipe' ina pembale'efa epes isima hiesi sa'i, “Ae' Ambal Bu'unai Godi napaiwei.” Owa'. Ipe' ata' pegwaloga ambagof amama hiami pendendomam ama pegawa amam mataga mafi'i Ambal Bu'unai Godi o owa'?
62004002	Ipe' pegawa Ambal Bu'unai Godi na'ama. Emi egafis sa'i, “Endilisi, Jisas Krais nafi'i nataga epen endilisinai”, epes isima Ambal Bu'unai Godi napais opalef asasimi.
62004003	Ea' emi egafis owa' si'iam na'ama ma Krais, Ambal Bu'unai Godi ina nape esis, owa'. Ambal nape epes isima anan nanda' naumbih naloma Krais. Fowa' pame' basefa ambal aonai na'i nonda' naumbih noloma Kraisi nifi'i dei' nafi'i nape ea' etap anae'.
62004004	Ipe' alupipei ae'ipei, ipe' epes Godi ea' panda' wandaf paloma amam profet awami mambaso'mami pikila'am. Dei' main, Ambal Bu'unai Godi nape nomon opalef ipe'imi anan la'ifinai nikila' aman aonai nape etap anae'.
62004005	Epes isima saila waf etapanai sa'i basef etapami atom, epes etapasi sembale'efam. Dei' main, esis isima etapasi etis.
62004006	Ea' ape' epes Godi. Emi egafis sogawa God, esis seme' basef ape'imi. Ea' emi egafis owa' epes Godi, isima ina same' basef ape'imi, owa'. Ea' amama atom dei' ikwaf anama nihi'ambapa ma mogawa epes isima. I'i Ambal Bu'unai Godi endilisinai nupais, seme' basef ape'imi. Ea' i'i ambal nambaso'mami nupais, ina seme' ape', owa'.
62004007	Ipe', ae' okom nainailipei, ape' ukup mimila sahin owan ape'isi. Dei' main, waf anama nafi'i God. Emi egafis ukup maimaila sahin owan, esis awasi Godi ea' dei' segawa God saila basef Ananimi.
62004008	Emi egafis owa' ukup mimila sahin owan, esis ina sogawa God, owa'. Dei' main, God okom nainaila epes hiesi.
62004009	God nihi'ambapa anan okom nainailapa na'ama. Anan nasapa' Nogalomana Ananinai atotona nafi'i etap anae' ma ape' mofa' ambal namunai ma Anan.
62004010	Basef ofagema ma God okom nainaila ape' amama. Ape' ina mali' ukup maimailana, owa'. Anan nali' okom nainailapa ea' nasapa' Nogalomana Ananinai nafi'i ma nanda' okom wandafunai Godi naga' nakwaha waf aonai ape' manda'anai.
62004011	Ipe' alupipei, waf anama atona nihi'ambapa God okom nainailopa endilisi. Ea' ape' wapoti' ukup mimila sahin owan ape'isi endilisi.
62004012	Ina enin epen nati God, owa'. I'i ape' atepa ukup mimila sahin owan ape'isi, God nope la'ifina ma ape' ea' okom ananinai nainaila ape'i atuwasi nope nolomapa opalef ape'imi nomona monda'am na'ama etin ape' ukup mimila sahin owan ape'isi.
62004013	Dei' ape' mogawa ape' mape la'ifipa maloma God ea' anan nape nalomapa. Dei' main? Anan nase'apa Ambal Bu'unai Ananinai nape nalomapa.
62004014	Ea' ape' mogawa Ahalomapa nasapa' Nogalomana ananinai ma nofa'ai epes hiesi sape etapi sotanimani ma anan. Ape' mati amamaga amama ma anan nofa'ai epes sotanimai ma'ipasam.
62004015	Emi egafis sawalapa basef alihiguma sa'i, “Endilisi, Jisas anan Nogalomana Godi”, God nape la'ifina nalomas, esis wapoti' sape la'ifisa Anan.
62004016	Amama atom dei' ape' mogawa mombale'efa God anan okom nainailapa endilisi. God Anan ofagonama okom nainaila epes hiesi. Emi egafis sape ukup maimaila God naloma epes hiesi la'ela'ef, esis sape la'ifis saloma God ea' Anan nape la'ifina nalomas.
62004017	Waf ukup maimaila esis Kristen alupusi endilisi, amama mataga bo'om endilisi ma ape' mitu la'ifipa nemaf anama lu'unai ma God nowalogapa. Dei' main, Anan napaipa nomon, ea' mape etap anae' si'i Krais nape. Ape' ina umbamahapa ma nemaf anama God nowalogapa, owa'.
62004018	God okom nainailapa, ape' wapoti' ukup maimailana. Ea' ina umbamahapa, owa'. I'i waf anama notaga bo'ona endilisi ma ape', anama natofa waf umbamahapamanai nowala hi'alana. Dei' main, epes umbamahasa amamaga nimanimi anona nemaf God nowalogasa waf aonai nose'asami. Emi egafis umbamahas, waf ukup maimaila God ina nataga bo'ona endilisi ma esis, ata' owa'.
62004019	God nali' okom nainailapa endilisi. Amama atom dei' ape' ukup maimaila anan naloma epes hiesi wapoti'.
62004020	I'i enis epes si'i, “Ape' ukup maimaila God,” ama esis ukup wandafuma Kristen alupusi, epes isima sambaso'mami. Dei' main? Ina enin epen atitin nati God, owa'. Emi egafis sati alupusi asasisi ma owa' ukup mimilas, epes isima ina la'ifisa ukup mila God owa' seatolona naepi, owa'.
62004021	Amama Krais na'ipapam la'ifimi amama. Emi egafis ukup maimaila God, epes isima ukup mimila sahin owan asasisi wapoti'.
62005001	Emi egafis sembale'efa Jisas anan Krais God nasapa'ana nafi'i, epes isima awasi Godi. Ea' emi egafis ukup maimaila ahalomas, esis ukup maimaila awasi ananisi wapoti'.
62005002	I'i ape' ukup mimila God ama mila basef la'ifimi Ananimi, anona nemaf ape' mogawa ukup maimaila awasi Ananisi wapoti'.
62005003	Waf ofagema ma ape' ukup maimaila God anama. Ape' maila basef mi'uli la'ifinai Ananinai, ina ahifina endilisi, owa'.
62005004	Dei' main, emi egafis sape awasi Godi nanda'as sataga dambais, epes isima la'ifis sahagofa waf etapanai aonai. Ape' mombale'efa God dei' ape' mikila' wandaf mahagofa waf etapanai aonai.
62005005	Emi egafis sikila' wandafa waf aonai nahagofa waf aonai etapanai? Epes sembale'efa Jisas sa'i anan Nogalomana Godi, esis etis sikila'ana.
62005006	Jisas Krais ma'una aman anama nafi'i. Ea' Anan nefa' baptais embel sahana naga' esimbel Ananimi malo. Anan ina nafi'i ma waf nefa' baptaisa embel atom, owa'. Anan nafi'i ma waf sahana naga' esimbel ananimi malo. Ambal Bu'unai Godi ofagonama waf endilisinai hi'alana. Ea' Ambal anama nawalipasa basef amama ma Krais endilisimi.
62005007	-
62005008	Ambal Bu'unai Godi naloma embel maloma esimbel, amama wenifim mawalapa basef ofagema amama atom.
62005009	Ape' mombale'efa basef epes sawalipasami. Ea' basef God nawalipapami la'ifimi mikila' basef epesi. Dei' main, basef amama ma'i Nogalomana ananinai.
62005010	Ea' emi egafis sembale'efa Nogalomana Godi, basef amama endilisimi mape nomon okom ananinai. Ea' emi egafis owa' sombale'efa God, epes isima na'i God aman nambaso'mami. Dei' main, isima ina sembale'efa basef amama God na'ima Nogalomana Ananinai, owa'.
62005011	Ea' basef amama endilisimi ma'i na'ama. God nase'apa ambal namunai ma mape andeande' la'ela'ef. Ambal namunai anama Anan nase'apana Nogalomana Ananinai atona.
62005012	Emi egafis sape la'ifis saloma Nogalomanai, isima dei' sefa' ambal namunai. Ea' emi egafis owa' sope la'ifisa Nogalomana Godi, isima ina sofa' ambal namunai ma sope andeande' la'ela'ef, owa'.
62005013	Ae' anda' basef mafe'mago ipe' pembale'efa agel Nogalomana Godi. Anda'ama ipe' pegawa dei' pefa' ambal namunai pape andeande' la'ela'ef hihif.
62005014	Ape' mogawa, i'i ape' mila okom Godi atona monda' betena maim amamaga, Anan nome' beten ape'inai. Ea' maina nemaf mefe' felefele'ma Anan monda' beten, ina umbamahapa ma Anan, owa'. Ukup ape'imi mape la'ifim.
62005015	Ape' mogawa Anan name' betena maim amamaga dei' mahali'anami. Ea' mogawa dei' mape si'i mofa' amamaga amama ea'.
62005016	-
62005017	Epes sanda' waf aonai sawala basef Godi la'ifimi. Ea' waf hianai aonai ina nanda' epes saga', owa'. I'i enin epen niti enin sahin owan ananini nenda' anona waf aonai owa' nenda' epen inima nega' higililan, epen inima nanda' waf anama nenda' betena God, nese'an ambal namunai. Endilisi, anona waf atotona aonai nanda' epes saga' hegilalas. Ae' ina a'ipipa ma penda' betena epes sanda' waf anama, owa'.
62005018	Ape' mogawa emi egafis sape awasi Godi, esis ina sape sanda' waf aonai la'ela'ef, owa'. Dei' main, Nogalomana Godi numafias andeande'ma pepel ananinai ma aman aonai ina nahambombagas, owa'.
62005019	Ape' mogawa ape' awasi Godi, ea' isima owa' awasi Godi sape owina aman aonai Satan anan dembinai asasinai.
62005020	Ape' mogawa Nogalomana Godi nafi'i ma nose'apa gawa ma mogawa anan God endilisinai. Ape' mape la'ifipa ma Anan endilisinai naloma Nogalomana Ananinai Jisas Krais. God anama endilisinai anan ofagonama ambal namunai napaipa mape andeande' la'ela'ef hihif.
62005021	Awasi ae'ipei, ipe' pepe la'ifipa pewa' alafugaha god baso'mainai hianai. Ea' ma'um.
63001001	Ae' agiliwei imafi esis Kristen anda' basef mafe'mago ine', nemata'w God nandandepa'wi kwaloma awasi akwa'usi. Ae' okom nainaila ipe' endilisi. Ina ae' atowe okom nainailipa, owa'. Amam nematawa hiesi sogawa basef endilisimi, esis wapoti' ukup maimailipa.
63001002	Dei' main, basef endilisimi mape ukup ape'imi amama anona nemaf mope la'ifipa ape' la'ela'ef.
63001003	Ae' a'i Ahalomapa God noloma Jisas Krais Nogalomana Ananinai miti uwahipipa migiambamapa na'a monda'apa la'ifipa ea' monda' opalef ape'imi awanem. Amam biam monda'apa na'ama moloma waf endilisinai noloma waf ukup maimaila sahin owananai.
63001004	Ae' andanifel endilisi ma egawa enis awasi ine'isi saila basef bu'wami endilisimi si'i Ahalomapa na'ipapa basef la'ifimima milam.
63001005	Ea' dei' a'ipa ine' nemata'w na'ama. Ape' hiapai ukup mimila sahin owan ape'isi. Ae' ina a'ipina anom basef la'ifimi dambaimi, owa'. A'ipina basef amama atom fowa' gani ape' mogawam mombale'efam.
63001006	Basef ofagema ma ape' ukup maimaila sahin owani amama. Ape' mope mila basef amama Godi la'ifimi la'ela'ef. Basef amama si'i fowa' dambadamba pame'am. Ipe' ukup mimila sahin owan ipe'isi.
63001007	Enis epes sambaso'mami safe' ganigani etap hiagoma. Esis ina sawalipasa Jisas Krais sa'i anan nogalomana Godi nataga epen endilisinai, owa'. Esis sambaso'mami, isima naumbih Kraisi.
63001008	Ipe' pindumafuma andeande'ma pefa' amamaga bu'wami amama panda' maol pa'i pefa'ami. Na'ama ipe' anona nemaf ina pefa' amama, owa'. Andeande'ma pefa'am hiami hi'ilam.
63001009	Emi egafis sakwaha basef Kraisi ma simbisila' sefe' sila anom basef, God ina nape opaf epes isima, owa'. Emi egafis sembale'efa basef Kraisi la'ifis la'ela'ef, dei' Ahalomana naloma Nogalomana wapoti' mape la'ifim maloma epes isima nomon ukup asasimi.
63001010	Emi egafis sifi'mai ipe' ma ina sefa'ai basef amama Kraisi, ipe' ina pigiambama epes isima pi'ipas sofe' solomepa siwis ifagw ipe'imi, owa'. Ina pinifalis pi'ipas penda'mas, “Nemaf bu'unai” esis, hapaisi.
63001011	Emi egafis sinifala epes isima anona nemaf solomas okom atotom sigiambamas sonda' waf aonai esis sanda'anai.
63001012	Ae' a'i i'ipipa anom basef hiami wapoti', ea' ae' ina enda'am mil okwatip, andaiwa'. A'i efo'o itilipa i'i elomepa ma ape' mondatima mondanifel andeande'.
63001013	God nandandepa owamena ine'ikwi nosahe'akw anani'wi ato'w. Ea' awasi owaminai sanda'menago nemaf bu'unai ma ine'. Ea' ma'um.
64001001	Ae' agiliwei imafi esis Kristen, anda' anom basef mafe'mago ina' alupinai Gaius. Ae' okom nainailina endilisi.
64001002	Basef mafe'mago ine', anda' betena Goda amamaga hiami ine' nanda'ami motaga bo'om andeande'ma awes a'ena nepe andeande' si'i ambal ine'inai nape andeande'.
64001003	Fowa' ae' ame' basefa anom alupumi mafi'i matagame ma'ipi waf ine' nanda'anai ma'i ine' naila basef endilisimi andeande'. Ame' basef amama andanifamena endilisi.
64001004	Ae' andanifel endilisi ma awasi saila basef endilisimi. Ea' ae' ina andanifel ma anom amamaga mikila' andanifela awasi ae'asi saila basef endilisimi, owa'.
64001005	Alupinai ae' okom nanailinai, opeh hiami ine' nanda'ami ma nagiambama amam sahin owan, amama ine' nanda'am andeande' endilisi. Amam ina nati nogonaepima negawam, owa'. Ea' ine' natolom numafiam etin.
64001006	Amam hiami ma'ipa esis Kristen sape na'ae ma okom ine'inai nainailam nigiambamam. Ae' ahali'ina ma nigiambamama gwa'aimi otamba maim mofa'am etin mofe' anagon monda' opeh Godi si'i okom ananinai na'iam.
64001007	Dei' main, amam mafe' manda' maola agel Kraisi, ea' ina mofa' gwa'aimi maima esis isima sololama Godi, owa'.
64001008	Amama atom ape' migiambamama gwa'aimi maima monda' maola basef endilisimi Kraisi molomam.
64001009	Ae' anda' anom basef mafe'mago esis Kristen, ea' Diotrefes anan okom na'ina'i endilisi ma nope dembinai nili'i. Anan ina naila basef ae'ami, owa'.
64001010	Maina nemaf ae' efe'mago ine', ae' ewalapa basefa waf hianai anama anan nanda'anai. Anan nambaso'mas na'i basef mamumami awami findiwama ae'. Ea' ina nanda' waf anama atona, owa'. Nanda' anona waf wapoti' na'ama. Nowa' alafugama amam sahin owan mawalipasa basef Godi ma'i mifi'mai anan. Ea' anona waf wapoti' na'ama. Nasopama enis Kristen sa'i sigiambama amam amama nanda'as safe' sape ande' ma sios.
64001011	Ine' alupinai, ina nila waf aonai, hapainai. Nila waf bu'unai atona. Emi egafis sanda' waf bu'unai, esis epes Godi. Ea' emi egafis sanda' waf aonai, esis ina segawa God, owa'.
64001012	Epes hiesi safela agel Demitriusi. Waf ananinai endilisinai nihi'ambapa anan aman bu'unai. Ae' wapoti' a'i anan bu'unai ea' ine' negawa basef ae'ami endilisimi.
64001013	Ae' a'i i'ipina basef hiami hi'ilam, ea' ae' andaiwa'ma enda' pen enda'am mil okwatip mefe'mago ine', owa'.
64001014	Ae' okom ma'i anona nemaf efo'o itilina, ea' afa' biafa ondatima wi'i basef amama.
64001015	Ae' a'i opaf ine'inai nope awanena nepe andeande'. Alupusi ine'isi sape na'ae sanda'menago danifel nolomago ine'. Ine' da'masago danifela ae'anai wapoti' nefe'mago esis sape wambel ine'imi atona etin. Ea' ma'um.
65001001	Ae' Jut anda' maol ape owina Jisas Krais, ae' owalomana Jemsi. Ae' anda' basef amama mafe'mago ipe' amam nematawa God nandandepepa ea'. Mafe'mago ipe' Ahalomapa God okom maimailipei, ipe' Jisas Krais atona nili'akwapa.
65001002	Ae' a'i God nonda'epa pepe la'ifipama dahowe ananinai opalef awanem pegawa okom ananinai nainailipa. Ae' a'i waf anama nupeipa si'ipa.
65001003	Alupipei endilisi, ae' okom nainailipa. Ae' ali' a'i enda' anom basef mil okwatip mefe'mago ipe' ma God nefa'apa motanimani. Anan nefa' ipe' peloma ae' wapoti'. Ea' owa. Dei' a'i ata' enda' anom basef i'ipipago efela ukup ipe'imi ma penda' maol la'ifipa pimafiago basef endilisimi Kraisi ape' mombale'efami. Ama pehagasa naumbih amama mahagofa basef amama Kraisi. Bale'ef anama God nase'apana ape' hiapai amam nematawa Ananipai nemaf anama atotona mape la'ela'ef.
65001004	Dei' main, anom amam mandambaho' mawisi la'afena ape' Kristen. Fowa' gani basef mail Buk Baibeli ma'i amam amama anona nemaf God nowalogama basef lu'wami ma kot. Amam mowa' alafugaha God maho'ofa basef bu'wami Anan nagiambamapa na'a ma'ipas anom basef manda' waf naninani ukup mohafela waf aonai so'a waolanai nataga la'ifina.
65001005	Endilisi, ipe' pegawa basef amama fowa'imi mail Baibeli. Ea' dei' ae' a'i efela ukup ipe'imi ma pegawam wapoti'. Basef amama mape na'ama. Fowa' Dembinai nofa' esis amam nematawa Ananisi Israel sakwaha etap hiagoma Isip nofa'as safi'i. Ea' Anan naha epes isima owa' sombale'efa Anani saga'. Amam mowa' alafugaha aman anama Jisas Krais Dembinai ape'inai numafi pepel hianai.
65001006	Dei' ipe' ukup mopoma amam ensel amama wapoti', amam ina mumafi maol anama naloma agof lu'wami God nase'amamanai andeande', owa'. Amam makwaha wambel amamunai heven. Ea' dei' God nowa'am sen la'ifinai nape la'ela'efi. Ea' mape la'ela'ef wambel anama akot nape la'ela'efa. Mape mohafa nemaf anama lu'unai God nowalogam moloma epes hiesi wapoti' hi'ilas.
65001007	Dei' ipe' okokoma epes isima fowa' sape Sodom naloma Gomora maloma wambel anama hiagoma mape felefele'ma anama. Esis sanda' waf aonai na'ama etin si'i ensel amama. Amam amama Sodom naloma Gomora manda' waf so'a waolanai ea' ukup amamumi mohafel endilisi ma manda' so'a waola waf aonai maloma amam amama atom. Dei' God nagwamama nimanimi lu'wami amam ma nif lu'wami fandom mape dendel la'ela'ef. Amam mape si'i anona ikwaf ape' motolona mogawa ape' ina mila waf aonai amam manda'anai, owa'. Hapainai.
65001008	Amam amama mandambaho' mawisi malomapa manda'am na'ama etin. Koh nandondo'oh hianai amamunai nafela ukup amamumi ma manda' waf aonai ma alop amamunai. Amam masombala basef Dembinai ape'inai manda' anom ensel dembemi mape heveni wapoti' findiwam.
65001009	Ea' amam ensel mape ilifi, amam ina ma'i basef findiwaimi si'i amam amama, owa'. Ensel anama dembinai nape nali'i Maikel wapoti' ina nanda' basef findiwama enis epes na'ama, owa'. Fowa' anan na'i basef nandahihianamam naloma Satan, ma'i anona nemaf emi nofa' alop Mosesi. Ea' Maikel ina nagwamana basef Satan nanda'ana findiwana, owa'. Anan nagwamana basef na'ipana na'i, “Dembinai atona nogwamenam.”
65001010	Ea' amam amama mandambaho' mawisi malomapa, amam ma'i basef awami ma amamaga hiami amam owa' mogawa ofagema. Waf ukup mohafela migi'ma alop atona inai mogawana andeande'. Waf anama amam manda'ana si'i mafis amama ukup a'emi manda'ami. Amam manda' waf anama atona nahambombagam endilisi.
65001011	Endilisi, nimanimi lu'wami anona nemaf motagamam. Amam mefa' waf aonai fowa' Kein nanda'anai. Ukup amamumi mohafel endilisi ma mofa' otamba atom. Ea' dei' maso' alop amamunai nafe' hi'alana manda' waf aonai si'i fowa' aman anama Balam nanda'anai. Ea' masombala basef Godi si'i fowa' aman anama Kora nanda'am. Amam manda' waf anama, dei' aom higilalam si'i fowa' Kora higilalona.
65001012	Amam amama mandambaho' mawisi malomapa, waf aonai amamunai nape na'ama. Nemaf anama ipe' Kristen ukup maimaila sahin owan ipe'isi pandakolas panda' gwa'aimi ipe'imi o panda' gwa'aimi Jisasi, amam mape malomepa ma' gwa'aimi amama wapoti'. Ea' amam si'i ikwaf aonai la'ifinai nail nanda' gwa'aimi amama aom. Amam ma' gwa'aimi malomepa, ea' ina umbamaham ma waf aonai manda'anai, owa'. Ukup mapoma amam atom. Ina magiambama enis epes mase'asam, owa'. Amam mawalipasa basef, ea' basef amamumi ina magiambamas, owa'. Basef amama wafimi atom si'i otaga wafinai uf nefa'ana nafi'i ina asaf nalai, owa'. Amam mandahama lawah mola gwa'aimi, ea' nogota mailanai ina mola gwa'aimi, owa'. Lawah amama alim sagiam nombalef mapomamam ma'oh.
65001013	Amam manda' waf ambagof awami, anama nataga si'i naoh embel mohafel lu'um endilisi matoma ufun matagam. Ea' mape manda' waf anama aonai mandahama ondowa motawa otagai ina magawa eaf la'ela'ef mafi'i anai. God nandomba anona wambela amam owamb lu'unai napoma anona nemaf mope la'ela'ef.
65001014	Aman anama Enok fowa' nawalapa basefa amamaga anona nemaf migi' meatagai alihima amam amama manda' waf aonai. Anan nataga nagi'ma wambotagw amama 7-peleim mahafela Adami nawalapa basef amama alihim endilisi ma amam na'i, “Ipe' peme'! Dembinai anona nemaf nifi'i noloma ensel ananimi tausen hiami endilisi
65001015	ma nowaloga epes hiesi nogwamasa nimanimi lu'wami ma waf aonai esis sanda'anai. Ama nihi'ambamas alihisa waf aonai hianai esis sanda'anai ofagema asasimi atom. Epes isima sanda' waf anama aonai na'ama. Esis sowa' alafugaha God endilisi, sosambala basef, sa'i basef sosambalom mamumami awami ma anan.”
65001016	Amam amama mambaso'ami mawisi malomapa ina mape andeande' opalef awanem, owa'. Amam mondowamba' ma amamaga hiami ea' mosambala basef Godi. Ukup amamumi mohafel na'ana'a ma waf aonai ukup mohafemami ea' magi'ma amama. Amam ma'i basef mamumami mafela agof amamumi atom. Amam ma'ipa enis epesa basef usihimi ma mamboma ukup asasimi saila basef amamumi.
65001017	Ea' ipe' alupipei ae'ipei endilisi, ipe' ukup mopoma basef fowa' amam aposel Dembinai ape'inai Jisas Kraisi ma'ipipami ma amamaga maim anona nemaf nigi' neatagai.
65001018	Fowa' amam aposel ma'ipipa na'ama ma'i, “Anom nimeguf akutaimi motaga, anom amam monda' iafa waf Godi mifi'i mope. Amam mowa' alafugaha God, ea' ukup amamumi mohafel endilisi na'ana'a ma waf aonai atona ea' mila amama.”
65001019	Amam amama atom manda' ipe' Kristen pandawal. Amam maila ukup epes etapasi etis, Ambal Bu'unai Godi a'am.
65001020	Ea' ipe' alupipei endilisi, la'ela'ef ipe' penda' opalef ipe'imi la'ifim pembale'efa God, Anan ofagonama bale'ef ipe'inai. Ea' la'ela'ef ipe' pihali' Ambal Bu'unai Godi ma nonda'epa la'ifipa numafipa ma beten ipe'inai.
65001021	Ipe' pindumafuma andeande' pila waf Godi andeande'ma Anan nihi'ambepa andeande' okom lu'unai ananinai nainailipei. Ipe' penda'am na'ama pepe pehafa Dembinai ape'inai Jisas Krais, Anan nati uwahipipa anona nemaf nonda'epa pepe namepa ma pepe andeande' la'ela'ef hihif.
65001022	Enis epes sape ukup biambiefima sombale'efa Kraisi, ipe' piti uwahipis pigiambamas penda'as sotaga la'ifis.
65001023	Enis epes sowa' alafugaha Godi si'i sape nif fandumi la'afen, ipe' mehip gwasi'as sotanimani. Ea' enis epes sanda' waf aonai la'ela'ef, ipe' umbamehepamas. Na'ama sohonde'epa pefe' nif. Ea' piti esis uwahipis pigiambamas. Waf apinai aonai asasinai si'i sowaho' luwaguf alogw la'ifimi mailami. Ea' ipe' pewa' alafugaha waf anama aonai pendafa'mana endilisi.
65001024	Ae' a'i ape' mefela agel Godi lu'una na'ama. Anan la'ifinai ma nili'akwapa andeande'ma anona nemaf ipe' ina pewa ma waf aonai, owa'. Ama anona nemaf nofa'epa nokolasipa pepe andeande' pendanifel endilisi, ofagema ma waf aonai a'epa ma anama Anan nape nafifimagoma.
65001025	Anan atona God, nefa' ape' motanimani ma lagel Dembinai ape'inai Jisas Krais. Nafifili naloma agel lu'unai pepel lu'unai naloma waf anama nape la'ifinai numafi amamaga hiami, amama ananimi atom nafi'i nafi'i nataga dei' anona nemaf owagama wapoti' nope na'ama etin la'ela'ef hihif. Ea' ma'um.
66001001	Fowa' gani basef amama mape mandambaho' ea' dei' Jisas Krais nanda'am mandawalap alihim. God nase'anam Jisasa nowalapam nihi'ambapa anom manda'mana opeh Godi ma mowalapa amamaga mape mandambahi'i motaga ulal. Anan nase'e gawa afa' wanda' opeha Anan ma amamaga amama. Ea' dei' nasapa' ensel ananinai nafi'mai ae' Jon. Ae' dei' anda'mana maol Godi, ea' Anan nase'e basef amama ae' wapoti'.
66001002	Ae' atolom ea' amamaga amama awalapam a'iam alihim basef Godi maloma basef amama endilisimi Jisas Krais nanda'ami mandawalap alihim.
66001003	Emi egafis setalifa basef amama Godi mail buk anama ma malogof asasimi ma amamaga anona nemaf migi' meatagai, esis God nonda'as sondanifel. Ea' emi egafis some' basef amama ma ukup asasimi, esis sondanifel wapoti'. Dei' main, nemafa amamaga amama migi' meatagai felefele'ma motaga.
66001004	-
66001006	Ae' Jon anda' basef amama ma ipe' Kristen pape wambel 7-peleimi etap hiagoma Esia. God fowa' gani nape, dei' nape, anona nemaf owagama nope la'ela'ef hihif. Anan naloma Jisas Krais maloma ambagof bu'wami 7-peleim mape felefele'ma balata bu'unai Godi. Ae' a'i amam migiambamepa na'a monda'epa petaga la'ifipa mose'epa opalef awanem. Jisas Krais Anan naila basef ananimi nanda' maol ananinai andeande'. Ea' nawalapa basef hiami Godi andeande'. God nali' nafelona nohafel hi'agif. Ea' nape nali'ma anona nemaf esis saga'i God nofelas sohafel wapoti'. Jisas Krais Anan atona dembinai numafi amam king Dembemi mape etap. Anan atona okom lu'unai nainaila ape' hiapai, ma esimbel ananimi atom natagahepa ma waf aonai ape' manda'anai mataga wafifipa. Anan atona nanda'apa dei' mape dembipai malomana mumafi epes hiesi si'i amam king. Ea' nanda'apa mape pris si'i mondolalima God manda' opeha God Ahalomana ananinai. Ae' a'i nafifili noloma pepel hianai Ananinai atona nope la'ela'ef hihif. Endilisi.
66001007	Piti, Anan la'ifinai anona nemaf nifi'i noloma otaga esis hiesi sotolona naep asasimi ea' epes isima fowa' sahana wamba'wi sotolona wapoti'. Amama atom esis amam nematawa hiesi sape etapi sotolona sogawa solopana kwapete'as ma waf aonai esis sanda'anai. Amama anona nemaf motaga na'ama. Endilisi.
66001008	Dembinai God pepel hiamunai Anan na'iam na'ama na'i, “Ae' atowe ape Dembiwei la'ela'ef hihif ape ali'i, ape agi'i endilisi.” Ea' Ae' atowe fowa' gani ape, dei' ape, anona nemaf owagama etanima ifi'i.
66001009	Ae' Jon sahalomepa ipe'iwei. Ae' alomepa, ape' hiapai Jisasi atepa mape la'ifipa malomana. Ae' alomepa mandao'oma mofa' nimanimi ma muwis wambota Godi numafiapa. Ape' mape la'ifipa maloma Jisas ea' ape alomepa mandao'oma ape' hiapai mape so'umbel mape maitu la'ifipa na'ama etina mofa' nimanimi. Ae' awalapa basef Godi maloma basef endilisimi ma opeh Jisas nanda'ami. Amama atom dei' esis sandaiwa'me sagalo'me afi'i ape ailan agiliguma sa'i Patmos.
66001010	Anona nemaf Dembinai Sande Ambal Bu'unai Godi numafi ae' ame' anona maf na'i mehip nandame' si'i safapula alof, na'i nataga alafuga ae'anai.
66001011	Ea' na'ipi na'i, “Ine' da'a basefa amamaga amama nambimb neatulumi mil buk. Ea' nenda' basef amama mil buk anama mefe' amam nematawa Godi sios 7-peleim sape wambel anama 7-peleina atona etin. Wambel anama agofuguma amama. Efesus, Smerna, Pergamum, Taiataira, Sardis, Filadelfia, Laodisia.”
66001012	Ea' ae' andamboma a'i iti anama na'ipa ae'i. Ea' ati lamifah 7-peleim matoma gol 7-peleim.
66001013	La'afena gol amama ati anona aman nalomam naitu. Anan nandati si'i anona dembinai nataga epen endilisinai. Nala luwaguf laumi mowala mambaho'wa bo'wagah ananimi ea' nowaho' let sanda' gol sanda'anai mafata ananinai.
66001014	Balaga naloma auf malonai afitim endilisi si'i auf malo sipsipi o si'i elagw amama afitimi. Naep ananimi fandom si'i nif ilelowa.
66001015	Ea' bo'wagah ananimi manda' gambigambis endilisi mandati si'i bras kapa batafunai saofam nif lu'wami. Ea' ame' malogel ananinai nanda'am si'i embel mawis mehip kululu' etin.
66001016	Anan nahapila ondowa 7-peleim nahapilam lagel da'isinai ananinai. Ea' anona bainat hi'alina wa'owa'ili nawisi nape malogel ananinai. Amaga ananinai nafifil endilisi si'i owaf naluwi la'ifina.
66001017	Ae' atolona ea' ewa a'oh felefele'ma bo'wagah ananimi andati si'i aga'i. Ea' anan nasa lagel da'isinai ananinai ma ae' na'ipi na'i, “Ine' umbamehena owa'. Ae' ape dembiwei la'ela'ef ape ali'i ape agi'i endilisi.
66001018	Fowa' aga', ea' dei' ape namowe la'ela'ef hihif. Ae' ape Dembiwei ali' ape agi' ma amamaga hiami maloma epes. Ea' ahapila ki ma wambel saga'i sapoma.
66001019	Ea' ae' a'i ine' nenda' basefa amamaga amama dei' ine' natulumi, nenda' basefa amamaga amama dei' mapani maloma amamaga anona nemaf migi' meatagai wapoti' nenda'am mil buk.
66001020	Ine' nati ondowa awama 7-peleim wape lagel da'isinai ae'anai waloma lamifah amama 7-peleim matoma gol amama 7-peleim. Amama mondola'wifi atom. Basef ofagema amama. Ondowa mondola'wifa ensel mumafi sios amam nematawa hiesi Godi 7-peleim, ea' gol amama mondola'wifa sios amam nematawa Godi amama 7-peleim.
66002001	Ine' da'a anom basef mofe'ma ensel anama numafi sios amam nematawa Kristen sape Efesusi. Ae' aman ahapila ondowa amama 7-peleim lagel ae'anai da'isinai afe' la'afena gol amama lamifah matomami 7-peleim. Ae' anda'mepago basef amama ipe'.
66002002	Ae' egawa amamaga maim ipe' panda'ami opeh lu'wami. Nimanimi matagamepa, paitu la'ifipa la'ela'ef, ina patanima, owa'. Ea' ae' egawa ipe' paitu la'ifipa endilisi ma pandaiwa'ma amama manda' waf aonai. Ipe' pawaloga amam amama mambaso'ami ma'i amam aposel, patolom pegawa amam ina aposel, owa'. Amam mambaso'ami.
66002003	Ipe' paitu la'ifipa la'ela'ef ma epes isima sandaiwa'ma agel ae'anai ma sanda'mepa waf aonai, ina patanima, owa'. Ae' egawa ipe' panda' opeh ae'ami lu'wami la'ifipa ea' ina umbamahepa pakwahom, owa'etin. Ipe' paitu la'ifipa pefa' nimanimi amama.
66002004	Ea' dei' anom basef awami mapomepa. Fowa' dambadamba ukup ipe'imi maimaila Ae' pembale'efa Ae' andeande', ea' dei' owa'etin.
66002005	Dei' ukup mi'i' waf anama bu'unai fowa' pali' panda'anai. Ea' pemboma opalef pilana penda'ana pigi'mana wapoti' si'i fowa' dambadamba panda'ana. I'i ipe' owa' pemboma opalef, anona nemaf ae' ifi'i etagamepa ili'amona gol amama ipe'imi lam natamonomi.
66002006	Ea' dei' anona waf bu'unai ata' napaipa. Enis epes hiesi agel sa'i Nikolas Ae' andaiwa' endilisi ma waf esis sanda'anai, ea' ipe' wapoti' pewa' alafugahas pandaiwa' endilisi ma waf esis sanda'anai.
66002007	Ipe' emi egafipa aligah mapaipei peme' andeande' basef amama Ambal Bu'unai Godi nawalapama sios esis amam nematawa Godi! Emi egafis situ la'ifis sili'amona wandafa waf aonai, anona nemaf Ae' i'i aho'ma esis sea' su'utip lawag anama epes se'am sofa' ambagof namumi. Lawag anama notawa aof Godi agiliguma Paradais.
66002008	Ine' da'a anom basef mofe'ma ensel numafi sios esis amam nematawa Godi sape Smernai. Ae' ape Dembiwei la'ela'ef hihif ape ali', ape agi' endilisi. Fowa' aga', dei' ehafel wapoti' ape namowe ambal napaiwe. Dei' anda'mepago basef amama ipe' a'i,
66002009	Ae' egawa nimanimi amama matagamipei ea' Ae' egawa ipe' pape kwahupei otamba hiahaom maim a'epa. Owa'etin. Ipe' amamaga hiami ma'omepa gani ilif heven. Ae' egawa basef amama awami enis epes sa'iama ipe'. Amam nematawa isima sambaso'mepa sa'i, ‘Afa' Juda.’ Ea' esis ina saila waf Judai, owa'. Esis sambaso'mepa. Esis wambota Satani etis. Ae' egawa amamaga amama.
66002010	Ipe' ina umbamehepama nambimb pefa' nimanimi, owa'. Ipe' peme'! Nambimb Satan nonda' enipa penda' kalabusa nogwamba ipe' pefa' nimanimi amama nimeguf 10-peleim. Ea' kwawie', ipe' pembale'efa Ae' pitu la'ifipa ma enis si'i sehepa pega', pitu la'ifipa pembale'efa Ae'. Ama Ae' anona nemaf ease'epa ambal namunai ipe' si'i amamaga bu'wami esis sasagih sikila' sefa'ami.
66002011	Ipe' emi egafipa aligah mapaipei, peme' andeande' basef amama Ambal Bu'unai Godi nawalapama esis amam nematawa Kristen. Emi egafis situ la'ifisa sili'amona wandafa waf aonai, anona nemaf ga' anama neafe'ma bifi ina nohambombagas nonda'as sefe' wambel aonai, owa'.
66002012	Ine' da'a anom basef mofe'ma ensel anama numafi sios amam nematawa Kristen sape Pergamumi. Ae' ahapila bainat launai hi'alina wa'owa'ili. Ea' anda'mepago basef amama ipe' a'i,
66002013	Ae' egawa wambel ipe'inai. Satan atona ata' nape dembinai ma wambel anama. Ea' ipe' pahapila agel ae'anai la'ifipei pembale'efa Ae'. Ipe' ina pakwaha pembale'efa Ae', owa'. Fowa' aman anama Antipas anan nawalapa basef Ae'ami andeande'. Ea' sahana naga' wambel ipe'inai Satan napoma. Ea' nogota anama ipe' ina pakwaha pembale'efa Ae', owa'.
66002014	Ea' Ae' a'i i'ipipa anom basefa waf aonai ipe' panda'anai dei' ata' napomepa. Enis amam nematawa sape salomepa Pergamum, esis ata' saila waf anama si'i anona aman Balam fowa' nanda'anai la'ifis. Waf aman anama na'ama. Fowa' gani anan nihi'amba anona aman Balak nambaso'mana nanda' esis amam nematawa Israelisi sowa sanda' waf aonai. Ea' Balak nafela ukup esis Israeli ma sagwa' mafis maloma gwa'aimi amama saso' god baso'omunai sanda' waf aonai so'a waolanai.
66002015	Ea' na'ama etin enis amam nematawa saloma ipe' esis ata' saila waf anama aonai enis epes hiesi sa'i agel Nikolas sanda'anai.
66002016	Ipe' pemboma opalef pekwaha waf aonai ipe' panda'anai. I'i owa', Ae' felefele' a'i etagamepa epa' eloma epes isima owa' somboma opalef sifi'mai ae'i ehas bainat nape malogel ae'anai.
66002017	Ipe' aligah mapaipei peme' andeande' basef amama Ambal Bu'unai Godi nawalapama esis amam nematawa Kristen. Emi egafis situ la'ifisa sili'amona wandafa waf aonai, Ae' anona nemaf ese'asa gwa'aimi Ae'ami bu'wami mandambaho' mape heveni. Gwa'aimi amama agilima mana. Ea' ese'asa anom otamba bu'wami afitimi atona etin, ea' enda' anona agel namunai nil otamba amama. Ina enin epen negawa agel anama, owa'etin. Epen nefa' otam anama, enin etin negawana.
66002018	Ine' da'a anom basef mofe'ma ensel anama numafi sios amam nematawa Kristen sape Taiatairai. Ae' nogalomana Godi, naep ae'ami howalagon endilisi si'i nif fandom la'ifim endilisi, bo'wagah ae'ami howalam gambigambis endilisi si'i bras howalagon.
66002019	Ae' egawa ma waf hianai bu'unai ipe' panda'anai. Ae' egawa ipe' ukup maimaila God naloma epes wapoti' pembale'efa Ae' panda' opeh hiami pagiambama epes hiesi. Ae' egawepa paitu la'ifipa ma nimanimi matagamipei. Ae' egawa maol anama bu'unai ipe' fowa' panda'anai. Ipe' dei' panda' maol anama bu'unai hianai pikila' fowa' panda'anai.
66002020	Ea' Ae' anom basefa waf aonai ipe' panda'anai. Ipe' pati nemata'w akwama Jesebel kwape kwalomepa. Akwa'w kwa'i, ‘Ae' profet a'i basef Godi mandambahi'i.’ Owa', kwambaso'mepa kwawalipa ipe' panda' maola ae'i panda' waf so'a waolanai aonai ma pa' gwa'aimi amama sondolali saso' god baso'omunai.
66002021	Ae' a'i akwa'w komboma opaf, amama atom dei' Ae' ata' animbalo'w kwape anom nimeguf, owa'etin. Akwa'w ina kwa'i komboma opaf kowa' alafugama waf anama aonai so'a waolanai, owa'.
66002022	Ea' dei' peme'! Nambimb ikwaho'w kowai balata ese'akwa nimanimi lu'wami moloma bumbilita lu'unai. Ea' esis amam nematawa saila waf aonai akwa'unai wapoti' sofa' nimanimi amama. I'i esis owa' somboma opalefa sowa' alafugaha waf anama sanda'anai, ese'as nimanimi amama lu'wami.
66002023	Esis isima saila basef akwa'umi wapoti', nambimb ehas soga'. Ama esis amam nematawa hiesi Godi sogawa Ae' awaloga nomonas maloma ukup epes hiesi andeande'. Ea' anona nemaf egwamepa amamaga ipe' atona etin, mondahama waf ipe' panda'anai.
66002024	Dei' ae' a'i i'ipipa anom basef ipe' enipa amam nematawa pape wambel Taiatairai, ipe' owa' pila basef amama awami akwa'umi, owa' pila waf anama sofalana sa'i, ‘Basef mandambahi'i ma waf Satani,’ owa'. Ae' a'ipipa na'ama. Ae' ina nambimb ese'epa anom nimanimi wapoti' ma ipe', owa'.
66002025	Waf hianai bu'unai ipe' pagi'manai, anama ipe' pembale'ef la'ifipa pefe' ma petaga nogota Ae' iefi'ianai.
66002026	-
66002027	Ipe' emi egafipa pitu la'ifipama wandafa pili'amona waf aonai ma pila okom Ae'anai pefe' petaga nogota hi'ilana, Ae' anona nemaf ese'epa pepel ipe'. Ama pepe dembipei ma amam nematawa hiesi. Na'ama etin si'i fowa' Ahalome nase'e pepel ma ape Dembiwei imafi epes hiesi. Ipe' wapoti' pepe dembipei pefa' pepel pimafi enis amam nematawa wapoti' na'ama. Ipe' pimafias la'ifipa si'i anona aman nahapila kalamuta sanda' ain sanda'anai, si'i anona aman nawala malep papalalana.
66002028	Ea' ese'epa ondo'w kuhumbitai'wi lala'wan.
66002029	Ipe' emi egafipa aligah mapaipei peme' andeande' basef amama Ambal Bu'unai Godi nawalapama esis amam nematawa Kristen.
66003001	Ine' da'a anom basef mofe'ma ensel anama numafi sios amam nematawa Kristen sape Sardisi. Ae' ahapila anom ambagof bu'wami Godi 7-peleim ea' ahapila ondowa amama 7-peleim. Ae' egawa waf hianai ipe' panda'anai. Esis sa'i basefa ipe' na'ama sa'i, ‘Ipe' ambal napaipa.’ Owa'etin. Ipe' si'i saga'i.
66003002	Ipe' hafel pekwaha pa'oh pandondo'ah! Waf hianai aonai ipe' panda'anai ata' napaipa la'ela'ef na'i nehepa pega'. Ea' anona waf bu'unai kwaie'una ipe' penda'ana notaga la'ifina nape. Dei' main? Waf hianai ipe' panda'anai, Ae' ina ati anona ata' bo'ona ma naep Ahalome Godi, owa'.
66003003	Ipe' ukup mopoma basef amama Ae'ami fowa' pali' pame'am pefa'am ea'i. Pigi'mam pemboma opalef pekwaha waf aonai pifi'mai Ae'. I'i ipe' owa' pehafel ulal pekwaha koh, nambimb Ae' ifi'i endambaho' etagamepa si'i epen nanda' wali nafi'i nataga ea' ina pegawa maina nogota ae' eatagamepa, owa'.
66003004	Ea' ipe' enipa pape Sardisi owa' penda' luwaguf maim ipe'imi aom, anona nemaf pindawisa luwaguf afitimi dambaimi atom pefe' peloma Ae'. Dei' main, ati ipe' epes bu'upei ma pefa'am amama.
66003005	Ipe' paloma enis epes wapoti' sape ambal namunai la'ela'ef agof ipe'imi mail anona buk sa'i buk ambal namunai napainai. Emi egafis situ la'ifisa sili'amona wandafa waf aonai, Ae' ese'as luwaguf amama afitimi solam. Ea' ina anona nemaf egagaha agof asasimi mail buk anama, owa'etin. Mil la'elaef. Ewalapa agof asasimi ma naep Ahalome ae'anai noloma amam ensel Ananimi i'ipam i'i epes isima ae'asi.
66003006	Ipe' emi egafipa aligah mapaipei peme' andeande' basef amama Ambal Bu'unai Godi nawalapama esis amam nematawa Kristen.
66003007	Ine' da'a anom basef mofe'ma ensel anama numafi sios amam nematawa Kristen sape Filadelfiai. Ae' bu'uwei endilisi dei' ahapila ki ma uta anama fowa' king Devit nahapilanai. I'i Ae' ewisi'ana, anona aman ina la'ifina ma nowalowana, ea' Ae' i'i ewalowana wapoti', nambimb enin epen ina la'ifina niwisi'ana, owa'. Ae' atowe a'ipipago basef amama ipe'.
66003008	Ae' egawa waf hianai dei' panda'anai hi'alana ea' egawa ipe' wapoti', ata' la'ifipa kwaikwaie' ma enis epes owa' some' basef ipe'imi. Ea' ipe' paila basef ae'ami andeande'. Ea' ina pambaho' agel ae'anai, owa'. Ipe' piti, ae' anda' uta nagal napomepa, owa' anona aman la'ifinama nowalowana, owa'.
66003009	Ipe' peme'! Ipe' pegawa epes isima Satani. Esis sa'i basef sa'i esis epes Judai, owa'etin. Esis ina saila waf Judai, owa'. Esis sambaso'ami. Ae' anona nemaf enda' epes isima sifi'i sindiwa nembawa sotawa felefele'ma bo'wagah ipe'imi ma sogawa ae' okom nainailipa.
66003010	Ipe' paila basef ae'ami andeande' paitu la'ifipa ma nimanimi amama matagamipei. Ea' Ae' dei' imafi ipe' ma nemaf anama amama meagwambipei motagama amam nematawa hiesi etap hiagomai ma God nowalogas waf bu'unai aonai. Amama ina anona nemaf motagama ipe', owa'.
66003011	Ae' ifi'i etagama ipe' mehip. Waf bu'unai ipe' pailanai dei', pilona la'ifapa la'ela'ef. Na'ama anona aman nondalombepa amamaga bu'wami mapoma ipe' ma anona nemaf pefa'ami.
66003012	Emi egafis situ la'ifisa sili'amona wandafa waf aonai, anona nemaf Ae' enda'as situ la'ifis si'i olaf nombalo' ipat lu'unai Godi Ae'anai. Ea' epes isima ina sokwaha ipat anama lu'unai sotanima suwisi ande' wapoti', owa'. Sope andeande' nomon la'ela'ef. Anona nemaf enda' agel Ahalome Godi nila esis noloma agel wambel anama lu'unai God Ae'anai Jerusalem, wambel namunai bu'unai. Wambel anama anona nemaf nokwaha heven God Ae'anai napoma nisila'i. Ea' agel namunai Ae'anai wapoti' enda'ana nila esis.
66003013	Ipe' emi egafipa aligah mapaipei peme' andeande' basef amama Ambal Bu'unai Godi nawalapama esis amam nematawa Kristen.
66003014	Ine' da'a anom basef mofe'ma ensel anama numafi sios amam nematawa Kristen sape Laodisiai. Ae' ofagewe ma basef endilisimi awalapam mafe' andeande' basef hiami Godi. La'ela'ef awalapam andeande'. Ae' Dembiwei ma amamaga hiami God nanda'am mape ilif etapi maloma epes hiesi wapoti'. Ae' a'ipipago basef amama ipe'.
66003015	Ae' egawa waf hianai dei' ipe' panda'anai. Ea' egawa ipe' ina pohalepa, owa'. Ea' ipe' ina nifipa, owa'. Ae' a'i ipe' pepe pohalepa o pepe nifipa.
66003016	Owa'etin. Ipe' nifipa kwaukwawie'. Ipe' owa' nifipa endilisi ea' owa' poholepa endilisi. Ea' Ae' andaiwa'mepa a'i igu'upei malogel ae'anai.
66003017	Ipe' pa'iam na'ama pa'i, ‘Ape' moni hianai naloma amamaga hiami ma'omapa. Ape' ina anom amamaga a'apa, owa'.’ Ea' naep Ae'ami atilipa pape awepa endilisi ma enis epes sati owahipipa. Ipe' pape kwahupa endilisi naep mase'epa alop nape na'a. Ipe' owa' pegawa amama mowalapa waf aonai ipe' panda'anai, owa'.
66003018	Ea' ese'epa gawa ma ipe'. Gol Ae'ami dei' fandom mataga bo'om endilisi. Andeande'ma ipe' petalom petaga bu'upei amamaga hiami endilisi. Andeande'ma petala luwaguf afitimi pelam muli'akwa alop ipe'inai ma esis ina siti alop ipe'inai nope wafifina ea' ambagof aom, owa'. Andeande'ma ipe' petala anona marasin penda'ana naep ipe'imi ma piti andeande'.
66003019	Epes hiesi emi egafis Ae' okom nainailas, isima Ae' enda' megah mohas ehas bolam ma enda' waf asasinai notaga bo'ona. Ea' ipe' wapoti' ukup mopoma waf ipe'inai hianai, pemboma opalef pekwaha waf aonai pifi'mai Ae'.
66003020	Ipe' peme', Ae' aha uta aitu. Emi egafis seme' malogel Ae'anai ma susi' uta, Ae' iwis nomon epe elomas ope atogon wea' gwa'aimi.
66003021	Emi egafis situ la'ifisa sili'amona wandafa waf aonai, Ae' anona nemaf i'i aho'ma esis sope solome ma sope dembesi balata king Ae'anai. Na'ama etin si'i fowa' Ae' aitu la'ifiwi ali'amona wandafa waf aonai. Ea' dei' ape aloma Ahalome Ae'anai ape balata king Ananinai.
66003022	Ipe' emi egafipa aligah peme' basef amama andeande' Ambal Bu'unai Godi nawalapama esis amam nematawa Kristen.”
66004001	Amama mataga ea', ati gani heven anona uta nandawisi' nape. Ea' maf anama fowa' ae' ame'anai na'i basef amama si'i anona alof nalef ea' na'i, “Ine' lotowi na'ae ilif ihi'ambena amamaga anona nemaf migi' meatagai.”
66004002	Ea' mehip Ambal Bu'unai Godi nataga la'ifina ma ae'. Ati gani heven balata kingi ati anona aman Dembinai natoma balata anama nape.
66004003	Anan howalagon la'ifina si'i otam bu'unai agilina ma jaspa naloma otam akwahinai agilina ma konilian. Ea' anona elelina natoma balata anama king natomanai ea' ati elelina anama goloto'unai si'i anona otam bu'unai agilinama emeral.
66004004	Anom siaifah hiami bu'wami 24-peleim motawa tulif etina balata anama dembinai kingi. Ea' anom agufumi mala luwaguf afitimi atom matoma mandandamam siaifah amama 24-peleim. Mowalo' hagw dembemi atom mowalo'ami balagah amamumi sanda' gol sanda'ami.
66004005	Otaga holala natagai balata kingi diwala. Ea' anom amalemb lu'wami mala' wapoti' balata anama nape natologoma bagah 7-peleim fandumi mape mafifimana. Bagah amama Ambagof bu'wami Godi 7-peleim.
66004006	Ea' anama balata kingi notawa natologoma anom amamaga mape. Amama si'i embel naoh lu'wami. Amama mandati si'i mapelaga mati embel mati ambagof. Ea' anom amamaga biamibiam ambal namunai napaimi mape la'afen anama balata kingi maitu. Amam mape naep hiami mapaim hi'alam maso'ala amagah opalef amamumi alafugah hi'alam.
66004007	Nali'i ambal napainai si'i anona mafin lu'unai wandafunai laion. Nagi'i anan si'i bulmakau suwafunai. Nafe'ma wanomi anan amaga nandati si'i amaga epeni. Ea' nafe'ma biamibiami nandati si'i anona komon lu'unai nufia' nafe' ilifi.
66004008	Ambagof namumi mapaimi bihinagof wanom wanom mape mandandam. Ea' alop amamunai si'ina naep atomana hi'alana. Ea' owamb alip amam ma'i la'ela'ef na'ama ma'i, “Dembinai God Anan la'ifina bo'ona endilisi! Fowa' gani Anan nape dei' nape, anona nemaf owagama wapoti' nope la'ela'ef.” Amam ina mapoma noma'wa ma'i basef amama, owa'. Manda'am la'ela'ef.
66004009	Amam mandanifela God natoma balata kingi nape ambal namunai la'ela'ef. Ea' mafela agel Ananinai manifelona.
66004010	Ama nimeguf hiami maina nogota amam manda'am na'ama, agufumi amama 24-peleim mindiwa nembawa ma naep Dembinai kingi, natoma balata kingi. Ea' amam manda' lotuma Anan nape la'ela'ef. Amam mowali hagw amamumi golim makwahom mondola'wifa mape owina Anan Dembinai amamunai. Hagw amama mafe' mowa felefele'ma balata kingi notawa natologoma ea' ma'i,
66004011	“Ine' God afa'inai Dembinai afa'inai. Ine' la'ifinai bu'unai endilisi ma epes hiesi sondanifela ine' sofela agel ine'inai lu'una. Ine' la'ifinai. Dei' main, ine' nanda' amamaga hiami. Okom ine'inai atona na'iam nanda'am mataga. Ea' dei' amamaga amama hiami mape ambal napaim.”
66005001	Ea' ati aman anama natoma balata kingi nahapila anona buk lagel da'isinai ananinai. Buk anama amef mail nomon ande'. Ea' sanda' tep si'i blasta sowa' buk anama. Tep tu'wanina 7-peleina sowa'ana buk anama.
66005002	Ea' ati anona ensel la'ifinai noga na'i mehip na'ama na'i, “Emi epen bu'wani ma atuwasi la'ifina nehape' tep anama nowa' buk anama?”
66005003	Owa' anin epen atitin nape heveni o nape etap anae'i o nape etap owini la'ifina nehape' tep anama nowa' buk anama nati nomonana, owa'.
66005004	Ae' ati esis ina sati anin epen la'ifina nefa' buk anama niti nomonana, owa'. Ea' ae' dei' okom nimanina amama alef ega a'i mehip.
66005005	Ea' anan agilinai na'ipi na'ama na'i, “Ine' owa' nelef! Neme'! Anona aman natagama wambota anama launai esis Judai, aman anama ma'una Dembinai nataga wambota anama bafalomepa Deviti. Anan si'i anona mafin wandafunai laion, nikila' wandafa waf aonai. Amama atom dei' atuwasi Anan la'ifina ma nehape' tep anama 7-peleina nowa' buk anama naufeniana.”
66005006	Ae' ati amama biamibiam ambal napaimi maloma amam agufumi mape malipa anona mafin sipsip noganai. Anan naitu, nandati si'i sahana afuna. Anan naitu felefele'ma balata anama kingi. Wambawa mataga balagana 7-peleim ea' naep 7-peleim. Naep amama ma'i Ambagof Bu'wami Godi 7-peleim nasapa'am mafe'agon hi'alagon etap anae' hiagoma.
66005007	Sipsip anama noganai nafe' nofa'ai buk anama nape lagel da'isinai Ananinai natoma balata anama kingi.
66005008	Nofa' buk anama ea', amamaga amama biamibiam ambal namunai napaimi maloma agufumi amama 24-peleim mindiwa nembawa motawa felefele'ma sipsip anama noganai. Agufumi amama hiami atona etin mahapila anona musik si'i gitai naloma anom dis gol si'inama sanda amama nogoh alogw bu'wami ma'ami. Sanda amama alogw ambul mataga malata ilif si'i beten esis amam nematawa Godi.
66005009	Ea' manda' anona awaf dambainai na'ama ma'i, “Ine' bu'winai endilisi ma nefa'ai buk anama nahape' mandof tep anama hianai mowa'anai. Dei' main, esis sahena naga', esimbel ine'imi matala epes isima wapoti' sotanimani nase'anas God. Ine' natala esis amam nematawa hiesi hi'alasa epes hiesi wambotagw hiami mamumami, diga naninani hianai, alop naninani hianai ma epes sape etap hiagoma wambel hiagoma ma sotanimani.
66005010	Ine' nanda' epes isima hiesi sataga si'i pris mondolalima Godi ma Anan nope Dembinai ma esis numafias sonda' maol Ananinai. Ea' esis anona nemaf sope si'i king sumafi epes hiesi sape etapi.”
66005011	Ae' atologon ame' malogof ensel hiami endilisi siambam namba amamunai hiami handet milian tausen, hiami endilisi. Amam maitu malipa balata anama kingi maloma amamaga amama ambal napaimi maloma amam agufumi.
66005012	Amam ma'i ma'oh mehip ma'i, “Anama ma'una sipsip noganai, fowa' esis sahana naga'i. Anan bu'unai endilisi ma nofa' namba agel lu'unai noloma amamaga hiami bu'wami otamba hiahaom maim moloma pepel lu'unai noloma gawa bu'unai noloma howalagon. Anan bu'unai endilisi ma epes hiesi sefela agel Ananinai sondanifela Anan sinifelona.”
66005013	Amama mafe'ma ea', Ae' ame' diga ma amamaga hiami maloma epes hiesi God nanda'as ambagof mapaisi hi'alas. Hiesi sape heveni sape etap anae' saloma sape etap owini saloma sape naoh embel owini. Ame' amamaga amama hiami maloma epes isima hiesi sape anama hiagomai sanda' anona awaf na'ama sa'i, “Dembinai nape balata anama Kingi naloma sipsip noganai wapoti', amam biam bu'wami ma mofa' danifel anama hianai naloma agel lu'unai naloma pepel naloma howalagon. Amam biam bu'wami ma mofa' amama nimeguf hiami la'ela'ef hihif.”
66005014	Ea' amamaga amama biamibiam mape namumi ma'i, “Endilisi!” Ea' agufumi amama 24-peleim mindiwa nembawa manda' lotuma God naloma sipsip noganai.
66006001	Ae' ati sipsip noganai nahapila buk anama tep 7-peleina nowa'ana nahape' tep nali'i. Ea' ame' anona ma amam amama biamibiami na'i basef diga ananinai ame' si'i otaga diluluwagala. Anan na'i, “Ine' fi'i!”
66006002	Atologon wapoti', ati anona mafin hos afitinai epen natomanai nahapila kopa'w. Esis sase'ana anona hat si'i sanda' wandaf sali'amonana sofa'ami. Ea' anan la'ifina nafe' dei' nali'amona wandaf okom la'ifina nape la'ela'ef na'i nonda' wandaf lu'unai nikila' epes hiesi.
66006003	Sipsip noganai nahape' anona tep nafe'ma bifi nowa' buk anama ea' ame' anona ma amama biamibiam nafe'ma bifi na'i, “Ine' fi'i!”
66006004	Ea' anona hos akwahinai howalagon endilisi nataga, anona aman natoma hos anama. Amam amama biamibiam mase'ana pepel aman anama natoma hosi. Ea' la'ifina ma nili'amona nogota bu'unai ma amam nematawa etap anae'isi. Ea' esis lupulupa' so'oh soga'. Ea' mase'ana anona bainat lu'unai ma nonda' wandaf.
66006005	Ea' sipsip noganai nahape' anona tep nafe'ma wenifi wapoti' nowa' buk. Ame' anona ma amama biamibiam nafe'ma wenifi na'i, “Ine' fi'i!” Ae' atologon wapoti' ati anona hos alialinai. Aman natomanai nahapila anona skel si'i ikwaf dende'ma nowaloga gwa'aimi nihi'ambasa ikwaf dende'.
66006006	Ea' ame' anona maf si'i anona malogel na'i la'afena amam biamibiam na'i, “Ine' nesaho' anona malep sala su'utip witimi ma 3 kina. Ea' nesaho' maloh sa'umi wanom bali si'i wit napaimi ma otamba 3 kina. Ine' owa' nehambombaga wain noloma wel hi'ilam, owa'!”
66006007	Ea' sipsip noganai nahape' tep nafe'ma bifibifi nowa' buk, ea' ame' malogel anona ma amam ambagof mapaimi nafe'ma biamibiami na'i, “Ine' fi'i!”
66006008	Atologon wapoti' ati anona hos batafunai, aman natomanai agel ananinai ga'. Ea' anona aman numafi wambel esis saga'i sapoma nagi'mana nafi'i. Amam biam mowala amam nematawa hiesi sape etapi sotaga wambotagw biamibiam ea' amam motaga la'ifima moha enis amam nematawa hiesi sape anona wambota atotona soga'. Ea' amam biam moha enis soga' bainat amamunai ea' enis nolomohas soga' ea' enis awes naninani nonda'as soga' ea' mafis amama wandafumi mape aolupi moha enis soga'.
66006009	Sipsip noganai nahape' tep anama wapoti' nafe'ma wenif bifi nowa' buk, ati ambagof enis epes saga'i sape owina balata sondolalima Godi. Fowa' epes isima sombale'efa basef Godi la'ifis sawalapam sa'iam sa'ipasama Jisas Krais nagiambamas. Ea' isima sandaiwa'ma Godi sahas saga'.
66006010	Ea' ambagof amama ma'i mehip na'ama ma'i, “King dembinai nahapila ilif etap, ine' nape bo'wena, ine' endilisinai! Afagof ma'um mefe' hi'ilam muli' ma ine' nenda' kotima esis amam nematawa sape etapi, ma negwa esimbel ape'imi?”
66006011	Ea' God nase'ama anom luwaguf afitimi laumi atona etin na'ipam na'ama na'i, “Ipe' ata' pepoma noma'w nogota bandana. Anona nemaf esis naumbih soha sahin owan isima ipe' pandao'oma panda' maol atonai soga', si'i sahepa paga'. Anona nemaf dohandohama esis naumbih sohas soga' sotaga ma ikwaf ae' a'ianai, egwa esimbel ipe'imi.”
66006012	Ae' ati sipsip noganai nahape' tep anama nafe'ma wenif wenifi nowa' buk dei' atef sowambon lu'unai nakoto'ma etap, aon alipunai nataga nandamboma alialina si'i lowaf alinai apinai. Ea' aon owambunai nataga akwahina hi'alana si'i esimbel.
66006013	Ea' ondowa mape ilifi mowai etap si'i su'utip mail lawah figi owa' ata' akume uf nakoto'mam mowai.
66006014	Ilif wapoti' nafe' hi'alagon si'i samagwia mat sowa'ana. Ea' halafutagw hiami maloma ailan hianai makwaha anama mapoma mindiki'ah mafe' anagon.
66006015	Ea' amam king dembemi etapami maloma agufumi maloma amam kepten dembemi mumafi amam soldia maloma amam amamaga hiamumi maloma amam amama aguf lu'wamumi maloma epes isima hiesi sanda' maola otamba saloma isima hiesi agof a'asi sape owina enis epesi, esis hiesi sawis sandambaho' sape hul maim mape etapi ea' mape nomona owah lu'wami mape halafutagwi.
66006016	Ea' sofala halafutagw amama hiami maloma owah hiami sa'i, “Ipe' mehip kwa'ilipei pewai pepei'apa ma pembahe'apa ma amaga anan natoma balata kingi naloma okom wandafunai ma sipsip noganai.
66006017	Dei' main, nemaf anama lu'unai ma ukup amam biam wandafuma mogwa waf aonai dei' nataga. Atuwasi emi la'ifina nitu nikila' amam? Owa'etin.”
66007001	Amama mafe'ma ea', ae' ati ensel biamibiam maitu wa'owa'ola biefigin biefigin etap nafe' netambela, mahapila uf hianai etapanai ma uf ina la'ifina nehapusa etap o naoh embel lu'wami o nefa' anona lawag nenda' felifal, owa'.
66007002	Ea' ati anona ensel nafe' nalata ilif aon natefima. Anan nahapila ikwaf la'ifinai Godi nape namunai na'i nosaho' epes sanda' maol Godi. Ea' nofala ensel amama biamibiam God nase'ama pepel ma mohambombaga etap naloma naoh.
66007003	Anan na'ipam mehip na'i, “Dei' ipe' ina pehambombaga etap noloma naoh moloma lawah maim, owa'. Ata' owa'. Afa' wa'i osaho' epes isima sanda' maol God ape'inai osahe'as uli'. Nambimb andeande' pehambombaga amamaga amama.”
66007004	Ea' ame' esis sa'i esis amam nematawa isima ma'uma'wis ensel anama nasahe'as. Esis nasahe'as ea'i sataga na'ama 144,000. Esis amam nematawa hiesi wambotagw hiami epes Israeli.
66007005	Dei' esis 12,000 epes hiesi esis wambota Judai saloma 12,000 epes hiesi wambota Rubeni saloma 12,000 epes hiesi wambota Gati.
66007006	Ea' esis 12,000 epes hiesi wambota Aseri saloma 12,000 epes hiesi wambota Naptali saloma 12,000 epes hiesi wambota Manasei.
66007007	Ea' 12,000 epes hiesi wambota Simeoni saloma 12,000 epes hiesi wambota Livai saloma 12,000 epes hiesi wambota Isakari.
66007008	Ea' 12,000 epes hiesi wambota Sebuluni saloma 12,000 epes hiesi wambota Josepi saloma 12,000 epes hiesi wambota Benjamini.
66007009	Amamaga amama hi'alam, ae' ata' atologon wapoti' ati esis amam nematawa hiesi endilisi safi'i sondowa'anima sape. Ea' ina enin epen la'ifina niamba epes isima sataga ma'uma'wis, owa'. Esis hias endililsi. Epes isima sape etap kantri hiagoma ea' epes hiesi sape wambotagw hiami ma alop anama naninani, diga hianai naninani, isima hiesi hi'alas. Esis saitu anama God natoma balata king ma naep sipsip noganai. Sala anom luwaguf afitimi laumi, sahapila bagah lagof asasimi.
66007010	Ea' soga sa'i mehip na'ama sa'i, “God ape'inai Anan natoma balata kingi naloma Sipsip noganai, amam biam mofa'apa motanimani ma makwaha waf aonai ape' manda'anai.”
66007011	Ensel amama hiami mandatama hi'alam maitu anama balata kingi ea' agufumi amama 24-peleim maloma amamaga amama biamibiam mape namumi mape mitimalo' mati etap felefele'ma balata kingi manda' lotu mandanifela God.
66007012	Amam ma'iam na'ama ma'i, “Endilisi! Ape' mandanifel endilisi ma God ape'inai mafela agel ananinai lu'una! Anan Dembinai ofagonama howalagon. Anan nomonas hiami bu'wami mapaina ea' ape' manifelona mafela agel ananinai! Anan pepel hiamunai endilisi! Pepel lu'unai napoma Anan! Amama hiami ananimi atom la'ela'ef. Endilisi!”
66007013	Ea' anona amam agufumi amama 24-peleim nahali'i na'i, “Esis isima sala luwaguf afitimi, esis emi egafis? Esis safi'i enima?”
66007014	Ea' agwamana basef a'i, “Dembinai ae'inai, ine' etina negawas.” Ea' Anan na'ipi na'i, “Epes isima fowa' sape etap sofa' nimanimi lu'wami ma lagof esis naumbih. Esis sasa'opa luwaguf asasimi ma esimbel sipsip anama noganai, dei' mataga afitim.
66007015	Ea' saitu balata king Godi natologoma. Owamb alip sanda' opeh ananimi ipat ananinai. Anan nape balata anama kingi, anan atona anona nemaf nope nolomas nili'akwas.
66007016	Esis ina anona nemaf nolomohas wapoti', ina soga'ma embel iap nose'as wapoti', owa'. Owaf ina anona nemaf la'ifina nohas, ea' ina anom nif lu'wami mihihi'as sope, owa'.
66007017	Dei' main, sipsip noganai naitu felefele' endilisi ma balata kingi, anan nope numafias. Anan no'was safe'ma embel amama mataga anona ifata ma sofa' embel amama ambal namunai napaimi. Ea' God anona nemaf nupati'amasa embif hiami naep asasimi ma esis ina ata' selef wapoti', owa'.”
66008001	Ea' sipsip noganai nahape' tep anama nafe'ma 7i nowa' buk anama ea' ina ata' owa' anom amamaga monda'am, owa'. Ea' ina anom basef mataga heven mape mafe' mafe'ma nogota si'i awa tu'waninai, owa'.
66008002	Amama mafe'ma ea', ati ensel amama 7-peleim la'ela'ef maitu naep Godi mofa' biugel anama 7-pelaina nandandam.
66008003	Ea' anona ensel nafi'i naitu felefele'ma balata sondolali ma Goda. Nahapila anona plet gol ama nonda' nogoh alogw bu'wami ma'ami. Esis sase'ana sanda hiami ma nonda' nogoh amama ma anan nokolasom moloma beten amam nematawa hiesi Godi. Ea' nanda' ofa ma God balata anama sanda' gol sanda'anai notawa felefele'ma balata kingi.
66008004	Ea' nogoh maloma sanda amama alogw ma'ami maloma beten esis amam nematawa Godi, amama mandatama etifigin malata ilifa naep Godi.
66008005	Ea' ensel anama nofa' plet anama do'ok sanda amama malami ea' nofa' nifa balata sondolalima Godanai nowalam plet, ea' nakwahom muwai etap. Anan nakwahom ea', otaga holala, anom amamaga mataga manda'am, howalagon nafe' sowambon lu'unai nasol etin nape.
66008006	Ea' ensel amama 7-peleim mahapila biugel anama 7-pelaina mandandombola mufapula biugel anama.
66008007	Ensel nali'i nofapula biugel ananinai ea' ais afitimi si'i otamba pohalami maloma nif maloma esimbel lola'am mataga heven ea' nokolo' ais maloma esimbel mowai etap. Amam mawaloga etap hiagoma naloma lawah hiami mataga wenifigin. Ea' nif fando etap wa'agon ea' biefigin nape. Ea' otalef hiami maluwi amama wapoti' ea' nif fandom hi'alam.
66008008	Ea' ensel anama nafe'ma bifi nofapula biugel ananinai, esis sakwaha anom amamaga si'i halaf fandonai nandegia nafe' nowala naoh. Ea' sawala naoh mataga wenifigin ea' wa'am mandamboma mataga esimbel biefigin nape bo'wagon.
66008009	Ea' sawaloga amamaga amama hiami mape naohi ambagof namumi mapaimi sawalogam mataga wenifigin ea' wa'am maga' biam mape bo'om. Ea' sawaloga sip hiami mafe' naohi wapoti' sawalogam mataga wenifim ea' wa'om aom biam mape bo'om.
66008010	Ea' ensel anama nafe'ma wanomi nofapula biugel ananinai, anona ondo'w lu'unai nandegia heven fandona fofol etin si'i nemba'w fandonai nowai etap. Esis sawaloga walembeh hiami maloma embel hiami motah etapi sawalogam mataga wanom ea' ondo'w anama nafe' nowala embel tu'wanim motah wa'ili. Wa'el aom ea' wa'ol biefigin mape bo'om.
66008011	Ondo'w agili'nama anama sa'i, marasin Anama Numbutinai. Ea' sawaloga walembeh embel hiami sawalogam mataga wanom, ea' wa'om mataga si'i marasin numbutinai. Ea' biefigini mape bo'om. Ea' epes hiesi sa' embel amama awami maofa opalef asasimi saga' hi'alas.
66008012	Ea' ensel anama nafe'ma biamibiam nufapula biugel ananinai, esis sawaloga aon owambunai alipunai naloma ondowa sawalogam mataga wanom. Ea' sahambombaga wa'om mataga akutim. Ea' nemaf a'ipanama sowalogana wanom. Etifigin akutigin, biefigin howalgon. Ea' owamb tu'wanina na'ama etin si'i alip.
66008013	Ea' ati anona komon lu'unai nufia' nafe' la'afen gani ilif ame'ana na'i mehip na'i, “Uwahipis uwahipis endilisi esis amam nematawa sape etapi ma nimanimi lu'wami wapoti' motagamas. Dei' main, anom ensel wanom ma'i mufapula biugel amamunai ma nambimb nimanimi amama motagamas!”
66009001	Ea' ensel anama nafe'ma wanom biami nufapula biugel ananinai, ati anona ondo'w nakwaha heven ilif nowai etap. Ondo'w anama anona ensel. Ea' esis sase'ana ki utainai ma anona hul nagal nowala etap owin. Hul anama owa' nefe' notambili nowala nafe' etin.
66009002	Anan nawisi' uta hul anama ea' nogoh lu'wami mataga si'i nogoh malo nif lu'wami. Ea' nogoh amama malo mase'ala aon ilif, ea' aon alipunai naloma owambunai mataga akutim.
66009003	Ea' anom asagof si'i kwamu'wis lu'wami makwaha nogoh amama mowala etap. Ea' ensel anama nase'am pepel si'i pepel sipiawa mape etapi maha epesi.
66009004	Ea' mofa' basef na'ama ma'i, “Ipe' ina pehambombaga otalef o amamaga mamumami mataga etapi o anom lawah, owa'. Ipe' pehambombagago epes amama atom ikwaf Godi owa' notoma amagah asasimi.”
66009005	Ea' amam amama la'ifima mose'asa nimanimi epes isima mefe' mondahama aomb wanom biam, ea' ina mofa' pepel ma mohas soga', owa'. Ea' mase'asa nimanimi lu'wami endilisi ma epes isima si'i sipiawa maha epes same' nimanimi lu'wami.
66009006	Nemaf anama epes hiesi sogolopa eafa si'i seaga', owa'. Ina sati anona. Ga' nambimb nondafa'mas sofa' nimanimi lu'wami sope la'ela'ef.
66009007	Ae' ati asagof amama si'i hos mandondombol ma'i mopa'. Balagahima mandati si'i hagw dembemi atom mowalo'ami sanda' gol sanda'am matoma balagah amamumi. Ea' amagah amamumi si'i naep epesi sanda'am.
66009008	Balagah amamumi auf laomi si'i balagah nematawai. Nalelef amamumi si'i nalelef mafis wandafumi laionim.
66009009	Mafatagw amamumi mala siaogw si'i dunduwif si'i agofum pepel ea' behenagof amamumi manda'am mehip si'i hos mahondo' wilkar lu'unai hianai masagih mafe'ma wandaf.
66009010	Ahagwalef mailam si'i sipiawa ea' nalelef motawama moha hiesi mose'asa nombot aonai sefa' nimanimi lu'wami. Amama mape ahagwalef. Ahagwalef amamumi pepel ma moha epes aomb amama wanom biam.
66009011	Amam anona king amamunai numafiam. King anama anan ensel numafi hul anama nagal nowala gani owin endilisi, nafe' etini. Diga esis Hibrui sa'i agel ensel anama sa'i, Abadon. Diga esis Griki sa'i, Apolion. Ofagema ma'i, “Aman nohambombaga amamaga hiami.”
66009012	Nemaf aonai ma nimanimi lu'wami mali'i hi'alam. Ea' peme'! Nimanimi biefim ata' mapani nambimb motaga migi'.
66009013	Ea' ensel anama nafe'ma wanom wanomi nufapula biugel ananinai, ame' anona malogel na'i natagai balata sondolalima Goda sanda' gol sanda'anai da'malifinama to'wan to'wan notawa naep Godi.
66009014	Malogel anama na'ipa ensel anama nufapula biugeli na'ama na'i, “Ensel amama awami biamibiam manda' kalabusa walemb lu'unai Yufretis, ine' nekwaha amam mofo'o.”
66009015	Ea' nakwahom mafe'ma nambimb meamba esis amam nematawa hiesi sape etapi mowalogas sotaga wenis ea' moha epes hiesi wa'ol soga', biefis sope bo'wes. God nanda' ensel amama mandondombol mape mohafa aua anama ma nemaf anama ma aon anama ma afagel anama atona ma monda' opeh amama.
66009016	Ae' ame' soldia hiami endilisi 200 milian matoma hos amamumi. Ame' seambam mataga hiami endilisi.
66009017	Ape si'i a'oh andondo'ah ati amam matoma hosi. Amam soldia mala siaogw kapaimi atom. Siaogw amama akwahimi alimi kolotuwaimi maloma batafumi. Balagah hosim si'i balagah mafis wandafumi lu'wami laionim. Ea' nif fandom nogoh mataga otamba batafumi salfa fandom mataga malogof amamumi.
66009018	Amam meamba esis amam nematawa hiesi mawalogas sataga wenis ea' maha wa'ol afisa amamaga amama awami wenifim, nif maloma nogoh maloma otam salfa fandumi mataga malogof hosi. Ea' epes hiesi biefis sape bo'wes.
66009019	La'ifimi hosi mape malogof maloma ahagwalef amamumi. Dei' main, ahagwalef amamumi si'i iguf, balagah mandandam. Ea' dei' maha epesa ahagwalef amama amamumi.
66009020	Enis epes hiesi ina afisa amamaga amama awami wenifim, ina samboma opalefa sakwaha waf aonai, owa'. Esis ina sowa' alafugaha amamaga amama sanda'am lagof asasimi, owa'. Esis ina dei' sakwaha waf anama sanda' lotuma ambagof awami maloma god anama baso'omunai sanda' goli siliwa, bras otamba o lawah hiami maim sanda'ami, amamaga amama ina mati o maitu mafi'i, mame' basef, owa'.
66009021	Epes isima saha enis epes saga'i, sanda' ma'akw sanda' ufiali ea' saila waf so'a waolanai, sanda' wali. Ea' esis ina samboma opalefa sowa' alafugaha waf anama aonai, owa'.
66010001	Amama hi'alam, ati anona ensel la'ifinai nisila'i heven. Anan nandambaho' elagw ea' elelina naloma balaga ananinai. Amaga ananinai nafifil howalagon endilisi si'i aon alipunai nalatawi ea' bo'wagah ananimi si'i nif fandom malata ilif.
66010002	Anan nahapila anona buk so'unai lagof ananimi, nandauf na'oh. Anan nawamona bo'waga ananinai da'isinai natoma naoh ea' aonai nahaponana etap wata'ita.
66010003	Ea' nogal na'i mehip endilisi si'i mafin lu'unai laion nanda'am. Nanda'am na'ama ma ea', otaga dilili bugwalag 7-peleif. Ma'i si'i anona malogel na'i.
66010004	Otaga dilili bugwalagw 7-peleif ma'i basef ea', a'i enda' anom basefa amama, ea' ame' anona malogel na'i nataga heven na'i, “Basef amama otaga dilili bugwalagw 7-peleif, amama ine' nembaho'wam mope okom ine'inai atona. Ina nenda'am mil buk, owa'.”
66010005	Ea' ensel anama ali' atolona naitu naoh maloma etap wata'itai anan nasa'ma lagel da'isinai nalata.
66010006	Ea' na'iam endilisi gani ilifa agel Godi nape namunai la'ela'ef hihif. Anan nanda' ilif naloma etap naloma amamaga hiami ambagof mapaimi maloma amama ambagof a'ami mape ilif etapi maloma naoh embel lu'wami maloma amamaga amama hiami mape naoh owin wapoti'. Ea' ensel anama na'i, “Nogota mape mohafanai dei' hi'alana.
66010007	Nemaf anama ensel anama nafe'ma 7i ni'i nufapula biugel ananinai, amamaga amama God nambahe'ami motaga alihim. God felefele' nonda'am endilisi si'i basef fowa' nase'amam amam profet manda' opeh ananimi.”
66010008	Ea' malogel fowa' ame'ana heveni na'ipi wapoti' na'ama na'i, “Ine' fo'o fa'ai buk anama nandauf nape lagel ensel naitu naoh maloma etapi.”
66010009	Ea' afe'ma ensel anama a'ipana a'i, “Ine' se'e buk anama so'unai.” Ea' na'ipi na'i, “Ine' fa'ana nea'ana. Anan atuwasi usihina si'i aupimbel malogel ine'inai, ea' opaf ine'inai numbutina.”
66010010	Anan na'iam ea', afela buk anama so'unai lagel enseli agwa'ana. Ea' malogel ae'anai usihina si'i aupimbel hani. Agwa'ana ame' numbutina opaf ae'anai.
66010011	Ea' ame' anom basef sa'ipi sa'i, “Ine' newalapa basef Godi wapoti' ma amamaga nambimb motagama epes amam nematawa alop naninani hianai ma diga anama hianai naninani ma amam king dembemi hiami wapoti'.”
66011001	Ea' esis sase'e ikwaf ae' ma indila'wifa amamaga dende'am etin sa'ipi sa'i, “Ine' hafel nembe' ikwafa ipat lu'unai Godi noloma balata anama sondolalima Goda. Ea' neamba esis amam nematawa sanda' lotu ma Anani sataga ma'wis.
66011002	Ea' ina nenda' endalelemb amama mape ande'ma ipat anama, owa', hapaimi. Dei' main, endalelemb amama esis amam nematawa sololama Godi sofa'am. Ama esis anona nemaf sotaga sohambombaga wambel lu'wagoma Godi bu'unai sope sefe' sondahama aomb 42-peleim, afagof si'imi wanom tu'waninai.
66011003	Ea' nambimb Ae' God esapa'o amam amama biam ae'ami enda'am la'ifim mowalapa basef Ae'ami. Ea' amam nambimb mowaho' begah wa'ami si'i luwaguf awami ea' mi'ipasa basef Ae'ami mofe' mondahama nimeguf 1,260-peleim, afagof wanom tu'waninai.”
66011004	Amam biam si'i lawah oliv biam maloma lamifah biam la'ela'ef motawa naep Dembinai ma etap hiagomai.
66011005	I'i enis epes si'i sonda' amam biam aom, atuwasi nif motaga malogof amamumi fendo esis naumbih amamisi endilisi. Endilisi, emi egafin ni'i neham, waf anama atona enin nega'.
66011006	Amam biam la'fima mosopama otaga ma asaf owa'etina nimeguf hiami mawalapa basef Godi. Amam agel lu'unai ma momboma embel hiami motaga akwahim si'i esimbel ea' mofa' pepel lu'unai ma moha esis amam nematawa etapasi ma amamaga awami mamumami. Maina nemaf amam mi'i monda'am na'ama, amam la'ifima monda'am.
66011007	Amam mowalapa basef Godi hi'ilam, anona mafin lu'unai aonai nokwaha hul anama nagal nowala etini nolatawi ilif. Ea' okom numbutina nopa' nolomam. Ea' noham nofofo'asom ea' afum.
66011008	Ea' alop amamunai no'oh eaf lu'unai taun anama lu'wagoma, ape' ma'iagon basef womun etin ma'i agel Sodom naloma Isip. Anama taun anama etin fowa' esis saha Dembinai amamunai naga' lawag usi'inai tu'wanainai.
66011009	Enis epes alop hianai naninani sape wambel etap hiagomai saloma esis diga hianai naninani, epes hiesi siti alop amam biami la'ela'ef sondahama nimeguf wanom si'ina tu'waninai. Ea' esis ina si'i aho'ma enis epes sowam hi'agilif, owa'.
66011010	Ea' esis amam nematawa etapasi sondanifel ma amam maga' ea' sonda' gwa'aimi sea'am sealemb ea' sandaso'ama amamaga bu'wami maloma alupisi asasisi. Dei' main, profet amama biam mase'asa nimanimi lu'wami amam nematawa hiesi sape etapi.
66011011	Nimeguf si'imi wanom tu'waninai hi'ilam, God nosapa'i ambip Ananimi mofe' muwis nomona amam biam ea' ambal nopaim mohafel mitu. Ea' epes sotolom umbamahas endilisi.
66011012	Ea' mome' anona malogel ni'i notagai heven nofalam mehip na'ama ni'i, “Ipe' bipa letowi na'ae ilif!” Ea' mofe' heven muwis elagw nomon esis naumbih situ sotolom mofe'.
66011013	Nogota anama atona, sowambon lu'unai nokoto' taun anama lu'wagoma tu'wanigin pe'ogon ea' 9-peleigin ata' nope bo'wagon. Ea' esis amam nematawa 7,000-peleis soga' ma sowambon anama. Ea' esis enis amam nematawa seapani esis umbamahas endilisi, sefela agel God nape heveni.
66011014	Amamaga nimanimi lu'wami mafe'ma bifi amama mafe' hi'alam, ea' peme'! Nogota bandana ma nimanimi lu'wami mafe'ma wanomi motaga.
66011015	Ensel anama nafe'ma 7i nufapula biugel ananinai, anom malogof moga ma'i mehip matagai heven na'ama ma'i, “Dembinai ape'inai naloma Krais Amam biam dei' mefa' pepel mataga king dembemi etap anae' hiagoma mumafiagon. Ea' Anan nope king Dembinai la'ela'ef hihif!”
66011016	Ea' amam amama agufumi 24-peleim natoma balata lu'unai amamunai ma naep Godi mape etap mindiwa balagah amamumi mati etap manda' lotu mandanifel ma God
66011017	ma'i, “Dembinai, ine' God pepel hianainai. Fowa' gani endilisi ine' napani, dei' ine' nape. Ine' dei' nefa' pepel hianai ine'inai nape king Dembinai numafi epes saloma amamaga hiami. Ea' afa' wanifelina.
66011018	Esis sololama Godi opalef aom ukup numbutim, ea' dei' okom ine'inai wandafuna nataga ea'. Dei' nemaf ine' newaloga esis saga'i ma sotagama kot. Dei' nemaf ine' nose'asa amamaga bu'wami ma amam profet manda' opeh ine'imi. Dei' ine' nose'asa amamaga bu'wami esis amam nematawa ine'isi saloma isima hiesi sanda' lotuminai sape owina ine', esis agufisi saloma isima agof a'asi wapoti'. Dei' nemaf ine' neha epes isima saha epes sape etapi!”
66011019	Amam ma'iam ea' ipat lu'unai Godi nape heven nandawisi' ea' bokis bu'wami amama mi'uli Godi napaimi amama mataga ma'oh alihiguma nomon ipat Ananinai. Ea' otaga holala pelepele', dilili bugwalagw nafe', etap nalemb etin asaf lu'unai ondowa lu'wamunai si'i otamba mambip mowai.
66012001	Ea' anona ikwaf lu'unai nataga heven nape na'ama. Ano'w nemata'w kwape kowaho' aon alipunai alop akwa'unai si'i lowaf. Ea' aon owambunai nape owina bo'wagah akwa'umi. Ea' anona hat awau agufuwai atowa owalo'omi natoma balaga akwa'unai. Ondowa 12-peleiwa wailana.
66012002	Ea' akwa'w opafu'w kwame' nimanimi amama matagama'wa kola awani. Ea' kwawal kwalef kwa'oh mehip.
66012003	Ea' anona ikwaf nataga heven nape na'ama. Anona kwambon lu'unai nape. Anan akwahinai balagah 7-peleim mandandana, wambawa mataganai 10-peleim. Ea' hagw 7-peleim dembemi atom mowalo'ami matoma balagah ananimi.
66012004	Andep kwambuni nambefa wa'am sawaloga ondowa mape ilifi sawalogom mataga wenifim nambefam mowai etap. Ea' dei' biefim mape ilif la'ela'ef. Ea' kwambon anama nafi'i naitu naep nemata'w kwa'i kola awani, naitu nohafa akwa'wa ata' kolani, mehip nogwa'an.
66012005	Ea' nemata'w akwama kola awani aman. Awani inima anona nemaf owagama la'ifina numafi esis amam nematawa hiesi sape kantri hiagoma. Anan la'ifina nohapila bandan sanda' ain sanda'anai nope dembinai numafias. Akwa'w kolan, mehip esis sofa'an safe'ma balata king Godi nape andeande'.
66012006	Ea' kwasagih kwafe' anagon wafiguma fatauguma. Anama God nandondombagona akwa'w. Ama nambimb enis epes sumafia'w sose'akw gwa'aimi akwa'w dahama dahama nimeguf 1,260-peleim, afagof wanom tu'waninai.
66012007	Dei' wandaf lu'unai nataga heven. Ensel dembinai Maikel naloma amam ensel ananimi mapa' maloma kwambon anama lu'unai. Ea' kwambon anama nao'wa amam ensel awami ananimi magwamama wandaf amam mapa' malomam wapoti'.
66012008	Ea' kwambon naloma ensel ananimi amam ina la'ifima muli'amona wandaf, owa'. Dei' amam ina ata' mapani gani heven wapoti', owa'.
66012009	Ea' amam ensel Godi makwahai kwambon anama nisila'i. Kwambon anama fowa' ganinai dei' esis sa'i aman aonai Satan. Anan aman nambaso'ma esis amam nematawa hiesi etapasi. Amam makwahai anan nafi'i etap, makwahai ensel awami ananimi wapoti' misila'i malumanai.
66012010	Ea' ame' anona maf na'i mehip nataga heven na'i na'ama na'i, “Dei' God ape'inai nefa'apa mutanimani pepel ananinai nataga nandawalap alihiguma ma nope Dembinai king! Krais, God nandandepana nasapa'ana nafi'i Anan la'ifinai nefa' agel lu'unai ea'. Dei' main, aman anama nambaso'ma alupusi sahin owan ape'isi owamb alip na'ipa God ape'inai na'i esis sanda' waf aonai. Ea' dei' amam ensel Godi makwahona nisila'i ea'.
66012011	Esis alupusi sahin owan ape'isi sofa' pepel ma esimbel sipsip noganai sawalipasa basef ananimi endilisimi. Esis sanda' waf anama. Amama atom dei' silai'ipa wandaf sali'amona naumbih ma amama. Esis ina ukup ma'ima'i endilisi ma sope andeande' etap anae', owa'. Esis ina umbamahasa naumbih sohas soga', owa'.
66012012	Ipe' hipei pape heveni, ipe' pendanifel! Ipe' pape etapi paloma sape naoh embeli, uwahipipa! Dei' main, nimanimi lu'wami ma'i motagamepa. Satan nisila'o ma ipe', anan okom wandafuna endilisi. Dei' main, anan nogawa nogota bandana ma nope nonda' opeh ananimi, felefele' higililana.”
66012013	Amam ensel makwahai kwambon anama lu'unai nisila'i etap dei' nagawa anan nafi'i nape etap nati nemata'w akwama kola awani aman natofa'w.
66012014	Ea' sase'akw behenagof biam lu'wami komonimi akwa'w la'ifikwa kufia' kofe' wambel akwa'unai etap wafiguma fatauguma. Ama ata' kope laogona kwambon anama lu'unai ma esis sumafia'wa gwa'aimi solaga'w kofe' kofe' kotambel afagof wanom tu'waninai.
66012015	Ea' kwambon anama lu'unai nagu'wai embel malogel ananinai. Embel amama mataga si'i anona walemb lu'unai kolo' etin mafe' magi'ma akwa'w. Kwambon anama na'i embel amama mondahago akwa'w kofe' hegilila'w.
66012016	Ea' owa'. Etap nagiambama'w na'ama. Malogel etapi nagal alihina na' embel amama kwambon nagu'ami malogel ananinai hi'alam.
66012017	Ea' anan okom numbutina endilisi ma akwa'w nafe' na'i nonda' wandaf noloma enis batawisa'w akwa'usi, esis amam nematawa isima saila mi'uli hianai Godi sawalapa basef Jisasi sailam.
66012018	Ea' kwambon anama nafi'i naitu naoh akata.
66013001	Ea' ati anona mafin nape aolupi nataga naoh embel. Wambawa mataganai 10-peleim ea' balagah 7-peleim mapaina. Wambawa amama mowalo' hagw dembemi atom mowalo'ami matoma wambawa mandandam. Balagah ananimi sanda' anom agof mail mandandama balagah amama. Agof amama ofagema na'ama. Basef mamumami awami findiwaimi ma God.
66013002	Mafin anama dei' atolona, anan si'i anom mafis lu'wami wandafumi wanom. Anona mafin agel lepat ea' bo'walelef ananimi si'i bo'walelef anona mafin bea, malogel ananinai si'i malogel anona mafin laion. Ea' kwambon anama nanda' mafin aolupunai nataga la'ifina ma pepel lu'unai ananinai. Anan nanda' mafin anama nataga dembinai ma numafi epes hiesi fowa' anan numafiasi.
66013003	Mafin anama balagah 7-peleim anona melet natomana si'i sahana afuna. Ea' balaga anama nambo'wana dei' wafi'igin, ambo'ona wapoti'. Ea' epes hiesi sape etapi sohafel gegelalasis kwapete'asa mafin anama aolupunai owa' afunae, sailona.
66013004	Kwambon anama nase'ana pepel ananinai mafin anama aolupunai. Ea' esis hiesi sanda' lotuma kwambon anama naloma mafin anama aolupunai wapoti' safela agel ananinai sa'i, “Emi nandati na'ama etin si'i mafin aolupunai anama? Owa'etin. Emi la'ifina nepa' nelomana? Owa'etin.”
66013005	Ea' dei' God nape nati mafin anama na'i mehip na'i basef awami findiwama God. Anan la'ifina nape dembinai ma nanda' waf anama nape nogota laona aomb amama 42-peleim, afagof wanom tu'waninai.
66013006	Malogel ananinai noga na'i basef awami nanda' findiwama God. Anan nanda' agel Godi findiwana wambel Godi naloma wambota anama ananisi sape heveni.
66013007	Ea' God ata' nape nati anan ata' nape la'ifina nefela wandaf nopa' noloma esis amam nematawa Godi ea' naitu nanda' wandaf nahagofas. Anan nofa' pepel ma kwambon anama ea' la'ifina ma nope dembinai la'ifinai ma esis epes hiesi sa'i diga anama hianai ma etap anama wambel hiagoma, alop naninani.
66013008	Anona buk ambal namunai napainai na'oh. Esis sanda' agof epes Godi etis mape buk anama ma nogota anama fowa' gani God nanda' etap anae'. Buk anama sipsip anama noganai fowa' esis sahana naga'. Amam nematawa hiesi etapasi agof asasimi owa' mope buk anama, epes isima hiesi sanda' lotuma mafin anama.
66013009	Ipe' epes aligah magalipei, ipe' peme' basef amama na'ama.
66013010	I'i esis si'i sonda' enin epen nefe' nenda' kalabus, enin nefe' nenda' kalabus. I'i esis si'i soha enin epen noga'ma bainat, enin noga' ma bainat. Endilisi waf anama nimaninai atona anona nemaf notaga. Ipe' amam nematawa Godi pepe la'ifipa pembale'efa God la'ifipa andeande'.
66013011	Ea' ati anona mafin aolupunai wapoti' nohafel nawisi etap owin nalatawi ilif. Wambawa biam matagana si'i wambawa mataga sipsip nogami, ea' basefa diga ananinai si'i malogel diga anona kwambon lu'unai.
66013012	Mafin anama naitu aolupi na'i nafe'ma bifi nefa' pepel ma mafin anama nali'i ma numafi epes hiesi. Ea' nanda' opeh la'ifimi ma naep mafin anama nali'i. Anan nanda' opeh la'ifimi endilisi ma nonda' esis amam nematawa sape etapi sonda' lotuma mafin anama nali'i, fowa' sahana sa'i nombo'ma noga' dei' wafi'ina ea'.
66013013	Mafin anama nagi'i, anan nanda' pepel lu'unai naninani. Pepel anama lu'unai na'ama. Naep esis amam nematawai, nanda' nif makwaha heven misila'i etap anae'.
66013014	God ata' nape nati anan nanda' pepel anama naninani ma naep mafin anama nali'i. Ea' anan nagi'i nanda' waf anama ma nahambombaga esis amam nematawa etapasi. Na'ipas mehip na'ama na'i, “Ipe' pendomba ambala mafin anama nali'i nil anona lawag maina ma pefela agel ananinai lu'una. Mafin anama nali'i ma'una anama fowa' bainat nahana ata' nape namunai la'ela'ef.”
66013015	God nape nati mafin anama nagi'i na'i aho'ma anan nase'ana ambal ambagof mapaimi ma ambal anama mafin aolupunai sanda' lawag sanda'anai. Ea' ambal anama noga na'i basef ea' la'ifina ma noha epes sandaiwa'ma sonda' lotuma anani soga'.
66013016	Ea' mafin anama nagi'i la'ifina nasasapa' epes isima hiesi sonda' anona ikwaf nepe atona etin esis lagof da'isimi o amagah asasimi. Ikwaf epes isima agufisi soloma epes agof a'asi soloma isima otamba hiamisi soloma isima wafisi. Ea' enis agof a'asi sanda' maola enis epes soloma enis agufisi wapoti'.
66013017	Ea' epes hiesi sofa' ikwaf anama ma agel mafin anama nape aolupi. Ea' enis sofa' anona namba ma mafin anama agilinama. I'i emi egafis owa' sefa' ikwaf anama, esis ina nambimb sotala amamaga epesi, ea' esis wapoti' ina nambimb sotala amamaga asasimi, owa'.
66013018	Ape' ukup mope la'ifim andeande'ma amama. Emi egafis segawa, esis seamba namba mafin anama aolupunai andeande'. Namba anama basef womun etina anona aman. Namba anama 666.
66014001	Ae' atologon wapoti' ati sipsip anama noganai naitu halaf Saion ea' amam nematawa hiesi endilisi 144,000-peleis saitu salomana. Agel sipsip noganai naloma agel ahalomana ananinai agof amama mail amagah asasimi.
66014002	Ea' ame' anom amamaaga manda'am mafi'i gani heven si'i embel mowa kululu' etin mafe', si'i otaga dililuwala mehip. Ae' ame' maf anama si'i epes saha gita naloma musik manda'am.
66014003	Esis sanda' anona awaf dambainai ma anama balata lu'unai Godi notawa natologoma, ma naep amamaga biamibiam mape namumi maloma naep agufumi 24-peleim. Amam nematawa isima hiesi endilisi 144,000-peleis, God natalis la'afena epes hiesi etapasi, amama atom la'ifisa sogawa awaf anama. Ina enis epes wapoti' la'ifisa sogawana, owa'.
66014004	Epes isima sape bo'wes endilisi. Amam ina manda' waf aonai maloma nematawa, owa'. Mape bo'om. Wambel anama sipsip noganai na'i neafe'ma, esis sagi'mana same' basef ananimi sanda' maol ananinai. God natalis la'afena esis amam nematawa hiesi etapasi sape sali'i si'i ofa bu'unai nali'i God naloma sipsip noganai mofa'anai.
66014005	Esis ina sanda' anom basef kwamaimi baso'maimi, owa'. Esis basef ofagema ma waf aonai a'as.
66014006	Ae' ati anona ensel nufia' nafe' gani ilif. Nofa'ai basef bu'wami Godi mape la'ela'efi nanda' opeh amama ma na'ipasa basef amama esis amam nematawa hiesi sape etapi. Nawalapama epes hiesi sape kantri hiagoma gani etap hiagoma sa'i diga naninani ma alop naninani hianai.
66014007	Anan noga na'i mehip na'ama na'i, “Nogota nataga ea' ma God nowaloga epes hiesi ma kot. Ipe' umbamehepa ma Anan pila basef ananimi, pefela agel ananinai. Ipe' penda' lotuma God, Anan nanda' heven naloma etap naloma naoh embel maloma embel amama hiami mataga etap owini.”
66014008	Anona ensel nagi'mai ensel anama nali'i nafi'i na'i anom basef na'i, “Wambel lu'unai Babilon anama aona ea'! Anan awagon ea'! Epes sape wambel anama sanda' esis amam nematawa hiesi ma saila waf anama sanda' so'a waolanai. Waf asasinai aona si'i wain la'ifinai nanda' epes ukup mase'as. Wambel anama Babilon nase'as embel wainim amama epes hiesi wambel hiagoma sagwa'ami.”
66014009	Ea' anona ensel nagi'ma amam biam nafi'i. Ensel anama nafe'ma wanomi noga na'i mehip na'ama na'i, “Emi egafis sonda' lotu ma mafin anama nape aolupi ma ambal ananinai sandombanai ma nefa' ikwaf anama amaga lagof asasimi,
66014010	esis nambimb sope si'i sogwa' anona wain. Wain anama basef womun etina okom wandafunai Godi. God ina nati uwahipis, owa'. Anan okom wandafunai lu'una endilisi. Anan anona nemaf nese'as okom wandafunai epes isima ma nogwa waf aonai esis sanda'anai. Ama epes isima sofa' nimanimi lu'wami ma nif fandumi mahihi'asi ma otamba agel salfa nifimi ma naep amam ensel bu'wami Godi moloma naep sipsip noganai.
66014011	Nogoh mataga nif amama mase'asa nimanimi epes isima sanda' lotuma mafin anama aolupunai naloma ambal anama ananinai. Epes isima ina anona nemaf sopoma noma'w owamb alip, owa'. Nogoh amama molomolata ilif la'ela'ef mopani.”
66014012	Nemaf anama nimanimi amama motaga, enis amam nematawa Godi situ la'ifis. Esis amam nematawa isima saila mi'uli Godi ma sombale'efa Jisas la'ifis andeande'.
66014013	Ea' ame' anona malogel na'i nafi'i heven na'i, “Ine' da'a anom basef na'ama. Esis amam nematawa sombale'efa Dembinai saga'i, dei' nimeguf hiami anona nemaf owagama wapoti' sondanifel!” Ambal Bu'unai Godi wapoti' na'i, “Esis anona nemaf sokwaha opeh lu'wami amama esis sanda'ami sopoma noma'w. Esis ina sope etin, owa'. God nambimb niti waf bu'unai esis sanda'anai ea' nogwamasa anom amamaga bu'wami esis. Waf bu'unai esis sanda'anai anona nemaf nondawalap alihina.”
66014014	Atologon wapoti', ati otaga atotona afitinai nape ea' anona epen ambal napainai nape otaga anama. Enin si'i anona dembinai nataga epen endilisinai. Anan nowalo' hat bu'unai nafifili si'i gol balaga ananinai nahapila anona nogwatop hi'alina endilisi lagel ananinai.
66014015	Ea' anona ensel nape ipat lu'unai Godi nomon nawisi ande' nofala aman anama natoma otagai mehip na'i, “Ine' topa' gwa'aimi amama maufi ma nogwatop anama ine'inai! Dei' main, gwa'aimi hiami etapami maof ea'. Amama atom dei' nogota anae' pela' gwa'aimianai.”
66014016	Ea' aman anama nape otagai nahapila nogwatop ananinai nakwahona etap, natopa' gwa'aimi maufi etap anae'.
66014017	Ea' anona ensel wapoti' nawisi ande' ma ipat anama lu'unai Godi nape heven. Anan wapoti' nahapila nogwatop hi'alinai endilisi.
66014018	Ea' anona ensel wapoti' nakwaha balata anama sondolalima Goda nafi'i. Ensel anama la'ifinai ma numafi nifi. Nofala ensel anama nahapila nogwatopi nofalona mehip na'ama na'i, “Ine' fa'ai nogwatop anama ine'inai hi'alina endilisi, netopa' su'utip gwa'aimi maufi mail mandelef waini etap nekolasom mo'oh! Dei' main, gwa'aimi amama hiami maof ea'!”
66014019	Ea' ensel anama nahapila nogwatop ananinai nakwahona etap, natopa' gwa'aimi su'utip akumi mail mandelef waini natamam motawa. Ea' nafela gwa'aimi amama nakwahom mowala otam tang lu'unai nomona safo'asom wain embel. Amama mondola'wifa okom wandafunai Godi ma epes isima sosambala basef Ananimi.
66014020	Ea' safo'asom waina otam tang anama lu'unai nape ande'ma taun anama wambel lu'unai. Esimbel maluwi tang ande' kolo' etin mafe' laogon si'i 300 kilomita si'i walemb embel mafi'i matef mataga ilif motambel ain nape malogof hosi.
66015001	Ati anom amamaga laifimi matagai heven ea' okom natanea ma amama. Ati ensel 7-peleim mape ea' amam mahapila amamaga awami endilisi mandandama epes. I'i anona nemaf amamaga amama awami hi'ilam, ina ata' anom motaga wapoti', owa'. Dei' main, amamaga amama awami 7-peleim, amama okom wandafunai Godi ea' hi'ilana endilisi.
66015002	Ea' ati anom amamaga si'i naoh embel lu'wami mandati si'i glas amama sanda'am maloma nif. Epes isima saitu la'ifis sali'amona wandafa waf aonai sahagofa mafin anama lu'unai nape aolupi naloma ambal ananinai maloma ikwaf ananinai 666, esis saitu naoh amama da'malifima si'i glas. God nase'as anom musik si'i gita sahapilam.
66015003	Esis sanda' awaf Moses nanda'mana opeh Godi naloma awaf sipsip noganai. Awaf anama na'ama. “Dembinai, ine' God pepel hianainai. Opeh hiami ine' nanda'ami, amama la'ifimi ea' afa' watolom ukup matameamam hiahiam! Ine' king numafi epes hiesi ea' waf ine'inai bo'ona endilisinai hi'alana!
66015004	Dembinai, ine' etina nape bo'wena. Dei' emi egafis owa' umbamahasa ine'? Owa'etin. Hiesi umbamahasa ine' sanda' lotu ma ine' etina. Emi egafis owa' sefela agel ine'inai? Owa'etin. Epes wambotagw hiami ma etap hiagoma anona nemaf sifi'i sonda' lotu ma ine' etina. Dei' main, waf bu'unai ine'inai nataga alihiguma nandawalap.”
66015005	Amama mafe'ma ea', atologon wapoti' ati ipat bu'unai Godi notawa gani heven. Ipat anama nagal alihina ati nomon ipat anama nape sanda' sel sanda'anai God napeinai.
66015006	Ea' ensel amama 7-peleim mahapila amamaga awami endilisi mandandam nohambamboga epes, makwaha ipat anama mawisi ande'. Ea' mowaho' luwaguf afitimi bu'wami endilisi howalagon mafifil endilisi. Mowaho' legw si'i goli managam mefetagw amamumi.
66015007	Ea' anona la'afena amam biamibiam mape namumi nase'ama dis lu'wami 7-peleim sanda' gol sanda'ami mandandama amam ensel atona etin. God nape namunai la'ela'ef okom wandafunai ananinai nape si'inama dis amama 7-peleim.
66015008	Ea' nogoh amama mataga mafifili ma pepel Godi, amama si'ima ipat anama Godi. Ea' ina enin epen la'ifina nefe' nuwis ipat anama nomon, owa'. Esis sape sohafa ensel 7-peleim monda' opeh hi'ilam amamaga amama awami mahapilam mandandami ata' mili'.
66016001	Ame' anona malogel na'i natagai mehip ipat lu'unai Godi nomon. Malogel anama na'i nofala ensel amama 7-peleim na'i, “Ipe' pefe' pekolo'wa dis amama 7-peleim okom wandafunai Godi napaimi ma kolo'olam mofe' etap.”
66016002	Ea' ensel nali'i anama nafe' nakolo'wa dis amama ananimi mafe' etap ea' maselis mamumami lu'wami endilisi mataga etap epes isima ikwaf anama mafin aolupunai nailas ma epes isima sanda' lotuma ambal ananinai.
66016003	Ea' ensel anama nafe'ma bifi wapoti' nafe' nakolo'wa dis ananimi embel naoh lu'wami. Ea' naoh amama mandamboma mataga si'i esimbela epes hiesi saga'i. Ea' amamaga mape nomon naohi maga' hi'alam.
66016004	Ea' ensel anama nafe'ma wenifi nakolo'wa dis ananimi embel walemb lu'wami maloma anama embel motah mahagofowa. Embel amama hiami mandamboma mataga esimbel.
66016005	Ea' ame' ensel anama numafi embel naohi walemb hiami na'i, “Ine' bu'winai endilisi, nanda' kot ine'inai andeande' naila ikwaf bu'unai atona nawaloga esis sanda' waf aonai.
66016006	Dei' main, esis amam nematawa hiesi saha amam nematawa bu'wasi Godi ine'isi afis saloma profet ine'imi wapoti' ea' esimbel asasimi malo. Ea' dei' nase'asa esimbel epes isima sanda' waf aonai ma sogwa' embel. Ine' nagwamasam mandahama waf aonai esis sanda'anai.”
66016007	Ea' ame' anona maf nataga balata anama sondolalima Godanai noga na'i, “Endilisi Dembinai, ine' God pepel hianai napainai. Ine' nowaloga epes ma kot ea' kot ine'inai endilisi bu'unai hi'alana.”
66016008	Ea' ensel anama nafe'ma biamibiami nakolo'wa dis ananimi ma aon alipunai ea' God nape nati owaf naofa epes nif.
66016009	Nif amama lu'wami nigisigeim endilisi ma epes isima. Ea' sa'i basef findiwaimi awami ma God numafi amamaga amama awami. Esis ina samboma opalefa sakwaha waf aonai esis sanda'anai ma sefela agel Ananinai, owa'.
66016010	Ea' ensel anama nafe'ma wanom biami nakolo'wa dis ananimi balata kingi lu'unai anama mafin aolupunai. Ea' owamb lu'unai nataga anama mafin aolupunai nahopogoma. Ea' esis sail waf ananinai sofa' nimanimi lu'wami. Ea' sogwa afegah asasimi nalelef tilili talala' sondola'wifa sofa' nimanimi lu'wami.
66016011	Esis ukup mapoma nimanimi maloma maselis asasimi, dei' sa'i basef awami findiwaimi ma God nape heveni. Ina samboma opalef sowa' alafugaha waf anama aonai esis sanda'anai, owa'.
66016012	Ea' ensel anama nafe'ma wanom wanomi nakolo'wa dis ananimi walemb lu'unai Yufretis. Ea' walemb embel mafa' hi'alama mondondomba eaf amam king dembemi mufi'i anama aon natefima.
66016013	Ea' ati ambagof awami wanom mandati si'i kwahowa lu'wami matagai malogel kwambon anama lu'unai naloma malogel mafin anama aolupunai naloma malogel profet anama nambaso'ami.
66016014	Ambagof amama awami endilisi manda' ikwaf pepel naninani ma esis sotolona sogawana. Amam mafe'ma amam king dembemi mumafi epes hiesi sape wambel hiagomai. Amam ma'i mokolasa amam atogon monda' wandaf nemaf anama lu'unai ma God pepel hianai napainai.
66016015	“Peme'! Anona nemaf ae' etagamepa si'i sanda' wali safi'i sataga. Atagamepa anona nemaf ipe' owa' pegawa pi'i ae' iefi'ianai. I'i epes ukup matamea sope sowaho' luwaguf asasimi andeande'ma owa' so'oh, esis ina sofe' alop atona wahifina solomas siti alop asasinai ambagof aom, owa'. Isima sondanifel.”
66016016	Ea' ambagof awami makolasa king hiami anagon etap tu'wanina diga Hibrui sa'i Armagedon.
66016017	Ensel anama nafe'ma 7i nakolo'wa dis ananimi ea' uf nofa'am. Ea' anona malogel na'i natagai balata king lu'unai nomon ipat lu'unai Godi na'i mehip na'i, “Amama dei' ea' hi'alam!”
66016018	Ea' otaga holala nafe', pelele'ala nafe' ea' otaga dililu bugwalagw, sowambon lu'unai nakoto'. Sowambon anama anan lu'unai endilisi ma nimeguf hiami epes sape etapi ina same' anona sowambon nakoto' lu'una fowa' si'i anama, owa'.
66016019	Taun anama wambel lu'unai nandawal wenifigin. Ea' wambel hiagoma etap hiagoma kantri awagon hi'alagon. Ea' God okom napoma epes sanda' waf aonai sape taun anama lu'wagoma Babilon, dei' okom ananinai wandafuna nanda' esis sa' embela kap wain nalami nahas kwapete'as. Wain anama womun etina okom wandafunai Godi.
66016020	Ea' ailan hianai nafa' nafe' higilalana hi'alana ea' ina ata' anona halaf atotona nape, owa'.
66016021	Ea' asaf ondowa lu'wamunai si'i otamba ais afitimi mowai mahas. Asaf ondowa lu'wamunai nimanimi endilisi si'i beg kopi lu'unai atona etin. Ea' sa'ipana awagon God ma asaf ondowa lu'wamunai mowai maha esis.
66017001	Anona ensel atotona la'afena amam ensel 7-peleim mahapila dis amama 7-peleim nafi'i na'ipi na'ama na'i, “Ine' fi'i! Nemata'w akwama kwanda' so'a wauli kwatoma embel lu'wami ilif anona nemaf kofa' nimanimi lu'wami akwa'umi. Ae' a'i ihi'ambena amama.
66017002	Amam dembemi king etapami manda' waf hianai aonai so'a waolanai maloma nemata'w akwama. Ea' epes etapasi hiesi wapoti' sanda' waf so'a waolanai saloma'w. Ea' sataga sahaga sagaol si'i epes sa' embel wainim la'ifimi ukup mahaga magaol.”
66017003	Ambal Bu'unai Godi nataga la'ifina ma ae' ame' si'i na'oh nandondo'oh. Ensel anama nofa'e afe' etap wafiguma fatauguma. Anama ati ano'w nemata'w kwatoma anona mafin ilif nape aolupi akwahinai. Mafin anama agof hiami mail alop ananinai hi'alana. Agof amama basef awami findiwaimi hiami mamumami ma God. Mafin anama balagah 7-peleim mandandana wambawa 10-peleim matagana.
66017004	Nemata'w akwama kwala luwaguf akwahimi biam ina mandati na'ama etin, ea' sosaf naninani gol maloma sosaf esis sanda' otamba sanda'anai naloma ombahigis salatamam otamba lu'wami. Akwa'w kwahapila kap gol lagel akwa'unai. Waf hianai aonai nape kap anama nomoni anama. Waf naninani aonai hi'epina endilisi ma naep Godi, waf naninani aonai endilisi ma waf anama so'a waolanai ma nemata'w akwama kwaloma amamaga amama hiami awami mape si'ima kap anama.
66017005	Ea' amef akwa'umi ma agel akwa'unai nail amaga akwa'unai. Agel anama basef mandambahi'i ma'i na'ama ma'i, “Taun lu'wagoma Babilon, anama nondofala mama'wawa nematawa hiawai wanda' so'a wauli ma waf hianai aonai endilisi ma etap anae'.”
66017006	Nemata'w akwama kwaha esis amam nematawa Godi sembale'efa Jisasi sawalapa agel ananinai saga'. Ea' ati akwa'w kwa' esimbel asasimi kwataga kwahaga kwagaol. Ati akwa'w gegelalasowe kwapete'e endilisi okom natanea hiahian.
66017007	Ea' ensel anama na'ipi na'i, “Dei' maina ine' gegelalasina kwapete'ena? Na'ama owa'. Atuwasi ihi'ambena basef ofagema mape mandambaho'ma nemata'w akwama kwaloma mafin anama nofa'akwi. Mafin anama balagah 7-peleim mapainai ea' wambawa 10-peleim mataganai.
66017008	Mafin anama nape aolupi, ine' natolona ea'. Fowa' anan nape, dei' ina ata' nape, owa'. Anona nemaf nokwaha hul anama nowala owa' notambili nolatowi ilif ea' nefe' higililana owa'etin. Enis epes etapasi God ina nanda' agof asasimi mape buk ambal namunai ma nemaf anama fowa' dambadamba anan nanda' etap, owa'. Amam nematawa isima anona nemaf siti mafin anama nape aolupi gegelelesis kwapete'as. Dei' main, fowa' anan nape, dei' owa', anona nemaf, anan notaga wapoti'.
66017009	Epen emi okom bu'unai napainai, enin nogawa amamaga amama andeande'. Balagah amama 7-peleim basef womun etina halafutagw 7-peleim nemata'w akwama kwatomam.
66017010	Ea' balagah amama 7-peleim womun etina anom king dembemi 7-peleim wapoti'. Wanom biam ea' maga', anona dei' nape dembinai numafi amamaga. Ea' anona ina dei' nataga dembinai king, ata' owa'. Anona nemaf notaga, anan atona ata' nope dembinai nogota bandata.
66017011	Mafin anama nape aolupi fowa' napani, dei' owa' nopani, anama si'i king dembinai anama nafe'ma 8i. Anan amam wambota atotona naloma king amama 7-peleim ama anona nemaf higiligalana.
66017012	Ea' wambawa amama 10-peleim ine' natolom ea'i, amama basef womun etina anom king dembemi 10-peleim. Ina dei' mataga king dembemi, ata' owa'. Ea' amam anona nemaf mofa' pepel moloma mafin anama nape aolupi, motaga king mope dembemi nogota bandata si'i awa atotona.
66017013	Amam king amama ma'i basef mandame'mama ukup etifim ma'i anona nemaf moso' pepel amama amamunai hi'ilana mafin anama nape aolupi ma mome' basef ananimi.
66017014	Anona nemaf mopa' moloma sipsip noganai. Ea' sipsip noganai nikila'am. Epes saila fala ananinai naloma basef ananimi andeande', isima nandandepas ananisi etis, epes isima anona nemaf la'ifisa solomana sigikila' wandaf anama.”
66017015	Ea' ensel anama na'ipi na'i, “Ine' natolom embel amama lu'wami nemata'w kwanda' so'a wauli kwatomami. Embel amama basef womun etina esis amam nematawa hiesi epes afa'isi sandatama etifigin sape ea' esis amam nematawa hiesi alop naninani saloma diga hianai naninani hi'alas.
66017016	Ea' wambawa amama 10-peleim ine' natulumi, amama moloma mafin anama ukup amamumi wandafuma nemata'w akwama kwanda' so'a wauli. Anona nemaf mofa' amamaga hiahaom maim akwa'umi ma akwa'w ato'w kope etin alupusi a'akw. Ea' mowalima'w luwaguf akwa'umi moha'w koga' mea' ambegw akwa'umi mofa' alop akwa'unai nif fendona hi'ilana.
66017017	Dei' main, God atona nafela ukup amamumi ma monda' amamaga amama motaga. Fowa' anan na'iam na'i, Anona nemaf amam ukup etifim ea' pepel anama mape dembemi kingi mose'anana hi'ilana nofe'ma mafin anama nape aolupi. Ea' monda'am na'ama etin mefe' motagama nemaf anama God nanda'am mandahama amamaga amama Anan nali' na'iam.
66017018	Nemata'w akwama ine' natolo'wi, akwama basef womun etina taun anama wambel lu'unai nape si'i dembinai nape nali'ma amam king ma etap anama hiagoma.”
66018001	Amama mafe'ma ea', ati anona ensel nakwaha heven nisila'i. Anan pepel napainai endilisi, sosaf ananinai howalagon nanda' etap hiagoma mafifil howalagon.
66018002	Anan noga na'i mehip endilisi na'i, “Nemata'w akwama ao'w hi'alakw. Akwa'w basef womun etina wambel lu'unai Babilon agel lu'unainai awagon hi'alagon! Dei' nataga wambel aonai ma ambagof awami maloma amiguf awami mapaigon.
66018003	Dei' main, fowa' esis wambel anama sa'ipa amam nematawa hiesi sasasapa'as sa' wain asasinai numbutinai. Wain anama basef womun etina waf hianai aonai so'a waolanai esis sandanai. Ea' amam dembemi king etapami hiami wapoti' manda' waf anama so'a waolanai maloma esis wambel anama. Ea' epes etapasi sanda' bisnis sofa' otamba hiami ma waf naninani aonai esis wambelisi sanda'anai.”
66018004	Ea' ame' anona malogel na'i natagai heven na'i, “Ipe' amam nematawa ae'ipei, kwaha wambel anama piwisi ande'. Na'ama ipe' nambimb pendao'oma peloma wambel anama pefa' nimanimi lu'wami ma waf aonai esis sanda'anai.
66018005	Waf anama aonai lu'una endilisi si'i mahanip notawa ilif nalata gani heven. Ea' God okom napoma waf anama.
66018006	Ipe' pegawa waf anama nemata'w akwama kwanda' so'a wauli kwanda'anai. Ipe' pegwa waf akwa'unai dende'ana endilisi piwapanima'w waf wamanai wapoti'. Akwa'w kwakolefa waf aonai kwanda'anai nataga endilisi. Ea' pekolefa nimanimi lu'wami hiami mikila' waf akwa'inai ma pegwam mafe'ma akwa'w. Akwa'w kwamboma embel la'ifimi mala kap anama. Ea' na'ama etin ipe' awi pekolefa embel la'ifimi pese'akwam akwa'w kwea'ama kome' nimanimi awami mogwam mofe'ma akwa'w mondogwama.
66018007	Nemata'w akwama kwafela agel akwa'unai atona kwanda' waf hianai naninani ma kope andeande'. Ea' ipe' pese'akw nimanimi hiami akwa'w mondahama aligah mase'akw. Ea' penda' akwa'w konda' kwelef etin. Akwa'w okom na'i na'ama kwa'i, ‘Ae' ataga ape kwin dembiwei. Ae' ina si'i alifiwei, owa'. Nimanimi ina nambimb motagame ma elef, owa'.’
66018008	Ea' amamaga mamumami awami endilisi nambimb motagama wambel anama anona nemaf atotona. Awes lu'unai hianai notaga ea' epes hiesi nambimb selef kwapete' nolomeahas lu'unai notagamas. Ea' nif motaga fendo wambel anama Babilon hi'ilagon. Dei' main, Dembinai God nawaloga wambel anama nagwamasa nimanimi lu'wami esis. Anan pepel lu'unainai la'ifinai endilisi.
66018009	Amam king etapami manda' waf so'a waolanai aonai maloma akwa'w ea' manda' waf hianai aonai maloma'w. Nambimb amam king amama miti akwa'w feando'wa nogoh lu'wami motaga'w ea' melef kwapete'.
66018010	Anona nemaf amam umbamoham kwapete' endilisi ma nimanimi amama akwa'w kofa'ami. Ea' mitu laogona akwa'w mi'iam mi'i, ‘Owahipipa owahipipa endilisi ma wambel Babilon! Ipe' taun wambel la'ifinai! Nogota bandana atona si'i aua atotona mehip ipe' pefa' nimanimi amama ma waf aonai ipe' panda'anai!’
66018011	Ea' epes sape sanda' opeh bisnis etapi ukup mopoma wambel anama ea' solopagon sope opalef nimanimagon sope. Dei' main, ina nambimb enin epen netala hiahaom ananimi wapoti', owa'etin.
66018012	Hiahaom maim amama, gol bu'wami satalom otamba hiami siliwa maloma anom otamba bu'wami, ombahigis bu'wami malatamam endilisi, luwaguf bu'wami akwahimi mamumami maloma anom luwaguf silk sahapilam gogwafim maloma lawah amama amamaga alogw bu'wami ma'ami maloma amamaga hiami esis sanda' nalelef elefanim sanda'ami, amamaga amama hiami sanda' lawah satalom otamba lu'wami sanda'ami maloma amamaga sanda' bras howalagon bu'wami sanda'ami maloma amamaga sanda' ain sanda'ami maloma anom amamaga sanda' otamba bu'wami sanda'ami.
66018013	Ea' hiahaom na'ama. Lawah nembawa sagwa'ami agilima sinamon maloma paura nogoh alogw bu'womumi maloma gris sa'i mer maloma sanda amama bu'wami frankinsens maloma wain naloma wel sanda' su'utip oliv sanda'ami maloma plaua maloma wit maloma bulmakau, sipsip, hos maloma karis si'i wilkar maloma epes wapoti'. Epes isima agof a'asi sanda' maol etini sape owina enis epes. Epes isima anom dembemi ma'i esis ina epes bu'wasi. Ea' maso'asas sotalis si'i satal hiahaom maim. Amamaga amama hiami esis ina nambimb satalom wapoti', owa'.
66018014	Epes sanda' maol bisnis si'ipas na'ama si'i, ‘Gwa'aimi amama opalef ipe'imi mohafema pefa'ami, amama hiami makwaha ipe' mafe' ea'. Amamaga hiami bu'wami atom, otamba maim lu'wami atom maloma sosaf maim ipe'imi amamaga hiami amama makwahipa mafe'. Ama ipe' ina piti amama mope wapoti', owa'.’
66018015	Ea' epes isima sanda' bisnisa amamaga amama ma sofa' otamba hiami wambel anama esis umbamohas endilisi ma nemanimi awami wambel anama sofa'ami. Esis situ laogona anama opalef nimanim selef sope.
66018016	Ea' si'i, ‘Owahipigin, owahipigin endilisi wambel anama lu'unai Baibilon! Fowa' epes sape wambel anama sala luwaguf sosaf bu'unai atona afitimi maloma luwaguf akwahimi mamumami sofalo'ma alop asasinai ma gol maloma otamba bu'wami maloma ombahigis bu'wami salatamam endilisi.
66018017	Nogota bandana atona amamaga amama hiami otamba maloma sosaf maim amama ea' aom hi'alam.’ Ea' kepten hiami mumafi sip, maloma epes hiesi satala sip sofe' anona wambel, saloma epes isima hiesi sanda' boskru ma sipi, saloma epes hiesi sanda' maol bisnisa naoh embeli, epes isima hiesi situ laogona wambel anama.
66018018	Nemaf anama situ siti akwa'w wambel anama fendona nogoh molo, ea' si'i mehip na'ama si'i, ‘Wambel lu'unai enima nape nandati na'ama etin si'i wambel anama? Owa'etin.’
66018019	Ea' esis sela walombuf balagah asasimi sondahomagon selef mehip opalef aoma wambel anama awagon. Ea' si'i, ‘Owahipigin, owahipigin endilisi ma wambel anama lu'unai! Ama amam hiami mumafi sipi maloma amam matala sip mafe' naoh embeli amam mefa' otamba hiami endilisi ma otamba hiami wambel anama. Owahipigin endilisi. Ama nogota bandana atona awagon hi'ilagon!’
66018020	Ipe' pape heven ilifi peloma ipe' amam nematawa Godi paloma ipe' aposel paloma ipe' profet, ipe' hipei pendanifel ma amamaga amama dei' matagama wambel lu'unai anama. Dei' main, God nawaloga wambel anama lu'unai ea' nagwa nimanimi lu'wami ma anama. Anan nagwa waf anama aonai esis sape wambel anama Babilon sanda'anai.”
66018021	Basef amama hi'alam, ati anona ensel la'ifinai nafela anona owap lu'unai si'i owap lu'unai soka'isa witanai. Anan nafela owap anama nakwahona nafe' nowala embel naoh. Ea' na'i, “Ea' na'ama etin anona nemaf esis sefela wambel anama lu'unai Babilon sokwahogon mehip notaga awagon nefe' nowa si'i owap anama nowala naoh ama epes ina sotologon wapoti', owa'etin.
66018022	Ea' gita anama ape' mofala musik anama hianai naninani moloma batagwi alelef, maguf anama ina anona nemaf ata' peme'am wapoti' wambel anama, owa'. Ea' epes isima gawaisi sanda' opeh mamumami, ipe' ina anona nemaf piti epes isima sope wambel anama wapoti', owa'. Maf owap anama lu'unai noka'isa olelemb witi, anona nemaf ina ata' some' anona wapoti' wambel anama, owa'.
66018023	Elelowa lamifah ina anona nemaf ata' mififil mope wambel anama wapoti', owa'. Ea' malogel aman anama na'i neaso' nemata'wi o malogel nemata'wi kwa'i kweaso' amani, ipe' ina anona nemaf ata' peme' esis wambel anama wapoti', owa'. Fowa' epes wambel anama sape sanda' bisnis sape dambesi etapasi. Ea' esis wambel anama sambaso'ma epes hiesi ma aop ufial baso'omunai naninani sanda'ami.
66018024	God nati wambel lu'unai anama naha profet hiami maga' maloma amam nematawa hiesi Godi. Amama atom dei' ofagema mapoma wambel anama. Ea' epes hiesi sape etap anae' esis naumbih sahas saga'i, ofagema amama wapoti' mapoma anama atogon.”
66019001	Amama mafe'ma ea', ame' anom amamaga mame' si'i mif lu'wami esis amam nematawa hiesi sape heven ilifi. Esis sa'i na'ama sa'i, “Ape' mefela agel Godi lu'una! God ape'inei atona nefa' ape' motanimani. Anan agel lu'unainai, pepel lu'unainai, nafifili napeinai.
66019002	Basef lu'wami ma kot, anan nawaloga epesa waf endilisinai bu'unai andeande' hi'alas. Nemata'w akwama dembe'wi kwanda' so'a wauli kwasapala esis amam nematawa hiesi etapasi ma sanda' waf aonai so'a waolanai saloma'w. Ea' God nanda'makwa basef. Akwa'w kwaha esis sanda'mana maol Godi saga'. Ea' dei' God nagwama'wa ofagema amama akwa'umi mafe'ma akwa'w.”
66019003	Ea' esis sakolasa mif wapoti' na'ama sa'i, “Ape' mefela agel Godi lu'una wambel anama lu'unai fandona nif nogoh malo. Amama malo malata ilif la'ela'ef hihif!”
66019004	Ea' amam agufumi dembemi 24-peleim maloma amama biamibiam ambal namunai napaimi mindiwa nembawa balagah motawa manda' lotuma God natoma balata lu'unai. Amam ma'iam mehip ma'i, “Endilisi, ape' mefela agel Godi lu'una!”
66019005	Ama balata lu'unai Godi anona malogel na'i nafi'i na'i, “Ipe' panda'mana maol Godi ma umbamahepama Anan paila basef ananimi, ipe' epes agof a'epa paloma epes isima agufisi, ipe' hipei pekolasa pefela agel Godi! Anan God ape'inai!”
66019006	Ea' ame' anom amamaga si'i basef hiami matagama epes amam nematawa hiesi sandatama sapani. Sape sa'i mimil si'i embel mowa kululu' etin. Ea' anom amamaga manda'am si'i otaga dilulu bugwalag, maf anama na'iam mehip na'ama na'i, “Ape' mefela agel Godi! Dembinai anan God ape'inei. Anan pepel hianainai! Dei' anan nataga king endilisi ma numafi amamaga hiami hi'alam.
66019007	Dei' ape' mondanifel mefela agel Ananinai. Dei' main, nemaf nataga ea' ma sipsip noganai na'i noso' nemata'w. Ea' nemata'w anani'wi kwandandombol kwape.
66019008	God nase'akw luwaguf afitimi bu'wami mafifili endilisi. Akwa'w kwala amama ma alop akwa'unai.” Luwaguf amama mondola'wifa waf bu'unai esis amam nematawa Godi sanda'anai.
66019009	Ea' ensel anama na'ipi na'i, “Ine' da'a basef amama. Epes isima God nofalas sofi'mai gwa'aimi lu'wami ma sipsip noganai noso' nemata'w akwama, isima esis sondanifel.” Ea' anan na'ipi wapoti' na'i, “Basef amama basef Godi endilismi.”
66019010	Ea' ae' indiwa nembawa balaga etawa felefele'ma bo'wagah enseli ma enda' lotumana, ea' na'ipi na'i, “Ina nenda'am na'ama, owa'. Ae' alupuwei ine'iwei aloma ine' naloma sahopena ine'imi, afa' wandao'oma wanda' opeh Godi atom waloma esis hiesi sembale'efa basef endilisimi Jisas nawalipasami. Ine' nenda' lotuma God atona. Ape' mogawa basef amama endilisimi Jisas nawalapama ipe'ami, amama mafela amam profet mawalipasa basef Godi.”
66019011	Ea' ati otaga heven nandawisi' nogal, ati anona hos afitinai nape. Epen natomanai agel ananinai sa'i, “Epen numafi opeh ananimi andeande', nanda' waf endilisinai atona.” Anan naila waf bu'unai atona nowaloga esis amam nematawa ma basef lu'wami ea' nanda' wandafa waf bu'unai atona.
66019012	Naep ananimi si'i nif fandumi ea' hagw bu'wami hiami si'i dembemi king atom mowalo'ami mape balaga Ananinai. Anom amef mail alop ananinai, anama agel ananinai. Anan atona nogawa agel anama, enis epes owa'.
66019013	Esimbel masa'opa luwaguf ananimi laumi nalami. Ea' esis sofala agel ananinai sa'i, “Basef Godi.”
66019014	Anan nape nali'ma amam soldia mape heveni matoma hos amama afitimi amamumi mailana mafe'. Alop amamunai esis sowaho'mama luwaguf afitimi bu'wami endilisi.
66019015	Ea' anona bainat hi'alina endilisi nape malogel Ananinai nawisi ande'. Anan na'i noha amam nematawa hiesi sape etap hiagomai ma bainat anama. “Anona nemaf Anan numafi epes hiesi sape etap hiagoma. Numafias la'ifina si'i nahapila anona bolam sanda' ain sanda'anai.” Anan nofa'asa su'utip wain ma otam tang anama waini, amama mondola'wifa okom lu'unai wandafunai Godi, Anan la'ifinai ma amamaga hiami.
66019016	Anom amef agel Ananinai mailana nimbe naloma luwaguf ananimi. Agel anama na'ama. Dembinai king ma amam king hiami, Dembinai ma dembemi hiami.
66019017	Ea' ati anona ensel naitu felefele'ma aon alipunai nape natalogoma. Anan na'i mehip na'ipa amiguf hiami mufia' mafe' ilif otagai na'i, “Ipe' pindowa'anima pifi'mai gwa'aimi anama lu'wami Godi!
66019018	Ama pea' alop amam king dembemi noloma mafis amam kepten mumafi amam soldiai moloma mafisa amam amama dembemi la'ifimi moloma mafis hosi moloma mafis epes hiesi satumami wapoti'. Ipe' pea' mafis epes hiesi hi'ilas na'ama. Epes hiesi, enis agof a'asi sanda' opeh sape owina enis epes, enis agufisi sumafi enis epes sanda' opehi, enis dembesi agufisi, enis agof a'asi.”
66019019	Ea' ati mafin anama lu'unai nape aolupi naloma dembemi king amama etapami maloma soldia amamumi mandatama mape. Amam ma'i mopa' moloma aman anama natoma hos afitinai naloma soldia ananimi.
66019020	Aman anama natoma hos afitinai nikila' mafin anama nape aolupi naloma profet anama nawalapa basef baso'maimi nikila'am nanda'am manda' kalabus. Profet anama fowa' nanda' pepel si'i God atona nanda'anai ma naep mafin anama nape aolupi. Waf anama atona nambaso'ma epes sofa' ikwafa mafin anama nape aolupi ea' sanda' lotuma ambal atona ananinai. Mafin anama naloma profet anama nambaso'ami amam biam ata' mape ambagof namumi sokwahom mafe' nif lu'wami fandom otam batafumi agel salfa hul lu'unai nowala owa' notambili.
66019021	Anom soldia maila mafin anama aolupunai maloma profet anama nambaso'masi, amam ata' mape. Ea' aman anama natoma hosi naha amam soldia amamumi maga'. Anan naham bainat anama launai nape malogel ananinai. Ea' amiguf hiami mafi'i ma' alop amamunai ea' opalef amigufi elihim endilisi.
66020001	Ea' ati anona ensel nakwaha heven nisila'i. Anan nahapila ki utainai ma hul anama launai nogal nowala gani ma owa' notambili. Ea' nahapila sen lu'unai wapoti'.
66020002	Anan nahapila kwambon anama du'utinai la'ifinai, kwambon anama fowa'inai endilisi. Anan “Aman nambaso'ma epes hiesi.” Anan Satan. Ea' ensel anama nowa'ana sen nape nanda' kalabus nandahama afagof 1,000-peleim.
66020003	Ensel anama nakwahona nafe' nowala hul anama launai ea' nowalowamana uta ilif la'ifina. Ea' Satan ina anona nemaf la'ifina ma nombaso'ma amam nematawa hiesi wapoti', owa'. Anan ata' nope nohafa afagof 1,000-peleim ama ata' hi'ilam ea', ensel anama notagahona wapoti' nefe'agon ganigani ma nogota bandana.
66020004	Amama mafe'ma ea', ati anom balatagw lu'wami kingi ma'oh ea' enis epes satoma balatagw amama. God nase'asa agel lu'unai ma sowaloga waf esis amam nematawa hiesi sanda'anai ma kot. Ea' ati ambagof epes isima hiesi. Esis owa' sonda' lotuma mafin nape aolupi naloma ambal ananinai sambalonai, ea' owa' sofa' ikwaf aonai mafin anama amagah lagof asasimi. Epes isima sembale'efa basef Godi la'ifis sawalapa basef endilisimi Jisasi. Waf anama atona sanda' opeh bu'wami, dei' esis naumbih satopa' bagafowas afis. Sohafel wapoti' sofa' ambal namunai sope dembesi king soloma Krais sope sondahama afagof 1,000-peleim.
66020005	Nemaf anama nili'i ma esis saga'i sili' sohafel hi'agilif. Ea' epes isima fowa' saga'i ina sofa' ambal namunai nemaf anama, ata' owa'. Esis ata' sope sohafa afagof amama 1,000-peleim mefe'ma hi'ilam.
66020006	Epes isima sotanima sohafel nemaf anama nali'i, esis sandanifel sope bo'wes andeande'. Ea' ga' anama niegi'i ina la'ifina nohagofa epes isima, owa. Esis sope pris Godi sope pris Kraisi sondolalimam. Ea' sope dembesi soloma Kraisa sumafi enis epes afagof 1,000-peleim.
66020007	Afagof amama 1,000-peleim hi'ilam, uta nindausi' ma kalabus ea' Satan nokwaha kalabus ananimi nuwisi ande'.
66020008	Anan nuwisi ande'ma nombaso'ma epes amam nematawa hiesi sape etap anae' hiagoma biefigin biefigin nafe' notambela, esis epes hiesi Gok saloma Magok. Ea' Satan nokolasa esis sonda' wandaf. Epes hiesi asasisi isima hiesi sandahama wesan na'oh naoh akata.
66020009	Ea' sefe' ganima etap hiagoma laogoma sondowasa' saitu tulif sindiwapagon anama amam nematawa Godi sapoma, anama wambel taun anama God okom ma'iana endilisi. Ea' nif misila'i heven fando soldia amama Satani hi'alam.
66020010	Amama mataga ea', God nokwaha aman anama Satan nambaso'masi nefe' hul anama nowala owa' notambili nif fandom lu'um otam salfa la'ela'ef mapani. Amam ensol mali' makwaha mafin nape aolupi naloma profet anama nambaso'ami mowala mape hul anama. Amam biam moloma Satan mope anama la'ela'ef hihif mofa' nimanimi owamb alip anama nif fandumi mapoma.
66020011	Ea' ati balata lu'unai kingi afitinai notawa, anona aman natoma balata anama. Etap anae' naloma otaga ilif mafe'ma Anan ea' owa' anagon ma amam mopaigon, owa'. Epes hiesi ina anona nemaf sotolom wapoti, owa'.
66020012	Ea' ati esis saga'i sape, epes isima agufisi saloma isima agof a'asi saitu naep balata kingi. Ea' aman anama natoma balata anama nefa' anom buk ea' naufam. Ea' naufa anona buk wapoti', agof esis sofa' ambagof namumi mailanai. Ea' nati amef mail buk amama, ma'i maina waf esis sanda'anai nawaloga esis saga'i sandahama waf hianai esis sali' sanda'anai.
66020013	Wambel saga'i sapoma naloma naoh embel makwaha epes isima saga'i sotanimani ma nogota anama. Ea' Anan natoma balata kingi nawaloga esis hiesi atona etin sandahama waf hianai esis sanda'anai.
66020014	Ea' nakwaha ga' naloma wambel saga'i sapoma mafe' mowala hul anama launai nif lu'wami fandumi mapeinai. Hul anama si'i ga' nafe'ma bifi notagama epes hiesi.
66020015	I'i Anan natoma balata kingi owa' nieti agel anin epeni nope buk anama, nefelen nokwahin newala hul anama nif amama fandumi mapeinai.
66021001	Dei' ae' ati etap naloma otaga dambaimi mape. Heven ilif naloma etap apimi mafe' higilalam hi'alam. Ea' naoh wapoti' ina ata' motah, owa'.
66021002	Ea' ati taun wambel bu'unai Godi, anama Jerusalem dambaiguma. Ati taun anama nape naloma God, nakwaha heven ilif nisila'i. Wambel anama nanda' sosaf bu'unai atona nandandombol si'i nemata'w kwa'i koso' amani kwanda' sosaf bu'unai atona ma koso' aman akwa'unai.
66021003	Ea' ame' anona malogel nataga balata kingi na'i mehip na'ama na'i, “Peme'! Dei' ipat lu'unai Godi notawa naloma epes. Ama Anan nope la'afena esis ma sope amam nematawa ananisi ea' Anan nope God esis sanda' lotumanai. Endilisi, God Anan atona nape nalomas.
66021004	Anan anona nemaf nopati'masa embif hiami ma naep asasimi. Ama ina anona nemaf soga' wapoti' opalef nimanim ea' esis ina selef some' nimanimi wapoti', owa'etin. Dei' main, amamaga amama fowa'imi mafe' mowala higilalam hi'alam.”
66021005	Ea' aman anama nape balata lu'unai kingi na'i, “Peme'! Dei' Ae' anda' amamaga hiami mataga dambaim hi'alam!” Ea' na'ipi wapoti' na'i, “Ine' da'a basef amama. Dei' main, basef amama endilisimi atom ma sembale'efam endilisi.”
66021006	Ea' na'ipi wapoti' na'i, “Ae' anda' amamaga amama dambaimi hiami mataga hi'alam. Ae' atowe ape Dembiwei la'ela'ef hihif ape ali' ape agi' endilisi. Ae' ofagewe ma ahapila amamaga hiami hi'alam ea' ape agi' anda' opeh hiami ae'ami hi'alam. Emi egafis si'i iap nose'as, anona nemaf ese'as embela ifata embel ambal namunai napaimi. Ea' ese'asam na'a si'i presen bu'unai.
66021007	Emi egafis situ la'ifisa sili'amona wandafa waf aonai, esis anona nemaf sofa' amamaga amama hiami bu'wami do'ok a'ipipami. Ea' ae' epe God asasisiwei, esis sope awasi ae'asi.
66021008	Epes isima umbamahasa sotanima, isima owa' sombale'efa Godi, epes sanda' waf naninani aonai endilisi soloma epes isima saha enis saga'i soloma epes isima sanda' waf aonai so'a waolanai soloma isima sanda' mu'uhupi soloma epes isima sanda' lotuma god anama baso'mainai, soloma epes isima hiesi sambaso'omi, epes isima hiesi sofa' wambel asasinai ma hul anama lu'unai nif lu'wami fandumi otam salfa napoma. Hul anama launai si'i ga' nigi' neatagai.”
66021009	Ea' anona ensel nafi'mai ae'. Ensel anama atotona ma amam ensol 7-peleim mahapila dis amamaga mahambombaga epesi malami mandandam. Amamaga amama awami meagi'i endilisi. Anan na'ipi na'i, “Ine' fi'i, ma ihi'ambena nemata'w sipsip noganai waulu'mana.”
66021010	Ea' Ambal Bu'unai Godi nafela okom ae'anai, ensel anama nofa'e afe' alata anona halaf launai gani ilif. Ea' nihi'ambe taun wambel anama bu'unai Godi Jerusalem, anama nape naloma God ea' nakwaha heven nafi'i ata' nisila'i etin.
66021011	Wambel anama nafifili la'ifinai si'i nagwapin Godi mafifil taun anama. Elelowa nafifili Ananinai anona nafifili si'i otam bu'unai satalona otamba hiami. Endilisi, nafifili anama si'i otam jaspa pelele' endilisi si'i glas.
66021012	Taun anama endalelemb lu'wami laumi endilisi malata ilif. Endalelemb amama utagw 12-peleim ea' ensel 12-peleim maitu felefele' mandandama utagw amama. Ea' agof amama mandahama wambotagw 12-peleim esis Israeli mail mandandama utagw amama.
66021013	Endalelemb wa'am titi gani wa'ol aon natefima utagw wanom. Ea' wa'ol aon natopa' nonafama sanda' utagw wanom ea' gani aon natopa' nomba'ma sanda' wanom ea' wa'ol aon nowalama naso'ma sanda' wanom.
66021014	Endalelemb amama ma taun anama, otamba lu'wami 12-peleim mape mosohapa endalelemb etapama. Ea' agof amam aposel 12-peleim sipsip noganai mail mandanda otamba amama.
66021015	Ea' ensel anama nalome na'i nahapila bandan gol si'i ikwaf nosaho' taun anama ma endalelemb naloma utagw.
66021016	Taun anama lu'wagoma. Endalelemb amama dindiwaisa biefigin biefigin ea' usi'im endilisi. Wambel anama tef wala, wa'ol wa'ol na'ama etin. Ensel nosaho'agon nondola'wifa taun anama ma ikwaf ananinai ea' wambel anama tef wala ikwaf nataga 2,400 kilomita. Ea' wa'ol wa'ol biefigin biefigin tasa ikwaf na'ama etin 2,400 kilomita. Wambel anama dogwala owin nalata nataga ilif, ikwaf anama nataga na'ama etin 2,400 kilomita.
66021017	Anan nandandepa endalelemb nondola'wif wapoti' etap nalata nataga ilif. Ea' ikwaf endalelembi nikila' nataga 144 alogof bandami mita. Mita anama, anan si'i epes sondola'wifa hiahaomanai si'i rula. Ea' ensel nondola'wifa endalelemb amama ma ikwaf anama atona.
66021018	Endalelemb mili'akwa tauni amama God atona nanda'am otamba amama jaspa. Ea' taun anama God nanda' gol atom nanda'ana. Taun anama howalagon nafifil endilisi si'i glas.
66021019	Endalelemb owinama ma taun anama, God nofalo'mama otamba mamumami bu'wami sataloma moni hianai. Otam gologowinai bu'unai nali'i nombalo' endalelemb owinama agel jaspa. Otam nagi'i kolotu'unai agel sapaia. Ea' anona nagi'i ma wanomi afitinai agel aget. Ea' anona nafe'ma biefinai biefina ulitinai agel emeral.
66021020	Ea' anona nafe'ma wanom biefinai agel sandonikis, anama anan nanda' apohi akwahina afitina. Ea' nafe'ma wanom wanom anan akwahinai agel konilian. Ea' nafe'ma 7-peleinai batafunai agel krisolait. Ea' nafe'ma 8-peleinai anama ulitinai anom mandati na'a agel beril. Ea' anona nafe'ma 9-peleinai batafunai nandati na'a agel topas. Ea' anona nafe'ma 10-peleinai agel krisopres anama nanda' apoh batafunai ulilitinai. Ea' nafe'ma 11-peleinai anona kolotu'unai nandati na'a agel haiasin. Ea' anona nafe'ma 12-peleinai anama anona akwahinai agel amatis.
66021021	Utagw amama 12-peleim si'i ombahigis afitimi 12-peleim salatamam endilisi. Anona uta sanda'ana anona bahigin lu'unai atotona. Taun anama eaf atotona. Eaf anama gol atom mafifili howalagon pelele' endilisi si'i glas sanda'ana.
66021022	Ae' ina ati ipat Godi lu'unai sanda' lotuwanai notawa taun anama, owa'. Dei' main, Dembinai God la'ifinai nikila' la'ifimi hiami hi'alami naloma Sipsip Noganai, amam biam mape si'i ipat lu'unai Godi ma taun anama.
66021023	Ea' taun anama aon owambunai alipunai maol nanda'anai owa' ma wambel anama howalagoma, owa'. Dei' main, mafifili lu'wami Godi atom mumafiagon manda'agon howalagon. Ea' Sipsip Noganai anan atona si'i nagwapin anama.
66021024	Epes etapasi hiesi hi'ilas anona nemaf sofa' nafifili atoma taun anama ea' sefe'. Ea' amam king mumafi etapi anona nemaf mofa'ai sosaf otamba maim amamumi mifi'mai wambel anama.
66021025	Alip esis ina sowalo utagwa endalelemb amama, owa'. Magal la'ela'ef mape. Dei' main, owamb ina aonona nemaf notaga taun anama wambel lu'unai, owa'.
66021026	Sosaf bu'unai noloma otamba moni maim ma'oh wambel kantri hiagoma epes hiesi anona nemaf sofa'am suwisa wambel anama sombe'am.
66021027	Ea' amamaga awami moloma epes emi sanda' waf naninani aonai soloma emi egafis sa'i basef baso'maimi soloma emi egafis sanda' waf aonai nanda' epes ambagof aom, epes isima ina sefe' siwisa wambel anama, owa'. Sipsip Noganai nanda' agof enis epesi mail buk anama agof epes sofa' ambal namunai mailanai, epes isima etis anona nemaf sefe' suwis wambel anama.
66022001	Ea' ensel anama nihi'ambe anona walemb lu'unai. Walemb anama howalagon pelele' endilisi si'i glas. Walemb anama nandambe nafi'i balata lu'unai Godi natomanai naloma balata lu'unai Sipsip Noganai natomanai ea' kolo' etin nafe'.
66022002	Walemb anama nafe' la'afena eaf lu'unai ma taun wambel anama lu'wagoma. Walemb fisanai fisana lawah biam ambal namunai motawa. Amam mail mola su'utip danda la'ela'ef mandanda aomb atona etina afagof hiami atona etin. Nohotagw 12-peleim mandahama aomb 12-peleim. Emi egafis sogwa' su'utip amama, esis sofa' ambal namunai sope andeande' la'ela'ef. Soh apulima monda' epes hiesi awes nanda'asi sape kantri hiagoma sotaga bo'wes.
66022003	Wambel anama amamaga hiami God nandaiwa'mam endilisi ma na'i nili'amonami, amama ina nambimb mope wapoti', owa'. God noloma Sipsip Noganai, amam anona nemaf motoma balata lu'wami kingi mope mumafi epes isima. Esis sanda' opeh Godi sope sonda' lotumana sefela agel ananinai.
66022004	Anona nemaf siti amaga Ananinai ma nonda' agel ananinai nil amagah asasimi.
66022005	Anona nemaf owamb ina notaga wapoti', owa'. Ea' ina ata' anom mafifili moloma lam nogwahis o owaf aon alipunai, owa'. Amama opeh a'am. Dei' main, Dembinai God nififima esis, sope si'i king sumafi enis epes la'ela'ef.
66022006	Ea' ensel anama na'ipi na'ama na'i, “Basef amama hiami mape buk anae' endilisimi atom andeande'ma epes hiesi sombale'efam. Dembinai God naso' Ambal Bu'unai Ananinai amam profet. God Anan nasapa'ai ensel Ananimi ma mihi'amba esis sanda' maola Anani ma amamaga amama felefele' meatagai.”
66022007	Ea' Jisas na'i, “Peme'! Anona nemaf Ae' ifi'mai ipe' mehip. Basef Godi mape buk anae', basef amama amamaga hiami ma'i anona nemaf migi' meatagai. Emi egafis sila basef amama, esis sondanifel.”
66022008	Ae' Jon ame' basef amama ati amamaga amama ame'am ea'. Ea' indiwa nembawa etawa felefele'ma ensel anama nihi'ambe amamaga amama ma enda' lotuma anan.
66022009	Ea' ensel anama na'ipi na'i, “Ine' owa' nenda'am na'ama, owa'. Ae' ina dembiwei, owa'. Ae' alomena wandao'oma wanda' opeh etini waloma sahopena ine'imi profet fowa'imi maloma epes isima hiesi saila basefa buk anae'. Ine' nenda' lotu ma God atona.”
66022010	Ea' na'ipi na'i, “Basef amama Godi mape buk anama, ina nembaho'am nesapamam mope, owa'. Dei' main, nogota God na'i nonda' amamaga amama, anama felefele'ma notaga hi'ilana.
66022011	Emi egafis sonda' waf aonai, esis sonda'ana la'ela'ef. Emi egafis sonda' waf aonai endilisi, esis sonda'ana la'ela'ef. Emi egafis sonda' waf bu'unai, esis sonda'ana la'ela'ef. Ea' emi egafis sepe epes bu'wasi Godi, esis sope bo'wes Ananisi na'ama etin la'ela'ef.”
66022012	Ea' Jisas na'i, “Peme'! Anona nemaf Ae' etaga mehip. Ea' ifi'i eloma amamaga bu'wami awami, ewaloga esis amam nematawa hiesi egwamasam atona etin mondahama waf esis sanda'anai.
66022013	Ae' atowe ape Dembiwei la'ela'ef, ape ali'i ape agi' endilisi. Ae' ofagewe ma amamaga hiami enda'am efe' efe' embefam andeande' hi'ilam.
66022014	Esis amam nematawa sasa'opa luwaguf asasimi ma sataga bo'wes, esis sondanifel. Esis isima anona nemaf God na'i esis bo'wes ma sefa' gwa'aimi ma lawag anama ambal namunai napainai ea' la'ifisa sefe' suwis uta anama ma wambel anama bu'unai.
66022015	Epes sanda' waf aonai si'i bogof nombagw manda'anai soloma epes isima sanda' mu'uhupi, epes isima sanda' waf aonai so'a waolanai soloma epes saha enis saga'i soloma epes isima sanda' lotuma god baso'mainai soloma epes isima hiesi ukup maila waf baso'omunai maimailana, epes isima anona nemaf sope ande'ma wambel anama Godi.”
66022016	Ea' Jisas na'iam wapoti' na'i, “Ae' asapa' ensel ae'anai nafe'mago ipe' ma nowalapa basef amama ma ipe' sios amam nematawa Godi. Ae' atowe ae' dapana nandala nombaf lawag Deviti, bafalomana ananiwei ataga wambota ananinai. Ae' si'i ondo'w anama lala'wan mafifili endilisi nalatawi kuhimbita.
66022017	Ambal Bu'unai Godi naloma nemata'w Sipsip Noganai nose'akwi esis sa'i, ‘Ipe' fi'i!’ Ea' emi egafis seme' basef amama, esis si'i basef amama atom si'i, ‘Ipe' fi'i.’ Ea' emi egafis iap nose'asa embel, esis sifi'i. Emi egafis sa'i sogwa' embel, esis sifi'i sea' embel ambal namunai napaimi si'i presen bu'unai God nose'asana na'ai, owa' sotalona otambai.
66022018	Ipe' epes emi egafipa pame' basef Godi ma amamaga amama mail buk anae' anona nemaf meatagai, Ae' a'ipa ipe' hipei mehip, ipe' pindumafuma andeande'. I'i emi egafis siwatani anom basef wapoti' moloma basef Godi, anona nemaf amamaga amama aom endilisi God na'iami ma buk anae', amama anona nemaf God nokolefamanam esis.
66022019	I'i emi egafis sogagaha anom basef tu'wanim Godi ma'i amamaga anona nemaf meatagai ma nili'amonama buk anae', anona nemaf God nili'amona epes isima nogalo'mas. Ea' esis ina anona nemaf la'ifisa sefa' gwa'aimi ma lawag anama ambal namunai napaimi, owa'. Anona nemaf ina la'ifisa sefe' sepe andeande' wambel anama bu'unai buk anae' na'iagoma, owa'etin.”
66022020	Ae' Dembiwei a'i basefa amamaga mail buk anae', Ae' a'i amama endilisimi atom. Ea' dei' a'i, “Endilisi, Ae' anona nemaf ifi'i mehip!” Endilisi, Dembinai Jisas, ine' nifi'i!
66022021	Ae' a'i Dembinai Jisas nigiambamepa na'a nope nolomepa, ipe' God Ananipei. Endilisi.
