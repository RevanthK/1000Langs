40001001	Jesu Khrist, Abraham Tapa, David Tapa khanggui lehkhabu:
40001002	Abraham in Isak ahing a, Isak in Jakob ahing a, Jakob in Juda leh a sanggamte ahing hi.
40001003	Juda in Tamar toh Perez leh Zara ahing a, Perez in Hezrom ahing a, Hezrom in Aram ahing hi.
40001004	Huleh Aram in Aminadab ahing a, Aminadab in Nasson ahing a, Nasson in Salmon ahing hi.
40001005	Salmon in Rahab toh Boaz ahing a, Boaz in Ruth toh Obed ahing a, Obed in Jesse ahing hi.
40001006	Huleh Jesse in kumpipa David ahing a, kumpipa David in Uriah ji anahi toh Solomon ahing hi.
40001007	Solomon in Rehoboam ahing a, Rehoboam in Abia ahing a, Abia in Asa ahing hi.
40001008	Asa in Jehosaphat ahing a, Jehosaphat in Joram ahing a, Joram in Uziah ahing hi.
40001009	Uziah in Jotham ahing a, Jotham in Ahaz ahing a, Ahaz in Hezekiah ahing hi.
40001010	Hezekiah in Manasseh ahing a, Manasseh in Amon ahing a, Amon in Josia ahing hi.
40001011	Babylon gam a puimanga aum laiun Josia in Jekonia leh a sanggamte ahing hi.
40001012	Babylon gam a puimang ahih nungun Jekonia in Sheltiel ahing a, Sheltiel in Zerubbabel ahing hi.
40001013	Zerubbabel in Abiud ahing a, Abiud in Eliakim ahing a, Eliakim in Azor ahing hi.
40001014	Azor in Zadok ahing a, Zadok in Akim ahing a, Akim in Eliud ahing hi.
40001015	Eliud in Eleazar ahing a, Eleazar in Mathan ahing a, Mathan in Jakob ahing hi.
40001016	Huleh Jakob in Mari pasal Joseph ahing a, hu Mari apatin Khrist kichi Jesu chu ahung piangta hi.
40001017	Huchiin Abraham apat David chiang khang zousiah chu khang sawmleli ahi. Huleh David apat Babylon gam a puimang ahih chiang uh khang sawmleli, huleh Babylon gam a puimang ahih vapat Khrist chiang khang sawmleli ahi.
40001018	Jesu Khrist pian daan chu hi chi ahi: a nu Mari chu Joseph toh akikhaam nung un, aumkhawm maun, Hagau Siangthou apat gaai chih akihedohta hi.
40001019	Hizongleh a pasal Joseph chu midihtat ahi a, zapi heet-a um diing uut louin aguuha khuul atumta hi.
40001020	Hizongleh amah in hi thute angaihtuah laiin, a mang in Lalpa angel a kawmah ahung kilaah a, “David tapa Joseph, Mari na ji diinga laah lau sin. Ajiahchu a nau paai hi Hagau Siangthou apat ahi.
40001021	Tapa ahung nei diinga huleh a min Jesu na sa diing hi. Ajiahchu Amah in a mite a sualnate vapat ahundam diing hi,” achi hi.
40001022	Hi silte zousiah chu Lalpa’n zawlnei kam a hichibanga anasoite ataangtun theihna diingin ahi,
40001023	“Ngai un, nungaah siangthou agaai diing a, Tapa anei diing a, huleh a min Immanuel achi diing uh,” huchu, “I kawmah Pathian aum,” chihna ahi.
40001024	Huin Joseph chu ihmu athou a, Lalpa angel in thu apiaah banga bawlin, a ji chu akiteenpihta a,
40001025	hizongleh Mari in a Tapa masapeen ahung neihkhiah masiah aluppih sih a, huleh amah in a min Jesu asata hi.
40002001	Huchiin kumpipa Herod lal laia Judia gam a Bethlehem khua a Jesu ahung pianin, ngai un, suahlam apat mipil aahsi lama siamte Jerusalem ah ahung va,
40002002	“Judate Kumpipa hung piang chu khoiah aum ei? Ajiahchu suahlam ah Amah aahsi ka mu va, Amah be diinga hung ka hi uh,” achi uhi.
40002003	Kumpipa Herod in huchu ajaah tahin alungdong a, Jerusalem a mi zousiah zong amah toh alungdong uhi.
40002004	Siampu lalte leh daanjilsahtute zousiah akou khawm a, Khrist pianna diing khoitah ahiai chih adong hi.
40002005	Huleh amah un a kawmah, “Judia gam a Bethlehem khua ah, ajiahchu zawlnei in hichibangin anagial hi,
40002006	‘Nang, Juda gam a Bethlehem, Juda gamoptute lahah na neupeen hial sih hi. Ajiahchu ka mi Israel veengtu diing nang apatin Optu liantah ahungdoh diing hi,’” achi uhi.
40002007	Huin Herod in mipil aahsi lam a siamte aguuh kouh a, aahsi kilat hun adongchianta hi.
40002008	Huleh amahuh chu Bethlehem ah asawl a, “Chiah unla, naungeh thu chu chiantahin vakankhia un. Na muh tahchiangun keima’n zong ka hung biahve theihna diingin thu hung hilh kiit un,” achi hi.
40002009	Huleh amah un kumpipa thu ajaah zohun akipankheta va, ngai un, suahlam a amuh uh aahsi chu naungeeh umna tung jawn atun a, akhawl masiah a ma vah apai jeel hi.
40002010	Amah un aahsi chu amuh tahun nasatahin akipaah uhi.
40002011	Huleh inn sungah aluut va, a nu Mari toh um naungeeh chu amu va, abohkhup va, abeta uhi. Huin a goubawmte uh hongin a kawmah silpiaah sana leh begaw leh murrah apia uhi.
40002012	Huleh Herod kawma kilehkiit lou diinga a mang va hilha aum jiahun lampi tuam juiin a kho lamvah achiahta uhi.
40002013	Huleh amahuh achiah nungun, en un, Lalpa angel chu Joseph kawmah a mang in akilaah a, “Thou inla, naungeeh leh a nu pui inla Aigupta gam ah taai in. Huleh ka hung hilh kiit masiah hutah ah um zing in. Ajiahchu Herod in naungeeh chu suhlup diinga hawl pah diing ahi,” achi hi.
40002014	Joseph chu athou a, naungeeh leh a nu chu apui a, ajaan ajaanin Aigupta lamah achiahta uhi.
40002015	Lalpa’n zawlnei kam a, “Aigupta gam apat ka Tapa ka koudohta,” chia asoi ahung taangtun theihna diingin Herod asih masiah hutah ah aum zing uhi.
40002016	Huin Herod in aahsi lam a siamte’n aheem uh chih aheet tahin nasatahin alungthahta hi. Huchiin mi asawl a, aahsi lam a siamte kawma a hun thu adohchian bangtahin Bethlehem leh a kiimveel zousiah a pasal naupang kum nih leh a nuailam zousiah athatta hi.
40002017	Zawlnei Jeremia in hichibanga anasoi chu ahung taangtungta hi,
40002018	“Rama khua ah thawm akija, numei misi ngaia kap leh maauna nasatah bang, Rachel in a tate akah a, aum nawn louh jiahun koima hamuan diing auut sih hi,” achih chu.
40002019	Herod asih phetin, ngai in, Lalpa angel khat Joseph kawmah a mang in Aigupta gam ah akilaah a,
40002020	“Thou inla, naungeeh leh a nu chu pui inla Israel gam ah chiah in, ajiahchu naungeeh thah tumte asita uhi,” achi hi.
40002021	Huin amah chu athou a, naungeeh leh a nu chu apui a, Israel gam ah ahungta hi.
40002022	Arkelaos chu Judia gam a a pa Herod mun ah alal hi chih ajaah tahin hu lamah achiah ngamta sih hi. A mang a hilha aum jiahin Galili gam lamah akilehheita hi.
40002023	Huleh zawlneite’n, “Amah chu Nazareth mi achi diing uh,” chia asoi uh ataangtun theihna diingin Nazareth kichi khua khat ah ahung tung va, ateengta uhi.
40003001	Hu hun laiin Baptistu Johan chu Judia gamdaai ah taangkouin ahung a,
40003002	“Kisiih un, ajiahchu vaan lalgam anaita hi,” chia soiin.
40003003	Ajiahchu amah ahi zawlnei Isai in, “Gamdaai a mi kikou aw in, ‘LALPA lamlian sial unla, a lampite hihtang un,’ achi hi,” chia anasoipa chu.
40003004	Hu Johan in chu sangawngsau mul puan asilh a, a kawng savun kawnggaah in agaah a, huleh a an chu khaukhup leh gam khuaizu ahi.
40003005	Huleh Jerusalem leh Judia gam pumpi leh Jordan kiimveel a umte zousiah a kawmah achiah va,
40003006	huleh a sualte uh kiphuangin Jordan ah Johan in abaptis hi.
40003007	Ama’n Pharisaite leh Sadukaite tampi a kawma baptisma tang diinga hung amuh tahin, a kawmvah, “Guul suante aw! Lungthahna hung tung pah diing taaisan diingin kuan ahung thuhilh ei?
40003008	Hujiahin kisiihna toh kituaah gah suang un.
40003009	‘Abraham ka pu uh ahi,’ chiin kingaihtuah sih un. Ajiahchu Pathian in hi suangte haw Abraham tate in adingsah thei hi, chih ka hung hilh ahi.
40003010	Tuin zong singbul chin ah heita koih ahita hi. Hujiahin singkung gah hoih suang lou photmah chu phuuh ahi a, mei ah paihluutin aum hi.
40003011	Ke’n chu kisiihna diingin tui in ka hung baptis ngeei hi. Hizongleh ka nunga hung paipa chu kei saangin aloupijaw a, a keengtophah tawi taah zong ka hi sih hi. Ama’n chu Hagau Siangthou leh mei in nanguh ahung baptis diing hi.
40003012	A khut in a pasiseep atawi a, a phual chu ajaap siang tinten diing hi. Huleh a buhte chu a pang ah akoih khawm diing hi. Hizongleh a sii chu mei mittheilou in ahaaltum diing,” achi hi.
40003013	Huin Jesu chu baptisma tang diingin Galili gam apatin Jordan ah Johan kawmah ahung hi.
40003014	Hizongleh Johan in, “Kei na hung baptis kiphamoh jaw hi ing a, nang kei kawma hung na hi maw?” chiin Amah anakhaam hi.
40003015	Jesu’n adawng a, a kawmah, “Tuin chu huchih diing lemsa haam in. Ajiahchu huchibang a dihtatna zousiah bawl bukim chu ei diinga poimoh ahi,” achi hi. Huin lem asata hi.
40003016	Jesu chu baptisma atan zohin tui apatin apawtdoh pah hi. Huleh ngai un, vaan Amah lamah ahung kihong a, Pathian Hagau chu vakhu banga hung kumsuhin a tunga hung tu chu amu hi.
40003017	Huleh ngai un, vaan apatin aw khat ahung ging a, “Hichu ka Tapa deihtah ahi a, a tungah ka kipaah mahmah hi,” achi hi.
40004001	Hu nungin Jesu chu diabol heema um diingin gamdaai ah Hagau in apuita hi.
40004002	Huleh suun sawmli leh jaan sawmli an ngawla aum nungin a gil ahung kialta hi.
40004003	Huin heemtu chu a kawmah ahung a, “Pathian Tapa na hih leh, hi suangte tanghou suaah diingin thu pia in,” achi hi.
40004004	Hizongleh Ama’n adawng a, “‘Mihing tanghou chauhin ahing sih diing a, hizongleh Pathian kam apat thu pawt chin in ahing jaw diing uh,’ chih gelh ahi,” achi hi.
40004005	Huchiin diabol in Amah chu khopi siangthou ah apuitou a, Pathian biahinn tung sangpeen ah akoih hi.
40004006	Huleh a kawmah, “Pathian Tapa na hih leh, kekhesuh in, ajiahchu, ‘Ama’n na tungtaang thu ah a angelte thu ape diing,’ huleh ‘A khut un ahung na dom diing uh, huchilou inchu na keeng suang ah na tat kha diing,’ chia gelh ahi,” achi hi.
40004007	Huin Jesu’n a kawmah, “‘LALPA na Pathian na je-et louh diing ahi,’ chih gelh ahi jeel hi,” achi hi.
40004008	Huleh diabol in Amah chu taang sangpi khat tungah apui kiit a, khovel lalgam zousiah leh a loupina uh aensah hi.
40004009	Huleh diabol in a kawmah, “Khupbohin hung be lehchin hite zousiah ka hung pe diing hi,” achi hi.
40004010	Huin Jesu’n a kawmah, “Hitah apatin chiah mang in, Setan! ‘LALPA na Pathian chu na biah diing a, Amah nna chauh natoh diing ahi,’ chih gelh ahi,” achi hi.
40004011	Huzohin diabol in Amah anuseta a, huleh en un, angelte ahung va a nna atohsahta uhi.
40004012	Huchiin Johan suangkul ah akhum uh chih Jesu’n ajaah tahin, Galili gam ah achiahta hi.
40004013	Huleh Nazareth khua nusiain, Zebulon leh Naphtali gamkaih sunga um diil geia Kapernaum khua ah chiahin avateengta hi,
40004014	huchia zawlnei Isai in hichibanga anasoite ahung taangtun theihna diingin.
40004015	“Jentelte Galili, Jordan gaal a Diil lampi a um Zebulon gam leh Naphtali gam a:
40004016	mial a tou mite’n vaah loupitah amu uh, huleh sihna gam leh liim a toute tungah vaah ahung suaahta hi,” achih chu.
40004017	Hu hun apatin Jesu’n, “Kisiih un, ajiahchu vaan lalgam anaita hi,” chiin thusoi apanta hi.
40004018	Huleh Jesu’n Galili Diil geia avaah laiin, unau nih Simon kichi Peter leh a sanggampa Andru diil a leensep-a um amu hi, ajiahchu amahuh ngamanmi ahi uhi.
40004019	Huleh Ama’n a kawmvah, “Hung jui un, mihing mantuin ka hung siam diing,” achi hi.
40004020	Huleh amah un a leente uh nusiain Amah ajui pah uhi.
40004021	Huleh Amah chu hu apat chiah jeelin, unau dang nih, Zebedi tapate Jakob leh a sanggampa Johan chu a pa uh Zebedi toh kuang sunga a leente uh phoha um amu a, amahuh akou hi.
40004022	Huleh amah un a pa uh leh a kuang uh nusiain Amah ajui pahta uhi.
40004023	Huleh Jesu chu Galili gam pumpi ah avaah lehleh a, sinagogte bang ah thu ahilh a, lalgam tanchinpha soiin mite laha natna chinteng leh damlouhna chinteng asudam jeel hi.
40004024	Huleh Syria gam pumpi ah a min athangta hi. Huleh amah un natna chituamtuam a damlou zousiah leh dawi matte, sibup veite leh jengte a kawmah ahung pui va, Ama’n anasudam jeel hi.
40004025	Huleh Amah chu Galili, Dekapoli, Jerusalem, Judia leh Jordan gaal lam apat hung mipi nasatahin ajui uhi.
40005001	Huin mipite amuhin Amah chu taang ah akal a, huleh atou zohin a nungjuite a kawmah ahung uhi.
40005002	Huleh Ama’n a kam akaah a, amahuh thu ahilh a:
40005003	“Hagau a gentheite ahampha uhi, vaan lalgam amahuh a ahih jiahin.
40005004	Lungngaite ahampha uhi, hamuana um diing ahih jiahun.
40005005	Thunuaigolhte ahampha uhi, leigou luah diing ahih jiahun.
40005006	Dihtatna lam a gilkiala dangtaahte ahampha uhi, taisaha um diing ahih jiahun.
40005007	Khotuah theite ahampha uhi, khotuahna tang diing ahih jiahun.
40005008	Lungsim siangthoute ahampha uhi, Pathian mu diing ahih jiahun.
40005009	Lemna siamtute ahampha uhi, Pathian tate chiha um diing ahih jiahun.
40005010	Dihtatna jiaha suhduhdaha umte ahampha uhi, vaan lalgam amahuh a diing ahih jiahin.
40005011	“Mi’n keimah jiaha ahung housiat va, ahung suhduhdah va, juau a gilou chinteng a ahung heeh hun chiangun na hampha uhi.
40005012	Kipaah unla, nasatahin nuam un, vaan ah na kipaahman diing uh atam ngaala, ajiahchu na ma va zawlnei umte zong hitobangin anasuduhdahta uhi.
40005013	“Lei chi na hi uh, hizongleh chi chu data hileh, bangin akisual kiitta diai? Huchia’n a panna aumta sih diing a, paihdoh a, mite totchil diing ahi giapta hi.
40005014	“Nanguh khovel mite vaah na hi uh, taang tunga khopi um chu akiphual thei sih hi.
40005015	Huleh mi’n thaumei dein loh akhuhkhum ngei sih va, a tunna ah akoih jaw uhi. Huchiin inn sunga mi um zousiah asalhvaah hi.
40005016	Hutobangin na vaah uh mi mitmuhin vaah heh, huchiin amah un na natoh hoihte uh amu thei diing va, na Pa uh vaan a um chu apaahtawi diing uhi.
40005017	“Daan thu aha, Zawlneite Lehkhabute aha suse diinga hung ka hi chiin hung ngaihtuah sih un. Suse diinga hung ka hi sih a, sutaangtung diinga hung ka hijaw hi.
40005018	Chihtahzetin na kawmvah ka soi ahi, vaan leh lei aman masiah daan thu a sutvom neucha aha thaivom neuchakhat zong amang sih diing hi, a bawna ataangtun kim masiahin.
40005019	Hujiahin koipouh hi thupiaah neupeente laha khat mei zong susia a, hutobanga bawl diinga mite hilh chu vaan lalgam ah mi neupeen ahi diing hi. Hizongleh koipouh in jui a, hutobanga bawl diinga mite hilhtu chu vaan lalgam ah milian chih ahi diing hi.
40005020	Ka hung hilh ahi, na dihtatna un daanjilsahtute leh Pharisaite dihtatna akhuup louh inchu, vaan lalgam ah na luut top sih diing uhi.
40005021	“Malai mite kawma, ‘Tual na thah louh diing ahi, huleh koipouh tualthat in chu vaihawmna atuaah diing hi,’ kichi daan na jata uhi.
40005022	Hizongleh ke’n chu na kawmvah ka soi ahi, koipouh ajiah beia a unau tunga lungthah chu vaihawmsahin aum diing hi. Huleh koipouh a unau kawma‚ ‘Raka!’ chitu in chu vaihawmtute vaihawmna atuaah diing hi. Huleh koipouh, ‘Mingol!’ chitu chu gawtmun meidiil a luut theihna lauhhuai ah aum diing hi.
40005023	Hujiahin maitaam bul a silpiaah diing tawia na hung laitaha na unau in na tungah lungkimlouhna anei chih na heetdoh leh,
40005024	na silpiaah diing chu hu maitaam ma ah nusia inla chiah in. Huleh na unau toh kilem masaphot inla, huzoh chiangin hung inla, na silpiaah diing chu laan in.
40005025	Na langpa toh lampi a na chiah laiin kilem zoh in, huchilou inchu na langpa’n vaihawmtu ahung mansah diing a, huleh vaihawmtu’n thuneitulian kawmah ahung pekhe diing a, thuneitulian in suangkul ah ahung khum kha diing hi.
40005026	Chihtahzetin ka hung hilh ahi, paisa san khat tan a na piaah kim masiah hu apatin na pawtdoh het sih diing hi.
40005027	“Malai mite kawma, ‘Aang na kawm louh diing ahi,’ chia anakisoi daan na jata uhi.
40005028	Hizongleh ke’n chu na kawmvah ka soi ahi. Koipouh numei enlahtaha entu in a lungsim in amahnu toh aang akawm zouta ahi.
40005029	Huleh na mit jiatlam in ahung puuhsah leh kheidoh inla paai mei in. Ajiahchu na tahsa pumpi gawtmun a paih ahih saangin na tahsa peeng khat manthaai chu nang diingin ahoihjaw hi.
40005030	Huleh na khut jiatlam in ahung kipuuhsah leh saattan inla paai mei in. Ajiahchu na tahsa pumpi gawtmun a paih ahih saangin na tahsa peeng khat manthaai chu nang diingin ahoihjaw hi.
40005031	“‘Mi koipouh in a ji akhuul leh khuulna lehkha pia heh,’ daan in anachi hi.
40005032	Hizongleh ke’n chu na kawmvah ka soi ahi, koipouh in mi toh lupkhawm jiah hiloua a ji akhuul leh, amahnu chu a-aangkawmsah a, huleh koipouh hu khuulsanu kiteenpih chu aangkawm ahi.
40005033	“Huchiangleh malai mite kawma, ‘Dihloutahin kihaahsial sih un. Amahvaang na kihaahsialnate Lalpa kawmah taangtun jaw in,’ chia anakisoi daan na jata uhi.
40005034	Hizongleh ke’n chu na kawmvah ka soi ahi, kihaahsial mawngmawng sih un, vaan louin kihaahsial sih un, ajiahchu Pathian laltouphah ahi.
40005035	Huleh lei louin kihaahsial sih un, ajiahchu hichu a keeng ngahna ahi. Huleh Jerusalem louin kihaahsial sih un, ajiahchu hichu Kumpipa loupitah khopi ahi.
40005036	Na lutang louin kihaahsial sin, ajiahchu samjang khat zong na kaang sahin na vomsah thei sih hi.
40005037	Hizongleh ‘Hi’ na chih uh chu ‘Hi’ hi heh, huleh ‘Hilou’ na chih uh chu ‘Hilou’ hi heh. Ajiahchu hi vaal chu giloupa apat hung pawt ahi.
40005038	“‘Mit luanga mit, ha luanga ha,’ chia anakisoi daan na jata uhi.
40005039	Hizongleh ke’n chu na kawmvah ka soi ahi, migilou chu kikhinpih sih un, koipouh in na ngeiphe jiatlam abeh leh, a lehlam zong doh jaw in.
40005040	Huleh mi koipouh in vaihawmna mun a ahung pui a na puannaah laah atup leh, na puannaah tual zong lasah ngaal in.
40005041	Mi koipouh meel khat chiah diinga hung phuut photmah kawmah amah toh meel nih chiah khawm un.
40005042	Na kawma hung ngeentu chu pia inla, huleh ahung thunglaah uut chu kiheimangsan sin.
40005043	“‘Na innveengte lungsiat inla, na meelmate hua in,’ chia anakisoi daan chu na jata uhi.
40005044	Hizongleh ke’n chu na kawmvah ka soi ahi, na meelmate uh lungsiat unla, haamsia hung lohte vangpiaah unla, ahung mudahte diingin sil hoih bawlsah un. Huleh ahung bawlsete leh ahung suduhdahte diingin haamteisah un.
40005045	Huchiin na Pa uh vaan a um tate na hi thei diing uhi. Ajiahchu Ama’n migiloute leh mihoihte tungah ni asuaahsah a, huleh midihtatte leh midihtatloute tungah zong guah ajusah hi.
40005046	Ajiahchu nanguh hung lungsiatte chauh na lungsiat uh leh, kipaahman bang ahiai na muh diing uh? Siahdongte’n zong huchibanga bawlve hilou ahi viaimah?
40005047	Huleh na unaute uh chauh chibai na buuh uh leh, midang saanga bang ahiai na bawl tam tuan uh? Siahdongte’n zong huchibanga bawlve hilou ahi viaimah?
40005048	Hujiahin vaan a um na Pa uh ahoih bukim mahbangin nanguh zong hoih bukim un.
40006001	“Mi na panpihna va na sil hoih bawlte uh mi muh diinga a ma va bawl lou diingin pilvaang un. Huchilou inchu na Pa uh vaan a um kawmah muh diing kipaahman na nei sih diing uhi.
40006002	Hujiahin mi gentheite kawma sil na piaah chiangun milepchiahte’n mi phat aloh theihna diingva sinagogte bang leh kholai kotzingte bang a ahih veu bangun, na ma vah peengkuul muut sih un. Chihtahzetin ka hung hilh ahi, amah un a kipaahman uh amuzouta uhi.
40006003	Hujiahin nang chu mi kawma sil na piaah chiangin, na khut jiatlam hih chu na khut veilam hesah sin.
40006004	Huchiin na silpiaah chu aguuha pia na hi diing a, huleh na Pa aguuha hung mupa in phuanglaahtahin ahung dit diing hi.
40006005	“Huleh na haamtei chiangun milepchiahte bangin na hih diing uh ahi sih. Ajiahchu amah un mi’n amuh theihna diingin sinagogte leh kotzing ningkawite bang a dingin ahaamtei uut sese uhi. Chihtahzetin ka hung hilh ahi, amah un a kipaahman uh amuta uhi.
40006006	Hizongleh nang chu na haamtei chiangin na pindan sungah luut inla, na kot khaah inla, aguuha um na Pa kawmah haamtei in. Huchiin na Pa aguuha hung mupa in phuanglaahtahin ahung dit diing hi.
40006007	Hizongleh na haamtei chiangun Jentelte bangin umjebeiin na soisa uh soi nonnon sih un, ajiahchu amah un chu ahaam tam jiahva jaaha um diingin akingaihtuah uhi.
40006008	“Hujiahin amahuh bang sih un, ajiahchu na Pa un a kawma na nget maun bang silte ahiai na mamoh uh ahe hi.
40006009	Hujiahin nanguh chu hichibangin haamtei un: ka Pa uh vaan a um, na min kizahtaat heh.
40006010	“Na lalgam hung tung heh. Na deihjawng vaan a akibawl bangin lei ah zong kibawl heh.
40006011	“Ka niteng neehkhop uh ni chinin hung pia in.
40006012	“Ka leibate uh ka ngaihdam bang un, ka batte uh hung ngaidam in.
40006013	“Heemna ah hung puiluut sinla, huleh giloupa apat hung hunkhe jaw in. Ajiahchu lalgamte, silbawltheihnate, loupinate, kumtuanga nang a ahih jiahin, Amen, chiin.
40006014	“Mi a tatsualnate uh na ngaihdam uh leh, na Pa uh vaan a um in zong nanguh ahung ngaihdam diing hi.
40006015	Hizongleh mi na ngaihdam louh uh leh vaan a um na Pa un zong na tatsualnate uh ahung ngaihdam sih diing hi.
40006016	“Huleh an na ngawl chiangun milepchiahte bangin ngui meel po sih un. Amah un chu an ngawla akilat theihna diingun a maaisuah uh atuamsah veu uhi. Chihtahzetin ka hung hilh ahi, amah un a kipaahman uh amuta uhi.
40006017	Hizongleh nang chu an na ngawl chiangin na lu sathau nuh inla, na maai phiat in.
40006018	Huchia na Pa aguuha um mitmuh ah loungaal mihing mitmuh a an ngawl na bat louhna diingin; huleh na Pa aguuha hung mupa in phuanglaah tahin ahung dit diing hi.
40006019	“Leikha leh tuieeh in aneehsiatna ah leh gutate’n akalhsiat va, aguuh theihna uh lei ah gou kikhol sih unla,
40006020	hizongleh leikha leh tuieeh in aneehsiat louhna leh gutate’n akalhsiat va, aguuh louhna uh vaan ah gou kikhol jaw un.
40006021	Ajiahchu na gou uh umna phot ah na lungsim uh zong aum diing hi.
40006022	“Sapum vaahna thaumei chu mit ahi. Hujiahin na mit ahoih chiangin na sapum avaah veh diing hi.
40006023	Hizongleh na mit ahoih louh inchu, na sapum avehin amial diing hi. Hujiahin na sunga vaah chu mial hitaleh, hu mial chu nasa namei in chia!
40006024	“Mi koima in pu nih nna atong kop thei sih hi, ajiahchu khat huain khat alungsiat diing hi, ahihlouhleh khat gumin khat amusit diing hi. Pathian nna leh sum nna na tong khawm thei sih diing uhi.
40006025	“Hujiahin na kawmvah ka hung hilh ahi, bang ahiai ka neeh diing, bang ahiai ka dawn diing, chiin na hinna diingun lunghimoh sih un; bang ahiai ka silh a, ka teen diing, chiin na tahsa uh diingin lunghimoh saam sih un. Neeh diing saangin hinna aluuljaw sih in, huleh silh leh teen saangin tahsa aluuljaw sih eimah?
40006026	Tungleeng vate en un, buh atuh sih va, aat zong aat sih va, buhinn ah zong asung luut sih uhi. Ahihvaangin na Pa uh vaan a um in amahuh avaah hi. Nanguh chu amahuh saanga nasataha luuljaw hilou na hi viaimah?
40006027	Nanguh lahah koi in ahiai lunghihmoh jiaha a dung tong khat a behlap thei?
40006028	“Huleh silhleteen thu a bang diinga lunghimoh na hi viai? Gam a lili paahte khandaan ngaihtuah un, tong lah atonggim sih va, pat zong akheeh sih uhi.
40006029	Hizongleh ka hung hilh ahi, Solomon ngeei zong a loupina zousiah a akizepin hi lili paahte khat tuhin zong jepmawi ahi zou sih hi.
40006030	Huchia gam a hampa tunia hing a, jiing a meikhuuh a paihluut diing bawn Pathian in ahuchijep leh, Aw nanguh ginna haatloute, Ama’n nanguh hu saangin ahung jeemjaw tham sih diaimah?
40006031	“Hujiahin, ‘Bang ahiai i neeh diing?’ ahihlouhleh ‘Bang ahiai i dawn diing?’ ahihlouhleh ‘Bang ahiai i silh diing?’ chiin lunghimoh sih un.
40006032	Ajiahchu Jentelte’n hi silte zousiah lawptahin ahawl va, hi silte zousiah na mamoh uh chih na Pa uh vaan a um in ahe hi.
40006033	Hizongleh nang un chu Pathian lalgam leh a dihtatna hawl masa un, huleh hi silte zousiah piaahbeh na hi diing uhi.
40006034	Hujiahin jiing a diingin lunghimoh sih un. Ajiahchu jiingin amah a diing ahung kingaihtuah tawm diing hi. Ni khat a buaina chu a ni a diingin ahuntawh ahi.
40007001	“Demsiata na um louhna diingun mi demse sih un.
40007002	Ajiahchu na demsiat bangmah un demsiatin na um diing va, huleh na tehna bangmah un ahung tehsah kiit diing uhi.
40007003	Bang diinga na mit a singtum ngaihtuah lou a, na unau mit a niinthem um muthei na hiai?
40007004	Ahihlouhleh ngai in, nang mit ngeei ah singtum aum a bangchiin ahiai na unau kawma, ‘Na mit a niinthem hung lakhesah in,’ na chih theih diing?
40007005	Nang milepchiah, na mit apat singtum chu lakhe masa in. Huchiin na unau mit a niinthem laahdoh diing chu chiangtahin na mu thei diing hi.
40007006	“Uite kawmah silsiangthou pe sih unla, voh ma ah zong na tuikep suang uh paai sih un. Huchilou inchu amah un hute chu a keeng un achilse diing va, huleh hung kiheiin nanguh ahung philjaah kha diing uhi.
40007007	“Ngeen un, piaahin na um diing uh; hawl un, na mu diing uh; kiu un, honsahin na um diing uhi.
40007008	Ajiahchu angeen taphot in atang va, ahawl taphot in amu va, huleh a kiu taphot chu honsahin aum diing hi.
40007009	Huleh na lahvah koi in ahiai a tapa in tanghou ngeen henla hileh, suang pe diing?
40007010	Ahihlouhleh nga ngeen henla hileh, guul pe diing?
40007011	Huchi ahihleh, nanguh migilou in bawn na tate uh sil hoih piaahnataang na heet uh leh, na Pa uh vaan a um in a kawma ngeente sil hoih naahpiaah tham lou diing ahiai mah!
40007012	“Hujiahin sil zousiah mi’n na tungva abawl diing na deih photmah uh, nang un zong hutobangin a tungvah bawl un, ajiahchu huchu Daan thu leh Zawlneite Lehkhabute thuhilh ahi.
40007013	“Kot geeng ah luut un, ajiahchu manthaaina lam a paina chu a kot agol a, a lampi zong alian hi. Huleh hutah a luutte chu tam zong atam uhi.
40007014	Ajiahchu hinna a chiahna kot chu ageeng a, a lampi zong ahahsa a, huleh a mute zong atawm uhi.
40007015	“Zawlnei tahlou, na lahva belaam vun silha hung, hizongleh a sunglam va ngei hangsantah hingaalte lahah pilvaang un.
40007016	Amahuh chu a gah un na he diing uhi. Mi’n lingnoh lahah grep gah alou ngei viai mah, ahihlouhleh lingkung ah zong theipi alou ngei viaimah?
40007017	Huchibangmahin singkung hoih photmah in gah hoih asuang jeel a, hizongleh singkung sia photmah in gah hoih lou asuang veu hi.
40007018	Singkung hoih in gah hoihlou asuang thei sih a, singkung sia in zong gah hoih asuang thei boh sih hi.
40007019	Gah hoih lou suang singkung photmah chu aphuuh va, mei ah apaai uhi.
40007020	Hujiahin amahuh chu a gah un na he diing uhi.
40007021	“‘Lalpa, Lalpa,’ hung chi zousiah nazong vaan lalgam ah aluut sih diing uhi. Hizongleh ka Pa vaan a um deihjawng bawlte chu aluut diing uhi.
40007022	Hu ni chiangleh mi tampi’n, ‘Lalpa, Lalpa, na min in thu ka soilawh uh hilou ahiaimah? Na min in dawite ka nohdoh un, na min in silmah bawltheihna ka nei uh hilou ahiaimah?’ achi diing uhi.
40007023	Huchiangin ke’n a kawmvah, ‘Nanguh bangchihmahin ka hung he ngei sih hi. Nanguh daan poisaloua gamta haw, ka kawm apatin chiah mang un!’ ka chi diing hi.
40007024	“Hujiahin koipouh hi ka thusoite ja a, jui chu mipil suangpi tunga inn bawl toh ka tehkhin diing hi.
40007025	Guah ahung ju a, tui ahung lian a, huih ahung nung a, hu inn chu haattahin ahung muut hi. Himahleh suangpi tunga leptouh ahih jiahin apuuh sih.
40007026	“Huleh mi koipouh hi ka thusoite ja a, juilou photmah chu sehneel tunga inn bawl mingol toh ka tehkhin diing hi.
40007027	Guah ahung ju a, tui ahung lian a, huih ahung nung a, hu inn chu haattahin ahung muut a, apuuhta hi. Huleh hu inn apuuhdaan chu anasa ngeel hi,” achi hi.
40007028	Huleh hichi ahung hi a, Jesu’n hite asoi zohin mipite’n a thuhilh chu limdang asa mahmah uhi.
40007029	Ajiahchu Ama’n daanjilsahtute bang hi louin, thuneitah bangin amahuh thu ahilh hi.
40008001	Huleh taang apat ahung pai suhin mipi nasatahin Amah ajui uhi.
40008002	Huleh en in, mi phaah khat a kawmah ahung a, a ma a bohkhupin chibai abuuh a, “Lalpa, na uut inchu, na hung susiangthou thei hi,” achi hi.
40008003	Huin Jesu’n a khut a zamin amah chu akhoih a, “Ka uut hi, siangthouta in,” achi hi. Huin aphaah chu asiang pah ngaal hi.
40008004	Huleh Jesu’n a kawmah, “Koimah na hilh louh diing ahi, hizongleh chiah inla siampu vakimusah in, huleh amahuh heetsahna diinga Mosi thupiaah silpiaah lat diing chu valaan in,” achi hi.
40008005	Huleh Jesu Kapernaum a aluut in, a kawmah sepaih zahoutu khat ahung a, Amah ahung ngeen a,
40008006	“Lalpa, ka suaahpa chu jengin inn ah alum a, nasatahin suhnatin aum hi,” achi hi.
40008007	Huin Jesu’n a kawmah, “Ka hung diinga ka sudam diing,” achi hi.
40008008	Himahleh sepaih zahoutu’n adawng a, “Lalpa, ka innsung na hung luut diing chu ka chin sih hi. Himahleh thu chauh soi in, huchiin ka suaahpa chu adam mei diing hi.
40008009	Ajiahchu kei zong thuneihna nuaia um ka hi a, ka nuaiah sepaihte aum uhi. Huleh khat kawmah, ‘Chiah in,’ ka chih leh achiah a, adang kawmah, ‘Hung in,’ ka chih leh ahung hi; huleh ka suaahpa kawmah, ‘Hi bawl in,’ ka chih leh abawl jeel hi,” achi hi.
40008010	Jesu’n hi thu ajaah tahin limdang asa a, huleh Amah juite kawmah, “Chihtahzetin ka hung hilh ahi, Israelte lahah zong hichilawma ginna haat ka mu kha sih hi.
40008011	Huleh ka hung hilh ahi, suahlam leh tumlam apatin mi tampi ahung diing va, vaan lalgam ah Abraham, Isak leh Jakob toh atou khawm diing uhi.
40008012	Hizongleh lalgam tate chu polam mial ah paihdohin aum diing uhi. Hutah ah chu kah leh hagawi aum diing,” achi hi.
40008013	Huin Jesu’n sepaih zahoutu kawmah, “Chiahta in, na gintaat bangin na tungah hung tungta heh,” achi hi. Huleh a suaahpa chu hu daah mahin adamta hi.
40008014	Huleh Jesu chu Peter inn sunga ahung luutin, a sungnu khosih a lum amu hi.
40008015	Huin Ama’n amahnu khut akhoih a, huin a khosih in anuseta hi. Huin amahnu chu ahung thou a, a nna uh atohsahta hi.
40008016	Huleh nitaahlam ahung hihin a kawmah dawipaai tampi ahung pui va, Ama’n thu in dawite anohdoh a, damlou zousiah asudamta hi,
40008017	huchia zawlnei Isai in, “Amah ngeei in i haatlouhnate ala a, i natnate apua hi,” chia asoi chu ataangtun theihna diingin.
40008018	Huin Jesu’n a kiimveel a mipi nasatah amuhin, diil gaal lehlam a chiah diing thu apia hi.
40008019	Huchiin daanjilsahtu khat ahung a, a kawmah, “Houtupa, na chiahna phot ah ka hung jui diing,” achi hi.
40008020	Huleh Jesu’n a kawmah, “Si-aalte’n kua anei va, tungleeng vate’n bu anei uhi. Hizongleh Mihing Tapa’n a lu ngahna diing mun anei sih,” achi hi.
40008021	Huin a nungjuite laha midang khat in a kawmah, “Lalpa, va chiaha ka pa vavui hung phalsah masa phot in,” achi hi.
40008022	Hizongleh Jesu’n a kawmah, “Hung jui in, misite’n a misi uh kivui uh heh,” achi hi.
40008023	Huleh kuang tunga atuan in, a nungjuite’n Amah ajui uhi.
40008024	Huleh ngai in, diil ah huihpi nasatahin anung a, hu tuikinawh in kuang chu ahung tuum a, hizongleh Amah chu a-ihmu hi.
40008025	Huin a nungjuite chu a kawma hungin Amah aphawng va, “Lalpa, hung hundoh in! Beimang diing ka hi uh!” achi uhi.
40008026	Huin Ama‘n a kawmvah, “Ginna haatloute haw, bang diinga lau na hi viai?” achi hi. Huin athou a, huihpi leh diil chu ataai a, ahung daaikeeita hi.
40008027	Huin mite’n chu limdang asa mahmah va, “Huih leh diil nasan in a thu amang uh hi Pa hi bangchibang mi ahiai?” achi uhi.
40008028	Huleh diil gaal lehlam Gadara mite gam atunin, dawipaai mi nih haante apat hungin Amah ahung tuaah va, a gilou huaisia mahmah va, hujiahin hu lam chu koimah in atawn thei sih uhi.
40008029	Huleh thakhatin amah un, “Jesu, nang Pathian Tapa, keiuh leh nang in bang kizopna i nei viai? Hun chiam tunma a keiuh gawt diinga hitaha hung na hi maw?” chiin akikou uhi.
40008030	Huleh a umna vapat gamla sim ah voh hon tampi ataa uhi.
40008031	Huchiin dawite’n a kawma ngeenin, “Na hung nohdoh leh, voh hon sunga luut hung phalsah in,” achi uhi.
40008032	Huin Ama’n a kawmvah, “Chiah un,” achi hi. Huchiin amahuh chu ahung doh va voh hon sungah aluut uhi. Huleh thakhatin, hu voh hon chu kawl ah ataai khesuh va diil ah ataai luut va, hu tui ah asigamta uhi.
40008033	Huin achingtute ataai va, khopi ah achiah va, sil zousiah leh dawipaai tunga sil hung tungte bang ahilhta uhi.
40008034	Huleh ngai un, a kho pumpiun Jesu mu diingin ahung pawt va; huleh Amah amuh tahun, a gam vapat pawt diingin nasatahin angeen uhi.
40009001	Huin Amah chu kuang sunga luutin agaalkaai a, Amah ngeei khopi ah aluutta hi.
40009002	Huin ngai in, mijeng lupna a lum khat a kawmah ahung jawng uhi. Huleh Jesu’n a ginna uh amuhin jeng a damloupa kawmah, “Tapa, hamuangtahin um in, na sualnate ngaihdam ahita,” achi hi.
40009003	Huleh daanjilsahtute khenkhat in a lungsim un, “Hi Pa’n Pathian asoisia hi,” chiin angaihtuah uhi.
40009004	Hizongleh Jesu’n angaihtuah uh chu hein, “Bang diinga na lungtang va silgilou ngaihtuah na hi viai?
40009005	Ajiahchu, ‘Na sualte ngaihdam ahita,’ chih leh ‘Thou inla, keeng in chiahta in,’ chih khoi abaihlam jaw ei?
40009006	Hizongleh Mihing Tapa’n leitung ah sualnate ngaihdam theihna diing thuneihna anei chih na heetna diingun,” achi a, huin jeng a damloupa kawmah, “Thou inla, na lupna la inla, na inn ah chiahta in,” achi hi.
40009007	Huin amah chu athou a, a inn ah achiahta hi.
40009008	Mipite’n huchu amuh tahun thumah asa va, huchibang thuneihna mihingte kawma petu Pathian apaahtawita uhi.
40009009	Huleh Jesu chu hu apat apai laiin, mi khat a min Mathai siahdonna mun a toulai amu a, a kawmah, “Hung jui in,” achi a, huin Mathai chu athou a Amah ajuita hi.
40009010	Huleh hichi ahung hi a, Jesu chu an ne diinga inn a atou laiin, en in, siahdongtu tampi leh misualte tampi hung in Amah leh a nungjuite toh ankuang auum khawm uhi.
40009011	Huleh Pharisaite’n huchu amuh tahun a nungjuite kawmah, “Bang diinga na houtupa un siahdongte leh misualte toh an ne khawm ahiai?” achi uhi.
40009012	Hizongleh Jesu’n huchu ajaah tahin a kawmvah, “Mi chidamte’n daktor amamoh sih va, hizongleh damloute’n amamoh uhi.
40009013	Hizongleh chiah unla, ‘Kithoihna deihlouin khotuahna ka deih hi,’ chih umjia vajil un. Ajiahchu midihtatte kou diinga hung ka hi sih a, himahleh misualte kisiihsah diinga koua hung ka hijaw hi,” achi hi.
40009014	Huin Johan nungjuite a kawmah ahung va, “Keiuh leh Pharisaite’n an ngawl ung a, hizongleh bang diinga na nungjuite’n angawl louh uh ahiai?” achi uhi.
40009015	Huin Jesu’n a kawmvah, “Moupa a kawmva aum laisiah moupuite adah ngei uh maw? Hizongleh moupa a lah vapat a laahmang ni ahung tung diing a, hu chiangin an angawl diing uhi.
40009016	Mi koimah in puan lui puan thah them in aphoh ngei sih uhi. Ajiahchu a phohna thah in puan lui chu akaikeeh diing a, huleh ahung keehjaw seem diing hi.
40009017	Mi koimah in uain thah savun thawl lui ah athun ngei sih uhi. Huchilou inchu savun thawlte chu apawhkeeh diing a, uain akibo diing a, savun thawlte zong asegawp diing hi. Hujiahin uain thah chu savun thawl thah ah athun jaw va, huchiin anihun abit tuaah hi,” achi hi.
40009018	Hi silte Ama’n a kawmva asoi laiin, ngai in, vaihawmtu khat ahung a, a ma a bohkhupin chibai ahung buuh a, “Ka tanu tutahin asi hi, hizongleh hung inla a tungah na khut nga lehchin ahing mei diing,” achi hi.
40009019	Huin Jesu chu athou a, Amah leh a nungjuite’n hu mipa chu ajuita uhi.
40009020	Huleh ngai in, numei khat kum sawmlenih sipawt a damlou, a nung ah ahung pai a, a puan mong akhoih hi.
40009021	Ajiahchu amahnu’n a lungsim in, “A puan chauh khoih leng, suhdamin ka um mei diing,” chiin angaihtuah hi.
40009022	Huin Jesu chu akinunghei a, amahnu amu a, “Tanu, hamuangtahin um in, na ginna in ahung damsahta hi,” achi hi. Huleh hu numeinu chu hu daah apat adamta hi.
40009023	Huleh Jesu chu vaihawmtupa inn sungah aluut a, theile kimuut leh mipi maau vengvung amu a,
40009024	a kawmvah, “Pawtdoh un, ajiahchu naupangnu chu asi ahi sih a, ihmu ahijaw,” achi hi. Huin Amah anuihsan giap uhi.
40009025	Mipite sawldoha aum nungin aluut a, huleh amahnu chu a khut in atu a, huchiin naupangnu chu ahung thouta hi.
40009026	Huin hi thu chu hu gam pumpi ah athangsuaahta hi.
40009027	Huleh Jesu hutah apat apawtin, mittaw nih in ajui va, “David Tapa, hung khotuah in,” chiin akikou uhi.
40009028	Huleh inn sunga aluut tahin, hu mittawte chu a kawmah ahung va, huin Jesu’n a kawmvah, “Hikhu bawl theiin na hung gingta uh maw?” achi hi. Amah un a kawmah, “Gingta e, Lalpa,” achi uhi.
40009029	Huin Ama’n a mit uh akhoih a, “Na ginna bangun na tungvah tungta heh,” achi hi.
40009030	Huleh a mit uh ahung vaahta a, huin Jesu’n, “Koimah hesah sih un,” chiin amahuh naahtahin akhapta hi.
40009031	Hizongleh amahuh chu apawt va, hu gam pumpi ah a min asoithangta uhi.
40009032	Huchia amahuh apawt laiun, en in, mi haam theilou dawipaai khat Amah kawmah ahung pui uhi.
40009033	Huleh dawi chu anohdoh tahin, haam theiloupa chu ahung haamta hi. Huin mipite’n thumah asa mahmah va, “Israel gam ah hitobang sil akimu ngei sih,” achi uhi.
40009034	Hizongleh Pharisaite’n chu, “Amah in dawimangpa jaala dawite anohdoh ahi,” achi uhi.
40009035	Huin Jesu chu khopi leh khota zousiah ah avaah kiimveel a, sinagogte bang ah thu ahilh a, lalgam tanchinpha chu soiin, damlouhna chinteng leh natna chinteng asudam hi.
40009036	Huleh Ama’n mipite amuhin achingtu bei belaam hon banga chau leh kithehdalha aum jiahun alainat mahmah hi.
40009037	Huin Ama’n a nungjuite kawmah, “Buh laah diing atam mahmah a, hizongleh a natongtute atawm uhi.
40009038	Hujiahin a buh la diinga natongtute hung sawldoh diingin buh neitu Lalpa kawmah ngeen un,” achi hi.
40010001	Huleh Ama’n a nungjui sawmlenihte akouh zohin, a kawmvah hagau niinte nohdoh theihna leh damlouhna chinteng leh natna chinteng suhdam theihna thuneihna apia hi.
40010002	Huleh apostol sawmlenihte min chu hite ahi: amasapeenin Peter kichipa Simon leh a sanggampa Andru, Zebedi tapa Jakob leh a sanggampa Johan,
40010003	Philip leh Bartholomai, Thomas leh siahdongtu Mathai, Alphai tapa Jakob leh Lebbai, a min dang chu Thaddai.
40010004	Kanaan mi Simon leh Amah mansahtu Juda Iskariot.
40010005	Hi sawmlenihte chu Jesu’n hi thu piain asawldoh a, “Jentelte lahah chiah sih unla, Samariate khopi khatmah ah zong luut hial sih un.
40010006	Hizongleh Israel innkuan belaam mangte kawmah chiah jaw un.
40010007	Na chiah kawm-un, ‘Vaan lalgam anaita hi,’ chiin taangkoupih un.
40010008	Damloute sudam unla, phaahte susiang unla, misite kaithou unla, dawite nohdoh un. Athawnin na mu va, athawnin pia un.
40010009	Na dangka-ip sung vah, sana, dangka ahihlouhleh sumeng bangma guang sih un.
40010010	Na zinna va diingin sakhau aha, puannaah nih aha, keengtophah aha, chiang aha keng sih un, ajiahchu natongtu chu a neeh diing mu taah ahi.
40010011	Huleh khopi sung hiin khota sung hitaleh, na luutna phot vah na tunna taah diing uh mi kandoh unla, na chiahkhiah masiah uh hutah ah umzing un.
40010012	Huchia inn sung khat a na luut chiangun chibai buuh un.
40010013	Hu inn chu na tunna taah uh ahihleh, na hamuanna uh chu a tungah um heh. Himahleh hu inn sung in ataah louh leh, na hamuanna uh chu na kawmvah hung kihkiit hen.
40010014	Koipouh nanguh hung kipaahpih lou a, na thute uh ngaikhe lou chu hu inn aha, hu khopi aha apat na pawt chiangun, na keengtaw va leivui thingkhia un.
40010015	Chihtahzetin ka hung hilh ahi, vaihawm ni chiangin hu khopi thuaah diing saangin Sodom leh Gomorrah thuaah diing chu adaan aum jaw diing hi.
40010016	Ngai in, ngei hon laha belaam bangin ka hung sawl ahi. Hujiahin guul bangin pil unla, vakhu banga poikhoihlouin um un.
40010017	“Hizongleh mite lahah kiveeng un, ajiahchu amah un vaihawmte kawmah ahung pedoh diing va huleh sinagogte bang ah ahung vosah diing uhi.
40010018	Huleh keimah jiahin gamoptute leh kumpipate ma ah, amahuh leh Jentelte ma ah heetpihtu diingin ahung pui diing uhi.
40010019	Hizongleh ahung piaahkhiah chiangun bangchi soi diing ahihlouhleh bang soi diing ka hiai, chiin lunghimoh sih un. Ajiahchu na soi diing uh hu huntahin hilh na hi diing uhi.
40010020	Ajiahchu a soitu chu nanguh na hi sih diing va, na Pa uh Hagau in nanguh ah asoi jaw diing hi.
40010021	Sanggampa in sanggampa, huleh pa in a ta thah diingin apedoh diing a, huleh tate’n zong a nulepate uh adou diing va, athatsah diing uhi.
40010022	Huleh ka min jiahin mi zousiah huat na hi diing uhi. Hizongleh atawp donga thuaah mualsuaah chu hutdamin aum diing uhi.
40010023	Hizongleh khopi khat a ahung suhduhdah chiangun, adang ah taailuut un. Ajiahchu chihtahzetin ka hung hilh ahi, Mihing Tapa hung main Israel khopite na tuan suaah sih diing uhi.
40010024	Nungjui chu a houtupa tungah aum ngei sih a, suaah zong a pu tungah aum ngei sih hi.
40010025	Nungjui chu a houtupa banga ahung um a, huleh suaah chu a pu banga ahung um ahuntawh ahi. Amah un inn neitupa bawn Beelzebul achih uh leh, a innkote chu bangchituhin ahiai achihtaah diing uh!
40010026	“Hujiahin amahuh haw lau sih un. Ajiahchu kilang lou diinga kiphual bangma aum sih a, huleh heetlouh diinga iim zong bangmah aum sih hi.
40010027	Mial a nanguh ka hung hilh chu vaah ah soi unla, huleh na bil kawmva na jaah uh chu inntungvuumte ah taangkoupih un.
40010028	Huleh tahsa that thei a himahleh hagau that theilou haw chu lau sih un. Hizongleh hagau leh tahsa a nih a gawtmun a sumang theitu Amah chu lau jaw un.
40010029	Kawlgiit nih paisa khat in akijuaah veu hilou maw? Ahihvaangin a lahva khatmah zong na Pa uh phalna louin ake sih diing hi.
40010030	Hizongleh na lutung va samjangte nasan sim veh ahi.
40010031	Hujiahin lau sih un, kawlgiit tampi saangin na luuljaw uh ahi.
40010032	Hujiahin koipouh mite ma a kei hung gum photmah chu, ke’n zong vaan a um ka Pa ma ah amah ka gum diing hi.
40010033	Hizongleh koipouh mite ma a hung kiheetmohbawl chu, ke’n zong vaan a um ka Pa ma ah ka kiheetmohbawl diing hi.
40010034	“Leitung a lemna leengsah diinga hung hungsa sih un. Lemna leengsah diinga hung ka hi sih a, naamsau leengsah diinga hung ka hijaw hi.
40010035	Ajiahchu ‘tapa in a pa, tanu in a nu, huleh mou in a innpinu dousah diinga’ hung ka hijaw hi;
40010036	huleh ‘mi a meelma chu amah innkote ngeei ahi diing hi.’
40010037	Koipouh a nu aha, a pa aha keimah saanga lungsiat jaw chu ka mi hitaah ahi sih hi. A tapa aha, a tanu aha keimah saanga lungsiat jaw chu ka mi hitaah ahi sih hi.
40010038	Koipouh a kros pua a, hung jui lou chu ka mi hitaah ahi sih hi.
40010039	Koipouh a hinna mu in ataan diing a, huleh koipouh keimah jiaha a hinna taan in amu diing hi.
40010040	“Koipouh nanguh hung kipaahpih chu kei hung kipaahpih ahi a, huleh koipouh keimah hung kipaahpih chu kei hung sawlpa kipaahpih ahi.
40010041	Koipouh zawlnei chu zawlnei ahih jiaha kipaahpih in zawlnei kipaahman amu diing hi. Huleh midihtat chu midihtat ahih jiaha kipaahpih in midihtat kipaahman amu diing hi.
40010042	Huleh chihtahzetin ka hung hilh ahi, koipouh nungjuitu khat min a hi mi neute laha khat tuisih nou khat mei chauh zong petu in chu a kipaahman muh diing chu ataan hial sih diing hi,” achi hi.
40011001	Huleh Jesu’n a nungjui sawmlenihte kawma thu ahilh zohin, a khopite va thuhilh diing leh thusoi diingin achiahdohta hi.
40011002	Huin Johan in suangkul sung apat Khrist natohte anajaah tahin, amah nungjuite nih asawl a,
40011003	a kawmah, “Ahung diingpa na hiai mah, ahihlouhleh midang ngaah nalai diing ka hi viaimah?” avachisah hi.
40011004	Jesu’n adawng a, a kawmvah, “Chiah unla, na jaah uh leh na muh uh Johan vahilh un:
40011005	mittawte mit ahung vaahta a, keengbaite apaitheita va, phaahte ahung siangta va, bilngongte’n khua ajatheita va, misite kaihthohin aumta va, huleh migentheite kawmah tanchinpha soiin aumta hi.
40011006	Huleh koipouh keimah a kipalpuuh lou chu ahampha hi,” achi hi.
40011007	Huleh amahuh achiah tahun, Jesu’n mipi kawmah Johan tungtaang thu asoi panta a, “Bang en diinga gamdaai a chiahdoh na hi viai? Sialluang huih muut liing maw?
40011008	Ahihlouhleh bang en diinga chiahdoh na hi viai? Puan neem silh mi khat maw? Tahzetin, puan neem silhte chu kumpipate inn ah ahi aum uh.
40011009	Ahihlouhleh bangpeen en diinga chiahdoh na hi viai? Zawlnei en diingin maw? Ahi, ka hung hilh ahi, zawlnei saanga loupijaw ahi.
40011010	Ajiahchu, ‘Ngai in, ka thangkou na ma ah ka sawl a, ama’n na ma ah na lampi asial diing hi,’ chia a tungthu kigial chu amah ahi.
40011011	Chihtahzetin ka hung hilh ahi, numei sunga piang lahah Baptistu Johan saanga loupijaw apiang nai sih hi. Ahihvaangin vaan lalgam a mi neupeen chu amah saangin aloupijaw hi.
40011012	Huleh Baptistu Johan apat tutanin vaan lalgam in hiamngamna athuaah a, hiamngamte’n thagum in ala uhi.
40011013	Ajiahchu Zawlneite Lehkhabute zousiah leh Daan thu in Johan hung um tanphain anasoilawhta hi.
40011014	Hi silte nang un na pom nuam uh leh, Johan ngeei chu ahung diing Elijah chu ahi.
40011015	Koipouh jaahna diinga bil nei in ja heh.
40011016	“Hizongleh hi khang hi bang toh ka tehkaah diai? Hichu naupang dawlmun a toua a lawmte kou a,
40011017	‘Theile hung muutsah ung a, lah laam lou uh chin a; huleh kahla sa ung a, lah kapin na hung maau pih sih uh,’ chite bang ahi uh.
40011018	Ajiahchu Johan ahung a, nein adawn sih a; huleh amah un, ‘Dawi nei ahi,’ achi uhi.
40011019	Mihing Tapa ahung a, anein adawn a, amah un, ‘En un, an haipa leh uain haipa, siahdongte leh misualte lawmpa!’ achi uh. Huleh pilna chu adih ahi chih a natohte’n siam atan hi,” chiin.
40011020	Huin akisiih louh jiahun, a silmahbawl tamna peen khopite chu ataaita hi.
40011021	“Korazin, na tung agih hi! Bethsaida, na tung agih hi! Ajiahchu nanguh a silmah kibawlte Tura leh Sidon khua a kibawl hileh, sawtin saiip puan silha vut khuhin akisiih zouta diing uhi.
40011022	Hizongleh ka hung hilh ahi, vaihawm ni chiangin nanguh thuaah diing saangin Tura leh Sidon thuaah diing adaan aum jaw diing hi.
40011023	Huleh nang Kapernaum, vaan tan a tawisanga um chu, Misi Khua tan a paihkhiahin na um diing hi, ajiahchu nangmah a silmah kibawlte Sodom a kibawl hileh, tuni tanin aum nalai diing hi.
40011024	Hizongleh ka hung hilh ahi, vaihawm ni chiangin nang thuaah diing saangin Sodom thuaah diing chu adaan aum jaw diing,” achi hi.
40011025	Huchihlaiin Jesu’n asoi a, “Pa Aw, lei leh vaan Lalpa, nangma’n mipil leh misiamte kawmah hi thute na iim a, naupangte kawma na phuan jiahin ka hung paahtawi hi.
40011026	Ahi, a, huchibang chu na kipaahna mahmah ahi.
40011027	Ka Pa’n sil zousiah ka kawmah ahung pekheta hi; huleh Pa chauh louin koima’n Tapa chu ahe sih uhi. Tapa chauh louin koima’n Pa ahe sih a, huleh Tapa’n a kawma aphuan nuamnate loungaal chu koima’n ahe sih hi.
40011028	Nanguh tonggim leh puaahgih pote zousiah ka kawmah hung un, keima’n khawldamna ka hung pe diing hi.
40011029	Ka ngawngkol pua unla, ka kawmah jil un, ajiahchu jaineemtah leh lungtang a kingaingiamtah ka hi a, huchiin na hagau diingun khawldamna na mu diing uhi.
40011030	Ajiahchu ka ngawngkol anuam a, ka puaah zong ajaang hi,” achi hi.
40012001	Huchihlaiin Jesu chu Sabbath ni in buhlei lai tawnin achiah hi. Huleh a nungjuite a gil uh akial a, buhvuite asihtan va ane panta uhi.
40012002	Hizongleh Pharisaite’n hichu amuhun a kawmah, “En in, na nungjuite’n Sabbath ni in daan in aphallouh abawl uh,” achi uhi.
40012003	Hizongleh Ama’n a kawmvah, “David in agilkial laia a kawma umte toh asilbawl uh,
40012004	huchia Pathian inn a aluut a, amah leh a kawma umte’n daan in aphallouh siampute chauh neeh theih tanghou siah aneeh uh thu sim kha lou na hi viaimah?
40012005	Ahihlouhleh Sabbath ni a Pathian biahinn a siampute’n Sabbath ni asuhbuaahun zong siamlouh atang sih uh chih Daanbu ah na sim sih uh maw?
40012006	Hizongleh hi mun ah Pathian biahinn saanga loupijaw khat aum hi chih ka hung hilh ahi.
40012007	Ahihvaangin nang un, ‘Kithoihna deih louin zahngaihna ka deih,’ chih umjia heta hileh uh chin, mohna neilou chu siamlouhtangsah lou diing hi uh chin a.
40012008	Ajiahchu Mihing Tapa chu Sabbath ni Lalpa ahi,” achi hi.
40012009	Huleh Amah chu hutah apatin achiah a, sinagog ah aluut hi.
40012010	Huleh en in, hutah ah mi khut jeng khat aum a, huchia amah un aheeh theihna diingun, “Sabbath ni a suhdam asiang ei?” chiin Amah adong uhi.
40012011	Huin Ama’n a kawmvah, “Na lahva kuan ahiai belaam khat nei henla, huleh Sabbath ni in kokhuuh ah keta leh, huchu vatu lou diing leh kaidoh lou diing um?
40012012	Huchi ahihchiangin belaam saanga mihing chu bangchitaha luuljaw atai mah? Hujiahin Sabbath ni a sil hoih bawl asiang hi,” achi hi.
40012013	Huin hupa kawmah, “Na khut zandoh in,” achi hi. Huchiin azandoh a, a langkhat bangin ahung damta hi.
40012014	Huzohin Pharisaite apawt va, Amah suhlup theihna diing ngaihtuahin akihouta uhi.
40012015	Hizongleh Jesu’n hichu aheetin hu apatin apaidohta hi. Huleh mipi nasatahin Amah ajui va, huleh Ama’n anasudam veh hi.
40012016	Huleh Amah koi ahiai chih phuangdoh lou diingin amahuh athuhilh hi.
40012017	Huchu zawlnei Isai in hichibanga anasoite ahung taangtun theihna diingin ahi:
40012018	“En in, ka suaah ka teel, ka deihtah chu! Amah ah ka lungkim mahmah hi! Ka Hagau a tungah ka koih diing a, Ama’n Jentelte kawmah vaihawmna dih thu asoi diing hi.
40012019	Ama’n chu anial sih diing a, kikou zong akikou sih diing hi. Huleh mi koimah in kholai dung ah a aw aja sih diing uh.
40012020	Ama’n gualzou diinga vaihawmna dih ahung tut masiah sialluang gawpsa asutan sih diing a, pat meikhu zong asumit sih diing hi.
40012021	Huleh Amah min ah Jentelte’n kinepna anei diing uh,” achih chu.
40012022	Huin dawipaai, mittaw leh haamtheilou khat Jesu kawmah ahung pui va, Ama’n anasudam a, huchiin haamtheilou chu hung haamtheiin khua ahung muta hi.
40012023	Huleh mipi zousiah in thumah asa va, “Hi Pa hi David Tapa ahi diai maw?” achi uhi.
40012024	Hizongleh Pharisaite’n hi thu ajaah tahun, “Hi Pa’n dawimangpa Beelzebul jiah loungaalin dawite anohdoh sih diing,” achi uhi.
40012025	Hizongleh Jesu’n angaihtuah uh ahe a, a kawmvah, “Lalgam kilangkhena amah leh amah kidou photmah chu amangthaai hi. Huleh khopi aha inn sung aha kilangkhen zong ading thei sih diing hi.
40012026	Huleh Setan in Setan mah nohdohta leh, amah leh amah kidoua kikhen ahita hi; ahihleh bangchiin a lalgam adingta diai?
40012027	Huleh keima’n Beelzebul jaala dawite nohdoh ka hih leh, na tapate un koi jaala anohdoh uh ahiai? Hujiahin amahuh chu nanguh hung vaihawmsah diingte ahi uhi.
40012028	Hizongleh ke’n Pathian Hagau vaanga dawite nohdoh ka hih leh, Pathian lalgam chu na tungvah hung tung ahita hi.
40012029	Mi koimah in mihaatpa akaantom masat louhngaal leh, bangchiin mi haatpa inn a luutin a neihlelamte alaahsah thei diai? A kaantom nung chiangin a neihlelamte alaahsah mei diing hi.
40012030	Koipouh ka lama pang lou chu ahung dou ahi, huleh koipouh ahung laahkhawmpih lou in asudalh ahi.
40012031	Hujiahin ka hung hilh ahi, mi a sualna zousiah uh leh Pathian asoisiatna zousiah uh ngaihdam ahi diing uhi. Hizongleh Hagau soisia chu ngaihdamin aum sih diing hi.
40012032	Huleh koipouh Mihing Tapa kalha thusoi chu ngaihdam ahi diing a, hizongleh koipouh Hagau Siangthou kalha soisia chu hi hun ah zong, huleh hun hung um kiit diing ah zong ngaihdamin aum sih diing hi.
40012033	“Singkung enkol hoih leh uh chin, a gah zong ahoih diing, ahihlouhleh singkung bawlse leh uh chin, a gah ase diing hi; ajiahchu singkung chu a gah apat heet ahi.
40012034	Guul suante haw! Na giitlouh pum-un bangchiin thu hoih na soi thei diviai? Ajiahchu lungtang dolh vaal chu kam in asoi veu hi.
40012035	Mi hoih in lungtang goubawm hoih apatin sil hoihte ahung suahkhia hi. Huleh migilou in a lungtang goubawm hoihlou apatin sil hoihlou ahung suahkhe veu hi.
40012036	Hizongleh ka hung hilh ahi, mite’n thulimlou asoi photmah uh vaihawm ni chiangin ajiah asoi diing uhi.
40012037	Ajiahchu na thusoi in siamtansahin na um diing a, na thusoi mah in siamlouh tansahin na um diing,” achi hi.
40012038	Huin Pharisaite leh daanjilsahtute hunkhop in adawng va, “Houtupa, nangmah apatin chiamchihna ka mu nuam uh,” achi uhi.
40012039	Hizongleh Ama’n adawng a, a kawmvah, “Khang gilou leh aangkawm haatte’n chiamchihna ahawl uhi. Hizongleh zawlnei Jonah chiamchihna loungaal chiamchihna dang piaah ahi sih diing uhi.
40012040	Ajiahchu Jonah suun thum leh jaan thum ngapi gil sunga aum bangin, Mihing Tapa zong suun thum leh jaan thum leigil sungah aum diing hi.
40012041	Ninevi khua a mite chu vaihawm ni chiangin hi khang a mite toh ahung thou diing va amahuh siamlouh atangsah diing uhi, ajiahchu Jonah thusoi jiahin amahuh akisiih uhi. Huleh en un, Jonah saanga loupijaw hitah ah aum hi.
40012042	Huleh simlam kumpinu chu vaihawm ni chiangin hi khang a mite toh ahung thou diing a, hi khang a mite chu siamlouh atangsah diing hi, ajiahchu Solomon pilna ngaikhe diingin kawlmong apat ahung hi. Huleh en un, Solomon saanga loupijaw hitah ah aum hi.
40012043	“Huleh hagau niin chu mi khat sung apat apawtdohin tui um louhna mun chin ah khawlna diing hawlin avaah lehleh a, amu zou sih hi.
40012044	Huin ama’n, ‘Ka pawtdohna inn mah ah ka kihkiit mei diing,’ achi hi. Huchia ahung tahin huchu a-awng a, phiatsiang leh zephoihin amu hi.
40012045	Huin avachiah a, amah saanga gilou jaw dawi dang sagih ahung pui a, a sungah aluut va, ateengta uhi. Huin hupa umdaan nunung chu amasa saangin asejaw seemta hi. Hi khang giloute zong hutobangin aum diing uh,” achi hi.
40012046	Huchia Ama’n mipite kawma thu asoi laiin, ngai in, a nu leh a sanggamte chu Amah houpih nuamin inn pua ah ading uhi.
40012047	Huin mi khat in a kawmah, “En in, na nu leh na sanggamte nang hung houpih nuamin inn pua ah ading uh,” achi hi.
40012048	Hizongleh Ama’n adawng a, Amah hilhpa kawmah, “Ka nu koi hi a huleh ka sanggamte zong koi hi ahiai?” achi hi.
40012049	Huin a nungjuite lamah a khut ajaah a, “En un, ka nu leh ka sanggamte!
40012050	Ajiahchu koipouh vaan a um ka Pa deihjawng bawl taphot chu ka sanggampa leh ka sanggamnu leh ka nu ahi uh,” achi hi.
40013001	Hu ni mahin inn apatin Jesu achiahdoh a diil geiah atou hi.
40013002	Huleh a kawma mipi nasatah ahung kikhop jiahin Amah chu kuang khat a luutin atou a, mipi zousiah chu luuipiau ah ading uhi.
40013003	Huin Ama’n a kawmvah tehkhinthu in thu tampi asoi a: “Ngai un, haichithehtu khat haichi thehin akuan hi.
40013004	Huleh atheh laiin akhen lam geiah atu va, vate hungin atom beita uhi.
40013005	Huleh khenkhat suangsilei munte ah atu a, lei asah louh jiahin ahung pou pah uhi.
40013006	Hizongleh ni ahung satin nisa in akaang a, zung aneih louh jiahin agawgawpta uhi.
40013007	Huleh khenkhat louling lahah atu va, ling chu ahung khanglian a, adeepmangta hi.
40013008	Hizongleh adang chu lei hoih ah atu va, khenkhat aleh za bangin, khenkhat aleh sawmguup bangin, huleh khenkhat aleh sawmthum bangin ahung gahta uhi.
40013009	Koipouh jaahna diinga bil nei in ja heh,” achi hi.
40013010	Huin nungjuite ahung va, a kawmah, “Bang diinga a kawmva tehkhinthu a na soi ahiai?” achi uhi.
40013011	Ama’n adawng a, a kawmvah, “Ajiahchu vaan lalgam thukiphualte chu nanguh heet diinga phal ahi a, hizongleh amahuh heet chu phal ahi sih hi.
40013012	Ajiahchu koipouh anei chu piaah beh ahi diing a, ahau seem diing hi; hizongleh koipouh anei lou chu aneihsun zong laahsah ahi diing hi.
40013013	Hujiahin a kawmvah tehkhinthu in ka soi ahi; ajiahchu amah un mu napiin amu sih va, huleh ja napiin aja sih va, he zong ahesiam ngei sih uhi.
40013014	Huleh zawlnei Isai in anasoilawh chu a tungvah ahung taangtungta ahi: ‘Jaah chu na ja ngeei diing va hizongleh na hesiam sih diing uh, huleh muh chu na mu ngeei diing va hizongleh na theisiam sih diing uh.
40013015	Ajiahchu hi mite lungtang amo gawpta a, a bil uh angong gawpta a, huleh a mit uh asiingta uhi; huchilou inchu a mit un amu kha diing va, a bil un aja kha diing va, a lungtang un ahung hesiam kha diing va, ahung kiheikiit kha diing va, ke’n amahuh ka na sudam kha diing hi,’ chi a, anachih chu.
40013016	Hizongleh nanguh mit chu amuh jiahin ahampha a, huleh na bil uh zong ajaah jiahin ahampha hi.
40013017	Ajiahchu chihtahzetin ka hung hilh ahi, zawlnei tampi leh midihtat tampi’n zong na sil muhte uh muh auut va, ahihvaangin amu sih uh, huleh na jaahte uh zong aja nuam va, hizongleh aja sih uhi.
40013018	“Hujiahin haichithehtu tehkhinthu hilhchianna chu ngai un:
40013019	koipouh in lalgam thu ajaah a aheetsiam louh leh, migiloupa ahung a, a lungtang a kithehsa chu alaahsah veu hi. Hichu lam geia tupa chu ahi.
40013020	Huleh suangsilei laha tupa chu, thu chu ja a, kipaahtaha pom pah ngaalpa ahi.
40013021	Ahihvaangin amah a zung aneih louh jiahin, tomkhat chauh aum hi. Huleh thu jiaha gimthuaahna bang, suhduhdahna bang ahung um chiangin apuuh pah veu hi.
40013022	Huleh louling laha tupa in thu chu aja a, ahihvaangin hi khovel awlmohna leh hauhsatna heemna in thu chu adeepmangta a, huchiin amah chu gah nei louin ahung umta hi.
40013023	Hizongleh lei hoih tunga tupa in chu thu chu aja a, ahesiam pah hi: huchu gah zong agah a, khenkhat aleh za bang, khenkhat aleh sawmguup bang, khenkhat aleh sawmthum bangin apung hi,” achi hi.
40013024	Tehkhinthu dang Ama’n a kawmvah asoi kiit a: “Vaan lalgam chu lou a chi hoih theh mi khat toh tehkhin ahi.
40013025	Huleh mite a-ihmut kaal un a meelmapa chu ahung a, buh lahah buhlem atheh a, achiahmangta hi.
40013026	Hizongleh buh chu ahung pou a, ahung vuui a, buhlemte zong ahung kilangta hi.
40013027	Huchiin lou neitu suaahte chu ahung va, a kawmah, ‘Pu, na lou a chi hoih theh hilou na hiaimah? Buhlemte khoi apat hung um ahiai?’ achi uhi.
40013028	Ama’n a kawmvah, ‘Meelmapa khat in anabawl ahi,’ achi hi. A suaahte’n a kawmah, ‘Ahihleh vachiahin hute chu valakhawm leh ung na uut ei?’ achi uhi.
40013029	Hizongleh ama’n, ‘Uut lou e, ajiahchu huchi hileh buhlemte na laahkhawmna lam vah buhte zong na botkhawm kha diing uhi.
40013030	Buh laah dongin poukhawm uh heh, huleh buh laahhun tahchiangin buh aatte kawmah, “Buhlemte lakhawm masa unla, haal diingin alom lomin gaah un, hizongleh buh chu ka buhpang sungah koih luut un,” ka chi diing,’” achi hi.
40013031	Tehkhinthu dang Ama’n a kawmvah asoi kiit a: “Vaan lalgam chu ankam tang khat mi’n alaah a, a lou a atheh bang ahi.
40013032	Huchu haichi laha neu peenpeen ahi; hizongleh ahung khanlet chiangin, hampa lahah alianpeen a, singkung ahung suaah a, huchiin tungleeng vate ahung va, a baate giahna in anei uhi,” achi hi.
40013033	Tehkhinthu dang a kawmvah asoi kiit a: “Vaan lalgam chu numei in tol alaah a, taangbuang tehna thum lahah, a bawna athoh veh masiaha aphuum bang ahi,” achi hi.
40013034	Hi silte zousiah chu Jesu’n tehkhinthu in mipite kawmah asoi hi; huleh tehkhinthu louin a kawmvah bangmah asoi sih hi,
40013035	huchia zawlnei in, “Tehkhinthu in ka kam ka kaah diing a, khovel pianchiil apat sil kilangloute chu ka soi diing hi,” chia asoi chu ahung taangtun theihna diingin.
40013036	Huin Jesu’n mipite asawlmang a, inn sungah aluut a, huchiin nungjuite a kawmah ahung va, “Lou a buhlem tehkhinthu chu hung hilhchian in,” achi uhi.
40013037	Ama’n adawng a, a kawmvah: “Hu chi hoih thehtu chu Mihing Tapa ahi.
40013038	Lou chu khovel ahi, chi hoihte chu lalgam tate ahi va, huleh buhlemte chu giloupa tate ahi uhi.
40013039	Meelma buhchi thehtu chu diabol ahi a, buh laahhun chu hun tawpna diing ahi a, huleh a aattute chu angelte ahi uhi.
40013040	Huchia buhlemte chu lakhawma mei a akihaal bangin, hi hun tawp hun chiangin aum diing hi.
40013041	Mihing Tapa’n a angelte asawlkhe diing a, kipalpuuhna umsah tengteng leh daan poisaloua gamtate zousiah chu a lalgam apatin akhawmdoh diing uhi.
40013042	Huleh haaltuina mei ah apaai diing va, hutah ah chu kah leh hagawi aum diing hi.
40013043	Huzohchiangin midihtatte chu a Pa uh lalgam ah ni bangin ataang diing uhi. Koipouh jaahna diinga bil nei in ja heh.
40013044	“Huleh vaan lalgam chu lou laia gou kiguuh phuum tobang ahi. Huchu mi khat in amudoh a aphual a, huin kipaah jiahin achiah a, a neih zousiah ajuaah a, hu lou alei bang ahi.
40013045	Huleh vaan lalgam chu sumkawlvei mi tuikepsuang hoihtah hawl tobang ahi kiit hi.
40013046	Ama’n chu tuikepsuang man tamtah khat amu a, achiah a aneih zousiah ajuaah a aleita hi.
40013047	Huleh vaan lalgam chu leen tuipi a sep a, nga chinteng huuikhawm tobang ahi.
40013048	Huchu adim chiangin luuipiau ah akaidoh va, touin a hoihte chu bawmte ah akhum va, hizongleh ahoihloute chu apaai uhi.
40013049	Hun tawp chiangin hutobangin aum diing hi. Angelte chu ahung diing va, migiloute chu midihtatte lah apat akhenkhe diing uhi.
40013050	Huleh amahuh chu haaltuina mei ah apaai diing uhi. Hutah ah chu kah leh hagawiin aum diing uh,” achi hi.
40013051	Jesu’n a kawmvah, “Hi silte zousiah na hesiam viai?” achi hi. Amah un a kawmah, “Hi, Lalpa,” achi uhi.
40013052	Huin Ama’n a kawmvah, “Hujiahin daanjilsahtu, vaan lalgam tungtaang thu hilha um photmah chu inn neitu, a goubawm apat a sil lui leh sil thah pholhkhetu bang ahi,” achi hi.
40013053	Huleh hichi ahung hi a, Jesu’n hi tehkhinthute asoi zohin hu apatin achiahdohta hi.
40013054	Huin Jesu chu Amah khua ngeei ah ahung a, sinagog ah amahuh thu ahilh hi. Huchiin amah un thumah asa mahmah va, “Hi Pa’n hi pilna leh silmah bawltheihna khoia amuh ahiai?
40013055	Hi Pa hi sing bawlpa tapa hilou ahiaimah? A nu Mari kichi khu hilou ahiaimah? Huleh a sanggamte chu Jakob, Joseph, Simon leh Juda hilou ahi viaimah?
40013056	Huleh a sanggamnute zong i kawmva um veh hilou uh maw? Hu ahihleh Hipa’n khoi apat hite zousiah amuh ahiai?” achi uh.
40013057	Huchiin Amah tungah alunghita sih uhi. Hizongleh Jesu’n a kawmvah, “Zawlnei amah gam sung leh amah innsung chihlouh ah zahbawl louhin aum ngei sih hi,” achi hi.
40013058	Huleh agintaat louh jiahun Ama’n hutah ah silmah tampi abawl sih hi.
40014001	Hu hun laiin gambung vaihawmtu Herod in Jesu tanchin ajaahin,
40014002	a suaahte kawmah, “Hichu Baptistu Johan ahi. Amah chu misi lah apat kaihthoha um a, hujiaha hi silmah bawltheihnate’n amah a nna tong ahita ve,” achi hi.
40014003	Ajiahchu Herod in a sanggampa Philip ji Herodia jiahin, Johan chu mansahin anakaan a, suangkul ah anakhumta hi.
40014004	Ajiahchu Johan in a kawmah, “Amahnu na kiteenpih daan in aphal sih,” achi hi.
40014005	Huleh Herod in amah chu thah uut mahleh, mipite alau hi, ajiahchu amah un Johan chu zawlnei chiin agingta uhi.
40014006	Hizongleh Herod pian ni ahung tunin, Herodia tanu chu a ma vah alaam a, Herod chu akipaahsahta hi.
40014007	Hujiahin amahnu chu anget photmah pe diinga kihaahsialin thu achiamta hi.
40014008	Huleh amahnu’n chu a nu thuhilh bangin, “Baptistu Johan lutang kuang khat in hitah ah hung pia in,” achi hi.
40014009	Huin kumpipa Herod chu alungdongta a; ahihvaangin a kihaahsialnate leh a ankuang umpihte jiahin, amahnu silnget chu piaah diingin thu apia hi.
40014010	Huchiin mi asawl a, suangkul sunga Johan ngawng atansahta hi.
40014011	Huleh a lutang chu kuang khat in ahung dom a, naupangnu chu apia va, huleh ama’n a nu kawmah ahung tawita hi.
40014012	Huin Johan nungjuite ahung va, a luang chu lain avui va, huleh chiahin Jesu avahilhta uhi.
40014013	Jesu’n hu thu ajaah tahin, hu apatin kuang a kitawlin munsip ah achiah tuamta hi. Huleh mipite’n ajaah tahun, khopite apat a keeng va chiahin ajuita uhi.
40014014	Huleh Jesu kuang a ahung paikhiah in, mipi nasatah amuhin alainat mahmah a, huin a damloute uh asuhdamsah hi.
40014015	Huleh nitaahlam ahung hihin a nungjuite a kawmah ahung va, “Hi munsip ahi a, huleh nitaahlam anaihtaah jiahin khuate a chiah a, neeh diing avalei theihna diingun mipite sawlkheta in,” achi uhi.
40014016	Hizongleh Jesu’n a kawmvah, “Amahuh achiah mang uh angai sih hi. Nang un neeh diing pia un,” achi hi.
40014017	Huin amah un a kawmah, “Hitah ah tanghou ngaa leh nga nih chauh i nei uhi,” achi uhi.
40014018	Ama’n, “Hitah ah ka kawmah hung tawi un,” achi hi.
40014019	Huin Ama’n mipite chu hampa tunga tou diingin thu apia hi. Huin tanghou beu ngaa leh nga nih chu ala a, vaan lam enin, avangpiaah a, abalkeeh a, tanghoute chu a nungjuite apia a, huleh nungjuite’n mipite kawmah apia uhi.
40014020	Huchiin a bawnun ane va, avah chiatta uhi. Huleh a neehvaal uh a neng bawm sawmlenih nungjuite’n aluaahdim uhi.
40014021	Huleh a nete chu numei leh naupang simlouhin piching saang ngaa veel ahi uhi.
40014022	Huleh Jesu’n mipite asawlkhiah kaal a, anachiah a diil gaal lehlam anakaai masa diingin a nungjuite kuang ah kintahin atuangsah hi.
40014023	Huleh mipite chu asawlkhiah zohin, haamtei diingin taang ah atuamin achiah tou hi. Huleh nitaahlam ahung hihin hutah ah atangin aumta hi.
40014024	Hizongleh kuang chu diil lailung ah aum a, huih in alehmuut jiahin tuikinawh in aseep lehleh hi.
40014025	Huleh jaanveen lina laiin, Jesu’n chu tuipi tunga paiin a kawmlam uh juanin achiah hi.
40014026	Huleh nungjuite’n Amah chu diil tunga apai amuhun, “Siha ahi!” chiin abuaita va, lauin akikouta uhi.
40014027	Hizongleh Jesu’n amahuh ahung houpih pah a, “Hamuangtahin um un! Keimah ka hi; lau sih un,” achi hi.
40014028	Huin Peter in adawng a, “Lalpa, nang na hih leh, tui tunga na kawma hungna diing thu hung pia in,” achi hi.
40014029	Huin Jesu’n, “Hung in,” achi hi. Huin Peter chu kuang apatin akum a, Jesu kawma chiah diingin tui tungah keeng in apaita hi.
40014030	Hizongleh huih nung chu amuh tahin alau a, tum diingin akisa a, “Lalpa, hung hunkhia in,” chiin akikouta hi.
40014031	Huin Jesu’n a khut ladohin azam pah a, a kawmah, “Nang ginna haatloupa, bang diinga ginglel na hiai?” achi hi.
40014032	Huleh amahuh kuang sunga atuan tahun huih chu asipta hi.
40014033	Huin kuang a umte hungin, “Pathian Tapa tahzet na hi,” chiin Amah abia uhi.
40014034	Huleh gaal lehlam akaai tahun, Genesaret gam ahung tungta uhi.
40014035	Huleh hu mun a mite’n Amah thu aheet tahun, hu kiim a gam chin ah mi asawl va, damlou zousiah a kawmah ahung pui uhi.
40014036	Huleh a puanmong beeh khoih theih angeen va, huchiin akhoih photmah adam jeel uhi.
40015001	Huin Jerusalem a um daanjilsahtute leh Pharisaite Jesu kawmah ahung va,
40015002	“Bang diinga na nungjuite upate tawndaan kalha taleeh veu ahi viai? Ajiahchu an aneeh chiangun a khut uh asil ngei sih uhi,” achi uhi.
40015003	Hizongleh Ama’n adawng a, a kawmvah, “Nang un zong bang diinga na pulepate tawndaan jiaha Pathian thupiaah a taleeh na hi viai?
40015004	Ajiahchu Pathian in, ‘Na nu leh na pa zahtaat in,’ huleh, ‘Koipouh a nu aha, a pa aha haamsiat chu suhlupin um heh,’ achi hi.
40015005	Hizongleh nang un chu, ‘Koipouh a nu aha, a pa aha kawma, “Kei apat panpihna silpiaah na muh diing photmah chu Pathian kawma piaah ahita,” chi photmah in,
40015006	a nu ahihlouhleh a pa azah diing ahi sih,’ na chi uhi. Huchibangin na pulepate uh tawndaan jiahin Pathian thupiaah bangmalou na suaahsahta uhi.
40015007	Nanguh milepchiahte aw! Isai in na tungtaang thu uh anasoilawh dih ngeel hi:
40015008	‘Hu mite’n a kam un ahung naih va, a muuh un ahung zahbawl uhi. Hizongleh a lungtang uh kei apat agamla hi.
40015009	Mihing thupiaah chu Pathian thuhilhna banga ahilh jiahun ahung be thawn uhi,’ anachih chu,” achi hi.
40015010	Huin Ama’n mipite a kawmah akou a, a kawmvah, “Ngai unla, hesiam un:
40015011	kam sunga luutin mi asubuaah sih a, hizongleh kam apat pawt, hu ngeei in mi asubuaah ahi,” achi hi.
40015012	Huin a nungjuite ahung va, a kawmah, “Pharisaite’n hi thu ajaah va alunghihlouh uh na he ei?” achi uhi.
40015013	Hizongleh Ama’n adawng a, “Singkung chin ka Pa vaan a um suan louh chu bohkhiahin aum diing hi.
40015014	Hite haw ngaihsah sih un; amahuh chu mittaw lamkaite ahi uhi. Mittaw in mittaw mah apui inchu, kokhuuh ah akekhawm diing uh,” achi hi.
40015015	Huin Peter in adawng a, a kawmah, “Hi tehkhinthu ka kawmvah hung hilh chian in,” achi hi.
40015016	Huin Jesu’n, “Tutan a nanguh zong heetsiamna beia um na hi uh maw?
40015017	Kam a luut photmah gil sung ah aluut a, huleh daileenna ah paihkhiahin aum, chih na theisiam nai sih uh maw?
40015018	Hizongleh kam apat pawtte chu lungtang apat hung pawt ahi a, hute’n chu mi asubuaah hi.
40015019	Ajiahchu lungtang akipatin ngaihtuahna giloute, tualthahnate, aangkawmnate, kingaihna thaanghuaite, guuhtaatnate, heetpihna tahloute, soisiatnate ahung pawt hi.
40015020	Hite chu ahi mihing subuaah, hizongleh khut sillouha an neehin mi asubuaah sih,” achi hi.
40015021	Huin Jesu hu apatin apawt a, Tura leh Sidon gam lamah achiahta hi.
40015022	Huleh ngai in, hu gam mah apatin Kanaan numei khat ahung pawt a, kikouin a kawmah, “Aw Lalpa, David Tapa, hung khotuah in! Ka tanu dawipaaiin agim mahmah hi,” achi hi.
40015023	Hizongleh Jesu’n chu kam khat in zong adawng sih hi. Huin a nungjuite ahung va, a kawmah, “Amahnu hi sawlmang in, ajiahchu i nung ah akikoukou hi,” chiin angeen uhi.
40015024	Ama’n adawng a, “Israel nam belaam mangte kawm chauh loungaal ah sawl ka hi sih hi,” achi hi.
40015025	Huin amahnu ahung a, “Lalpa, hung panpih in,” chiin abia hi.
40015026	Hizongleh Ama’n adawng a, “Tate tanghou laahsaha uite kawma piaah akilawm sih,” achi hi.
40015027	Huin amahnu’n, “Lalpa, hihjaw ahi a, ahihvaangin uite’n zong a pu uh dohkaan apat tanghou them kia ane saam uhi,” achi hi.
40015028	Huin Jesu’n adawng a, a kawmah, “Numei, na ginna thupi hina mei e! Na deih bangtahin na tungah um heh,” achi hi. Huchiin a tanu chu hu hun ngeeiin adamta hi.
40015029	Huleh Jesu chu hu apatin achiah a, Galili Diil kawm ahung tung a, huin taang ah achiah tou a, hutah ah atouta hi.
40015030	Huin mipi nasatah, keengbaite, mittawte, haam theiloute, piangsualte leh midang tampi hung puiin Amah kawmah ahung uhi. Amahuh chu Jesu keengbul ah akoih va, huleh Ama’n anasudam hi.
40015031	Huchia haam theiloute ahung haam va, piangsualte ahung bukim va, keengbaite keeng a ahung pai uh leh mittawte’n ahung muhtheihtaah daan uh mipite’n amuh tahun thumah asa va, huchiin Israelte Pathian chu apaahtawita uhi.
40015032	Huin Jesu’n a nungjuite a kawmah akou a, “Mipite tuin ka kawmah ni thum umta ahihjiah uh leh neeh diing bangmah nei lou ahihjiahun ka lainat mahmah hi. Huleh amahuh an ngawlin ka sawl kiit uut sih hi, huchilou inchu lamkaal ah asawlsam kha diing uh,” achi hi.
40015033	Huin a nungjuite’n a kawmah, “Mipi hizah tate vahna thamzet tanghou hu jaatpi gamdaai ah khoi apatin i mu diai?” achi uhi.
40015034	Huin Jesu’n a kawmvah, “Tanghou beu bangzah na nei viai?” achi hi. Huin amah un, “Beu sagih leh nga tawmtakhat,” achi uhi.
40015035	Huchiin Ama’n mipite chu tual a tou diingin thu apia hi.
40015036	Huin tanghou beu sagih leh ngate chu lain kipaahthu asoi a, abalkeeh a, a nungjuite kawmah apia a, huin a nungjuite’n mipite kawmah apia uhi.
40015037	Huchiin a bawnun ane va, avah chiatta uhi. Huleh aneehvaal uh paalbawm sagih aluaah dim uhi.
40015038	Huleh anete chu numei leh naupang sim louhin, piching saang li ahi uhi.
40015039	Huin Ama’n mipite chu asawlmang a, kuang ah atuang a, Magdala gam lamah ahungta hi.
40016001	Huin Pharisaite leh Sadukaite ahung va, Amah je-etna diingin vaan akipan chiamchihna amahuh ensah diingin angeen uhi.
40016002	Hizongleh Ama’n adawng a, a kawmvah, “Nitaahlam chiangin, ‘Khua apha diing hiinteh ajiahchu mei san asuaah,’ na chi veu uhi.
40016003	Huleh jiingkaal chiangin, ‘Tuni’n khua ase diing hiinteh ajiahchu mei san asuaah a, amial hi,’ na chi veu uhi. Nanguh milepchiahte aw! Vaan umdaan na hesiam va, hizongleh hun chiamchihna na he sih uhi.
40016004	Khang gilou leh aangkawm haatte’n chiamchihna ahawl uhi. Hizongleh zawlnei Jonah chiamchihna loungaal chiamchihna dang piaah ahi sih diing uhi,” achi hi. Huleh Ama’n amahuh anusia a, achiahta hi.
40016005	Huleh a nungjuite’n diil gaal lehlam atun un, tanghou apo mangngilh uhi.
40016006	Huin Jesu’n a kawmvah, “Pharisaite leh Sadukaite tol lahah kiveeng unla pilvaang un,” achi hi.
40016007	Huleh amahuh leh amahuh chu, “Tanghou i puaah louh jiahin ahi,” chiin akingaihtuah uhi.
40016008	Huleh Jesu’n angaihtuah uh ahe a, a kawmvah, “Ginna haatloute aw, tanghou na neih louh jiah uh hia bang diinga kingaihtuah na hi viai?
40016009	Mi saang ngaa vaahna tanghou beu ngaa leh bawm bangzah na luaah uh chih tu nasan a hesiam nailoua na lungsim va zong hezing lou na hi viaimah?
40016010	Ahihlouhleh mi saang li vaahna tanghou beu sagih leh a neng vaal paalbawm bangzah na luaah uh, chih hezing lou na hi viaimah?
40016011	Na kawmvah tanghou thu ka soi sih chih bang diinga hesiamlou na hi viai? Hizongleh Pharisaite leh Sadukaite tol lahah kiveeng un,” achi hi.
40016012	Huin amah un tanghou tolsoh lahah kiveeng un, chi hilouin Pharisaite leh Sadukaite thuhilhna lah a pilvaang diingin ahijaw, chih ahung theita uhi.
40016013	Jesu chu Kaisaria Philippi gam ahung tunin a nungjuite kawmah, “Mite’n kei Mihing Tapa hi koi ahi ahung chi viai?” chiin adong hi.
40016014	Huleh amah un, “Khenkhat in Baptistu Johan ahi ahung chi va, khenkhat in Elijah, adangte’n Jeremia ahihlouhleh zawlneite laha khat ahi ahung chi uh,” achi uhi.
40016015	Ama’n chu a kawmvah, “Ahihleh nang un kei koi ka hi na hung chi viai?” achi hi.
40016016	Huin Simon Peter in adawng a, “Khrist, Pathian hing Tapa chu na hi,” achi hi.
40016017	Huleh Jesu’n adawng a, a kawmah, “Simon, Jonah tapa, na hampha hi, ajiahchu mihing tahsa leh sisan in ahung heetsah na hi sih a, vaan a um ka Pa hung heetsah ahijaw hi.
40016018	Huleh ke’n zong na kawmah nang Peter na hi, chih ka hung hilh hi. Huleh hi suangpi tungah ka kouhtuam ka lemdoh diing a, huchu Misi Khua kulh kotkhaahte’n bangmah alohbut sih diing hi.
40016019	Huleh na kawmah vaan lalgam chabite ka hung pe diing a, lei a na kaan photmah chu vaan ah kaan ahi diing a, huleh lei a na phel photmah chu vaan ah phel ahi diing,” achi hi.
40016020	Huin Ama’n a nungjuite’n Jesu chu Khrist ahi chih koima hilh lou diingin nguntahin thu apia hi.
40016021	Hu nungsiah chu Jesu’n Jerusalem a achiah diing bang, upate leh siampu lalte leh daanjilsahtute khut apat sil tampi athuaah diing daan bang, thaha aum diing bang, huleh ni thum ni a athohkiit diing bang a nungjuite ahesah panta hi.
40016022	Huin Peter in Amah puituamin ataaihilh a, “Lalpa, na tungah hung tung dah hen! Na tungah atung hial sih diing,” achi hi.
40016023	Hizongleh Amah chu akihei a Peter kawmah, “Setan, ka nung ah um in! Kei diingin kipalpuuhna na hi, ajiahchu nangma’n Pathian silte na ngaikhawh sih a, hizongleh mihing silte na ngaikhawh jaw hi,” achi hi.
40016024	Huin Jesu’n a nungjuite kawmah, “Mi koipouh in ahung juih nuam inchu, amah leh amah kiheetmohbawlin a kros puain hung jui heh.
40016025	Ajiahchu koipouh a hinna huumbit tumin ataan diing a, hizongleh koipouh keimah jiaha a hinna taan in amu diing hi.
40016026	Mi’n khovel apumin nei henla, a hinna taanta leh, amah diingin bang aphatuam diai? Ahihlouhleh mi’n a hinna luangin bang ahiai apiaah diing?
40016027	Ajiahchu Mihing Tapa chu a Pa loupina a kithuamin a angelte toh hung pah diing ahita a, huchiangin mi chin a natoh bangjeelin athuh chiat diing hi.
40016028	Chihtahzetin na kawmvah ka soi ahi, hia dingte khenkhat chu Mihing Tapa a lalgam a hung amuh masiah uh sihna chiam lou diing aum uhi,” achi hi.
40017001	Huin ni guup nungin Jesu’n Peter, Jakob leh a sanggampa Johan atonpih a, a tuamin taang sang tung khat ah apuitou hi.
40017002	Huleh ama vah a meel ahung limdangta hi. A maai ni bangin ahung taangta a, a puansilhte chu vaah bangin ahung vaam hi.
40017003	Huleh en in, Mosi leh Elijah a kawmva hung kilaahin Amah toh akihou uhi.
40017004	Huin Peter in Jesu ahoupih a, a kawmah, “Lalpa, eiuh diingin hitaha um ahoih hi. Na uut leh hitah ah puanbuuh thum i bawl diing a, nang a diingin khat, Mosi a diingin khat, huleh Elijah a diingin khat,” achi hi.
40017005	Asoi laitahin, en in, meilum vaahtah in amahuh ahung khuhta hi. Huleh en in, hu meilum lah apatin aw khat in, “Hichu ka Tapa deihtah ahi, Amah ah ka kipaah mahmah hi. Amah thu ngai un,” achi hi.
40017006	Huleh nungjuite’n huchu ajaah un, bohkhupin apuuh va, alau mahmah uhi.
40017007	Huin Jesu ahung a, amahuh akhoih a, “Thou unla, lau sih un,” achi hi.
40017008	Huleh adaahdoh uh leh Jesu chauh lou chu koima dang amu sih uhi.
40017009	Huleh taang apat ahung kumsuh tahun, Jesu’n amahuh thu apia a, “Mihing Tapa misi lah apat athohkiit masangsiah hi na sil muh uh koima hilh sih un,” achi hi.
40017010	Huin a nungjuite’n a kawmah, “Ahihleh bang diinga daanjilsahtute’n, Elijah hung masa teeiteei diing ahi, chi ahi viai?” chiin adong uhi.
40017011	Huleh Jesu’n adawng a, “Elijah chu ahung masa ngeei diing a, sil bangkim abawl thah diing hi.
40017012	Hizongleh ka hung hilh ahi, Elijah chu ahung zouta a, amah ahe sih va, a tungah auut uut un ahih zouta uhi. Huchibangmahin Mihing Tapa in zong a lahvah athuaah pahta diing,” achi hi.
40017013	Huin a nungjuite’n Baptistu Johan thu a kawmva soi ahi chih ahung heta uhi.
40017014	Huleh mipi lah ahung tun un, koiaha mi khat Amah kawmah ahung a, a ma a khuupdinin,
40017015	“Lalpa, ka tapa khotuah in, amah hi sibup vei ahi a, agim mahmah hi. Mei lahah apuuh a tui ah ake veu hi.
40017016	Huleh na nungjuite kawmah ka hung pui a, hizongleh asudam thei sih uhi,” achi hi.
40017017	Jesu’n adawng a, “Ginna neilou leh khang paisual aw, bangtan ahiai ka hung umpih diing? Bangtan ahiai ka hung thuaahtheih diing? Amah chu hitah ah ka kawmah hung pui un,” achi hi.
40017018	Huin Jesu’n dawi chu ataai a, a sung akipatin dawi apawtta hi; huleh naupang chu hu hun ngeeiin adamta hi.
40017019	Huin nungjuite chu aguuhin Jesu kawmah ahung va, “Bang diinga kei un nohdoh theilou ka hi viai?” achi uhi.
40017020	Huin Jesu’n a kawmvah, “Na ginlouh jiahun ahi. Chihtahzetin ka hung hilh ahi, ankam tang khat bang ginna na neih uh leh, hi taang kawmah, ‘Hi apatin hu lamah kituan in,’ na chi diing va, akituan mei diing hi. Nanguh diingin sil bawltheihlouh mawngmawng aum sih diing hi.
40017021	Bang hitaleh hichibang jaw haamteina leh an ngawlna loungaalin apawtdoh sih hi,” achi hi.
40017022	Huleh Galili gam a aum laiun Jesu’n a kawmvah, “Mihing Tapa hi mite khut ah matsahin aum pah diing hi;
40017023	huleh Amah chu athat diing va, a ni thum ni’n kaihthohin aum diing,” achi hi. Huin amahuh alungkham mahmahta uhi.
40017024	Huleh Kapernaum ahung tunun, biahinn siah dongte Peter kawmah ahung va, “Na Houtupa un biahinn siah pe lou ahi maw?” achi uhi.
40017025	Peter in, “Pia e,” achi hi. Huleh amah chu inn sunga avaluut leh Jesu’n a kawmah, “Simon, bang na chi ngaih ei? Lei a lalte’n sumlam siah hiin siah hitaleh koite lahah ahiai alaah jeel uh, a tate uh lahah ahiai, ahihlouhleh gamdang mi lahah?” chiin anadong hi.
40017026	Peter in a kawmah, “Gamdang mi lahah,” achi hi. Jesu’n a kawmah, “Huchi ahihleh tate a-awl uhi.
40017027	Hizongleh nang diil ah vachiah inla, ngakuai vakhai inla, huleh nga na khaidoh masatpeen la inla, a kam keeh lechin shekel khat na mu diing hi. Huchu la inla, kei leh nang a diingin a kawmvah pia in, huchilou inchu amahuh i kipalpuuhsah kha diing,” achi hi.
40018001	Hulaitahin nungjuite Jesu kawmah ahung va, “Vaan lalgam ah koi alianpeen diai?” achi uhi.
40018002	Huin Jesu’n naupangneu khat a kawmah akou a, amah chu a lahvah adingsah a,
40018003	“Chihtahzetin ka hung hilh ahi, na kihen va naupang neute bang na hung hihlouh uh leh, vaan lalgam ah na luut het sih diing uhi.
40018004	Hujiahin koipouh hi naupangneu banga kingaingiam mi chu vaan lalgam ah alianpeen ahi diing hi.
40018005	Huleh mi koipouh hitobang naupang neu khat keimah min a saang chu kei hung saang ahi.
40018006	Hizongleh koipouh keimah hung gingta mineute laha khat zong puuhsah chu a ngawng ah suangsumheeh lianpi ohsahin tuikhanglian thuuhtah ah kheluut leh uh, amah diingin ahoihjaw diing hi.
40018007	“Kipuuhna bawltute jiahin khovel tung agih hi, puuhnate chu hung um diing mawng ahi a, hizongleh puuhna umsahtu tung agih hi!
40018008	Huleh na khut aha, na keeng aha in ahung suhpuuh leh saattan inla paaimang in. Khut nih aha, keeng nih aha neia kumtuang mei a paiha um saangin, piangsuala ahihlouhleh keengbaia hinna a luut chu nang a diingin ahoihjaw hi.
40018009	Huleh na mit in ahung suhpuuh leh kheikhia inla paimang in. Mit nih neia gawtmun mei a paiha na um saangin, mit khat neia hinna a luut nang a diingin ahoihjaw hi.
40018010	Hi naupangte laha khat zong simmoh lou diingin pilvaang un, ajiahchu a angelte un vaan a um ka Pa meel aen zing uhi, chih ka hung hilh ahi.
40018011	“Ajiahchu beimangte hundam diingin Mihing Tapa ahung hi.
40018012	Bang na chi ngaih viai? Mi khat in belaam za nei henla, alahvah khat vaahmangta leh, sawmkuah leh kuahte chu nusiain, taangte a chiahin avaahmang peen vahawl lou diing ahiaimah?
40018013	Huleh vamu kiitta henla hileh, chihtahzetin ka hung hilh ahi, sawmkuah leh kuah vaahmang loute saangin hu belaam peen tungah akipaah jaw diing hi.
40018014	Huchibangmahin hi naupangte laha khat zong amanthaai diing chu na Pa uh vaan a um deihlam ahi sih hi.
40018015	“Huleh na unau na tunga atatleeh leh, chiah inla nang leh amah chauh heetin a khelhna chu vahilh in. Ama’n na thu angaih leh, na unau na zou ahi diing hi.
40018016	Hizongleh angaihkhiah louh inchu ‘heetpihtu nih ahihlouhleh thum kam a thu akichetna diingin’ mi khat aha nih aha tonpih in.
40018017	Huleh amahuh angaihkhiah nuam louha ahihleh, kouhtuamte kawmah tut in. Kouhtuamte thu zong angaihkhiah saam louh inchu, amah chu nang a diingin Jentel leh siahdong mi bang hi heh.
40018018	Chihtahzetin ka hung hilh ahi, leitung a na kaan photmah uh chu vaan ah kaan ahi diing a, huleh leitung a na phel photmah uh chu vaan ah phel ahi diing hi.
40018019	“Na kawmvah ka soi kiit hi, leitung a na lahva mi nih a silnget pouh va akithutuaah uh leh, ka Pa vaan a um bawlsahin aum diing uhi.
40018020	Ajiahchu mi nih aha thum aha ka min a akikhopna phot vah a lahvah ka um jeel ahi,” achi hi.
40018021	Huin Peter chu Jesu kawmah ahung a, “Lalpa, ka unau in ka tunga akhelh leh, bang jaatvei ahiai ka ngaihdam diing? Sagihvei tanin ahi diai?” achi hi.
40018022	Jesu’n a kawmah, “Sagihvei chiang ka hung chi sih hi. Sawmsagih mun sagihvei tanchiang ka hung chi jaw ahi.
40018023	“Ajiahchu vaan lalgam chu kumpi koiaha a suaahte kawma sum hisaap suhfel tum toh tehkhin ahi.
40018024	Ahung suhfel pat a ahihleh, mi khat talent siing khat ba a kawmah ahung pui uhi.
40018025	Hizongleh ama’n piaah diing aneih louh jiahin a pu in a suaahte kawmah amah leh a ji leh a tate toh aneih zousiah toh juaaha dit diing thu apia hi.
40018026	Hujiahin suaahpa in chu khupbohin abia a, ‘Pu, ka tungah thuaah thei tadih inla, a bawnin ka hung dit diing,’ achi hi.
40018027	Huin hu suaahpa pu in amah chu alainat mahmah a, ahahkhia a, a bat angaidamta hi.
40018028	Hizongleh hu suaahpa chu apawt a, a suaah hihpihte laha khat amah dinari za khat ba chu avamu a, amah chu aman a, ‘Na bat hung pia in!’ chiin a lawl ameeh hi.
40018029	Huchiin asuaah hihpihpa chu a keeng bul ah apuuh a, ‘Ka tungah thuaahthei tadih in, ka hung dit veh diing,’ chiin angeen hi.
40018030	Ahihvaangin amah aut sih a, a bat aditzoh masangsiah suangkul ah avakhumta hi.
40018031	A suaah hihpihte’n a silbawl chu amuh tahun, apona mahmah va, huleh ahung va sil umtan zousiah a pu uh ahung hilhta uhi.
40018032	Huphetin a pu in a suaahpa chu akou a, a kawmah, ‘Aw suaah giloupa, na hung nget nguutnguut jiaha na bat zousiah hung ngaidam ing a,
40018033	ke’n ka hung hehpih banga nang zong na suaah hihpih na hehpih saam diing hilou maw?’ achi hi.
40018034	Huin a pu chu alungthahta a, abat zousiah aditzoh masiah migawttu kawmah apeta hi.
40018035	Nanguh koipouh in na lungtang tah va na unaute a tatleehna uh na ngaihdam louh uh leh, vaan a um ka Pa in zong huchibangin na tungvah abawl ve diing hi,” achi hi.
40019001	Huleh hichi ahung hi a, Jesu’n hi thute asoi zohin Galili gam apatin apawt a, Jordan gaal Judia gam lamah ahungta hi.
40019002	Huleh mipi nasatahin ajui va, huleh Ama’n hutah ah amahuh anasudam hi.
40019003	Pharisaite zong a kawmah ahung va, Amah je-etin a kawmah, “Bangjiah pouhin mi’n a ji akhuul daan in aphalsah ei?” achi uhi.
40019004	Huin Jesu’n adawng a, a kawmvah, “Achiil apatin Pathian in ‘numei leh pasal in asiam a,’
40019005	huleh ‘Hi jiahin pasal in a nu leh a pa anuse diinga huleh a ji ah abehta diing a, huleh anihun sapum khat ahung hita diing uh,’ chih na sim kha sih uh maw?
40019006	Huchiin amahuh chu nih ahi nawnta sih va, sapum khat ahita uhi. Hujiahin Pathian in agawmsa chu mihing in khen sih heh,” achi hi.
40019007	Amah un a kawmah, “Ahihleh bang diinga Mosi in kikhuulna lehkha piaaha khuul diing ahi, chia thu apiaah ahiai?” achi uhi.
40019008	Jesu’n a kawmvah, “Na lungtang uh khauh jiaha na jite uh khuul Mosi in ahung phalsah ahi. Hizongleh achiil apatin huchibang ahi sih hi.
40019009	Hizongleh ke’n ka hung hilh ahi, koipouh aangkawmna jiah hilou a, ji khuul a, adang nei chu aangkawm ahi a, huleh khuulsa numei nei photmah zong aangkawm ahi,” achi hi.
40019010	A nungjuite’n a kawmah, “Pasal a ji toh kaal thu huchi ahihleh, kiteen ahoih lou ahi,” achi uhi.
40019011	Hizongleh Ama’n a kawmvah, “Hi thu kisoi mi zousiah in apom thei sih uh, a kawmva piaahte loungaalin.
40019012	Ajiahchu michilgeh khenkhat a nu uh suul apat huchibanga piang mawng aum va; huleh michilgeh khenkhat mihing gehthuh zong aum a, huleh michilgeh, vaan lalgam jiaha michilgeha kisiamtawmte zong aum hi. Koipouh apomthei in pom uh heh,” achi hi.
40019013	Hulaiin a tungva a khut nga a ahaamteisah diingin Amah kawmah naupang neute ahung pui va, hizongleh nungjuite’n anataai uhi.
40019014	Hizongleh Jesu’n, “Naupang neute chu ka kawma ahung diing uh phalsah unla, khap sih un; ajiahchu vaan lalgam chu huchibang mite a diing ahi,” achi hi.
40019015	Huleh a tungva a khut angah zohin, hu apatin achiahta hi.
40019016	Huleh en in, mi khat ahung a, a kawmah, “Houtupa hoih, kumtuang hinna ka neih theihna diingin bang silpha ahiai ka bawl diing?” achi hi.
40019017	Huin Jesu’n a kawmah, “Bang diinga mi hoih hung chi na hiai? Pathian chihlouh mi hoih dang aum sih hi. Bangteng hitaleh hinna a na luut nuam leh, thupiaahte jawm in,” achi hi.
40019018	Ama’n a kawmah, “Akhoi haw e?” achi hi. Jesu’n adawng a, “‘Tual na thah louh diing ahi,’ ‘Aang na kawm louh diing ahi,’ ‘Na guuh louh diing ahi,’ ‘Heetpihtu dihlou in pang sin,’
40019019	‘Na nu leh na pa zahtaat in,’ huleh ‘Nangmah na kilungsiat banga na veengte zong na lungsiat diing ahi,’” achi hi.
40019020	Tangvaalpa’n chu a kawmah, “Hihaw zousiah chu ka khangdawn lai apat ka juih ahita hi. Bang ka sam nalai ei?” achi hi.
40019021	Jesu’n a kawmah, “Hoihbukim keei ning na chih leh, chiah inla na neih zousiah juaah inla, migentheite kawmah pia in, huchiin vaan ah gou na nei diing hi. Huleh hung inla, hung jui in,” achi hi.
40019022	Hizongleh tangvaalpa in chu hu thu ajaah tahin lungkhamtahin achiah mangta hi, neihlelam tampi nei ahih jiahin.
40019023	Huin Jesu’n a nungjuite kawmah, “Chihtahzetin ka hung hilh ahi, mi hausa diingin vaan lalgam luut ahahsa hi.
40019024	Huleh ka hung hilh kiit ahi, mi hausa Pathian lalgam a aluut saangin sangawngsau phin bilvang a aluut paisuaah abaihlam jaw hi,” achi hi.
40019025	A nungjuite’n hu ajaah tahun limdang asa mahmah va, “Huchi ahihleh koi hutdamin aum zou diai?” achi uhi.
40019026	Himahleh Jesu’n amahuh aen a, a kawmvah, “Hichu mihing diingin bawl gual ahi sih a, hizongleh Pathian diingin chu bangkim ahithei veh hi,” achi hi.
40019027	Huin Peter in adawng a, a kawmah, “En in, kei un bangkim nusiain nang ka hung juita va, bang ka mu diing viai leh?” achi hi.
40019028	Huin Jesu’n a kawmvah, “Chihtahzetin ka hung hilh ahi, khovel thah ah Mihing Tapa a loupina laltouphah a atou chiangin nanguh kei hung juite chu Israel phung sawmlenihte vaihawmin laltouphah sawmlenih ah na tou diing uhi.
40019029	Huleh mi chin ka min jiaha innte aha, sanggam pasalte aha, sanggam numeite aha, pa aha, nu aha, ji aha, tate aha, gamte aha nusia in chu aleh za amu diing va, huleh kumtuang hinna atang diing uhi.
40019030	Hizongleh mi tampi amasapeente chu anunungpeen diing va, huleh anunungpeente chu amasapeen diing uhi.
40020001	“Ajiahchu vaan lalgam chu lou neitu a grephuan a natong diinga mi chial diinga jiingkaal a pawt bang ahi.
40020002	Huleh ama’n natongtute toh ni khat a dinari khat loh diinga akilem tahun, a grephuan ah asawlta hi.
40020003	Amah chu daah thumna veelin apawtdoh a, midang dawlmun a ding meimeite amu a,
40020004	huleh a kawmvah, ‘Nanguh zong grephuan ah vakuan un, akilawm hun ka hung pe diing,’ achi hi. Huin amahuh chu achiahta uhi.
40020005	Huleh daah guupna leh daah kuahna veel diingin, avapawt kiit a, huchibangmahin abawl kiit hi.
40020006	Huleh daah sawmlekhat veelin avapawt kiit a, a kawmvah, ‘Bang diinga ding meimei na hi viai?’ achi hi.
40020007	Amah un a kawmah, ‘Koimah in ahung goih louh jiahin,’ achi uhi. Ama’n a kawmvah, ‘Nanguh zong grephuan ah va kuan un, akilawm bangjeel na mu diing uh,’ achi hi.
40020008	Huin nitaahlam ahung hihin, grephuan neitu’n a enkoltu kawmah, ‘Natongtute kou inla anunungpeen apatin a masapeen tanin aloh uh pia in,’ achi hi.
40020009	Huin daah sawmlekhat veela agoihte ahung uh leh dinari khat chiat amuta uhi.
40020010	Huin amasate ahung tahun muh tamdeuh akineem uhi. Hizongleh amah un zong dinari khat chiat mah amuta uhi.
40020011	Huleh hichu akilaah zohun lou neitu tungah aphunta va,
40020012	‘Hi anunungte’n daah khat sung chauh atong va, keiuh nisa hahlai thuaaha tonggimte toh akibangin na bawlta mei a,’ achi uhi.
40020013	Hizongleh ama’n chu alahva khat adawng a, ‘Lawm, na tungah bangmah ka sukhial sih hi. Dinari khat loh diinga kihoutuaah hilou i maw?
40020014	Nang a chu kilaah inla chiahta in, hi anunungpeente kawmah zong nang ka hung piaah jaatmah ka pe uut hi.
40020015	Ka neihsa ka uut uut-a ka bawl theih hilou amaw? Huleh ka hoih jiahin na thangsia ahi maw?’ achi hi.
40020016	Hutobangin anunung chu amasa diing a, amasa chu anunung diing hi. Ajiahchu tampi kouh ahi a, hizongleh tawmchakhat teel ahi,” achi hi.
40020017	Huleh Jesu Jerusalem a achiah touh laiin nungjui sawmlenihte lampi ah apuituam a, a kawmvah,
40020018	“Ngai un, Jerusalem juanin i chiah tou uh ahi, huleh Mihing Tapa chu siampu lalte leh daanjilsahtute khut ah matsahin aum diing a, huleh amah un si diingin siamlouh atangsah diing uhi.
40020019	Huleh Amah chu chiamnuih bawlna diing leh jeep diing leh kros a khetbeh diingin Jentelte khut ah apedoh diing uhi. Huleh a ni thum ni in athou kiit diing hi,” achi hi.
40020020	Huin Zebedi tate nu chu a tapate toh hungin Jesu maai a khupbohin bang sil aha angeen hi.
40020021	Huin Ama’n a kawmah, “Bang ahiai na deih?” achi hi. Amahnu in a kawmah, “Na lalgam ah hi ka tapa tegeel khat na jiatlam ah, khat na veilam ah atou theihna diing uh thu pia in,” achi hi.
40020022	Hizongleh Jesu’n adawng a, “Na nget uh na he sih uhi. Nang un ka nou dawn diing na dawn thei viai, huleh ka baptisma tan diing na tang thei diing viai?” achi hi. Amah un a kawmah, “Hihthei e,” achi uhi.
40020023	Huin Ama’n a kawmvah, “Ka dawn diing nou chu na dawn ngeei diing va, ka baptisma tan diing zong na tang ngeei diing uhi, hizongleh ka jiatlam leh ka veilam a tousah diing thu chu keimah piaah diing ahi sih a, himahleh ka Pa’n abawlsahte kawmah piaah ahi diing,” achi hi.
40020024	Huleh sawmte’n huchu ajaah tahun, unau nihte tungah alungthah mahmahta uhi.
40020025	Hizongleh Jesu’n amahuh chu a kawmah akou a, “Jentel vaihawmte chu a tungvah kilalsahtahin aum va, huleh milian milalte’n a tungvah thu aneih khum uh chih na he uhi.
40020026	Hizongleh nanguh lahah chu huchi ahi sih diing, koipouh na lahva let uut chu na suaah un aum diing ahi.
40020027	Huleh na lahva amasapeen a pan uut chu na suaah un apang diing hi.
40020028	Mihing Tapa hiilhial zong natohsaha um diingin ahung sih a, hizongleh natong diing leh mi tampi tatna diinga a hinna pe diingin ahung jaw ahi,” achi hi.
40020029	Huleh Jeriko apat apawt un, mipi nasatahin Amah ajui uhi.
40020030	Huleh en in, mittaw nih lam geia toute’n Jesu lampi ah achiah hi chih ajaah tahun, “Aw Lalpa, David Tapa, hung khotuah in,” chiin akikou uhi.
40020031	Huleh mipite’n adaihna diingun ataai va, hizongleh amahuh chu, “Aw Lalpa, David Tapa, hung khotuah in,” chiin akikou seemseem uhi.
40020032	Huin Jesu akhawl a, amahuh akou a, “Na tungvah bang bawlleng na uut viai?” achi hi.
40020033	Amah un a kawmah, “Lalpa, mitvaah ka uut uh,” achi uhi.
40020034	Huin Jesu’n alainat mahmah a, a mit uh akhoih a, huchiin amuthei pah ngaal va, huin Amah ajuita uhi.
40021001	Huleh Jerusalem ahung tun kuan uh, Olive Taang a Bethphage khua atun tahun, Jesu’n nungjuite nih asawl a,
40021002	a kawmvah, “Na majawn va khua ah vachiah unla, huleh sabiltung kikhit a kawma a talgual khat toh na vamu pah diing va; hute chu suut unla, ka kawmah hung kai un.
40021003	Huleh mi koiaha in na kawmva soi aneih leh, ‘Lalpa’n amahuh amamoh hi,’ na chi diing va, huchiin ama’n ahung sawl pah diing hi,” achi hi.
40021004	Hite zousiah chu zawlnei kam tungtawna anakisoi ataangtun theihna diingin ahi:
40021005	“Zion tanu chu hilh inla, ‘En in, na Kumpipa chu kingaingiamtahin sabiltung tungah, sabiltung talgual tungah tuangin na kawmah ahung hi,’” achih chu.
40021006	Huin nungjuite chu achiah va, Jesu’n thu apiaah bangin abawl uhi.
40021007	Huleh sabiltung leh a talgual chu ahung kai va, a tungah a puante uh aphah va, a tungah Jesu atousah uhi.
40021008	Huleh mipi tamtah in lampi ah a puante uh aphah va; adangte’n singbawh asaatkhia va, lampi ah aphah uhi.
40021009	Huchiin mipi a ma a chiahte leh a nunga juite’n kikouin: “David Tapa kawmah, Hosanna! ‘LALPA min a hung paipa chu ahampha hi!’ Tungnungpeen ah Hosanna!” achi uhi.
40021010	Huleh Jerusalem sung aluut tahin, “Hi Pa koi ahiai?” chiin a khopi pumpi aliing hial uhi.
40021011	Huleh mipite’n, “Hi Pa hi zawlnei Jesu, Galili gam a Nazareth khua a mi ahi,” achi uhi.
40021012	Huin Jesu chu Pathian biahinn ah aluut a, Pathian biahinn a sil juaah leh lei zousiah chu adelhdoh a, huleh sum hengtute dohkaan haw leh vakhu juaahte touna haw asawnpuuhsah hi.
40021013	Huleh a kawmvah, “‘Ka inn chu haamteina inn akichi diing,’ chih gelh ahi, hizongleh nang un suammangte umna kua in na siam uh,” achi hi.
40021014	Huin Pathian biahinn ah mittawte leh keengbaite a kawmah ahung va, huleh Ama’n amahuh chu anasudam hi.
40021015	Hizongleh siampu lalte leh daanjilsahtute’n a silmah bawlte leh Pathian biahinn a, “David Tapa kawmah, Hosanna!” chia naupang kikoute amuh tahun alungkim sih mahmah va,
40021016	huleh a kawmah, “Hite’n bang ahiai asoi uh na ja ei?” achi uhi. Huleh Jesu’n a kawmvah, “Hi, ‘Naungeehte leh nawiteep nalaite kam a pawt in paahtawina na sukimta,’ chih na sim ngei sih uh maw?” achi hi.
40021017	Huleh amahuh nusiain khopi apat apawt a, Bethani ah achiah a, hutah ah agiahta hi.
40021018	Huin ajiing a khopi lam a akilehkiitin, a gil ahung kialta hi.
40021019	Huleh lam geiah theipi kung amu a, a bul a avachiah leh a nah loungaal bangmah amuta sih a, huin theipi kung kawmah, “Tu apat kumtuangin anagah kiit nawn sin,” achi hi. Huleh theipi kung chu avul pah ngaal hi.
40021020	Huleh nungjuite’n huchu amuh tahun, “Bangchidaan ahiai theipi kung avul pah mei?” chiin thumah asa mahmah uhi.
40021021	Huin Jesu’n adawng a, a kawmvah, “Chihtahzetin ka hung hilh ahi, ginna na neih va, na ginlelh louh uh leh, theipi kung a bawl bang chauh na bawl sih diing va, hizongleh hi taang kawmah zong, ‘Kisuandoh inla tuikhanglian ah kipaai in,’ chi leh uh chin, na chih bangun aum diing hi.
40021022	Huleh bangkim gingta a haamtei a na nget phot uh na mu diing uhi,” achi hi.
40021023	Huleh Amah Pathian biahinn ah aluut a, thu ahilh laiin, siampu lalte leh vaantaang upate a kawmah ahung va, “Bang thuneihna in ahiai hi silte na bawl? Huleh koi in ahiai hi thuneihna ahung piaah?” achi uhi.
40021024	Hizongleh Jesu’n adawng a, a kawmvah, “Ke’n zong thu khat ka hung dong diing a, hukhu na hung hilh uh leh, ke’n zong koi thu in ahiai hi sil ka bawl ka hung hilh ve diing hi.
40021025	Johan baptisma hi khoi apatin ahiai? Vaan apatin ahiai, ahihlouhleh mihing apat?” achi hi. Huleh amahuh akingaihtuah va, “‘Vaan apatin,’ chilei lah, ‘Huchi ahihleh bang diinga amah gingta lou?’ achi diing hi.
40021026	Hizongleh, ‘Mihing apatin,’ chilei lah mipite i lau ngaala, mi zousiah in Johan chu zawlnei hia aseh jiahun,” achi uhi.
40021027	Huchiin Jesu adawng va, “Ka he sih uh,” achi uhi. Huleh Amah in zong a kawmvah, “Ke’n zong bang thuneihna in ahiai hi silte ka bawl chih ka hung hilh sih diing.
40021028	“Hizongleh nang un bang na chi ngaih viai? Mi koiaha in tapa nih anei a, huleh akhatna kawmah ahung a, ‘Tapa, tuni in ka grephuan ah nna vatong in,’ achi hi.
40021029	Ama’n adawng a, ‘Uut sing,’ achi a, hizongleh a khonungin a lungsim ahengta a, avakuanta hi.
40021030	Huin anihna kawmah ahung a, huchibangmahin achi hi. Huleh ama’n adawng a, ‘Pu, ka chiah diing hi,’ achi a, hizongleh achiahta sih hi.
40021031	Amahuh geel koi jaw in a pa uh deihlam abawl viai leh?” achi hi. Amah un a kawmah, “Amasajaw in,” achi uhi. Jesu’n a kawmvah, “Chihtahzetin ka hung hilh ahi, siahdongte leh nohchijuaahte’n Pathian lalgam ahung luut khelh diing uhi.
40021032	Ajiahchu Johan chu dihtatna lam thu ah na kawmvah ahung a, amah na gingta sih uhi; hizongleh siahdongte leh nohchijuaahte’n amah agingta uhi. Huleh nang un hu na muh tahun, amah na gintaatna diingun na kisiih nuam tuan sih uhi.
40021033	“Tehkhinthu dang ngaikhia un: Lou neitu mi koiaha khat aum a, hupa’n chu grephuan abawl a, daai in auum kiimveel a, hu sungah grep suuhna kokhuuh alaai a, buuhsang alam hi. Huleh loubawl mite kawmah hohloh diingin apekhia a, gamdang ah achiahta hi.
40021034	Huleh a gah loh hun diing kuanin a suaahte chu a gah la diingin loubawl mite kawmah asawl hi.
40021035	Huleh a loubawl mite’n a suaahte chu aman va, khat avua va, khat athat va, khat suang in asep uhi.
40021036	Huin ama’n a suaah dangte amasa haw saanga tamjaw asawl kiit a, amahuh tungah zong huchimahin anabawl uhi.
40021037	Atawp ah, ‘Ka tapa azahtaat kha diing uh,’ chiin a tapa chu asawl hi.
40021038	Hizongleh a loubawl mite’n a tapa chu amuh tahun, ‘Hi pa gouluahtu diing ahi, hung un, i that diing va, a gouluah diing chu i kitan diing uh,’ achi uhi.
40021039	Huin amah chu aman va, grephuan pua ah apaaidoh va, athatta uhi.
40021040	Hujiahin grephuan neitupa ahung tahchiangin hu lou bawltute chu bang alohta diai?” achi hi.
40021041	Amah un a kawmah, “Ama’n hu migiloute chu bawlgentheitahin asumang diing a, grephuan chu lou bawltu dang a gah loh hun chin a, a gahte a kawma pe jeel diingte kawmah akeemsah diing,” achi uhi.
40021042	Jesu’n a kawmvah, “Pathian Lehkhathu ah: ‘Innlamtute suang deihlouh ngeei chu aning a suang poimohpeen ahung hita hi. Hichu LALPA bawl ahi a, huleh i mitmuh vah athumah ahi,’ chih thu na sim kha ngei sih uh maw?
40021043	Hujiahin ka hung hilh ahi, Pathian lalgam chu na kawm vapat laahsah ahi diing a gah suang diing nam dang kawmah piaah ahi diing hi.
40021044	Huleh koipouh hi suang tunga puuh chu akeehjaah diing a; hizongleh akiaahkhum photmahte chu agawijaan diing hi,” achi hi.
40021045	Huin siampu lalte leh Pharisaite’n a tehkhinthu ajaah tahun, amahuh tung thu soi ahi chih akihe uhi.
40021046	Hizongleh Amah chu mat atup uh leh mipite alau uhi, amah un zawlnei hia angaih jiahun.
40022001	Huleh Jesu’n adawng a, a kawmvah tehkhinthu in asoi kiit a:
40022002	“Vaan lalgam chu kumpi koiaha khat a tapa diinga kiteenna ankuang lui tobang ahi a,
40022003	huleh kiteenna ankuang luina a chialte kou diingin a suaahte asawl a, huleh amahuh ahung nuam sih uhi.
40022004	Ama’n a suaah dangte asawldoh kiit a, ‘Chialte kawmah vachiah unla, “En in, ka nitaah ankuang ka bawl zouta hi, ka bawngtalte leh ka gan vaahthaute thah ahi a, sil zousiah bawlzohsa ahita. Kiteenna ankuang ah hungta un, vachi un,” achi hi.’
40022005	Hizongleh amah un angaihsah sih va, khat a lou ah, khat a sumdawnna ah akichiah mangta uhi.
40022006	Huleh midangte’n a suaahte chu aman va, musittahin abawl va, athatta uhi.
40022007	Hizongleh kumpipa’n huchu ajaah tahin alungthahta hi. Huleh sepaihte asawl a, hu tualthatte chu asumang a, huleh a khopi uh zong ahaalsahta hi.
40022008	Huin ama’n a suaahte kawmah, ‘Kiteenna ankuang bawlzoh ahita, hizongleh ka chialte lah ne taah ahi sih uhi.
40022009	Hujiahin lamka thuamte ah chiah unla, mi na muh taphot uh kiteenna an ne diingin hung chial un,’ achi hi.
40022010	Huchiin hu suaahte chu apawt va, lamka thuamte ah vachiahin amuhphaah tan uh, misia leh mipha, a bawnun akou khawm va, kiteenna mun chu michialte in ahung dimta hi.
40022011	Hizongleh kumpipa chu michialte en diinga ahung luut tahin, kiteenna puan silh lou mi khat amuta hi.
40022012	Huin ama’n a kawmah, ‘Lawm, bangchidaan ahiai kiteenna puan silh loua hia na hung luut?’ achi hi. Huin amah chu ahaam keei sih hi.
40022013	Huin kumpipa’n a suaahte kawmah, ‘A khut leh a keeng kaan unla, podoh unla, polam mial ah paaita un, hutah ah kah leh hagawi aum diing hi,’ achi hi.
40022014	Ajiahchu tampi kouh ahi a, hizongleh tawmtakhat teel ahi uh,” achi hi.
40022015	Huin Pharisaite chu achiahdoh va, a thusoi apat Amah amat theihna diing daan uh avakihou uhi.
40022016	Huleh amah un a nungjuite uh leh Herod pawlte Amah kawmah asawl va, hute’n a kawmah, “Houtupa, midihtat na hi a, dihtahin Pathian lam thu na hilh a, mi koimah doptuam na nei sih chih ka he uhi; ajiahchu mihing koimah maaizah na nei sih hi.
40022017	Hujiahin, bangchi na sa ei, hung hilh in? Kaisar kawma siah tawi dih ahiai, ahihlouhleh dihlou?” achi uhi.
40022018	Hizongleh Jesu’n a lungsim uh giitlouh daan chu ahe a, “Milepchiahte, bang diinga hung je-et na hi viai?
40022019	Siah sum chu hung ensah un,” achi hi. Huin a kawmah dinari khat ahung tawi uhi.
40022020	Huin Ama’n a kawmvah, “Hi koi lim leh koi min ahiai?” achi hi.
40022021	Amah un a kawmah, “Kaisar a,” achi uhi. Huin Ama’n a kawmvah, “Hujiahin Kaisar silte chu Kaisar kawmah pia unla, huleh Pathian silte chu Pathian kawmah pia un,” achi hi.
40022022	Amah un hi thute ajaah tahun thumah asa mahmah va, Amah nusiain achiahmangta uhi.
40022023	Hu ni mahin Sadukaite, misi thohkiitna aum sih chite, a kawmah ahung va,
40022024	“Houtupa, Mosi in mi ta neiloua asih leh, a sanggampa’n a ji luahin, a sanggampa diingin chi ahaahsah diing ahi, achi hi.
40022025	Tuin ka kawmvah unau pasal sagih aum va; aupapeen in ji anei a, asita a, chi ahaah louh jiahin a ji chu a sanggampa anuutsiatta hi.
40022026	Huchibangmahin anihna zong ta beiin asi a, athumna in aluah a, asagihna tan in anei chiat uhi.
40022027	Huleh atawp ah hu numei zong asita hi.
40022028	Hujiahin thohkiitna ah amahnu chu sagihte laha koipeen ji ahita diai? A bawnun lah anei chiat ngaalva,” chiin adong uhi.
40022029	Jesu’n amahuh dawngin a kawmvah, “Pathian Lehkhathu leh Pathian silbawltheihna na heet louh jiahun na bawlkhial uhi.
40022030	Ajiahchu thohkiitna ah akiteeng nawn sih va, teeng zong akiteengsah nawn sih uh, himahleh vaan angelte tobang ahi uhi.
40022031	Hizongleh misi thohkiitna thu a Pathian in na kawmva asoi,
40022032	‘Kei chu Abraham Pathian, Isak Pathian, huleh Jakob Pathian ka hi,’ achih khu sim kha lou na hi uh maw? Pathian chu misi Pathian ahi sih a, ahingte Pathian ahijaw,” achi hi.
40022033	Huleh mipite’n huchu ajaah tahun, a thuhilh chu thumah asa mahmah uhi.
40022034	Hizongleh Jesu’n Sadukaite adongkhaah zou chih ajaah tahun Pharisaite chu akikhawm uhi.
40022035	Huin a lahva daansiam khat in Jesu je-etin thu khat adong a,
40022036	“Houtupa, daan thu ah bang ahiai thupiaah lianpeen?” achi hi.
40022037	Jesu’n a kawmah, “‘LALPA na Pathian chu na lungtang zousiah in, na hagau zousiah in, na lungsim zousiah in na lungsiat diing ahi.’
40022038	Hichu thupiaah masa leh lianpeen ahi.
40022039	Huleh anihna chu hibangmah ahi: ‘Nangmah na kilungsiat bangin na innveengte na lungsiat diing ahi.’
40022040	Hi thupiaah nihte ah Daan thu leh Zawlneite Lehkhabute zousiah akikhaikhawm veh hi,” achi hi.
40022041	Pharisaite akikhop laiun, Jesu’n amahuh thu adong a,
40022042	“Khrist chu bangchiin na ngai viai? Koi Ta ahiai?” achi hi. Amah un a kawmah, “David Tapa,” achi uhi.
40022043	Ama’n a kawmvah, “Ahihleh bangchi daana David in Hagau a Amah chu ‘Lalpa,’ chi a,
40022044	‘LALPA’N ka Lalpa kawmah, “Na meelmate na keeng ngahna a ka bawl masiah ka jiatlam ah tou in,”’ achih ahiai?
40022045	Huchia David in Amah chu ‘Lalpa’ achih leh, bangchidaana a Tapa hi ahiai?” achi hi.
40022046	Huin koima’n Amah chu kam khat in zong adawng thei sih va, hu ni akipatin koima’n thu dang mawngmawng adong kiit ngamta sih uhi.
40023001	Huin Jesu’n mipite leh a nungjuite kawmah thu asoi a,
40023002	“Daanjilsahtute leh Pharisaite chu Mosi touphah ah atou va;
40023003	hujiahin juih diing chia ahung hilh photmah uh, jui unla bawl jeel un, hizongleh amahuh silbawl bang chu bawl sih un, ajiahchu amah un asoi va, abawl tuan sih uhi.
40023004	Ajiahchu vangih puaah hah tahtah asiam va, mi liangkou ah akoih va, hizongleh amah un lah a khutzung khat un zong akhoihtaang nuam sih uhi.
40023005	Hizongleh amah un abawl zousiah uh chu mi muh diinga bawl ahi uhi. A silbuh uh leh a puanmong khipte uh asulian va, a puan mongte uh atualsah uhi.
40023006	Ankuang luinate ah mun poimohpeen leh sinagog ah touna poimohpeen bang adeih va,
40023007	dawlmunte a mite’n chibai abuuh uh bang, ‘Rabbi, Rabbi,’ chia akouh uh bang aut uhi.
40023008	Hizongleh nanguh chu ‘Rabbi’ chihin um sih un; ajiahchu na Houtupa uh khat, Khrist ngeei chu aum a, huleh na bawnun unau na hi uhi.
40023009	Leitung ah koima pa chi sih un, ajiahchu na Pa uh khat ahi a, Amah chu vaan a um ahi.
40023010	Huleh houtute chihin um sih un; ajiahchu na Houtupa uh khat aum, Khrist chu.
40023011	Hizongleh na lahva loupipeen chu na suaah un aum diing ahi.
40023012	Huleh koipouh akiliansah chu suhngiam ahi diing a, huleh koipouh kingaingiam chu tawisangin aum diing hi.
40023013	“Hizongleh nanguh daanjilsahtute leh Pharisaite leh lepchiahte haw, na tunguh agih hi! Ajiahchu vaan lalgam a luut diing mite na khaahsah uh; ajiahchu nanguh lah na luut sih va, mi aluut diingte lah na luutsah sih uhi.
40023014	Nanguh daanjilsahtute, Pharisaite leh lepchiahte haw, na tunguh agih hi! Ajiahchu meithaite inn haw na negam va, kibawltawmin sawt pipi na haamtei uhi. Hujiahin siamlouhtanna lianseem na mu diing uhi.
40023015	Nanguh daanjilsahtute, Pharisaite leh lepchiahte haw, na tunguh agih hi! Ajiahchu mi khat Juda sahkhua a kiheisah diingin tuikhanglian leh gam ah na chiah kiimveel va, huleh huchia na siam zoh chiangun amah chu nanguh saanga alehniha gawtmun ta hiin na siam veu uhi.
40023016	Nanguh puitu mittawte haw, ‘Koipouh Pathian biahinn loua kichiam chu bangma ahi sih a, hizongleh koipouh Pathian biahinn sana loua kichiam in chu ataangtun diing ahi,’ chite haw, na tunguh agih hi!
40023017	Nanguh mingol leh mittawte haw! Ajiahchu sana ahihlouhleh sana siangthousah Pathian biahinn akhoi loupijaw ahiai?
40023018	Huleh, ‘Koipouh maitaam loua kichiam chu bangmah ahi sih; hizongleh a tunga um silpiaah loua kichiam in ataangtun diing ahi,’ na chi uh.
40023019	Nanguh mingol leh mittawte haw! Ajiahchu silpiaah ahihlouhleh silpiaah siangthousah maitaam chu khoi loupijaw ahiai?
40023020	Hujiahin koipouh maitaam loua kichiam phot in, maitaam leh a tunga um zousiah louin akichiam ahi.
40023021	Koipouh Pathian biahinn loua kichiam chu, Pathian biahinn leh a sunga teeng zousiah louin akichiam ahi.
40023022	Huleh vaan loua kichiam phot chu, Pathian laltouphah leh a tunga toupa loua kichiam ahi.
40023023	Nanguh daanjilsahtute, Pharisaite leh lepchiahte haw, na tunguh agih hi! Ajiahchu nang un pudina, anethon leh kummin bang sawm-a-khat na pia va, huleh daan thu poimoh jaw: thukhen dihna bang, zahngaihna bang huleh ginumna bang na ngaihsah sih uh; hite chu ahi na bawl diing uh, adangte zong bawllou tuanlouin.
40023024	Nanguh puitu mittawte, thousi hisiang a sangawngsau valhte haw!
40023025	Nanguh daanjilsahtute, Pharisaite leh lepchiahte haw, na tunguh agih hi! Ajiahchu nang un nou leh kuang polam na susiang va, hizongleh a sung lah suammangna leh kisuumlouhna in adim hi.
40023026	Nang Pharisai mittaw, nou leh kuang sung lam susiang masa in, huchiin apolam zong ahung siang thei diing hi.
40023027	Nanguh daanjilsahtute, Pharisaite leh lepchiahte haw, na tunguh agih hi! Ajiahchu nanguh hi haan kinuhvaam a polam mawitaha kilang a, hizongleh a sunglam lah misi guh leh silbuaah a dim bang na hi uhi.
40023028	Hutobangin nanguh zong polam a mihing mitmuhin dihtat bangin na lang va, hizongleh na sunglam uh chu lepchiahna leh daan poisaloua gamtatna in adim hi.
40023029	Nanguh daanjilsahtute leh Pharisaite leh lepchiahte haw, na tunguh agih hi! Ajiahchu zawlneite haan na bawl va huleh midihtat haante zong zahtahin na jeem va,
40023030	huleh, ‘Ka pulepate uh dam laia ana-um hileh ung, zawlneite sisan a suahna va tel lou diing hi ve ung,’ na chi uhi.
40023031	Hujiahin zawlneite thatte tate na hi uh chih na kihesah uhi.
40023032	Huchiin, na pulepate uh mohna tehna sudim un.
40023033	Nanguh guulte, nanguh guul suante haw! Bangchiin ahiai gawtmun siamlouhtanna na pelh theih diing uh?
40023034	Hujiahin, ngai un, na kawmvah, zawlneite, mipilte leh daanjilsahtute ka hung sawl ahi: alahva khenkhat na that diing va, kros ah na kilhbeh diing va, huleh khenkhatte chu sinagog ah na jeep diing va, khopi khat apat khopi ah na suduhdah diing uh,
40023035	huchu midihtat Abel sisan kisuah apat Barakia tapa Zakaria Pathian biahinn leh maitaam kikaal a na thah uh sisan tanpha, leitung a midihtat sisan kisuah zousiah na tungva ahung tun theihna diingin ahi.
40023036	Chihtahzetin ka hung hilh ahi, hi silte zousiah hi khang a mite tungah ahung tung diing hi.
40023037	“Aw Jerusalem, Jerusalem, zawlneite anathat a, a kawma kisawlte suang a anaseplumtu! Aahpi’n a noute a ha nuaia aopkhum bangin ke’n zong na tate bangzahvei ahiai kouhkhawm ka tupta a, hizongleh na uutlouh!
40023038	En un! Na inn uh chu taihsana umin ahawmsuaahta hi;
40023039	ajiahchu ka hung hilh ahi, ‘LALPA min a hung paipa chu ahampha hi,’ na chih masiah uh na hung mu nawn sih diing uh,” achi hi.
40024001	Huin Jesu chu Pathian biahinn apat pawtin achiahta a, Pathian biahinn kibawl daante ensah diingin a nungjuite a kawmah ahung uhi.
40024002	Huleh Jesu’n a kawmvah, “Hi sil zousiah na mu sih uh maw? Chihtahzetin ka hung hilh ahi, suhchip louha suang kithuap mawngmawng hitah ah khat zong aum sih diing,” achi hi.
40024003	Huin Jesu Olive Taang tunga atou laiin, nungjuite a kawmah atuamin ahung va, “Hi silte bangchihchiangin ahung um diai? Na hung kiitna diing leh hun tawpna diing chiamchihna bang adiai? hung hilh in,” achi uhi.
40024004	Huleh Jesu’n adawng a, a kawmvah, “Mi koimah in ahung heem louhna diingin pilvaang un.
40024005	Ajiahchu mi tampi ka min in ahung diing va, ‘Khrist ka hi,’ chiin mi tampi ahung heem diing uhi.
40024006	Huleh kidou leh kidou thuthangte na ja pah diing uhi. Na lungdon louhna diingun pilvaang un; ajiahchu hi silte zousiah hung um diing mawng ahi a, hizongleh atawpna ahi nai sih diing hi.
40024007	Ajiahchu nam tuam leh nam tuam akidou diing va, huleh lalgam tuam leh lalgam tuam akidou diing uhi. Huleh mun tuamtuam ah kial bang atung diing a, hii bang aleeng diing a, jiil bang aliing diing hi.
40024008	Hite zousiah chu nauvei nat kipatna ahi.
40024009	“Hu hun chiangin nanguh chu suhgim diingin ahung pedoh diing va, ahung that diing va, huleh ka min jiahin nam zousiah huatin na um diing uhi.
40024010	Huleh mi tampi apuuh diing va, khat leh khat akimansah diing va, khat leh khat akimudah diing uhi.
40024011	Huleh zawlnei tahlou tampi ahung pawt diing va mi tampi aheem diing uhi.
40024012	Huleh daan poisaloua gamtatna apun diing jiahin, mi tampite lungsiatna chu ahung daai diing hi.
40024013	Hizongleh atawp donga thuaah mualsuaah mi chu hutdamin aum diing hi.
40024014	Huleh hi lalgam tanchinpha chu nam zousiah heetsahna diingin khovel pumpi ah taangkoupihin aum diing a, huzoh chiangin atawpna chu ahung tung diing hi.
40024015	“Hujiahin zawlnei Daniel in anasoi ‘Sumangtu kihdahum’ chu mun siangthou a ding na muh chiangun” asim phot in hesiam uh heh,
40024016	“huchih hun chiangin Judia gam a umte taangte ah taai uh heh.
40024017	Inn tunga um chu a inn sungah bang aha ladoh diingin hung kumsuh sih heh.
40024018	Lou a um zong a puan la diingin hung kihkiit sih heh.
40024019	Hizongleh hu hun a gaaite leh naungeeh nawiteep neite tung agih hi!
40024020	Huleh na taai hun uh phalbi lai ahihlouhleh Sabbath ni ahih louhna diingin haamtei un.
40024021	Ajiahchu hu hun chiangin gimthuaahna nasatah um diing ahi, hutobanga gimthuaahna loupi chu khovel siam chiil apat tutanin aum ngei nai sih a, um zong aum nawn sih diing hi.
40024022	Huleh hu hun chu suhtom hilou hileh, mihing mawngmawng koimah hingin asuaahta sih diing hi, hizongleh teelte jiahin hu nite chu suhtom ahi diing hi.
40024023	Hu hun chiangin khat pouh in na kawmvah, ‘En in, hitah ah Khrist aum,’ ahihlouhleh ‘Hutah ah aum,’ chi zongleh, tahsang sih un.
40024024	Ajiahchu khrist tahloute leh zawlnei tahloute ahung pawt diing va, chiamchihna leh sil loupi tahtah miheemna diingin ahung ensah diing va, huchiin ahihtheih leh, teelte ngeei zong ahung heem diing uhi.
40024025	Ngai un, amain ka hung hilhlawhta ahi.
40024026	“Hujiahin na kawmvah, ‘En un, gamdaai ah aum,’ ahung chih uh leh chiahdoh sih un. ‘En un, pindan sunggil ah aum,’ ahung chih uh leh tahsang sih un.
40024027	Ajiahchu suahlam a kawl ahung phet a, tumlam tan asalh vaah bangin, Mihing Tapa hung kiitna zong huchi mahbang ahi diing hi.
40024028	Ajiahchu saluang umna phot ah mulukolhte zong aum khawm diing hi.
40024029	Gimthuaahna hun zohchiangin ni chu suhmialin aum diing a, ha chu avaah nawn sih diing a, vaan apatin aahsite ahung ke diing va, vaan silbawltheihna chu suhliing ahi diing hi.
40024030	Hu hun chiangin vaan ah Mihing Tapa chiamchihna chu ahung kilang diing a, huleh leitung a nam zousiah in asuun diing va, huleh Mihing Tapa chu silbawltheihna leh gualzohna loupi toh vaan meipi tunga hung amu diing uhi.
40024031	Huleh Ama’n a angelte chu peengkuul ging nasatah toh asawl khe diing a, huleh amah un a teelte chu kawlmong ning li akipan, vaan tawp akipan alehlam tawp tanphain akhawm diing uhi.
40024032	“Huchiin theipi kung ah tehkhinthu jil un: A baa ahung meen a, a nah ahung sel chiangin nipi anaita chih na he uhi.
40024033	Huchibangmahin nang un zong hi silte na muh chiangun, Amah anaita a, kotbul mahmah ah aumta chih he un.
40024034	Chihtahzetin ka hung hilh ahi, hi silte tengteng atunkim masiah hi khang a mite amang sih diing uhi.
40024035	Vaan leh lei abeimang diing a, hizongleh ka thu amang hial sih diing hi.
40024036	“Hizongleh hu ni leh ahun diing chu ka Pa chauh loungaal koimah in, vaan a angelte’n zong ahe sih uhi.
40024037	Hizongleh Noah damlai nite bangin, Mihing Tapa hung kiitna zong ahi diing hi.
40024038	Ajiahchu tuijiin tun matengin, Noah kuang a aluut ni tanin, aneun adawn va, ji leh pasalin akinei va,
40024039	huleh tuijiin atun a, a bawnva alaahmang masiah bangma ahe sih uh; Mihing Tapa hung kiitna zong huchi bangmah ahi diing hi.
40024040	Hu hun chiangin lou ah mi nih aum diing va; khat chu laahmangin aum diing a, khat chu nuutsiatin aum diing hi.
40024041	Numei nih buhgawina ah buh gawiin aum diing va; khat chu laahmangin aum diing a, khat nuutsiatin aum diing hi.
40024042	Hujiahin kigingzing un, na Lalpa uh bang chih hun a ahung diing chih na heet louh jiahun.
40024043	Hizongleh hichu he un, inn neitupa in guta hung diing hun he leh, aveeng diing a, a inn aluhsah sih diing hi.
40024044	Hujiahin nanguh zong kiging zingin um un, ajiahchu na ngaihtuah louh laitah va Mihing Tapa chu hung diing ahi.
40024045	“Suaah ginum leh piltah, a pu in a innkuanpihte tunga ahun chin a a an diing uh pe diinga houtu a akoih chu koi ahiai?
40024046	A pu ahung pai chianga huchibanga anabawl ahung muh diing hu suaah chu ahampha hi.
40024047	Chihtahzetin ka hung hilh ahi, ama’n amah chu aneih zousiah tunga houtu in asiam diing hi.
40024048	Hizongleh suaah gilou in a lungsim in, ‘Ka pu chu hung baih lou diing ahi,’ chi henla,
40024049	huleh a suaah hihpihte anavuain, zukham ankhamte kawmah nein anadawnta leh,
40024050	hu suaahpa pu chu agintaat louh ni, akiveen louh hun laitahin ahung diing a,
40024051	huleh amah chu atanbong diing a, milepchiahte tan bang atangsah diing hi. Huah chu kah leh hagawi aum diing hi.
40025001	“Hu hun chiangin vaan lalgam chu nungaah siangthou sawm, a thaumei uh kenga moupa dawn diinga pawtkhete toh tehkhin ahi diing.
40025002	Huleh a lahvah mi ngaa apil va, ngaa angol uhi.
40025003	Huh angolte’n chu a thaumei uh akeng va, thautui akeng tel sih uhi.
40025004	Hizongleh apilte’n chu a thaumei uh toh a uum ah a tui zong akeng tel uhi.
40025005	Hizongleh moupa chu ahung vaaigeih jiahin a bawnun alusu va, ana-ihmu vehta uhi.
40025006	Huleh jaankhang laiin, ‘En in, moupa ahung hi, adawn diingin pawtdoh un!’ chia kikou ging aumta hi.
40025007	Hutahin hu nungaah siangthoute chu athou veh va, a thaumei uh adeta uhi.
40025008	Huleh angolte’n apilte kawmah, ‘Na thautui uh hung hawm un, ajiahchu ka thaumeite uh mit diing ahita hi,’ achi uhi.
40025009	Hizongleh apilte’n adawng va, ‘Keiuh leh nanguh diing akidaih sih diing hi; hizongleh ajuaahte kawmah vachiah unla vakilei un,’ achi uhi.
40025010	Huleh amahuh alei diinga avachiah kaalun, moupa chu ahungta a, huleh kigingsa a ana-umte chu amah toh moulopna inn ah aluut khawmta va; huin kot chu akikhaahta hi.
40025011	Hu nungin hu nungaah siangthou dangte zong ahung va, ‘Lalpa, Lalpa, kot hung hon in!’ achi uhi.
40025012	Hizongleh ama’n adawng a, ‘Chihtahzetin ka hung hilh ahi, nanguh ka hung he sih,’ achi hi.
40025013	Hujiahin kigingzing un, ajiahchu Mihing Tapa hung diing ni leh ahun na he sih uhi.
40025014	“Ajiahchu vaan lalgam chu mi khat in a suaahte kou khawm a, a neihlelamte a khut va keemsah a, khual gamlataha zinmang tobang ahi.
40025015	Huleh ama’n a suaah khat kawmah talent ngaa, a suaah dang khat kawmah talent nih, huleh a suaah dang khat kawmah talent khat apia a; amah un ahih theih hun diing chiat un apia a, amah chu azin pah ngaal hi.
40025016	Huin talent ngaa tangpa chu kuanin avasumdawng pah a, talent ngaa dang mah amuh beh hi.
40025017	Huleh huchibangmahin talent nih tang pa’n zong talent nih amuh beh hi.
40025018	Hizongleh talent khat tangpa chu chiahin lei atou a, huleh a pu dangka chu aphuumta hi.
40025019	Hun sawttah nungin hu suaahte pu chu ahung tunga amahuh toh sum asutuaahta hi.
40025020	Huin talent ngaa tangpa ahung a, talent ngaa dang ahung tawi beh a, ‘Pu, nang talent ngaa na hung keemsah a; en in, talent ngaa dang ka muh beh hi,’ achi hi.
40025021	A pu in a kawmah, ‘Suaah hoih leh ginum, na bawl hoih hi; sil tawmtakhat tungah na ginum a, sil tampi tungah thuneituin ka hung koih diing hi. Na pu kipaahna ah luut in,’ achi hi.
40025022	Talent nih tangpa zong ahung a, ‘Pu, nang talent nih na hung keemsah a; en in, talent nih ka muh beh hi,’ achi hi.
40025023	A pu in a kawmah, ‘Suaah hoih leh ginum, na bawl hoih hi; sil tawmtakhat tungah na ginum a, sil tampi tungah thuneituin ka hung koih diing hi. Na pu kipaahna ah luut in,’ achi hi.
40025024	Huin talent khat tangpa chu ahung a, ‘Pu, mi kheltah na hi a, na tuh louhna ah na aat a, na theh louhna ah zong na khawm jeel chih ka hung he hi.
40025025	Huleh ka hung lau a, vachiahin na talent chu lei nuaiah ka vaphuum hi. En in, hitah ah nang a mah na kimuh kiitta hi,’ achi hi.
40025026	Hizongleh a pu in adawng a, a kawmah, ‘Nang suaah gilou leh thasepa, ka tuh louhna ah ka aat a, huleh ka theh louhna ah ka lakhawm veu hi chih na he maw?
40025027	Huchi ahihleh ka dangka chu suminn ah na vakoih diing a, huchia ka hung chianga ka sum chu apung toh ka muh kiit diing ahi.
40025028	Hujiahin a talent chu amah apat laahsah unla, talent sawm neitu kawmah pia un.
40025029	Ajiahchu koipouh anei chu piaah beh ahi diing a, tampi ahung nei diing; hizongleh koipouh anei lou chu aneihsun ngeei zong laahsah ahi diing hi.
40025030	Huleh suaah manlouh chu polam mial ah paaikhia un. Hu ah chu kah leh hagawi aum diing hi,’ achi hi.
40025031	“Mihing Tapa chu angel siangthou zousiah toh a loupina a ahung chiangin, Amah chu a loupina laltouphah tungah atou diing hi.
40025032	A ma ah nam zousiah khopkhawm ahi diing a, Ama’n amahuh haw chu belaampu in keel lah apat belaamte akhenkhiah bangin akhen diing hi.
40025033	Huleh belaamte chu a jiatlam ah akoih diing a, hizongleh keelte chu a veilam ah akoih diing hi.
40025034	Huchiangin Kumpipa in chu a jiatlam-ate kawmah, ‘Nanguh ka Pa deihsahte, hung unla khovel siam chiil apat a nanguh diinga kibawl lalgam chu luah un.
40025035	Ajiahchu ka gil akialin an na hung pia va; ka dang ataahin dawn diing na hung pia va; mikhual ka hihin na hung zintun va;
40025036	saguaaha ka umin puan na hung silhsah va; damloua ka umin na hung veh va; suangkul a ka taanin ka kawmah na hung uh,’ achi diing hi.
40025037	Huchiangin midihtatte’n, ‘Lalpa, bangchihin ahiai gilkial a ka hung muh va an ka hung piaah uh, ahihlouhleh dangtaaha ka hung muh va dawn diing ka hung piaah uh?
40025038	Bangchiin ahiai mikhual a ka hung muh va ka hung na zintun uh, ahihlouhleh saguaaha ka hung muh va puan ka hung silhsah uh?
40025039	Ahihlouhleh bangchihin ahiai china aha ahihlouhleh suangkul a na taan aha ka hung muh va na kawma ka hung uh?’ chiin adawng diing uhi.
40025040	Huleh Kumpipa’n chu adawng diinga a kawmvah, ‘Chihtahzetin ka hung hilh ahi, hi ka unaute laha neupeen khat tunga na bawl uh chu ka tunga bawl na hi uh,’ achi diing hi.
40025041	Huzoh chiangin a veilam a umte kawmah, ‘Nanguh haamsethuaahte, ka kawm apat chiahmang unla, kumtuang mei, diabol leh a angelte diinga kibawl ah luutta un.
40025042	Ajiahchu ka gilkialin an na hung pe sih va; ka dangtaahin dawn diing na hung pe sih va;
40025043	mikhual ka hihin na hung zintun sih va, saguaah ka hihin puan na hung silhsah sih va, ka chinat a suangkul a ka taan in na hung veh sih uhi,’ achi diing hi.
40025044	Huchiangleh amah un zong adawng diing va, ‘Lalpa kei un bangchihin ahiai gilkial aha, dangtaah aha, mikhual aha, saguaah aha, damlou aha, suangkul taang aha a ka hung muh va, na nna ka hung tohsah louh uh?’ achi diing uhi.
40025045	Huchiangin Ama’n adawng diing a, ‘Chihtahzetin ka hung hilh ahi, hite laha neupeen khat tunga na bawl louh uh chu ka tunga bawl lou na hi uhi,’ achi diing hi.
40025046	Huleh hute chu kumtuang gawtmun ah achiahta diing va, hizongleh midihtatte chu kumtuang hinna ah achiahta diing uh,” achi hi.
40026001	Huleh hichi ahung hi a, Jesu’n hi thute asoi zohin a nungjuite kawmah,
40026002	“Ni nih zoh chiangin Chiahkaan Kuut aum diing a, huleh Mihing Tapa chu kilhbeh diinga matsahin aum diing chih na he uhi,” achi hi.
40026003	Huin siampu lalte leh daanjilsahtute leh mipi upate chu siampu lalpeen Kaiapha achih uh innpi ah akikhawm va,
40026004	huleh Jesu chu dohabawla man a athah theihna diingun akihou khawm uhi.
40026005	Hizongleh, “Kuut laiin hihdah heh, huchilou inchu mipite lahah buaina ahung um kha diing,” achi uhi.
40026006	Huleh Jesu chu Bethani khua a miphaah anahi Simon inn a aum laiin,
40026007	numei khat alabaster buuh a thau namtuui luultah tawiin a kawmah ahung a, ankuang a atou laiin a lu ah aleih hi.
40026008	Hizongleh a nungjuite’n hichu amuh tahun, alungkimta sih va, “Bang diinga hikhu mathaanga subei ahiai?
40026009	Ajiahchu hi thau hi man tamtaha juaaha mi gentheite kawma piaah theih ahi ngaala,” achi uhi.
40026010	Hizongleh Jesu’n hichu aheetin a kawmvah, “Bang diinga hi numei nu subuai na hi viai? Ajiahchu amahnu’n ka tunga sil hoihtah bawl ahi.
40026011	Ajiahchu migentheite na kawmvah aum zing va, hizongleh kei chu na kawmva um zing ka hi sih hi.
40026012	Ajiahchu hi thau namtuui ka tunga aleih chu vuia ka um ni a diingin ahih ahi.
40026013	Chihtahzetin ka hung hilh ahi, khoimun ah zong khovel pumpi ah hi tanchinpha kisoina phot ah, hi numeinu silbawl zong amahnu heetzingna diingin akisoi diing hi,” achi hi.
40026014	Huin sawmlenihte laha khat, Juda Iskariot achih uh chu siampu lalte kawmah avachiah a,
40026015	huleh a kawmvah, “Jesu ka hung pekhe diinga bang na hung pe diviai?” avachi hi. Huleh amah un dangka sawmthum piaah diingin akihoulempihta uhi.
40026016	Huchiin hu nungsiah chu Juda in Amah matsahna diing lemtaang ahawlta hi.
40026017	Huchiin Tolsohlouh Tanghou Kuut ni masapeen in nungjuite Jesu kawmah ahung va, a kawmah, “Chiahkaan an na neehna diing khoimun ah hung guatsah leh ung na deih ei?” achi uhi.
40026018	Huleh Ama’n “Khopi ah valuut unla mi khat kawmah, ‘Houtupa’n, “Ka hun anaita a, ka nungjuite toh na inn ah Chiahkaan an ka ne khawm diing uh,” achi hi,’ vachi un,” achi hi.
40026019	Huchiin a nungjuite’n Jesu’n ahilh bangin abawl va, Chiahkaan an chu abawl zouta uhi.
40026020	Huin nitaahlam ahung hihin, nungjui sawmlenihte toh ankuang auum uhi.
40026021	Huleh aneeh laiun Ama’n, “Chihtahzetin ka hung hilh ahi, na lahva khat in kei ahung mansah diing hi,” achi hi.
40026022	Amahuh chu alungdong mahmahta va a kawmah, “Lalpa, kei ka hi maw?” achi chiatta uhi.
40026023	Huin Ama’n adawng a, “A khut a kuang hung sawhpihpa ngeei in kei ahung mansah diing hi.
40026024	Mihing Tapa chu a tanchin kigial bangjeelin apai diing a, hizongleh Mihing Tapa mansah diingpa tung agih hi! Hu mi chu anapianglou hileh amah diingin ahoihjaw diing hi,” achi hi.
40026025	Huin amansahtupa Juda in adawng a, “Rabbi, kei ka hi maw?” achi hi. Ama’n a kawmah, “Nangma’n na chita hi,” achi hi.
40026026	Huleh an aneeh laiun, Jesu’n tanghou ala a, avangpiaah a, abalkeeh a, huleh nungjuite apia a, “La unla, ne un; hichu ka tahsa ahi,” achi hi.
40026027	Huin nou ala a kipaahthu asoi zohin, a kawmvah apia a, “Na bawnun dawn un.
40026028	Ajiahchu hichu sualnate ngaihdamna diinga mi tampite diinga pawt thuhun thah a ka sisan chu ahi.
40026029	Hizongleh ka hung hilh ahi, ka Pa lalgam a nanguh toh athaha ka dawn ni atun masiah, tukal greptui ka dawn kiit nawn sih diing hi,” achi hi.
40026030	Huleh amah un la khat asah zoh un, apawt va Olive Taang ah achiahta uhi.
40026031	Huin Jesu’n a kawmvah, “Tu jaan chiangin kei jiahin na bawnun puuhsah vehin na um diing uhi; ajiahchu, ‘Belaampu ka jeep diing a, belaam hon chu adalhjaah diing uh,’ chih gelh ahi.
40026032	Hizongleh ka thohkiit nung chiangin Galili gam ah na ma vah ka na chiah masa diing hi,” achi hi.
40026033	Peter in adawng a, a kawmah, “Mi zousiah nang jiahin puuhsahin um zongleh uh, kei chu ka puuh het sih diing,” achi hi.
40026034	Jesu’n a kawmah, “Chihtahzetin ka hung hilh ahi, tu jaan ngeeiin aah khuan main thumvei na hung kiheetmohbawl diing,” achi hi.
40026035	Peter in a kawmah, “Nang toh si khawm diing hi zongleng, ka hung kiheetmohbawl hial sih diing hi!” achi hi. Humah bangin nungjuite zousiah in zong achi chiat uhi.
40026036	Huin Jesu chu amahuh toh mun khat Gethsemani achih uh atung a, huleh Ama’n a nungjuite kawmah, “Paam a ka vahaamtei kaalin hitah ah anatou un,” achi hi.
40026037	Huleh Ama’n Peter leh Zebedi tapate nih apui a, lungkhamin amangbangta mahmah hi.
40026038	Huin Ama’n a kawmvah, “Ka hinna sihna khop hialin alungngai hi. Hitah ah um unla hung veenpih un,” achi hi.
40026039	Huin Amah chu themkhat chiah gamla deuhin akhupboh a, “Aw ka Pa, ahihtheih leh, hi nou hung peelsah in; ahihvaangin keimah thu hilouin, hizongleh nangmah thuthu hijaw heh,” chiin ahaamtei hi.
40026040	Huin nungjuite kawmah ahung a, amahuh chu ihmuin ahung mu a, huleh Peter kawmah, “Nang un daahkaal khat zong hung veenpih zoulou na hi uh maw?
40026041	Heemna a na luut louhna diingun kigingzing unla haamtei un. Tahzetin hagau in chu apeih a, hizongleh tahsa chu achau hi,” achi hi.
40026042	Anihveina ah Amah avachiah kiit a, “Pa Aw, ka dawn louha hi nou in hung peel theilou ahihleh, nang thuthu hita heh,” chiin ahaamtei hi.
40026043	Huleh ahung a, amahuh ihmuin ahung mu kiit a, ajiahchu a ihmut uh asuaah mahmah hi.
40026044	Huchiin amahuh anusia a achiah kiit a, athumveina ah asoi ngei soiin ahaamtei kiit hi.
40026045	Huin a nungjuite kawmah ahung a, a kawmvah, “Nanguh ihmu a tawldam nalai na hi uh maw? En un, ahun ahung tungta a, Mihing Tapa chu misualte khut ah matsah ahita.
40026046	Thou un, i chiah diing uh; en un, kei hung mansahtu chu ahungta hi,” achi hi.
40026047	Huleh thu asoi zing laiin, en un, sawmlenihte laha khat, Juda chu siampu lalte leh upate kawm apat mipi nasatahmei naamsau leh khetbuuh tawite toh ahungta uhi.
40026048	Huin amansahtu diing pa in amahuh chiamchihna ahilh masa a, “Ka tawp peenpeen Amah ahi diing hi, Amah chu man un,” achi hi.
40026049	Huin ama’n chu Jesu ahung juan pah a, “Chibai, Rabbi!” achi a, huin Amah chu atawp hi.
40026050	Jesu’n a kawmah, “Lawm, bang diinga hung na hiai?” achi hi. Huin amahuh ahung va Jesu tungah khut aha va, amanta uhi.
40026051	Huleh thakhatin, Jesu umpihte laha mi khat in a khut zamin a naamsau azandoh a, siampu lalpeen suaahpa asaat a, a bil asaatkhiahsah hi.
40026052	Huin Jesu’n a kawmah, “Na naamsau a paai ah koih kiit in, ajiahchu naamsau pan photmah naamsau mah a si diing ahi uhi.
40026053	Huleh tu mahmah a zong ka Pa kawma ngeen a, Ama’n angel legion sawmlenih saanga tamjaw hung sawl theilou sa na hi uh maw?
40026054	Hizongleh huchi hitaleh, Pathian Lehkhathu hitobanga hung um ngeei diing chu bangchiin ataangtung theita diai?” achi hi.
40026055	Hu daahkaal mahin Jesu’n mipite kawmah, “Suammangtu man diing bang hialin naamsau leh khetbuuhte toh kei man diingin na hung kuan uh maw? Ni chinin nanguh toh Pathian biahinn ah thuhilhin ka tou a na hung man sih uhi.
40026056	Hizongleh zawlneite Lehkhathu ahung taangtun theihna diinga hite zousiah hung um ahi,” achi hi. Huin nungjuite zousiah in Amah chu anusia va ataaita uhi.
40026057	Huleh Jesu mantute’n Amah chu siampu lalpeen Kaiapha inn a daanjilsahtute leh upate umkhawmna ah apui uhi.
40026058	Hizongleh Peter in siampu lalpeen innpi dongin agaal juih hi. Huleh avaluut a, atawpna heet tumin suaahte lahah avatou hi.
40026059	Huin siampu lalte leh upate leh vaihawmte zousiah in Jesu athah theihna diingun Amah kalha heetpihtu dihlou ahawl va;
40026060	hizongleh amu sih uhi. Heetpihtu dihlou tamtah ahung vaangun, amu tuan sih uhi. Hizongleh atawp ah heetpihtu dihlou nih ahung va,
40026061	“Hi Pa’n, ‘Pathian biahinn susia a, ni thum sunga bawlkiit thei ka hi,’ achi hi,” achi uhi.
40026062	Huleh siampu lalpeen chu adingdoh a, a kawmah, “Bangma dawnglou diing maw? Hite’n nang ahung heehnate uh bangchidaan ahiai?” achi hi.
40026063	Hizongleh Jesu chu ahaam keei sih hi. Huin siampu lalpeen in a kawmah, “Pathian hing min in ka hung kichiamsah ahi: Pathian Tapa Khrist na hih leh hihlouh hung hilh in,” achi hi.
40026064	Jesu’n a kawmah, “Na chita hi. Ahihvaangin, ka soi kiit ahi, tunung chiangleh Mihing Tapa chu Silbawltheihna jiatlam a tou a, huleh vaan meipi tunga hung na mu diing uhi,” achi hi.
40026065	Huin siampu lalpeen in a puan abotkeeh a, “Pathian asoisia hi! Heetpihtu dang bang diing i chi nalai diai? Ngai un, Pathian a soisiatna chu tuin na jata uhi.
40026066	Bang na chi ngaih viai?” achi hi. Amah un adawng va, “Si taah ahi,” achi uhi.
40026067	Huin a maaitang a chil siatin atuum va, adangte’n a khutpeeh un abeeng va,
40026068	“Nang Khrist, hung hilh in! Koi ahiai ahung beeng?” achi uhi.
40026069	Huin Peter chu polam a huang sungah atou a, huleh a kawmah suaah numei khat ahung a, “Nang zong Galili mi Jesu toh lawikhat na hi,” achi hi.
40026070	Hizongleh ama’n chu, “Na thusoi ka he sih,” chiin a bawnva ma ah akiheetmohbawl hi.
40026071	Huleh innliim a avapawt tahin numei dang khat in amah chu anamu a, hu mun a umte kawmah, “Hi pa zong Nazareth Jesu toh lawikhat ahi,” achi hi.
40026072	Huin ama’n, “Hupa jaw ka he sih,” chia kichiamin akiheetmohbawl kiitta hi.
40026073	Huleh tomkhat zouin hu mun a dingte ahung va, Peter kawmah, “Nang zong a lahva khat na hi tahzet hi, ajiahchu na haam in zong akihe hi,” achi uhi.
40026074	Huin ama’n, “Hupa chu ka he sih!” chiin haamsia kilohin akichiamta hi. Huleh aah akhuang pah ngaal hi.
40026075	Huleh Peter in Jesu thusoi, “Aah khuan main thumvei na hung kiheetmohbawl diing,” achih chu ahung hedohta a, huin polam ah apawt a, hah kahin akapta hi.
40027001	Jiingkaal ahung hihin siampu lalte leh vaantaang upate zousiah Jesu thahna diingin akihoukhawm uhi.
40027002	Huin Amah chu akaan zohun, apui va gamoptu Pontia Pilat kawmah apekheta uhi.
40027003	Huin amansahtu Juda in Jesu siamlouh atangsah uh chih aheetin akisiih a, hu dangka sawmthum chu siampu lalte leh upate kawmah ahung tawi kiit a,
40027004	“Mohnabei sisan ka matsah jiahin ka sual ahi,” achi hi. Huleh amah un, “Hu keiuh diingin bang akhawh diai? Nang na lohloh kilohta in,” achi uhi.
40027005	Huin ama’n dangka chu Pathian biahinn sunga sepluutin apawt a, chiahin avakikhailumta hi.
40027006	Hizongleh siampu lalte’n dangka chu ala va, “Sisan man ahih jiahin hichu thohlawm bawm a koih asiang sih hi,” achi uhi.
40027007	Huleh akihoukhawm va, mikhual vuina diingin hu sum in beelkhengtu mun aleita uhi.
40027008	Hujiahin hu mun chu tutanin Sisan Mun achi uhi.
40027009	Huchiin zawlnei Jeremia thusoi, “Israel tate lahah Amah man diing koite aha in anasahsa uh dangka sawmthum chu ala va,
40027010	huleh LALPA’N kei ahung thuhilhtaah bangin, beelkhengtu mun man leina diingin azangta uhi,” chih chu hung taangtung ahita hi.
40027011	Huin Jesu chu gamoptu ma ah ading a, huleh gamoptu’n, “Judate Kumpipa na hi maw?” chiin adong a, huchiin Jesu’n a kawmah, “Na soi bangin ahi,” achi hi.
40027012	Huleh siampu lalte leh upate’n Amah aheeh laiun, bangmahin adawng sih hi.
40027013	Huin Pilat in a kawmah, “Ahung heehna zoujaai uh ja lou na hi maw?” achi hi.
40027014	Himahleh Ama’n kam khat in zong adawng sih a, huphetin gamoptu’n thumah asa mahmah hi.
40027015	Huleh gualvaah ni chianga gamoptu’n suangkul taang khat mipite’n ateel peenpeen uh ahahsah ngeina ahi hi.
40027016	Hulaiin Barabba achih uh suangkul taang giloutah khat aum hi.
40027017	Hujiahin amahuh ahung kikhop tahun Pilat in a kawmvah, “Koijaw ka hung hahdohsah na deih viai? Barabba ahiai, ahihlouhleh Jesu Khrist kichipa?” achi hi.
40027018	Ajiahchu thangsiat jiaha amatsah uh ahi chih ahe hi.
40027019	Vaihawmna touphah a atou laiin, a ji in a kawmah mi asawl a, “Hu Mi dihtat tungah bangmah bawl sin, ajiahchu Amah jiahin tuni’n ka mang in sil tampi ka thuaah hi,” avachisahta hi.
40027020	Hizongleh siampu lalte leh upate’n Barabba chu ngeen a Jesu chu sulum diingin mipite athuzoh uhi.
40027021	Hizongleh gamoptu’n adawng a, a kawmvah, “Nihte lah a koijaw hung hahkhe leng chi na hi viai?” achi hi. Amah un, “Barabba!” achi uhi.
40027022	Pilat in a kawmvah, “Ahihleh Khrist kichi Jesu bang ka lohta diai?” achi hi. Amah un a bawnun a kawmah, “Kros ah kilhbehin um heh,” achi uhi.
40027023	Huin gamoptu’n, “Bang jiahin eimaw, bang bawlsual anei ei?” achi hi. Amah un a bawnun, “Kros ah kilhbehin um heh,” chiin akikou seem uhi.
40027024	Pilat in bangmah loh theihlouh leh buaina seemseem hi diing ahi chih amuh tahin, tui ala a mipi ma ah a khut silin, “Hi midih sisan ah mohna bei ka hi. Nang un na lohloh kiloh un,” achi hi.
40027025	Huleh mipi zousiah in adawng va, “A sisan phuba chu keiuh tung leh ka tate uh tungah tu heh,” achi uhi.
40027026	Huin ama’n Barabba chu a kawmvah ahahdohsahta a; huleh Jesu chu ajeep zohin kilhbeh diingin apedohta hi.
40027027	Huin gamoptu sepaih honte’n Jesu chu Praitoriam ah apuiluut va, a kawmah sepaih hon a bawnun akhawm uhi.
40027028	Huleh Amah puan ahawhkhiahsah va, puansandup asilhsah uhi.
40027029	Huin ling lukhuh aphan va, akhuhsah va, a khut jiatlam ah sialluang atawisah uhi. Huleh a ma ah akhuupdin va, “Chibai, Judate Kumpipa!” chiin chiamnuih bawlna in anei uhi.
40027030	Huin Amah chu chil aphih khum va, sialluang chu laahsahin a lu jeepna in anei uhi.
40027031	Huin chiamnuih bawlna a aneih zoh un, puan sandup chu ahawhkhiahsah va, Amah puan ngeei asilhsah kiit va, huleh kilhbeh diingin apuita uhi.
40027032	Huleh ahung pawtdoh tahun, Kureni mi a min Simon kichi mi khat amu va, amah chu a kros po diingin apawngbawl uhi.
40027033	Huleh Golgotha kichi mun ahung tun un, huchu Luguh Mun, chihna ahi a,
40027034	Amah chu uain thuuh, silkha toh kihal dawn diingin apia uhi. Hizongleh Ama’n huchu achiam a, adawn nuamta sih hi.
40027035	Huin Amah chu kros ah akilh va, aisaanin a puansilhte chu akihawm uh, zawlnei in, “Ka puante chu akihawm va, ka puannaah tungah ai asaan uh,” chia anasoi ataangtunna diingin.
40027036	Huleh hutah ah atou va Amah chu aveengta uhi.
40027037	Huin akiheehna, HICHU JUDATE KUMPIPA JESU AHI, chia kigial chu a lu tungah ataah uhi.
40027038	Huin Amah toh suamhaat mi nih zong akilhbeh va, a jiatlam ah khat, a veilam ah khat.
40027039	Huleh mi vaahleh phot in a lu uh thingin chiamnuihin asoisia va,
40027040	“Nang, Pathian biahinn susia a ni thum sunga bawlkiit diingpa, nang leh nang kihundamta’n! Pathian Tapa na hihleh, kros dawn apat hung kum khia in,” achi uhi.
40027041	Humah bangin siampu lalte’n zong chiamnuihin, daanjilsahtute leh upate toh,
40027042	“Ama’n midang ahundam a, Amah leh Amah lah akihundam thei sih hi. Israelte Kumpipa ahihleh, kros dawn apat hung kumkhia heh, huchileh ka gingta mei diing uhi.
40027043	Ama’n Pathian amuang vele; Amah deih ahihleh, tuin hunkheta hen, ‘Pathian Tapa ka hi,’ achi ngaala,” achi uhi.
40027044	Hu suamhaatte, Amah toh kikilhbehte’n zong huchibangmahin ahousia uhi.
40027045	Huleh daah guup apatin daah kuahna tandongin leitung pumpi ahung mialta hi.
40027046	Huin daah kuahna diing veelin Jesu chu aw ngaihtahin akikou a, “Eli, Eli, lama sabakthani?” achi hi, huchu, “Ka Pathian, ka Pathian, bang diinga hung taaisan na hiai?” chihna ahi.
40027047	Amah kawma ding khenkhatte’n huchu ajaah tahun, “Hi Pa’n Elijah akou ahi,” achi uhi.
40027048	A lahva mi khat ataai pah a, spanji ala a, uain thuuh ah adiah a, sialluang mong ah ataah a, adawn diingin ape tou hi.
40027049	Adangte’n chu, “Huchisah in; Amah hundam diingin Elijah ahung na eimah i en diing uh,” achi uhi.
40027050	Jesu chu aw ngaihtahin akikou kiit a, a hagau ahahta hi.
40027051	Huleh en in, Pathian biahinn a puanjaah chu atunglam apat anuailam tanin keeh nih ahung kisuah hi; huleh jiil ahung liing a, suangpite ahung pawhkeeh a,
40027052	huleh haante ahung kihong a; misiangthou ihmusate sapum tampi kaihthohin aumta va;
40027053	huleh Amah thohkiit nungin haante apat hung pawtdohin khopi siangthou ah aluut va, mi tampi kawmah akilaah uhi.
40027054	Huin sepaih zahoutu leh a kawma Jesu veenga umte’n jiilliing leh sil hung umte amuh tahun nasatahin alauta va, “Hichu Pathian Tapa tahzet ahi,” achi uhi.
40027055	Huleh Galili gam apat Amah nna atohsah jeel kawmva Jesu hung jui numei tamtah hu mun ah aum va, gaal gamlatah apatin aen zing va,
40027056	hute lahah chu Mari Magdalini, Jakob leh Jose nu Mari, huleh Zebedi tate nu chu aum uhi.
40027057	Huleh nitaahlam ahung hihin, Jesu nungjui hive, Arimathia khua a um a min Joseph kichi, mihausa khat ahung hi.
40027058	Hi pa chu Pilat kawmah achiah a Jesu luang angeen hi. Huin Pilat in a luang chu piaah diingin thu apia hi.
40027059	Huleh Joseph in Jesu luang chu ala a, puan neem siangtahin atuam a,
40027060	huleh a haan thah suang khuaah hawm ah asial a, huleh haan kot ah suang lianpi khat aliihluut a, achiahta hi.
40027061	Huleh Mari Magdalini leh Mari dang hutah ah, haan majawn ah touin aum uhi.
40027062	Huleh ajiingni, huchu khawlni diinga Kisahkhawl ni jiingni ahi a, siampu lalte leh Pharisaite chu Pilat kawmah ahung khawm va,
40027063	“Pu, hu miheem haatpa’n adam laia, ‘Ni thum nungin ka thoukiit diing,’ achih ka hezing uhi.
40027064	Hujiahin haan chu ni thum ni tan hoihtaha veen diingin thu pia in, huchilou inchu jaan chiangin a nungjuite hungin a luang avagu diing va, mipi lahah ‘Misi lah akipatin athoukiitta hi,’ achi kha diing uhi. Huchileh heembawlna masa saangin heembawlna nunung asejaw kha diing hi,” achi uhi.
40027065	Pilat in a kawmvah, “Veengtu mi na nei uh ahi sih maw; chiah unla na theih patawp un veeng hoihsahta un,” achi hi.
40027066	Huchiin achiah va haan chu hoihtahin aenchian va, a suang achiamchih va veengtu akoihta uhi.
40028001	Huin Sabbath ni beizoh, hapta ni masapeen diing khua ahung vaah kuanin, Mari Magdalini leh Mari dang chu haan en diingin ahung uhi.
40028002	Huleh en in, jiil nasatahin ahung liing hi; ajiahchu Lalpa angel khat vaan apatin ahung kumsuh a, haan kot apat suang aliih khia a, a tungah atouta hi.
40028003	A meel kilat daan chu kawlphe bangmai ahi a, huleh a paunsilh chu vuuh bangin avaam hi.
40028004	Huleh amah alauh jiahun veengtute chu akithing va, misi bangin ahung umta uhi.
40028005	Hizongleh angel in numeite ahoupih a, a kawmvah, “Lau sih un, Jesu kilhbeha um chu na hawl uh, chih ka he hi.
40028006	Amah hitah ah aum sih, ajiahchu Ama’n asoi bangin athouta hi. Hung unla, Lalpa lupna mun hung enmah un.
40028007	Huleh kintahin chiah unla nungjuite kawmah misi lah apatin Amah athoukiitta hi, chih vahilh un, huleh ngai un, Galili gam lamah na ma vah achiah hi; hu mun ah Amah na mu diing uh. Ngai un, ka hung hilh zouta hi,” achi hi.
40028008	Huchiin amahuh chu lau leh kipaah mahmah kawmin haan apatin kintahin achiah va, a nungjuite vahilh diingin ataaita uhi.
40028009	Huleh a nungjuite vahilh diinga achiah laiun, en in, Jesu’n amahuh anatuaah a, “Chibai,” achi hi. Huin amahuh ahung va, a keengte tuin abia uhi.
40028010	Huin Jesu’n a kawmvah, “Lau sih un; chiah unla ka unaute Galili gam a chiah diingin vahilh un, huleh hu mun ah ahung mu diing uhi,” achi hi.
40028011	Huin amahuh achiah laiun, en in, veengtute khenkhat khopi sungah ahung va siampu lalte kawmah sil umdaan zousiah avahilh uhi.
40028012	Huleh upate toh akikhop va akihoutuah zohun, sepaihte kawmah sum tampi apia va,
40028013	a kawmvah, “‘Jaan in ka ihmut kaal un a nungjuite ahung va, Amah anaguta uh,’ chi un.
40028014	Huleh gamoptu’n anajaah leh, kei un amah ka thuzoh diingva nanguh ka hung hunkhe na diing uh,” achi uhi.
40028015	Huchiin sum chu ala va amahuh ahilh bang ngeeiun abawlta va; huleh hi thu chu Judate lahah adalhjaah a tuni tanin akisoi nalai hi.
40028016	Huin nungjui sawmlekhatte chu Galili gam ah Jesu’n aguatsah taang ah achiah uhi.
40028017	Huleh Amah amuh tahun abia va, hizongleh khenkhat in aginglel uhi.
40028018	Huin Jesu chu a kawmva hungin amahuh ahoupih a, “Vaan leh lei a thuneihna zousiah ka kawmah piaah ahita.
40028019	Hujiahin chiah unla, nam chin laha mi nungjuiin siam unla, Pa leh Tapa leh Hagau Siangthou min in baptis unla,
40028020	thu ka hung piaah zousiah jui diingin thuhilh un; huleh ngai un, kei bangchihtanin khovel tawp dongin na kawmvah ka um zing diing hi,” achi hi. Amen.
41001001	Pathian Tapa, Jesu Khrist tanchinpha hung kipatna;
41001002	Zawlneite Lehkhabute ah hichiin anakigial hi: “En in, ka thangkou na ma ah ka sawl a, Ama’n na lampi asial diing hi.”
41001003	“Gamdaai a kikou aw in: ‘LALPA lamlian sial unla, a lampite hihtang un,’” chiin.
41001004	Johan in gamdaai ah abaptis a, sualte ngaihdamna diinga kisiihna baptis thu ataangkoupih hi.
41001005	Huleh Judia Gam mi zousiah leh Jerusalem a umte chu apawt va, a kawmah avachiah va, a sualte uh kiphuangin Jordan Luui ah baptisma atang chiat uhi.
41001006	Huleh Johan in sangawngsau mul a kibawl puan asilh a, a kawng chu savun kawnggaah in agaah a, huleh khaukhup leh gam khuaizu ane hi.
41001007	Huleh, “Ka nung ah kei saanga lianjaw khat ahung a, kei chu kuuna a keengtophah khau suut taah zong ka hi sih hi.
41001008	Ke’n chu tui ah ka hung baptis ngeei a, hizongleh Ama’n chu Hagau Siangthou in nanguh ahung baptis diing,” chiin ataangkoupih hi.
41001009	Hu hun laiin hichi ahung hi a, Jesu chu Galili gam a Nazareth apatin ahung a, Jordan ah Johan in baptisma atangsah hi.
41001010	Huleh Jesu tui lah apat ahung pawt tahin, vaan kihong leh Hagau vakhu banga a tunga hung kumsuh amu pah hi.
41001011	Huin vaan apatin aw khat ahung ging a, “Nang ka Tapa deihtah na hi a, na tungah ka kipaah mahmah hi,” achi hi.
41001012	Huleh Hagau in kintahin Amah chu gamdaai ah asawldoh pah hi.
41001013	Huleh ni sawmli gamdaai ah Setan in aheem a, gamsate lahah aum a, angelte’n a nna atohsah uhi.
41001014	Huin Johan suangkul a khuma aum zohin, Jesu chu Pathian lalgam tanchinpha soiin Galili gam ah ahung a,
41001015	huleh, “Ahun atungta a, Pathian lalgam anaita hi. Kisiih unla tanchinpha gingta un,” achi hi.
41001016	Huleh Galili Diil geia avaahna ah Simon leh a sanggampa Andru diil a leen sep amu hi, ajiahchu amahuh ngamanmi ahi uhi.
41001017	Huin Jesu’n a kawmvah, “Hung jui un, mihing mantuin ka hung siam diing,” achi hi.
41001018	Huleh amah un a leente uh nusiain Amah ajui pah uhi.
41001019	Hu apat Amah themkhat achiah gamlaat leh Zebedi tapa Jakob leh a sanggampa Johan amu hi, amahuh zong a leen uh phoh a kuang a um mah ahi uhi.
41001020	Huleh Ama’n amahuh akou pah a, huin amah un a pa uh Zebedi toh a thalaahte uh kuang a nusiain Amah ajuita uhi.
41001021	Huin amahuh chu Kapernaum ah aluut va, huleh Amah chu Sabbath ni’n sinagog ah aluut pah a, thu ahilh hi.
41001022	Huleh amah un a thuhilh chu limdang asa mahmah uhi, ajiahchu Ama’n daanjilsahtute bang hilouin, thuneitahin amahuh thu ahilh hi.
41001023	Huin sinagog ah hagau niin paai mi khat ana-um a, huleh amah chu akikoudoh a,
41001024	“Nazareth Jesu, ka tangun hung umsah in! Nang leh kei un bang kizopna ahiai i neih? Kei uh sumang diinga hung na hi maw? Nang koi na hiai chih ka hung he hi, Pathian Misiangthou na hi!” chiin.
41001025	Hizongleh Jesu’n amah ataai a, “Sip inla, a sung apatin hung pawt in,” achi hi.
41001026	Huleh hagau niin in mipa chu alohliing vah a, hah koua kikouin a sung apat ahung pawtta hi.
41001027	Huin a bawnun limdang asa mahmah va, huchiin, “Hi bang ahita ei leh? Bangchibang thuhilhna thah ahita ei? Ajiahchu Ama’n thuneitahin dawi niinte nasan thu apia a, huchiin a thu amang uhi,” chiin akidong tuah uhi.
41001028	Huleh Galili gam kiimveel zousiah ah a tanchin athangsuaah pahta hi.
41001029	Huin sinagog apat ahung pawt tahun Simon leh Andru inn ah Jakob leh Johan toh aluut pah uhi.
41001030	Huleh Simon sungnu chu khosih a chinain analum a, huleh amah un amahnu tanchin chu Amah anahilh pah uhi.
41001031	Huchiin Ama’n amahnu chu a khut a vatuin aphong a, huin a khosih in anuse pah hi. Huleh amahnu’n a nna uh atohsah hi.
41001032	Huleh nitaah, ni tum zohin, damlou zousiah leh dawipaaite a kawmah ahung pui uhi.
41001033	Huleh khopi sunga mi zousiah chu inn kotbul ah akikhawm uhi.
41001034	Huin Ama’n mi tampi natna tuamtuam a nate asudam a, dawi tampi anohdoh a, huleh dawite’n Amah aheet jiahun dawite haam diing Ama’n aphal sih hi.
41001035	Huleh jiingkaal in, khovaah ma daihin athou a, apawt a huleh munsip ah avachiah a; hutah ah ahaamtei hi.
41001036	Huleh Simon leh a kawma umte’n Amah ahawl uhi.
41001037	Amah amuh tahun a kawmah, “Mi zousiah in nang ahung hawl uhi,” achi uhi.
41001038	Hizongleh Ama’n a kawmvah, “Khopi nai lahte ah zong thu ka soi theihna diingin i chiah diing uh; hu diing maha hung kuan ka hih jiahin,” achi hi.
41001039	Huleh Ama’n Galili gam pumpi a sinagogte ah thu asoi a, huleh dawite anohdoh jeel hi.
41001040	Huin mi phaah khat Amah kawmah ahung a, a ma a khuupdinin, “Na uut inchu, na hung susiang thei hi,” chiin angeen hi.
41001041	Huleh Jesu’n alainat mahmah a, a khut a zamin akhoih a, a kawmah, “Ka uut hi, siangta in,” achi hi.
41001042	Asoi zoh tahin, a phaahna in anuse pah a ahung siangta hi.
41001043	Huleh Ama’n akhapchat a asawlmang pah hi.
41001044	Huleh Jesu’n a kawmah, “En in, koima kawmah bangma soi het sin; hizongleh chiah inla, siampu kawmah vakimusah inla, na sian thu amah uh heetsahna diinga Mosi in thu apiaah silte valaan in,” achi hi.
41001045	Hizongleh amah chu achiahdoh a, hu thu nasatahin ataangkoupih a aphuangdalh panta hi, huchiin Jesu chu langtangtahin khopi sung ah aluut theita sih hi. Hizongleh khopolam gamdaai munte ah aum jawta a; huleh mun chin apatin a kawmah mite ahung uhi.
41002001	Huleh ni bangzah aha nungin Kapernaum ah aluut kiit a, huleh inn ah aum chih thu ahung thangta hi.
41002002	Huin kotkhaah kiim tanpha a, umna diing umlou khopin mi tampi ahung kikhawm pah uhi. Huleh Ama’n a kawmvah thu asoi hi.
41002003	Huin mijeng khat mi li in hung jawngin a kawmah ahung pui uhi.
41002004	Mipi jiaha a kawm nai a ahung theih louh tahun a umna inn tung ahawhkhia uhi. Huchia asuhvang zohun, mijeng chu a jawnna lupna toh akhaikhesuh uhi.
41002005	Jesu’n a ginna uh amuhin mijeng kawmah, “Tapa, na sualnate ngaihdam ahita,” achi hi.
41002006	Hizongleh daanjilsahtute khenkhat hu mun a tou aum va, a lungsim un hichiin angaihtuah uhi,
41002007	“Hi Pa’n bang diinga Pathian soisia a hichibang thu asoi ahiai? Pathian chauh loungaal koi ahiai sualnate ngaidam thei?” chiin.
41002008	Huleh Jesu’n a lungtang un huchibangin angaihtuah uh chih a lungsim in anahe pah a, a kawmvah, “Bang diinga hi thute na lungtang va ngaihtuah na hi viai?
41002009	Mijeng kawma, ‘Na sualnate ngaihdam ahita,’ chih leh, ‘Thou inla, na lupna la inla, keeng in chiahta in,’ chih khoi abaihlam jaw ei?
41002010	Hizongleh Mihing Tapa’n leitung ah sualnate ngaihdam theihna diing thuneihna anei chih na heetna diingun,” achi hi. Huin Ama’n mijeng kawmah,
41002011	“Thou inla, na lupna la inla, na inn lamah chiahta in ka hung chi ahi,” achi hi.
41002012	Huleh amah chu athou pah a, a lupna lain a bawnva mitmuh ah achiahdohta hi. Huchiin a bawnun limdang asa va, “Huchibang mawngmawng i mu ngei sih,” chiin Pathian apaahtawi uhi.
41002013	Huin Amah chu diil geiah achiahdoh kiit a; huleh mipi zousiah a kawmah ahung va, amahuh thu anahilh hi.
41002014	Huleh Amah apai laiin Alphai tapa Levi, siahdonna mun a toulai amu a, a kawm ah, “Hung jui in,” achi hi. Huin Levi athou a, Amah ajuita hi.
41002015	Huin Jesu chu Levi inn ah an ne diingin dohkaan ah atou a, siahdongtu tampi leh misualte chu Jesu leh a nungjuite toh an ne diingin atou khawm uhi; ajiahchu tampi ahi va, huleh Jesu nung ajui uhi.
41002016	Huleh daanjilsahtute leh Pharisaite’n siahdongtute leh misualte toh Jesu an nekhawmlai amuh tahun, a nungjuite kawmah, “Bang diinga Ama’n siahdongtute leh misualte toh nea dawn khawm ahiai?” achi uhi.
41002017	Jesu’n huchu ajaah tahin a kawmvah, “Mi chidamte’n daktor amamoh sih va, hizongleh damloute’n amamoh uhi. Midihtatte kou diinga hung ka hi sih a, hizongleh misualte kisiihsah diinga koua hung ka hijaw hi,” achi hi.
41002018	Huleh Johan nungjuite leh Pharisaite’n an angawl uhi. Huin a kawma hungin hi thu asoi va, “Johan nungjuite leh Pharisaite nungjuite’n an angawl va, hizongleh bang diinga na nungjuite’n angawl louh uh ahiai?” chiin.
41002019	Huchiin Jesu’n a kawmvah, “Moupa moupuite kawma aum laisiah moupuite’n an angawl thei ngei viaimah? Moupa a kawmva aum laisiah an angawl thei sih diing uhi.
41002020	Hizongleh moupa a lah vapat a puimang hun ahung tung diing a, hu ni chiangin angawl diing uhi.
41002021	“Mi koimah in puan lui puan thah them in aphoh ngei sih uhi. Phohta leh uh, a phohna puan thah in a puan lui chu akaikeeh diing a, huleh ahung keehjaw seem diing hi.
41002022	Huleh mi koimah in uain thah chu savun thawl lui ah athun ngei sih uh; thunta leh uh, uain thah in savun thawl lui chu aphukeeh diing a, uain akibo diing a, savun thawl chu asegawp diing hi. Hizongleh uain thah chu savun thawl thah a thun jawh diing ahi,” achi hi.
41002023	Huleh hichi ahung hi a, Sabbath ni in buhlei lai tawnin achiah va; a nungjuite’n achiah kawm-un buhvuite asihtan panta uhi.
41002024	Huin Pharisaite’n a kawmah, “En in, bangjiaha amah un Sabbath ni a daan in aphallouh bawl ahi viaimah?” achi uhi.
41002025	Hizongleh Ama’n a kawmvah, “David leh a kawma umte’n ataahsap va, huleh agilkial laiva asilbawl uh:
41002026	bangchidaana Abiathar siampu lalpeen ahihlai a Pathian inn a luut a, siampute chauh in aneeh siang tanghou siah avaneeh a, a kawma umte kawma zong apiaah ahiai chih na sim kha ngei sih viaimah?” achi hi.
41002027	Huleh Ama’n a kawmvah, “Sabbath chu mihing a diinga bawl ahi a, mihing chu Sabbath a diinga bawl ahi sih hi.
41002028	Hujiahin Mihing Tapa chu Sabbath ni Lalpa zong ahi,” achi hi.
41003001	Huleh Amah chu sinagog ah aluut kiit a, hutah ah mi khut jeng khat ana-um hi.
41003002	Huleh Amah aheeh theihna diingun, Sabbath ni a asuhdam leh asuhdam louh aensim uhi.
41003003	Huin Ama’n khut jengpa kawmah, “A lahvah dingdoh in,” achi hi.
41003004	Huleh Ama’n a kawmvah, “Sabbath ni in sil hoih bawl asiang ei ahihlouhleh sil hoihlou bawl? Hinna hutkhiah asiang ei, ahihlouhleh suhlup?” achi hi. Hizongleh amahuh asip chiat uhi.
41003005	Huchiin a lungtang uh khauh jiaha lungsim na leh lungthah pumin amahuh aenveel a, hu mipa kawmah, “Na khut zandoh in,” achi hi. Hupa’n a khut azandoh a, a khut chu alang khat lam tobangin adamta hi.
41003006	Huin Pharisaite chu apawtdoh va, Amah asuhlup theih daan diing uh ngaihtuahin Herod pawlte toh akihoukhawm pah uhi.
41003007	Hizongleh Jesu chu a nungjuite toh diil lamah achiah mang hi. Huleh Galili gam apat mipi nasatahin amah ajui va, huleh Judia gam
41003008	leh Jerusalem leh Idumai leh Jordan gaallam apat, huleh Tura leh Sidon kiim apat bangin mipi nasatahte’n a silbawl loupi daante ajaah tahun Amah kawmah ahung uhi.
41003009	Huleh mipi atam jiahin Amah diinga kuang neu khat guatsa a koih diingin a nungjuite ahilh hi, huchilou inchu Amah anehthop kha diing uhi.
41003010	Ajiahchu mi tampi asudamta a, huchiin natna nei photmah in Amah akhoih theihna diingun aboh lutlut uhi.
41003011	Huleh dawi niinte’n Amah amuh un, a ma ah bohkhupin, “Nang Pathian Tapa na hi,” chiin akikou uhi.
41003012	Hizongleh Ama’n a tanchin phuangdoh lou diingin amahuh khauhtahin akhap hi.
41003013	Huleh taang tungah achiahtou a adeihtuamte a kawmah akou hi. Huleamahuh a kawmah achiah tou uhi.
41003014	Huin sawmlenihte chu a kawma um diing leh thusoia asawlkhiah theihna diing leh
41003015	damloute asuhdam va dawite anohdoh theihna diingva thuneihna aneih theihna diingun aguatta hi.
41003016	Simon kawmah min dang apia a, huchu Peter ahi;
41003017	Zebedi tapa Jakob leh Jakob sanggampa Johan kawmah min dang apia a, amahuh chu Bonerge asa a, huchu, “Vaanpi ging tate,” chihna ahi a;
41003018	Andru, Philip, Bartholomai, Mathai, Thomas, Alphai tapa Jakob, Thaddai, Kanaan mi Simon;
41003019	huleh Jesu mansahpa Juda Iskariot zong atel hi. Huleh innsung khat ah aluut uhi.
41003020	Huleh an nasan ne thei lou khopin mipi nasatah ahung kikhawm kiit uhi.
41003021	Hizongleh Amah mite’n hichu ajaah tahun Amah pui diingin akuan uhi, ajiahchu amah un, “Amah angol ahita,” achi uhi.
41003022	Huleh daanjilsahtute khenkhat Jerusalem apat a hung suhte’n, “Amah chu Beelzebul in akol ahi a,” huleh, “dawimangpa jiaha dawite anohdoh ahi,” achi uhi.
41003023	Huchiin Ama’n amahuh akou a, a kawmvah tehkhinthu in asoi a: “Bangchiin Setan in Setan anohdoh thei diai?
41003024	Lalgam khat kilangkhenin kidou leh, hu lalgam chu ading thei sih diing hi.
41003025	Innkuan khat kilangkhenin kidou leh, hu innkuan zong ading thei sih diing hi.
41003026	Setan zong amah leh amah kidoua akilangkhen leh, ading zou sih diing a, amangthaai jaw diing hi.
41003027	Mi koimah in mihaatpa akaantom masat louhngaal leh, mihaatpa inn a luutin a neihlelamte alaahsah thei sih a, huleh akaantom nung chiangin a neihlelamte alaahsah mei diing hi.
41003028	“Chihtahzetin ka hung hilh ahi, mihing tate chu a sualna zousiah uh leh Pathian asoisiatna sualna zousiah uh ngaihdamsah ahi diing a;
41003029	hizongleh koipouh Hagau Siangthou kalha soisia chu ngaihdamin aum ngei sih diing a, kumtuang siamlouhtanna lauhuai atang diing hi.”
41003030	Ajiahchu amah un, “Ama’n hagau niin anei ahi,” achih jiahun.
41003031	Huin a sanggamte leh a nu ahung va, inn pua a dingin Amah kou diingin mi asawl uhi.
41003032	Huleh a kiim ah mipihon atou va; amah un a kawmah, “En in, innpua ah na nu leh na sanggamte’n ahung hawl uh,” achi uhi.
41003033	Hizongleh Ama’n adawng a, a kawmvah, “Ka nu leh ka sanggamte koite ahiai?” achi hi.
41003034	Huin akiim a toute aenveel a, “En un, ka nu leh ka sanggamte!
41003035	Ajiahchu koipouh Pathian deihjawng bawl photmah chu ka sanggampa leh ka sanggamnu leh ka nu ahi,” achi hi.
41004001	Huleh Ama’n diil pangah thu ahilh pan kiitta a, huleh mipi nasatah a kawma ahung kikhop jiahun diil tunga kuang ah akal a, atouta a, mipi zousiah chu diil pangah aum uhi.
41004002	Huin amahuh chu tehkhinthu in thu tampi ahilh a, huleh a thuhilhna ah a kawmvah:
41004003	“Ngaikhia un! En un, haichithehtu khat haichi thehin akuan hi.
41004004	Huleh hichi ahung hi a, atheh laiin, khenkhat lam geiah atu a, huleh hute chu tungleeng vate ahung va ane zouta uhi.
41004005	Khenkhat suangsilei lahah atu a, huleh lei asah louh jiahin apou pah hi.
41004006	Hizongleh ni ahung satin nisa in akaang a, huleh zung aneih louh jiahin agawgawpta hi.
41004007	Huleh khenkhat chu louling lahah atu a, ling ahung khanglian a, adeepmangta a, huleh gah aneita sih hi.
41004008	Hizongleh khenkhat chu lei hoih ah atu a, apou doh a, akhanglian a huleh agah hi: khenkhat aleh sawmthum bang, aleh sawmguup bang leh aleh za bangin ahung pungta hi,” achi hi.
41004009	Huleh Ama’n a kawmvah, “Koipouh jaahna diinga bil nei in ja heh,” achi hi.
41004010	Hizongleh a tanga aum laiin a kiim a sawmlenihte toh umte’n tehkhinthu tungtaang adong uhi.
41004011	Huleh Ama’n a kawmvah, “Pathian lalgam thukiphual chu nanguh heet diinga phal ahi a, hizongleh polam mite diingin chu sil zousiah tehkhinthu a soi ahi.
41004012	Huchiin, ‘Amah un muh chu amuh ngeei va hizongleh atheihsiam louhna diingun, huleh jaah chu ajaah ngeei va hizongleh aheetsiam louhna diingun; huchilou inchu a lungsim uh ahung heikiit diing va, a sualnate uh ngaihdam ahi kha diing,’” achi hi.
41004013	Huin Ama’n a kawmvah, “Hi tehkhinthu na hesiam sih uh maw? Huchi ahihin tehkhinthu zousiah bangchiin na hesiamta diviai?
41004014	Haichithehtu in chu thu atheh hi.
41004015	Huleh lam geia thu kithehnate chu hite ahi uhi. Thu ajaah tahun Setan ahung pah a, a lungtang va thu kitheh chu alamang hi.
41004016	Huleh huchibangmahin hite chu suangsi lei a kithehte ahi uh, thu chu ajaah tahun kipaahtahin apom pah va;
41004017	hizongleh amah vah zung anei sih va, tomtakhat chauh aum uhi. Hu nunga thu jiaha gimthuaahna leh suhduhdahna atuaah chiangun, apuuh pah uhi.
41004018	Huleh louling laha kitheh chu hite ahi uh; hute’n chu thu aja va,
41004019	hizongleh khovel awlmohnate leh hauhsat uutna a heemnate leh sildang dang deihgohnate hung luutin thu chu adeepmangta a, gahlouin ahung umta uhi.
41004020	Hizongleh lei hoih a chi kitheh chu hite ahi uhi: thu chu jain apom va, aleh sawmthum bang, aleh sawmguup bang leh aleh za bangin agah uhi,” achi hi.
41004021	Huleh Ama’n a kawmvah, “Thaumei loh nuai aha, ahihlouhleh lupna nuai aha ah koih diingin akila ngei eimah? Hu saangin a tunna ah akikoih jaw sih diaimah?
41004022	Ajiahchu kiphuang lou diinga iim bangmah aum sih a, kilang lou diinga phual zong bangmah aum sih a, hizongleh vaah ah puaahdoh ahi diing hi.
41004023	Mi koipouhin jaahna diinga bil aneih leh, ja heh,” achi hi.
41004024	Huleh Ama’n a kawmvah, “Bang ahiai na jaah uh pilvaang un. Na tehna ngeimah un ahung tehsah diing va; huleh nanguh angaikhete kawmah ahung piaah behlap diing uhi.
41004025	Ajiahchu koipouh anei chu a kawmah piaahbeh ahi diing a; hizongleh koipouh aneilou chu aneihsun zong laahsah ahi diing,” achi hi.
41004026	Huleh Ama’n, “Pathian lalgam chu mi’n lei ah haichi tuh henla,
41004027	huleh jaan chiangin ihmuin suun chiangin thou henla, haichi chu hung pouin khangdoh henla, amahpa’n lah bangchibanga hung khang ahiai chih he sih leh, hutobang ahi.
41004028	Ajiahchu lei in amah in gah ahung suah jeel a: amasain a nah, huin a vuui, huin a vuui ah a tangching asuah hi.
41004029	Hizongleh a gah chu ahung min chiangin, buhlaah ahuntaah jiahin kawite in a-at pahta hi,” achi hi.
41004030	Huleh Ama’n, “Pathian lalgam chu bang toh i tehkhinta diai? Ahihlouhleh bang toh tehkhin a soi diing i hi viai?
41004031	Hichu ankam tang khat lei a akituh chiangin, haichi zousiah saangin aneupeen a,
41004032	hizongleh atuh nungin ahung pou a, loupa zousiah saangin ahung lianjaw a, baa lian pipi ahung nei a, huchiin tungleeng vate a liim ah agiah uh,” achi hi.
41004033	Huleh hichibang tehkhinthu tampi in amahuh heettheih khamkham in a kawmvah thu asoi hi.
41004034	Hizongleh tehkhinthu louin a kawmvah thu asoi sih hi. Huleh amahuh ngen a aum chiangun, Ama’n a nungjuite kawmah sil zousiah ahilhchian jeel hi.
41004035	Hu ni mahin, nitaahlam mialjui ahung hih tahin, Ama’n a kawmvah, “Diil gaal lehlam ah i kaai diing uh,” achi hi.
41004036	Huin amah un mipite asawlkhiah zoh tahun, kuang a Amah ana-um bangbangin Amah apaipihta uhi. Huleh a kawmah kuang neu dangte zong aum hi.
41004037	Huleh huihpi nasatah ahung nungta a, tuikinawh in kuang chu ahung nawh zuizui a, kuang ah tui chu ahung luut panta hi.
41004038	Hizongleh Amah chu kuang mei lamah taangkhap khapin, ihmuin aum hi. Huleh aphawng va, a kawmah, “Houtupa, ka manthaai uh poisa lou na hi maw?” achi uhi.
41004039	Huin Amah ahung thou a, huih chu ataai a, tuipi kawmah, “Daai inla, um kinken in!” achi hi. Huin huihnung chu akhawlta a, ahung daaikeeita hi.
41004040	Hizongleh Ama’n a kawmvah, “Bang diinga lau na hi viai? Bangachia ginna neilou nalai na hi viai?” achi hi.
41004041	Huin amah un alau mahmah va, khat leh khat kihouin, “Amah hi bangtobang mi ahiai, huih leh tuipi tanpha in zong a thu amang uh!” akichituah uhi.
41005001	Huin diil gaal, Gadara mite gam ahung tungta uhi.
41005002	Huleh kuang apat ahung pawt tahin, haante apat hung pawt hagau niin paai mi khat in Amah anakituaahpih a,
41005003	hupa chu haante a teeng ahi a; huleh mi koima’n akaan thei sih a, khainiang in zong atutaang zou sih hi,
41005004	ajiahchu kol buhin khainiang in anakaanta uhi. Huleh khainiangte chu abottan a, kolte asugawp a, mi koima’n athunun zou sih uhi.
41005005	Suun leh jaan in taangte leh haante a um zingin akikou a, suang in amah leh amah akijiih keeh hi.
41005006	Hizongleh ama’n gamlatah apat Jesu amuh tahin, ataai a bohkhupin avabia hi.
41005007	Huleh aw ngaihtaha kikouin, “Jesu, nang Pathian Tungnungpeen Tapa, kei leh nang in bang kizopna i nei ei? Hung soisa lou diingin Pathian min in ka hung ngen hi,” achi hi.
41005008	Ajiahchu Jesu’n a kawmah, “Nang hagau niin, hi pa sung apat hung pawt in,” anachihtaah jiahin.
41005009	Huin Ama’n, “Na min bang ahiai?” chiin adong hi. Huleh ama’n, “Ka min chu legion ahi, ajiahchu tampi ka hi uh,” chiin adawng hi.
41005010	Huleh hu gam apat amahuh sawlmang lou diingin Jesu kawmah hah ngetin angeen hi.
41005011	Huin taang pang ah voh hon tampi ataa hi.
41005012	Huleh hagau niinte zousiah in, “Voh sung ah hung sawl in, a sungva ka luut theihna diingun,” chiin a kawmah angeen uhi.
41005013	Huleh Jesu’n amahuh aphalsah pah hi. Huin hagau niinte chu apawt va, voh sung ah aluut va, huleh voh hon saang nih phial chu keen ah, tuipi lamah hah taaiin ataaisuhta va; huchiin tui ah akelumta uhi.
41005014	Huin voh chingtute chu ataai va, khopi sung leh khota ah hi siltung avahilh uhi. Huleh amahuh chu bang sil hung um ahita eimah, chia en diingin ahung uhi.
41005015	Huin Jesu kawm ahung tun tahun, dawimat, legion paaipa chu puan silh a, lungsim ngeina pua a hoihtaha anatou chu ahung mu va, huin alauta uhi.
41005016	Huleh amute’n dawi matpa tunga sil tun daan leh voh umtan chu mipite anahilh veh uhi.
41005017	Huin amah un a gam uh nuse diingin Jesu angeenta uhi.
41005018	Huleh Amah chu kuang a aluut zohin, dawi paaipa’n Jesu kawma aum theihna diingin angeen hi.
41005019	Hizongleh Jesu’n aphal sih a, a kawmah, “Na inn ah chiah inla na lawmte kawmah Lalpa’n nang diinga sil loupi ahung bawlsah daante leh nang ahung lainat daante vahilh in,” achi jawta hi.
41005020	Huin achiah a, Jesu’n amah diinga sil loupi abawlsah daante Dekapoli gam ah ataangkoupihta a, huleh mi zousiah in limdang asa mahmah uhi.
41005021	Huin Jesu kuang a diil gaalkhat lama ahung kaai kiit zohin mipi tampi a kawmah ahung paikhawm va, Amah chu diil pangah aum hi.
41005022	Huleh en in, sinagog a vaihawmte laha mi khat a min Jaira kichi ahung hi. Huleh Jesu amuh tahin a keeng bul ah abohkhup a,
41005023	“Ka tanu naupang neucha asi dehdeh hi. Hung inla atung ah na khut hung nga in, amahnu adam a, huleh ahin theihna diingin,” chiin hah ngetin angeen hi.
41005024	Huchiin Jesu chu amah toh achiahta a, huleh mipi nasatah in Amah juiin atuam hut-hut uhi.
41005025	Huin numei khat kum sawmlenih sipawt a damlou aum a,
41005026	huleh daktor tampi etkolna nuaiah naahtahin anathuaahta hi. Amahnu’n a neih zousiah anaseeng zouta a, hizongleh bangma phatuam louin akhawh jawseem hi.
41005027	Amahnu’n Jesu tanchin anajaah tahin, anung ah mipi lahah ahung pai a, a puan akhoih hi.
41005028	Ajiahchu a lungsim in, “A puan chauh tham kha zongleng, ka dam mei diing,” chiin angaihtuah hi.
41005029	Huin a sipawt chu akang pah a, huleh a natna apat adamta chih a tahsa ah akiheet hi.
41005030	Huleh Jesu’n a sung apat silbawltheihna apawt chih ahe pah a, mipi lahah akihei kiimveel a, “Koi ahiai ka puan khoih?” achi hi.
41005031	Hizongleh a nungjuite’n a kawmah, “Mipite’n ahung tuam hut-hut uh na mu a, ‘Koi ahiai ahung khoih?’ na chih,” achi uhi.
41005032	Huleh Ama’n hu sil bawlnu chu muh tumin aen kiimveel hi.
41005033	Hizongleh numeinu’n a tunga sil tung hein, lau leh liing pumin ahung a, a ma ah abohkhup a, a kawmah thudih zousiah ahilhta hi.
41005034	Huin Ama’n amahnu kawmah, “Tanu, na ginna in ahung damsahta hi. Hamuangtahin chiah inla, na natna apatin damta in,” achi hi.
41005035	Ama’n huchia asoi laiin, sinagog a vaihawmtupa inn apatin mi ahung a, “Na tanu asita hi. Bang diinga Houtupa subuai nalai na hiai?” ahung chi hi.
41005036	Jesu’n hi thu kisoi ajaah tahin, sinagog a vaihawmtu kawmah, “Lau sin, gingta mei in,” achi hi.
41005037	Huleh Ama’n Peter, Jakob leh Jakob sanggampa Johan chihlouh in Amah ajuih uh aphal sih hi.
41005038	Huin sinagog a vaihawmtu inn avatung a, anabuai vengvung leh kapa anamaau jeenjuunte avamu hi.
41005039	Amah ahung luut zohin, a kawmvah, “Bang diinga kap a hichi buai na hi viai? Naupangnu chu asi ahi sih, hizongleh ihmu ahi,” achi hi.
41005040	Huin amah un Amah chu anuihsan uhi. Hizongleh amahuh chu a bawnun apawtsah a, naupangnu nu leh pa leh a tonpihte apui a, naupangnu lupna ah aluut uhi.
41005041	Huin Ama’n naupangnu chu a khut in atu a, a kawmah, “Talitha kumi,” achi a, huchu “Naupangnu, thou in, ka hung chi ahi,” chihna ahi.
41005042	Huin naupangnu chu athou pah a, apai hi, ajiahchu amah chu kum sawmlenih mi ahita hi. Huleh amah un nasatahin limdang asa uhi.
41005043	Hizongleh Ama’n koima hi thu hesah lou diingin amahuh khauhtahin athuhilh a, amahnu chu neeh diing bang aha piaah diing thu apia hi.
41006001	Huin hu apat apawtin Amah khua ngeei ah ahung a, huleh a nungjuite’n Amah ajui uhi.
41006002	Sabbath ni ahung hihin, sinagog ah thu ahilh panta hi. Huleh athuhilh ja mi tampite’n limdang asa va, “Hi Pa’n hi thute khoi apat amuh ahiai? A kawma pilna kipia bang pilna hi ahiai, a khut a hichitaha silmahte abawltaah mei!
41006003	Amah chu Mari tapa, Jakob, Josse, Juda leh Simon sanggampa, sing bawlpa khu hilou maw? A sanggam numeite hitah ah i kawma um hilou ahi uh maw?” achi uhi. Huchiin Amah tungah alunghita sih uhi.
41006004	Hizongleh Jesu’n a kawmvah, “Zawlnei amah gam sung leh amah tanaute lah leh amah inn sungah chihlouh zahbawl louhin aum ngei sih hi,” achi hi.
41006005	Tuin mi damlou tawmchakhatte tunga khut nga a asuhdam chihlouh hutah ah sil loupi dang abawl sih hi.
41006006	Huleh agintaat louh jiahun Ama’n limdang asa mahmah hi. Huin khota haw a chiah kiimveelin thu ahilh jeel hi.
41006007	Huleh Ama’n nungjui sawmlenihte a kawmah akou a, nih nih in asawldoh a, hagau niinte tunga thuneihna zong apia hi.
41006008	Ama’n amah un akhualzinna va chiangphut chihlouh bangmah, kawljaal hileh tanghou hileh dangka-ip sung a zong sum keng lou diingin thu apia a,
41006009	hizongleh keengtophah chu but unla, huleh puannaah nih silh sih un, chiin thu apia hi.
41006010	Ama’n a kawmvah, “Khoi mun ah zong na tunna inn phot vah, hu apat na pawt masiah uh umden un.
41006011	Huleh koi hizongleh ahung tunsah louh va, na thu uh zong angaihkhiah louh uh leh, hu apat na pawt chiangun amahuh heetsahna diingin na keengtaw va leivui thingkhia un. Chihtahzetin ka hung hilh ahi, vaihawm ni chiangin hu khopi thuaah diing saangin Sodom leh Gomorrah thuaah chu adaan aum jaw diing!” achi hi.
41006012	Huchiin akuandoh va mite chu akisiih theihna diingun thu ataangkoupih uhi.
41006013	Huleh dawi tampi anohdoh va, damlou tampi thau nuhin asudam jeel uhi.
41006014	Huin a min athantaah jiahin kumpipa Herod in a tanchin anajata hi. Huin ama’n, “Hichu Baptistu Johan ahi. Amah chu misi lah apat kaihthoha um a, hujiaha hi silmah bawltheihnate’n amah a nna tong ahita veh,” achi hi.
41006015	Midangte’n, “Elijah ahi,” achi uhi. Huleh khenkhatte’n, “Zawlnei ahi, ahihlouhleh zawlneite laha khat ahi,” achi uhi.
41006016	Hizongleh Herod in ajaah tahin, “Hichu a ngawng ka tansahpa, Johan ngeei ahi, amah chu misi lah apat kaihthohkiit ahita,” achi hi.
41006017	Ajiahchu Herod in a sanggampa Philip ji Herodia akiteenpih a, Herodia jiahin mi asawl a, Johan chu amansah a, huleh amah chu kaanin suangkul ah akhumta hi.
41006018	Ajiahchu Johan in Herod kawmah, “Na sanggampa ji na kiteenpih daan in aphal sih,” anachi hi.
41006019	Hujiahin Herodia in Johan chiamchihin thah auut a, hizongleh athat thei sih hi,
41006020	ajiahchu Herod in Johan chu midihtat leh misiangthou ahi chih aheet jiahin alau a, ahuumbit jeel hi. Ama’n a thu ajaah tahin alungdong a, hizongleh kipaahtahin angaikhe jeel hi.
41006021	Huin Herod in a pianni lawma a miliante leh a sepaih houtuliante leh Galili gam a miliante a diinga ankuang alui laiin lemtaan ni khat ahung tung hi.
41006022	Huleh Herodia tanu ahung luut a, a ma vah alaam a, huleh Herod leh a kawma toute akipaahsah mahmah hi. Hujiahin kumpipa’n naupangnu kawmah, “Na deihdeih ngeen in, ka hung pe diing,” achi hi.
41006023	Amahnu kawmah, “Na hung nget photmah, ka lalgam kimkhat tanin ka hung pe diing,” chiin zong akihaahsial hi.
41006024	Huchiin amahnu chu apawt a, a nu kawmah, “Bang ka ngeen diai?” achi hi. Huleh a nu’n, “Baptistu Johan lutang!” anachi hi.
41006025	Huin amahnu chu kumpipa kawmah kintahin ahung luut pah a, “Baptistu Johan lutang tu mahmahin kuang khat in hung pe lehchin ka uut,” chiin angeen hi.
41006026	Huin kumpipa chu alungkham mahmah a; hizongleh a kihaahsialnate leh a ankuang umpihte jiahin anial nuam sih hi.
41006027	Huleh kumpipa’n mithattu khat asawl pah a, a lutang hung tawi diingin thu apia hi. Huleh amah chu chiahin suangkul sungah a ngawng avatanta a,
41006028	a lutang chu kuang khat in ahung tawi a, naupangnu apia a, naupangnu’n a nu kawmah apia hi.
41006029	Huleh Johan nungjuite’n hichu ajaah tahun, ahung va a luang ahung la va, haan ah avuita uhi.
41006030	Huin apostolte chu Jesu kawmah ahung kikhawm va a silbawlte uh leh a thuhilhte uh ahung hilh uhi.
41006031	Huleh Ama’n a kawmvah, “Nanguh chauhin hung unla, munsip ah tomkhat hung khawl phot un,” achi hi. Ajiahchu hutah ah mi ahung pai lehleh atam jiahin an nasan ane man sih uhi.
41006032	Huchiin amahuh chu kuang a kitawlin munsip ah atuam chiahta uhi.
41006033	Hizongleh mipite’n achiah lai uh amu va, mi tampi in Amah hein khopi zousiah apat keeng in ahung taai uhi. Amah un anamakhelh va a kawmah ahung khawmta uhi.
41006034	Huleh Jesu’n kuang apat ahung pawtdohin mipi nasatah amu a, achingtu bei belaam bang ahih jiahun alainat mahmah hi. Huchiin thu tampi ahilh panta hi.
41006035	Huin ni avaigeih mahmahtaah jiahin a nungjuite Amah kawmah ahung va, “Hi munsip ahi a, ni lah tum diing ahita hi.
41006036	I kiimveel a munte leh khuate a avachiah va, an neeh diing akilei theihna diingun amahuh sawldoh in, neeh diing bangma lah anei sih ngaal va,” achi uhi.
41006037	Hizongleh Ama’n adawng a, a kawmvah, “Nang un neeh diing pia un,” achi hi. Huin amah un a kawmah, “Tanghou dinari za nih man valei in neeh diing ka pe diing uh maw?” achi uhi.
41006038	Hizongleh Ama’n a kawmvah, “Tanghou beu bangzah na nei viai? Chiah unla, vaen dihvua,” achi hi. Huin amah un aneih zah uh aheet tahun, “Beu ngaa leh nga nih,” achi uhi.
41006039	Huin Ama’n mi zousiah hampa hing tunga ahon hon a tousah diingin thu apia hi.
41006040	Huchiin amahuh a gualgual in, zakhat khat bang, sawmngaa ngaa bangin atouta uhi.
41006041	Huin Ama’n hu tanghou beu ngaa leh nga nih chu ala a vaan lam enin avangpiaah a, tanghoute chu abalkeeh a, a ma va luisah diingin a nungjuite kawmah apia hi. Huleh nga nihte zong a bawnva lahah ahawm suaahsah hi.
41006042	Huchiin a bawnun ane va, avah chiatta uhi.
41006043	Huleh a neehvaal uh tanghou neng leh nga neng chu bawm sawmlenih dimin aluaah uhi.
41006044	Huleh tanghou nete chu pasal piching saang ngaa veel ahi uhi.
41006045	Huleh Ama’n mipite asawlkhiah kaala a nungjuite chu diil gaal lehlam a Bethsaida khua a anachiah masa diingin kuang ah atuangsah pah hi.
41006046	Huleh mipite asawlkhiah zohin, haamtei diingin taang ah achiahta hi.
41006047	Huleh jaan ahung hihin, kuang chu diil laiah aumta a, Amah chu angenin a piau ah aum hi.
41006048	Huin Ama’n amahuh chu huih in alehmuut jiaha kuang theihtawpa jaap a, amangbat daan uh amu hi. Huleh jaanveen lina khovaah kuan lamin Amah chu diil tungah a keeng in apai a, a kawm lam uh ahung juan a, amahuh paipeel atum hi.
41006049	Huchiin Amah un Amah chu diil tunga pai amuh tahun siha khat hiinteh chiin, akikou doh uhi;
41006050	ajiahchu a bawnun Amah amu va, amangbangta uhi. Hizongleh Ama’n amahuh ahoupih pah a, “Hamuangtahin um un! Keimah ka hi; lau sih un,” achi hi.
41006051	Huin kuang ah a kawmvah atuangdoh a, huih chu atawpta hi. Huin amah un soi theihlouh khopin limdang asa uhi.
41006052	Ajiahchu amah un tanghou tungtaang silmahte ahesiam nawn sih uhi, a lungtang uh ataah jiahin.
41006053	Huleh gaal lehlam akaai tahun, Genesaret gam atung va, hutah ah a kuang uh akhit uhi.
41006054	Huleh kuang apat apawtdoh tahun, mite’n Amah anahe pah va,
41006055	hu gam sung pumpi ah ataai kiimveel va, Amah aum hi chih ajaahna lamlam adelh va, damloute a lupna un ahung jawng uhi.
41006056	Huleh khotate leh khopite, ahihlouhleh gamningkawi lah bang ah khoi mun ah zong aluutna phot ah damloute chu vanjuaahna kotzing bang ah alumsah va, a puanmong beeh khoih theih angeen va, huchiin akhoih photmah adam jeel uhi.
41007001	Huin Jerusalem apat hung pai Pharisaite leh daanjilsahtute khenkhat a kawmah ahung uhi.
41007002	Huleh amah un a nungjuite khenkhat in khut niin pum a, chih chu khut silloua an aneeh uh amuhun, dih asa sih uhi.
41007003	Ajiahchu Pharisaite leh Judate zousiah in upate tawndaan ajuih zing jiahun, a khut uh pilvaangtah a sillouin an ane ngei sih uhi.
41007004	Huleh dawlmun apat ahung chiangun, kisusiang louin an ane sih uhi. Huleh sildang tampi juih diinga amuh uh aum a, hute chu noute, beelte, sumbeelte, leh lupna suhsiang bang ahi.
41007005	Huin Pharisaite leh daanjilsahtute’n, “Bang diinga na nungjuite upate tawndaan banga umlou a, khut silloua an ne ahi viai?” chiin Amah adong uhi.
41007006	Ama’n adawng a, a kawmvah, “Isai in nanguh milepchiahte thu anasoilawh dihten hi: ‘Hi mite’n a muuh un ahung zahbawl va, hizongleh a lungtang uh kei apatin agamla hi.
41007007	Mihing thupiaahte chu ginna thuhilhna banga ahilh jiahun ahung be thawn uhi,’ chih gelh bangin.
41007008	Ajiahchu nang un Pathian thupiaah paampaihin, mihing tawndaan na tu va, huchu beel leh noute sil bang, huleh adang tampi huchibang silte na bawl uhi,” achi hi.
41007009	Huleh Ama’n a kawmvah, “Na tawndaan uh na juih theihna diingun Pathian thupiaah paampaih daan na siam ten uhi.
41007010	Ajiahchu Mosi in ‘Na nu leh na pa zah in,’ huleh ‘Koipouh a nu aha, a pa aha haamsiat chu suhlupin um heh,’ achi hi.
41007011	Hizongleh nang un, ‘Mi’n a nu aha, a pa aha kawma, “Kei apat panpihna silpiaah na muh diing photmah chu Korban ahita, achih inchu,”’ huchu Pathian kawma pia, chihna ahi a,
41007012	huchiin ama’n a nu aha, a pa aha diinga bangma abawlsah na phal sih va,
41007013	na kipiaah sawn jeel uh na tawndaan uh jiahin Pathian thu bangmahlou na suaahsah uhi. Huleh huchibang sil tampi na bawl uhi,” achi hi.
41007014	Huin Ama’n mipi zousiah a kawmah akou a, a kawmvah, “Na bawnun ka thu ngaikhia unla, hesiam un:
41007015	mihing polam apata a sunga luut a, amah subuaah thei bangma aum sih a, hizongleh amah apata hung pawt silte, hute ngeei chu mihing subuaah ahijaw hi.
41007016	Mi koipouh jaahna diinga bil nei in ja heh,” achi hi.
41007017	Huleh Ama’n mipi nusia a inn sunga aluut zohin, a nungjuite’n hu tehkhinthu Amah adong chian uhi.
41007018	Huchiin Ama’n a kawmvah, “Nanguh zong huchilawma heetsiamna bei na hi uh maw? Bang sil hitaleh polam apat a mihing sunga luut in amah asubuaah thei sih hi,
41007019	ajiahchu neeh photmah lungtang sungah aluut sih a, gil sunga luutin, an zousiah asusiang a, daileenna ah apawtkhe mei ahi chih na he sih uh maw?” achi hi.
41007020	Huleh Ama’n, “Mihing sung apat a hung pawt, hu ngeei in mihing asubuaah hi,” achi hi.
41007021	Ajiahchu sunglam a mihing lungtang apatin ngaihtuahna giloute, aangkawmnate, kingaihna thaanghuaite, tualthahnate,
41007022	guuhtaatnate, eennate, giitlouhnate, heemhaatnate, ganta banga huuhnate, kimitsiipnate, soisiatnate, kiletsahnate leh ngolhuainate bang ahung pawt veu hi.
41007023	Hi silgilou zousiah chu sunglam apat ahung pawt va mihingte asubuaah veu uhi,” achi hi.
41007024	Huin Amah athou a hu apatin Tura leh Sidon gam sungah achiah hi. Huleh inn khat ah koima heet diing uutlouin aluut a, hizongleh akiphual zou tuan sih hi.
41007025	Ajiahchu numei khat a tanu hagau niin paai in a tanchin anaja a, huleh ahung a, a keeng bul ah abohkhup hi.
41007026	Hu numeinu chu Jentel mi ahi a, jaat lam thu ah chu Sirophoniki mi ahi a, huleh amah nu’n a tanu sunga dawi niin nohdohsah diingin angeen hi.
41007027	Hizongleh Jesu’n amahnu kawmah, “Tate suhtaiin um masa phot heh, ajiahchu tate tanghou laahsah a uite kawma piaah akilawm sih,” achi hi.
41007028	Hizongleh amahnu’n adawng a, a kawmah, “Lalpa, hih jaw ahi a, ahihvaangin dohkaan nuaiah uite’n zong tate tanghou neng kia ane saam uhi,” achi hi.
41007029	Huin Ama’n amahnu kawmah, “Na thusoi jiahin chiahta in; dawi chu na tanu sung apatin apawtta hi,” achi hi.
41007030	Huleh amahnu a inn ahung tunin dawi chu anapawtdohta a, a tanu lupna a lum ahung muta hi.
41007031	Huleh Tura leh Sidon gam sung apat pawt kiitin, Dekapoli gam lai tawnsuaah pehin Galili Diil ahung tungta hi.
41007032	Huin mi bilngong haam zong haam chiang theilou khat a kawmah ahung pui va, a tunga khut nga diingin angeen uhi.
41007033	Huin Ama’n mipi lah apatin amah apui tuam a, a khut zung in a bil sungte akhoih a, huleh a chil asiat a, a lei akhoih hi.
41007034	Huin vaan lam enin akhuaisa a, a kawmah, “Ephphatha,” achi a, huchu “Kihong in,” chihna ahi.
41007035	Huin a bilte ahung vang pah a, a lei kaanna gui ahung kiphel a, huleh chiangtahin ahaamtheita hi.
41007036	Huin Ama’n koima hilh lou diingin amahuh akhap a; hizongleh akhap naah pouhleh aphuangdalh jawseem uhi.
41007037	Huleh soi theihlouh khopin limdang asa va, “Ama’n sil zousiah abawlhoihta, bilngong natan ajasah a, huleh haamtheilou zong ahaamsahta,” achi uhi.
41008001	Huchih hun laiin mipi atam mahmah kiit va, neeh diing bangmah aneih louh jiahun Jesu’n a nungjuite a kawma kouin a kawmvah,
41008002	“Mipite tuin ka kawmah ni thum umta ahihjiah uh leh neeh diing bangmah nei lou ahihjiahun ka lainat mahmah hi.
41008003	Huleh an ngawlin a inn vah sawl kiit leng, lamkaal ah asawlsam kha diing uh; ajiahchu khenkhatte hung kipatna agamla mahmah hi,” achi hi.
41008004	Huin a nungjuite’n Amah adawng va, “Koi in hi gamdaai ah mihing hizahpi vahna khop tanghou khoia la diing ahiai?” achi uhi.
41008005	Ama’n a kawmvah, “Tanghou beu bangzah na nei viai?” chiin adong hi. Huleh amah un, “Sagih,” achi uhi.
41008006	Huin Ama’n mipite chu tual a tou diingin thu apia hi. Huleh tanghou beu sagih chu ala a kipaahthu asoi a, abalkeeh a huin a ma va lui diingin a nungjuite kawmah apia a, huin amah un mite ma ah aluita uhi.
41008007	Huleh nga tawmtakhat zong anei va; Ama’n avangpiaah a, hute zong a ma va lui diingin thu apia hi.
41008008	Huchiin ane va avahta uhi; huleh aneeh vaal uh a neng paalbawm sagih aluaah dim uhi.
41008009	Huin a nete chu mi saang li veel ahi uhi. Huleh amahuh asawlmangta hi.
41008010	Huleh Amah chu a nungjuite toh kuang sung ah atuang pah a, Dalmanutha gam ah ahungta hi.
41008011	Huleh Pharisaite hungin Amah ahung kinialpih panta va, Amah je-etna in vaan apat chiamchihna angeen uhi.
41008012	Hizongleh Amah chu a hagau in akhuaisa a, “Bang diinga hi khang a mite’n chiamchihna hawl ahi viai? Chihtahzetin ka hung hilh ahi, hi khang a mite kawmah chiamchihna mawngmawng akipe sih diing,” achi hi.
41008013	Huin amahuh anusia a, kuang ah aluut kiit a, gaal lehlam ah achiahta hi.
41008014	Huin nungjuite’n tanghou apo mangngilh va, tanghou beu khat chauh chihlouh kuang ah tanghou dang mawngmawng anei sih uhi.
41008015	Huin Ama’n a kawmvah, “Pharisaite leh Herod tol lahah kiveeng unla, pilvaang un,” achi hi.
41008016	Huchiin amahuh leh amahuh chu, “Tanghou i neih louh jiah uh ahi,” chiin akingaihtuah uhi.
41008017	Huleh Jesu’n hikhu hein a kawmvah, “Bang diinga tanghou na neih louh jiah uh hia kingaihtuah na hi viai? Tutan a he thei lou leh hesiam nailou na hi uh maw? Na lungtang uh taah nalai ahi maw?
41008018	Mit nei ngaala mulou na hi viaimah? Bil nei ngaala ja lou na hi viaimah? Huleh hezing lou na hi viaimah?
41008019	Mi saang ngaa laha tanghou beu ngaa ka balkeeh laiin a neng vaal bawm bangzah atai na luaahdim uh?” achi hi. Huin amah un a kawmah, “Sawmlenih,” achi uhi.
41008020	“Huleh mi saang li laha sagih ka balkeeh laiin a neng vaal paalbawm bangzah atai na luaahdim uh?” achi hi. Amah un, “Sagih,” achi uhi.
41008021	Huchiin Ama’n a kawmvah, “Bangchidaana tutan a hesiam nailou na hi viai?” achi hi.
41008022	Huin Bethsaida ah ahung tung a, huleh a kawmah mittaw khat ahung pui va, Jesu’n akhoih diingin angeen uhi.
41008023	Huchiin Ama’n mittawpa chu a khut in atu a kho polam ah apuidoh hi. Huleh amit a chil siatin a tungah a khut akoih a, khua amu thei ei chiin adong hi.
41008024	Huin amahpa chu adaahdoh a, “Mite chu sing banga paiin ka mu,” achi hi.
41008025	Huin a khutte chu a mitte tungah akoih kiit a, adaahdohsah hi. Huleh khua ahung mu theita a, mi zousiah chiantahin amu theita hi.
41008026	Huleh Ama’n amah chu, “Kho sung ah luut sinla, khua a mi koima zong hilh het sin,” chiin a inn lamah asawlta hi.
41008027	Huin Jesu leh a nungjuite chu Kaisaria Philippi khuate ah achiah va; huleh lampi ah a nungjuite kawmah, “Mite’n kei hi koi ahi ahung chi viai?” chiin adong hi.
41008028	Huleh amah un, “Baptistu Johan ahi, ahung chi uh, hizongleh khenkhatte’n, Elijah ahi, ahung chi uh; huleh adangte’n zawlneite laha khat ahi, ahung chi uh,” chiin adawng uhi.
41008029	Ama’n a kawmvah, “Ahihleh nang un kei koi ka hi na hung chi viai?” achi hi. Huin Peter in adawng a, a kawmah, “Khrist chu na hi,” achi hi.
41008030	Huin Jesu’n a tanchin koima hilh lou diingin amahuh thu apia hi.
41008031	Huleh Ama’n a kawmvah Mihing Tapa in sil tampi athuaah diing bang, upate leh siampu lalte leh daanjilsahtute nuala aum diing bang, thaha aum diing bang, huleh ni thum ni a athohkiit diing haw bang ahilh panta hi.
41008032	Ama’n hu thute chu phuanglaahtahin asoi hi. Huin Peter in Amah apuituam a ataaihilhta hi.
41008033	Hizongleh Amah chu kihei veelin a nungjuite aen a, Peter chu ataai a, “Setan, ka nung ah pai in! Ajiahchu nangma’n Pathian silte ngaikhawh louin, hizongleh mihing silte na ngaikhawh jaw hi,” achi hi.
41008034	Huleh Ama’n mipite leh a nungjuite akou a, a kawmvah, “Mi koipouh in ahung juih nuam inchu, amah leh amah kiheetmohbawlin a kros puain hung jui heh.
41008035	Ajiahchu mi koipouh a hinna huumbit tumin ataan diing a, hizongleh mi koipouh keimah leh tanchinpha jiaha a hinna taan in ahuumbit diing hi.
41008036	Ajiahchu mi’n khovel a pumin nei henla, a hinna taanta leh, amah diingin bang aphatuam diai?
41008037	Ahihlouhleh mi’n a hinna luangin bang ape diai?
41008038	Hujiahin mi koipouh hi aangkawm haat leh gilou khang a mite laha keimah leh ka thu zumpih chu Mihing Tapa in zong angel siangthoute toh a Pa loupina a ahung chiangin, amah chu azumpih ve diing hi,” achi hi.
41009001	Huleh Ama’n a kawmvah, “Chihtahzetin na kawmvah ka soi ahi, hia dingte khenkhat chu Pathian lalgam silbawltheihna toh hung tung amuh masiah uh sihna chiam lou diing aum uhi,” achi hi.
41009002	Huin ni guup nungin Jesu’n Peter, Jakob leh Johan apui a, huleh atuamin taang sang tung khat ah amahuh chu apui tou a; a ma vah a meel ahung limdangta hi.
41009003	Huchiin a puansilh chu ahung taang a, vuuh bangin angou a, leitung a puansawptu koima’n huchibangin asawp ngou thei sih diing hi.
41009004	Huleh Elijah leh Mosi a kawmah ahung kilang va, Jesu toh akihou khawm uhi.
41009005	Huchiin Peter in Jesu adawng a, a kawmah, “Rabbi, eiuh diingin hitah a um ahoih hi; huleh puanbuuh thum i bawl diing va; nang a diingin khat, Mosi a diingin khat, huleh Elijah a diingin khat,” achi hi.
41009006	Ajiahchu alau mahmah jiahun asoi diing peen zong Peter in ahe sih hi.
41009007	Huleh meilum lom khat in amahuh ahung khuh a; meilum lah apatin aw ahung ging a, “Hichu ka Tapa deihtah ahi; a thu ngai un!” chiin.
41009008	Kintaha a kiimveel uh aet pah uh leh Jesu chihlouh a kawmvah midang koima amu nawnta sih uhi.
41009009	Huin taang apat ahung kumsuh laiun, Mihing Tapa misi lah apat athohkiit masiah a sil muhte uh koima hilh lou diingin Ama’n thu apia hi.
41009010	Huchiin hi thu chu a lungsim vah avom zing va, misi lah apat a thohkiit chih peen bang chihna hi diing adiai chiin akidongtuah uhi.
41009011	Huleh amah un, “Bang diinga daanjilsahtute’n Elijah ahung masa ngeeingeei diing ahi chi ahi viai?” chiin Amah adong uhi.
41009012	Huin Ama’n adawng a, a kawmvah, “Elijah chu hung masa a, sil zousiah abawl hoih diing mawng ahi. Ahihleh Mihing Tapa in sil tampi athuaah diing a, huleh nualin aum ngeei diing ahi, chia a tanchin bangchi daana kigial adiai?
41009013	Hizongleh ka hung hilh ahi, hu Elijah chu ahung zouta a, huleh a tanchin kigelh bang ngeeiin a tungah auut uut uh abawl zouta uhi,” achi hi.
41009014	Huleh Amah a nungjuite kawm ahung tunin, akiim va mipi nasatah um amu a, huleh daanjilsahtute toh amahuh anakinial uhi.
41009015	Mipi zousiah in Amah amuh tahun limdang asa mahmah va, a kawmva taaiin chibai avabuuh uhi.
41009016	Huin Ama’n daanjilsahtute kawmah, “Amahuh toh bangjiaha kinial na hi viai?” chiin adong hi.
41009017	Huin mipi laha khat in adawng a, a kawmah, “Houtupa, ka tapa dawipaai jiahin na kawmah ka hung pui hi.
41009018	Huleh amatna mun phot ah tual ah aheeh puuh jeel a; huchiin a chilphuan buain, a ha bang agawi a, akhauh veu hi. Huchiin na nungjuite kawmah hung nohdohsah un ka chi a, hizongleh abawl thei sih uh,” achi hi.
41009019	Huin Ama’n amah adawng a, “Ginna neilou khang a mite haw, na kawmva bangtan ahiai ka um diing? Bangtan ahiai ka hung thuaahtheih diing? Amah chu ka kawmah hung pui un,” achi hi.
41009020	Huchiin naupang chu a kawmah ahung pui uhi. Huleh ama’n Jesu chu amuh tahin dawi in naupang chu nasatahin asoisa pah a, huchiin tual ah apuuh a, a chilphuan bo zengzungin akitaal lehleh hi.
41009021	Huchiin Ama’n a pa kawmah, “Hichibang ahung hihna bangtan ahita ei?” chiin adong hi. Huin ama’n, “A naupan lai apatin ahita.
41009022	Huleh amah that diingin mei lah leh tui lahah asawn luut veu hi. Hizongleh nang in bang aha na bawl theih leh hung lainat inla, hung panpih in,” achi hi.
41009023	Jesu’n a kawmah, “Na gintaat phot leh, a gingtate diingin sil zousiah ahithei hi,” achi hi.
41009024	Huin naupangpa pa chu akikou pah a; huleh mit-hi luang pumin, “Lalpa, ka gingta a; ka ginlahna hung panpih in,” achi hi.
41009025	Huin Jesu’n mipi hung taaikhawm amuh tahin hagau niin chu ataai a, “Nang haamtheihlouhna leh bilngonna hagau, thu ka hung pia hi, a sung apat hung pawt inla, a sungah luut kiit nawn sin,” achi hi.
41009026	Huin dawi chu akikou a, nasatahin asoisa a, huzohin ahung pawtta hi. Huleh naupang chu mi tampite’n, “Asi ahita,” achih diing khop un ahung umta hi.
41009027	Hizongleh Jesu’n amah chu a khut a tuin aphong a, ahung thouta hi.
41009028	Huleh inn sunga ahung luutin a nungjuite’n, “Bang diinga kei un nohdoh theilou ka hi viai?” chiin aguuh dot uhi.
41009029	Huchiin Ama’n a kawmvah, “Hitobangte chu haamteina leh an ngawlna loungaalin apawt thei sih hi,” achi hi.
41009030	Huin hu apatin achiahdoh va Galili gam atawn peh va, koima heet diing auut sih hi.
41009031	Ajiahchu a nungjuite thu ahilh a, a kawmvah, “Mihing Tapa chu mite khut ah akipedoh diing a, athat diing uhi. Huleh athah nung uh ni thum ni in athoukiit diing,” achi hi.
41009032	Hizongleh amah un a thusoi chu ahesiam sih va, dot diing lah alau uhi.
41009033	Huin Amah chu Karpernaum ahung tung hi. Huleh inn sunga aum laiin a kawmvah, “Lampi a hu na kikupna uh bang ahiai?” chiin adong hi.
41009034	Hizongleh amahuh chu asipkeei uhi, ajiahchu lampi ah koi ahiai lianpeen diing, chiin ahung kikum zouta uhi.
41009035	Huin Amah chu atou a, sawmlenihte akou a, a kawmvah, “Mi koipouh amasapeen hih uut chu, anunungpeen leh mi zousiah natohsahtu ahih phot ngeeingeei diing ahi,” achi hi.
41009036	Huin Ama’n naupangneu khat akai a, a lailung vah adingsah hi. Huleh Ama’n apom zohin a kawmvah,
41009037	“Mi koipouh ka min a hitobang naupangneu khat saang chu kei hung saang ahi. Huleh koipouh kei hung saang chu, kei hung saang hilouin ahung sawlpa saang ahijaw hi,” achi hi.
41009038	Huin Johan in, “Houtupa, kei uh hung jui lou mi khat na min a dawite nohdoh ka mu va, huleh keiuh ahung juih louh jiahin ka khapta uhi,” achi hi.
41009039	Hizongleh Jesu’n, “Khap sih un, ajiahchu ka min a silmah bawl ngaala, kei hung soise thei mi aum sih hi.
41009040	Ajiahchu eiuh hung dou lou photmah chu eiuh lama pang ahi.
41009041	Ajiahchu mi koipouh Khrist a na hih jiahva, ka min a tuisih nou khat dawn diinga hung petu in chu, chihtahzetin ka hung hilh ahi, a kipaahman muh diing ataan hial sih diing hi.
41009042	“Huleh koipouh kei hung gingta hi naupangneute laha khat zong supuuh chu, a ngawng ah suang sumheeh gihtah kiohsah henla, tuikhanglian sungah kipaai luut leh amah diingin ahoihjaw diing hi.
41009043	Huleh na khut in ahung suhpuuh leh, saattan in. Khut nih neia gawtmun mei mit theilou a na chiah saangin, khut kimlou a hinna a luut nang a diingin ahoihjaw hi,
41009044	‘A than uh asih louhna leh meikuang amit louhna ah.’
41009045	Huleh na keeng in ahung suhpuuh leh, saattan in. Keeng nih neia gawtmun mei mit theilou a paiha na um saangin, keengbaia hinna a luut nang a diingin ahoihjaw hi,
41009046	‘A than uh asih louhna leh meikuang amit louhna ah.’
41009047	Huleh na mit in ahung suhpuuh leh, khei khia in. Mit langnih neia gawtmun meikuang a paiha na um saangin mit lang khat neia Pathian lalgam a luut nang a diingin ahoihjaw hi,
41009048	‘A than uh asih louhna leh meikuang amit louhna ah.’
41009049	“Ajiahchu mi chin meikuang a soh-al in aum diing a, kithoihna chinteng chi a soh-alin aum diing hi.
41009050	Chi chu ahoih a, hizongleh chi chu data hileh, bangchiin na alsah kiitta diviai? Nanguh ngeei ah chi kineih unla, huleh khat leh khat kilemin um un,” achi hi.
41010001	Huin Jesu’n hu mun anusia a, Judia gam kualsung Jordan gaal lampeh ahung tungta hi. Huleh mipite a kawmah ahung kikhawm kiit va, huchiin ahih ngeimah bangin amahuh thu ahilh kiit hi.
41010002	Pharisaite a kawmah ahung va, Amah je-etna diingin, “Mi’n a ji akhuul hi daan in aphal ei?” chiin adong uhi.
41010003	Huleh Ama’n adawng a, a kawmvah, “Mosi’n nanguh bang thu ahung pia ei?” achi hi.
41010004	Amah un, “Mosi’n kikhuulna lehkha giala kikhuul aphal hi,” achi uhi.
41010005	Huin Jesu’n adawng a, a kawmvah, “Na lungtang uh khauh jiahin ahi ama’n hi thupiaah nanguh diinga ahung na gelhsah.
41010006	Hizongleh leilung kisiam chiil apatin Pathian in ‘amahuh numei leh pasal in asiam hi.’
41010007	‘Hi jiahin pasal in a nu leh a pa anuse diinga huleh a ji ah abehta diing a,
41010008	huleh anihun sapum khat ahung hita diing uh;’ huchiin nih hi nawn louin, hizongleh sapum khat ahung hi jawta diing uhi.
41010009	Hujiahin Pathian in agawmsa chu mihing in khen sih heh,” achi hi.
41010010	Huleh inn sung ah a nungjuite’n hu thu mah Amah adong kiit uhi.
41010011	Huchiin Ama’n a kawmvah, “Mi koipouh in a ji akhuul a ji dang aneih leh, aangkawm ahi.
41010012	Huleh numei in a pasal akhuul a pasal dang aneih leh, aangkawm ahi,” achi hi.
41010013	Huin akhoih theihna diingin naupang neute a kawmah ahung pui va, himahleh a nungjuite’n ahung puite anataai uhi.
41010014	Hizongleh Jesu’n hu amuhin, alungkim sih mahmah a, a kawmvah, “Naupangneute ka kawmah ahung diing uh phalsah unla, khap sih un; ajiahchu Pathian lalgam chu huchibang mite a diing ahi.
41010015	Chihtahzetin ka hung hilh ahi, mi koipouh naupang neu banga Pathian lalgam saang lou chu, a sungah aluut het sih diing,” achi hi.
41010016	Huin Ama’n amahuh apom a, a tungvah a khut akoih a, avangpiaahta hi.
41010017	Huin lampi a chiah diinga apawt laiin, mi khat ahung taai a, ama a khuupdin in a kawmah, “Houtupa hoih, kumtuang hinna ka tan theihna diingin bang ahiai ka bawl diing?” chiin adong hi.
41010018	Huin Jesu’n a kawmah, “Bang diinga hoih hung chi na hiai? Pathian chauh loungaal koima ahoih aum sih hi.
41010019	Thupiaahte na he vele: ‘Aangkawm sin,’ ‘Tualthat sin,’ ‘Gu sin,’ ‘Heetpihtu dihlouin pang sin,’ ‘Mi heem sin,’ Na nu leh na pa zahtaat in,’ chihte,” achi hi.
41010020	Huin ama’n adawng a, a kawmah, “Houtupa, hihaw zousiah chu ka khangdawn lai apat ka juih ahita,” achi hi.
41010021	Huin Jesu’n amah aen a, alungsiat a, a kawmah, “Sil khat na sam nalai hi: Chiah inla, na neih photmah juaah inla migentheite kawmah pia in, huchiin vaan ah gou na nei diing; huleh hung inla, kros puain hung jui in,” achi hi.
41010022	Hizongleh neihlelam tampi nei mi ahih jiahin amahpa chu hu thu ah a maai ahung mualta a, huleh lungkhamtahin achiah mangta hi.
41010023	Huin Jesu’n aen kiimveel a, a nungjuite kawmah, “Mi hausate diingin Pathian lalgam a luut hahsa hina mei e!” achi hi.
41010024	Huleh a nungjuite’n chu a thusoite thumah asa mahmah uhi. Hizongleh Jesu’n adawng kiit a, a kawmvah, “Tate haw, hauhsatna muangte diingin Pathian lalgam a luut hahsa hina mei e!
41010025	Mi hausa Pathian lalgam a aluut saangin, sangawngsau phin bilvang a aluut paisuaah abaihlam jaw hi,” achi hi.
41010026	Huin amah un soitheih louh khopin thumah asa va, “Huchi ahihleh, koi hutdamin aum zou diai?” akichi tuah uhi.
41010027	Hizongleh Jesu’n amahuh aen a, “Mihing diingin hichu bawl gual louh ahi a, hizongleh Pathian diingin ahi sih; ajiahchu Pathian diingin bangkim ahithei veh hi,” achi hi.
41010028	Huin Peter in a kawmah, “En in, kei un bangkim nusiain nang ka hung jui uh,” chiin asoi panta hi.
41010029	Huchiin Jesu’n adawng a, “Chihtahzetin ka hung hilh ahi, mi koipouh keimah leh tanchinpha jiaha inn aha, sanggam pasalte aha, sanggam numeite aha, nu aha, pa aha, ji aha, tate aha, huleh gam aha nusia chu,
41010030	tu damsung hun ngeeia innte leh sanggam pasalte leh sanggam numeite leh nute leh tate leh gamte haw leh suhduhdahnate toh, aleh za a mu lou diing aum sih uh, huleh khovel hung tung diing ah kumtuang hinna toh.
41010031	Hizongleh mi tampi amasapeente chu anunungpeen diing va, huleh anunungpeente amasapeen diing uhi,” achi hi.
41010032	Huin amahuh chu Jerusalem a chiahtouin lampi ah aum va, huleh Jesu chu ama vah apai a, amah un limdang asa mahmah uhi. Huleh ajuih pum-un alau uhi. Huin Ama’n sawmlenihte apui kiit a, a tunga sil hung tung pah diingte ahilh panta hi:
41010033	“Ngai un, Jerusalem a chiahtou diing i hi va, Mihing Tapa chu siampu lalte leh daanjilsahtute kawmah apekhe diing va, huleh Amah chu si diingin siamlouh atangsah diingva Jentelte khut ah apekhe diing va;
41010034	huleh amah un chiamnuih bawlna in azang diing va, ajeep diing va, chil asiatkhum diing va, athat diing uhi. Huleh a ni thum ni in athou kiit diing,” achi hi.
41010035	Huin Zebedi tapate Jakob leh Johan ahung va a kawmah, “Houtupa, na kawma ka deih phot uh hung bawlsah lehchin ka chi uhi,” achi uhi.
41010036	Huleh Ama’n a kawmvah, “Nanguh diingin bang hung bawlsah leng na chi viai?” anachi hi.
41010037	Amah un a kawmah, “Na loupina ah, khat na jiatlam ah huleh khat na veilam ah hung tousah in,” achi uhi.
41010038	Hizongleh Jesu’n a kawmvah, “Bang ahiai na nget uh na he sih uhi. Ka nou dawn diing na dawn thei diviai? Huleh ka baptisma tan diing zong na tang thei diviai?” achi hi.
41010039	Huin amah un a kawmah, “Hihthei e,” achi uhi. Huleh Jesu’n a kawmvah, “Ka dawn diing nou na dawn ngeei diing va, huleh ka baptisma tan zong na tang ngeei diing uh;
41010040	hizongleh ka jiatlam leh ka veilam a tou diing chu kei piaah diing ahi sih a, a diingva kiguatsate kawmah piaah ahijaw diing hi,” achi hi.
41010041	Huleh sawmte’n huchu ajaah tahun, Jakob leh Johan tungah alungkim sih mahmah uhi.
41010042	Himahleh Jesu’n amahuh akou a, a kawmvah, “Jentelte tunga vaihawm diinga kiguatte chu a tungvah akilalsah mahmah va, a miliante un a tungvah thu anei mahmah mei chih na he uhi.
41010043	Hizongleh nanguh lahah huchibang ahi sih diing a; koipouh na lah va let uut chu na natongtu un apang diing hi.
41010044	Huleh mi koipouh na lahva lianpeen hih uut chu mi zousiah suaahin apang diing hi.
41010045	Ajiahchu Mihing Tapa hiilhial zong natohsaha um diingin ahung sih a, hizongleh natongtu diing leh mi tampi tatna diinga a hinna pe diingin ahung jaw hi,” achi hi.
41010046	Huin Jeriko ahung tung uhi. Huleh Amah chu a nungjuite leh mipi tampi toh Jeriko apat apawtdoh laiun Timai tapa Bartimai mittaw chu lam geiah khutdohin anatou hi.
41010047	Huleh Nazareth Jesu ahi chih ajaah tahin, “Jesu, David Tapa, hung khotuah in!” chiin akikou hi.
41010048	Huin mi tampi’n amah chu sip diingin akhap va; hizongleh ama’n chu, “David Tapa, hung khotuah in!” chiin akihahkou seem hi.
41010049	Huchiin Jesu chu akhawl a amahpa kouh diingin thu apia hi. Huin amah un mittawpa chu akou va, a kawmah, “Hamuangtahin um in. Thou in, Ama’n ahung kou hi,” achi uhi.
41010050	Huin amah chu a puansilh paaiin athou a, Jesu kawmah ahungta hi.
41010051	Huleh Jesu’n adawng a, a kawmah, “Na tungah bang bawl leng na uut ei?” achi hi. Huin mittawpa in a kawmah, “Rabboni, muhtheih ka uut hi,” achi hi.
41010052	Huin Jesu’n a kawmah, “Chiahta in; na ginna in ahung damsahta hi,” achi hi. Huleh amit ahung vaah pah a lampi ah Jesu ajuita hi.
41011001	Huleh Jerusalem kawm, Olive Taang kawma Bethphage leh Bethani atun tahun, Jesu’n a nungjuite laha mi nih asawl a;
41011002	huleh a kawmvah, “Na majawn va khua ah vachiah unla, huleh a sunga na luut tahchiangun sabiltung talgual kikhit, a tunga koima tuan ngeilouhna khat na mu pah diing uhi. Huchu hung suut unla hung kai un.
41011003	Huleh mi koiaha in na kawmva, ‘Bang diinga na suut uh ahiai?’ ahung chih leh, ‘Lalpa’n amamoh ahi, hitah mun ah ahung thahkiit pah diing,’ chi un,” achi hi.
41011004	Huchiin amahuh chu achiah va, inn pua kot bul a lampi kawma sabiltung talgual kikhit chu amu va, huleh asuut uhi.
41011005	Huleh hutah a ding koite aha in a kawmvah, “Bang diinga sabiltung talgual suut na hi viai?” achi uhi.
41011006	Huchiin amah un a kawmvah Jesu’n thu apiaah bangin asoi uhi. Huchiin achiahsahta uhi.
41011007	Huin amah un sabiltung talgual chu Jesu kawmah ahung pui va, a tungah a puan silhte uh aphah va, huleh Amah chu a tungah atuangta hi.
41011008	Huin mi tampi’n lampi ah a puante uh aphah va, adangte’n sing a sawlbawh saatin lampi ah aphah uhi.
41011009	Huleh malam a paite leh nunglam a juite’n, “Hosanna! ‘LALPA min a hung paipa chu ahampha hi!’
41011010	Lalpa min a hung tung diing i pu David lalgam chu ahampha hi! Tungnungpeen ah Hosanna!” chiin akikou uhi.
41011011	Huin Jesu chu Jerusalem a Pathian biahinn ah aluut hi. Huchiin sil zousiah aen kiimveel a, nitaahlam ahihtaah jiahin, sawmlenihte toh Bethani ah achiahta hi.
41011012	Huleh ajiingin Bethani apat ahung un, a gil akialta hi.
41011013	Huleh theipi kung nah nei gaal apatin amu a, neehtheih khat amuh khaah leh chiin avajuan hi. Huleh amun atunin, a nah loungaal bangma amu sih hi, ajiahchu theipi gah hun ahi sih hi.
41011014	Huin Jesu’n singkung kawmah, “Tunungsiah bangchihtanin koima’n nang apat gah ne nawn sih heh,” achi hi. Huleh a nungjuite’n huchu aja uhi.
41011015	Huchiin Jerusalem ahung tung uhi. Huleh Jesu chu Pathian biahinn ah aluut a biahinn sunga sil juaah leh leite anohdoh panta a, huleh sum hengtute dohkaante leh vakhu juaahte touna asawnpuuhsah hi.
41011016	Huleh Pathian biahinn tawn a juaahsil puaah aphal sih hi.
41011017	Huin Ama’n a kawmvah, “‘Ka inn chu nam chin diinga haamteina inn akichi diing,’ chia kigial hilou ahiaimah? Hizongleh nang un ‘suammangte umna kua in’ na siamta uh,” chiin ahilh hi.
41011018	Huleh daanjilsahtute leh siampu lalte’n hichu aja va Amah thahna diing lampi ahawlta uh; mi zousiah in a thuhilh limdang asah jiahun Amah alauta uhi.
41011019	Huleh nitaahlam ahung hihin khopi apatin apawtta uhi.
41011020	Huin jiingkaal a ahung paikawm un theipi kung chu a zung tanpha a gawgawp chu ahung mu uhi.
41011021	Huleh Peter in hezingin a kawmah, “Rabbi, endua, theipi kung na haamsiat chu agawgawpta hi,” achi hi.
41011022	Huin Jesu’n adawng a, a kawmah, “Pathian gingta un.
41011023	Ajiahchu chihtahzetin ka hung hilh ahi, mi koipouh in hi taang kawmah, ‘Kituandoh inla tuikhanglian ah kipaai in,’ chia a lungtang a ginglel lou hial a asoi chu ahung tung ngeei diing a, asoi photmah bawlsah ahi diing hi.
41011024	Hujiahin ka hung hilh ahi, sil bangpouhmah na nget chiangun, amuin kingai un, huchiin na mu diing uhi.
41011025	Huleh haamtei a na din chiangun, koi tung hitaleh thupoi bang aha na neih un chu ngaidam un, na Pa uh vaan a um in zong na tatsualnate uh ahung ngaihdam theihna diingin.
41011026	Hizongleh na ngaihdam louh un chu, na Pa uh vaan a um in zong na tatsualnate uh ahung ngaidam sih diing hi,” achi hi.
41011027	Huin Jerusalem ah aluut kiit uhi. Huleh Pathian biahinn sunga avaah lehleh laiin, siampu lalte leh daanjilsahtute leh upate a kawmah ahung uhi.
41011028	Huleh amah un a kawmah, “Bang thuneihna in ahiai hi silte na bawl? Huleh hi silte bawlna diingin hi thuneihna koi in hung pia ahiai?” achi uhi.
41011029	Hizongleh Jesu’n adawng a, a kawmvah, “Ke’n zong thu khat ka hung dong diing a, hung dawng un, huchiin bang thuneihna in ahiai hi silte ka bawl, ka hung hilh diing hi:
41011030	Johan baptisma hi vaan apat ahiai, mihing apat? Hung dawng un,” achi hi.
41011031	Huin amahuh akingaihtuah va, “‘Vaan apat,’ kichi le lah, ‘Bang diinga amah gingta lou?’ ahung chi diing hi.
41011032	Hizongleh, ‘Mihing apat’ chi lei lah,” achi va, mipite alau ngaal uhi, ajiahchu mi zousiah in Johan chu zawlnei hitahzetin asep uhi.
41011033	Huchiin amah un adawng va Jesu kawmah, “Ka he sih uh,” achi uhi. Huin Jesu’n adawng a, a kawmvah, “Ke’n zong bang thuneihna a hi silte bawl ka hih ka hung hilh diaah sih diing,” achi hi.
41012001	Huin Ama’n a kawmvah tehkhinthu in thu asoi panta a: “Mi koiaha in grephuan abawl a, huleh daai in auum kiimveel a, greptui suuhna kokhuuh alaai a, a veenna diing buuh sang alam hi. Huleh lou bawlte kawmah hohloh diingin apia a, khual gamlapi ah achiahta hi.
41012002	Huleh a gah loh hun in huan a gah atan diing chu lou bawltu kawm apat vala diingin lou bawlte kawmah suaah khat asawl hi.
41012003	Huleh amahpa chu anaman va, avua va, khutguaahin asawl kiit uhi.
41012004	Ama’n suaah dang khat asawl kiit a, amah chu suang in anasep va, a lutang anasuliam va, zumhuaitaha anabawlin asawlmangta uhi.
41012005	Huin ama’n adang khat asawl kiit a, amah chu anathat va; huleh hutobangmahin midang tampi zong khenkhat avua va, khenkhat athat uhi.
41012006	“Hujiahin ama’n tapa deihtah khat aneih naahlai jiahin, ‘Ka tapa chu azahtaat diing uh,’ chiin anunungpeenin amah zong a kawmvah asawlta hi.
41012007	“Hizongleh hu lou bawlte’n, ‘Hichu a gouluah diingpa ahi. Hung un, amah i that diing uh, huchiin a gouluah diing chu ei a ahi mei diing,’ achi uhi.
41012008	Huin amah chu manin athat va, huleh grephuan pua ah apaaidohta uhi.
41012009	“Hujiahin grephuan neitu in bang alohta diai? Amah chu ahung diinga lou bawlte chu asumang diing a, huleh grephuan chu midangte kawmah ape diing hi.
41012010	Hi Pathian Lehkhathu ah sim kha ngeilou na hi viaimah: ‘Inn lamtute suang deihlouh ngeei chu aning a suang poimohpeen ahung hita hi.
41012011	Hichu LALPA bawl ahi a; huleh i mitmuh vah athumah ahi’?” chiin.
41012012	Huin hu tehkhinthu chu amahuh demna a soi ahi chih aheet jiahun, Amah chu mat atum uhi. Hizongleh mipite alau va, huchiin Amah chu nusiain achiahta uhi.
41012013	Huin amah un a thusoite a man diingin Pharisaite hunkhop leh Herod pawlte hunkhop a kawmah asawl uhi.
41012014	Jesu kawm ahung tun tahun, a kawmah, “Houtupa, nang midihtat na hi a, mi koimah doptuam na nei sih chih ka he uhi; ajiahchu mihing koima maaizah na nei sih a, hizongleh dihtahin Pathian lampi thu na hilh jeel, chih ka he uhi. Kaisar kawma siah tawi dih ahiai, ahihlouhleh dihlou?
41012015	Pe diing ka hi viai, ahihlouhleh pe lou diing ka hi viai?” achi uhi. Hizongleh Ama’n alepchiah daan uh ahe a, a kawmvah, “Bang diinga hung je-et na hi viai? dinari khat hung tawi un, ka en diing,” achi hi.
41012016	Huchiin ahung tawi uhi. Huleh Ama’n a kawmvah, “Hi koi lim leh koi min ahiai?” achi hi. Huin amah un, “Kaisar a,” achi uhi.
41012017	Huin Jesu’n adawng a, a kawmvah, “Kaisar silte chu Kaisar kawmah pia unla, huleh Pathian silte chu Pathian kawmah pia un,” achi hi. Huleh amah un limdang asa mahmah uhi.
41012018	Huin Sadukaite khenkhat, misi thohkiitna aum sih chite a kawmah ahung va:
41012019	“Houtupa, Mosi in, mi khat chu a sanggampa sita henla, a ji ta neilouin nuse leh, a sanggampa a ji aluah diing a, a sanggampa diingin chi ahaahsah diing ahi, chiin ahung gelh sah hi.
41012020	Huleh unau pasal sagih. aumta uhi. A upapeen in ji anei a, huleh chi haah nei louin asita hi.
41012021	Huin anihna in amahnu anei a, chihaah neilou mahin asi jeel hi. Huleh athumna pa zong huchibangmahin aum hi.
41012022	Huchiin asagih un akiteenpih chiatva chihaah nei louin asi vehta uhi. Atawp ah numeinu zong asita hi.
41012023	Hujiahin, thohkiitna ni a ahung thohkiit chiangun a lahva koipeen ji ahita diai? Ajiahchu asagih un akiteenpih kha chiat uhi,” chiin adong uhi.
41012024	Jesu’n amah uh adawng a, a kawmvah, “Pathian Lehkhathu leh Pathian silbawltheihna na heet louh jiahun bawlkhial hilou na hi uh maw?
41012025	Ajiahchu misi lah apat athohkiit chiangun, akiteeng nawn sih va, teeng zong akiteengsah sih diing uh, hizongleh vaan a angelte bang ahita uhi.
41012026	Hizongleh misite kaihthoha aum diing uh thu, Mosi Lehkhabu ah, sawlbawh laha Pathian in, ‘Kei Abraham Pathian, Isak Pathian leh Jakob Pathian ka hi,’ chia ahoupih daan simlou na hi viaimah?
41012027	Amah chu misite Pathian ahi sih a, hizongleh ahingte Pathian ahijaw hi. Hujiahin na bawlkhial mahmah uhi,” achi hi.
41012028	Huin daanjilsahtute laha khat ahung a, akinial uh aja a, Jesu’n amahuh dihtahin adawng chih aheetin, “Thupiaah zousiah laha lianpeen khoikhu ahiai?” chiin adong hi.
41012029	Jesu’n adawng a, “Thupiaah zousiah laha lianpeen chu: ‘Aw Israel, ngai un, LALPA i Pathian uh chu LALPA khat ahi.
41012030	Huleh LALPA na Pathian chu na lungtang zousiah a, na hinna zousiah a, na lungsim zousiah a, huleh na haatna zousiah a na lungsiat diing ahi.’ Hichu thupiaah poimohpeen ahi.
41012031	Huleh anihna chu hi ahi: ‘Nangmah na kilungsiat banga na innveengte zong na lungsiat diing ahi.’ Hite saanga lianjaw thupiaah dang mawngmawng aum sih hi,” achi hi.
41012032	Huchiin daanjilsahtupa’n a kawmah, “Ahi, Houtupa, na soi dih hi. Thutah na soi hi, ajiahchu Pathian khat chauh aum a, Amah chihlouh adang aum sih hi.
41012033	Huleh Amah chu lungtang zousiah a, heetsiamna zousiah a, hinna zousiah leh haatna zousiah a lungsiat diing ahi. Huleh eimah i kilungsiat banga i innveengte lungsiat chu haaltum sillat leh kithoihna zousiah saangin ahoihjaw hi,” achi hi.
41012034	Huchiin amah in piltahin adawng chih Jesu’n amuhin a kawmah, “Pathian lalgam akipatin na gamla sih hi,” achi hi. Huleh hu nungsiah chu koima’n thu mawngmawng adong ngamta sih uhi.
41012035	Huin Jesu’n Pathian biahinn a thu ahilh laiin, amahuh adawng a, “Daanjilsahtute’n Khrist chu David Tapa ahi, bangchidaana achih uh ahiai?
41012036	Ajiahchu David ngeei in Hagau Siangthou in: ‘LALPA’N ka Lalpa kawmah, “Na meelmate na keeng ngahna a ka bawl masiah ka jiatlam ah tou in,” achi hi.’
41012037	Hujiahin David ngeei in Amah chu ‘Lalpa’ chiin akou hi; huchi ahihleh bangchidaana a Tapa hi ahiai?” achi hi. Huleh mi tamtahin kipaahtahin a thu angaikhia uhi.
41012038	Huin Ama’n a thuhilhna ah a kawmvah, “Daanjilsahtute lahah kiveeng un, amahuh chu puantual silha vaah lehleh dawlmunte a mite’n chibai abuuh uh bang auut va,
41012039	sinagog a touna poimohpeen leh gualvaahna a mun hoihpeen bang angaina va,
41012040	meithaite inn haw anegam va, huleh bawltawmin sawt pipi ahaamtei uhi. Amah un chu siamlouhtanna lian seem amu diing uhi,” achi hi.
41012041	Huin Jesu chu sumkholna jawn ah atou a, mipite’n sumkholna a sum akhiah daan uh aen hi. Huleh mi hausa tamtahte’n tampipi akhia uhi.
41012042	Huin meithainu gentheitah khat ahung a, paisa lepton nih akhia a, huchu paisa san khat ahi.
41012043	Huchiin Ama’n a nungjuite akou a, a kawmvah, “Chihtahzetin ka hung hilh ahi, sumkholna bawm a sum khe tengteng saangin, hi meithai gentheitahnu’n akhe tampeen hi;
41012044	ajiahchu amahuh zousiah in aneih vaal uh akhia va, hizongleh hi meithainu in chu aneih zousiah, akitunhingna diing teng akhiah veh ahi,” achi hi.
41013001	Huin Jesu Pathian biahinn apat apawt dohin a nungjuite laha khat in a kawmah, “Houtupa, endua, asuangte bang tobanga limdang a, a innte haw bangchitaha loupi ahita eimah!” achi hi.
41013002	Huleh Jesu’n adawng a, a kawmah, “Hi inn loupite na mu maw? Suhchip louha suang kithuap mawngmawng hitah ah khat zong aum sih diing,” achi hi.
41013003	Huin Olive Taang a Pathian biahinn jawna atou laiin Peter, Jakob, Johan leh Andru te’n aguuhin a kawmah adong va,
41013004	“Hung hilh in, hi silte bangchihchiangin ahung tung diai? Huleh hi silte hung tun diing chiangin chiamchihna bang ahung um diai?” chiin.
41013005	Huleh Jesu’n, amahuh adawng a, a kawmvah, “Koima’n ahung heem louhna diingin pilvaang un.
41013006	Ajiahchu mi tampi ka min in ahung diing va, ‘Amah chu ka hi,’ achi diing va, huleh mi tampi aheem diing uhi.
41013007	Huleh gaal thute leh kidou thuthangte na jaah hun chiangun, lungdong sih un; ajiahchu hute chu tung diing mawng ahi a, hizongleh atawpna chu ahi nai tadih sih diing.
41013008	Ajiahchu nam tuam leh nam tuam akidou diing va, huleh lalgam tuam leh lalgam tuam akidou diing uhi. Huleh mun tuamtuam ah jiil akiliing diing a, kial leh buaina aum diing hi. Hite chu numei nauvei nat kipatna ahi.
41013009	“Hizongleh pilvaang un, ajiahchu vaihawmtute khut ah ahung pedoh diing va, sinagogte ah ahung vo diing uhi. Huleh keimah jiahin gamoptute leh kumpipate ma ah heetpihtuin na ding diing uhi.
41013010	Huleh tanchinpha chu nam zousiah kawmah soi masat ahi diing hi.
41013011	Hizongleh ahung mat va, ahung piaahdoh hun chiangun bang soi diing ka diai chiin lunghimoh sih un. Hizongleh ahuntaha hung kipia chu soi jaw un, ajiahchu asoitu nanguh hilouin, Hagau Siangthou ahijaw hi.
41013012	“Huin sanggampa in a sanggampa thah diingin apedoh diing a, huleh pa in a ta; huleh tate’n a nulepate uh adou diing va, athatsah diing uhi.
41013013	Huleh ka min jiahin mi zousiah huatin na um diing uhi. Hizongleh atawp donga thuaah mualsuaah mi chu hutdamin aum diing hi.
41013014	“Hizongleh zawlnei Daniel in anasoi, ‘Sumangtu kihdahum’ chu adin louhna diinga ding na muh chiangun” (asim phot in hesiam heh), “hu hun tahchiangin Judia gam a umte taang ah taai uh heh.
41013015	Huleh inn tunga um zong kum sih heh, a inn sunga thuampua umte ladoh diingin zong vakum sih heh.
41013016	Lou a um zong a puan la diingin hung kihkiit sih heh.
41013017	Hizongleh hu hun laia gaaite leh naungeeh nawiteep neite tung agih hi!
41013018	Huleh hu hun chu phalbi lai ahihlouhna diingin haamtei un.
41013019	Ajiahchu hu hun ah gimthuaahna aum diing a, hutobang gimthuaahna chu Pathian in leilung asiam chiil apat aum kha nai sih a, um zong aum nawn sih diing hi.
41013020	Huleh Lalpa’n hu hun sutom lou hileh, mi mawngmawng asuaahta sih diing hi; hizongleh a miteel, teeltuamte jiahin a nite chu asutomta hi.
41013021	Hu hun chiangin mi khat pouh in na kawmva, ‘En un, hitah ah Khrist aum!’ ahihlouhleh ‘En un, hutah ah aum,’ achih uh leh, tahsang sih un.
41013022	Ajiahchu khrist tahloute leh zawlnei tahloute ahung pawt diing va, hute’n chu chiamchihnate leh sil loupite ensahin, hithei leh houh, teelte nasan aheemkhe diing uhi.
41013023	Hizongleh pilvaang un, ngai un, sil zousiah ka hung hilhlawhta hi.
41013024	“Hizongleh hu hun ah, hu gimthuaahna tun zoh chiangin, ni chu amialta diing a, huleh ha in a vaahna ape nawn sih diing a;
41013025	vaan apat aahsite chu ahung ke diing a, huleh vaan a um silbawltheihnate chu akiliing diing hi.
41013026	“Hutah chiangin Mihing Tapa chu silbawltheihna nasatah leh loupina toh meipi laha hung amu diing uhi.
41013027	Huleh huzoh chiangin Ama’n a angelte asawlkhe diing a, ateelte chu kawlmong ning li akipan, lei tawp akipanin vaan tawp dongin akhawm khawm diing hi.
41013028	“Huchiin theipi kung ah tehkhinthu jil un: A baa a ahung meen a, a nah ahung sel chiangin, nipi anaita chih na he uhi.
41013029	Huchiin nang un zong, hi silte ahung tun na muh chiangun Amah ahung naita a, kotkhaah bul ngeei ah ahung tungta, chih he un.
41013030	Chihtahzetin ka hung hilh ahi, hi silte zousiah atun kim masiah hi khang a mite abei sih diing uhi.
41013031	Vaan leh lei abeimang diing a, hizongleh ka thu amang hial sih diing hi.
41013032	“Hizongleh hu ni leh ahun diing chu Pa chauh loungaal koimah in, vaan a um angelte’n zong, Tapa in zong ahe sih hi.
41013033	Ahun diing na heetlouh jiahun pilvaang unla, kiging zinga umin haamtei un.
41013034	Hichu mi khat a inn nusia a, a suaahte kawma thuneihna pia a, a natoh diing uh pe chiat a, kot veengtu chu pilvaang diinga hilh a, gamlapi a khualzindoh tobang ahi.
41013035	“Hujiahin kigingzing un, ajiahchu inn neitupa hung diing hun, nitaahlam aha, jaankhanglai aha, aah khuan in aha, ahihlouhleh jiingkaal in aha chih na he sih uhi,
41013036	huchilou inchu thakhata hungin ihmuin ahung mu kha diing hi.
41013037	Huleh na kawmva ka soi chu mi zousiah kawma ka soi ahi: Kigingzing un!” achi hi.
41014001	Chiahkaan Kuut leh Tolsohlouh Tanghou Kuut umna diing ni nih chauh aumta a, huleh siampu lalte leh daanjilsahtute’n Jesu dohabawla mat a, thah theihna diing daan ahawl uhi.
41014002	Hizongleh, “Kuut laiin hihdah heh, huchilou inchu mipi buaina aum kha diing,” achi uhi.
41014003	Bethani khua a, mi phaah anahi Simon inn ah aum a, ankuang a atou laiin, numei khat alabaster buuh spainard thau gimtuui man tamtah tawiin ahung a, amahnu’n abawm chu atatkeeh a, Jesu lutung ah aleihta hi.
41014004	Huleh a lahvah lungkim lou khenkhat aum va amah leh amahuh akihou va, “Bang diinga thau gimtuui kimawh suhbei ahiai?
41014005	Ajiahchu hichu dinari za thum saanga tamjaw a juaah a, migentheite kawma piaah theih diing ahi,” achi uhi. Huchiin amahnu tung ah aphunta uhi.
41014006	Huin Jesu’n, “Amahnu chu aum umin umsah un, bang diinga tohbuai na hi viai? Ka tung ah nna hoih atong hi.
41014007	Ajiahchu migentheite na kawmvah aum zing va, na uut hun tengun na panpih thei uhi, hizongleh kei chu na kawmvah ka um zing sih hi.
41014008	Amahnu’n abawl theihtawp abawlta ahi, ka sapum vui diing thau ahung nuh masa ahi.
41014009	Chihtahzetin ka hung hilh ahi, khovel pumpi a hi tanchinpha kisoina phot ah hi numeinu silbawl zong amahnu heetzingna diingin akisoi diing hi,” achi hi.
41014010	Huin sawmlenihte laha khat, Juda Iskariot chu Amah mansah diingin siampu lalte kawmah avachiah hi.
41014011	Hikhu ajaah tahun amahuh akipaah va, huleh amah chu sum piaah achiamta uhi. Huin ama’n amatsahna diing hun lemtaang ahawlta hi.
41014012	Huleh Tolsohlouh Tanghou Kuut ni masapeen, Chiahkaan Kuut belaamnou alat ni un a nungjuite’n a kawmah, “Chiahkaan an na neeh theihna diingin khoia vachiahin vabawl leh ung na deih ei?” achi uhi.
41014013	Huin Ama’n a nungjuite nih asawldoh a, a kawmvah, “Khopi ah valuut unla, huchiin pasal tuibeel pua khat in ahung tuaah diing a, amah chu jui un.
41014014	Huleh aluutna peenpeen hu inn neitupa kawmah, ‘Houtupa’n, “Ka nungjuite toh Chiahkaan an ka neehna diing uh mikhual pindan khoitah ahiai?” achi hi,’ chi un.
41014015	Huchiin ama’n pindan tungnung liantah, van umsa leh guatsa diam ahung ensah diing a; hutah ah eiuh diing ankuang vabawl khawl un,” achi hi.
41014016	Huin a nungjuite achiah va, khopi sung ah aluut va, huleh a kawmva asoi bangin amuta va, huchiin Chiahkaan an chu abawlta uhi.
41014017	Huin nitaahlam ahung hihin Amah chu sawmlenihte toh ahung hi.
41014018	Huleh tou a aneeh laiun Jesu’n, “Chihtahzetin ka hung hilh ahi, an ka neeh khawmpih na lahva khat in ahung mansah diing hi,” achi hi.
41014019	Huin amahuh chu alungkham panta va, a kawmah, khat khat in, “Kei ka hi maw?” achi va, abaan baanin, “Kei ka hi maw?” chiin adongta uhi.
41014020	Huin Ama’n adawng a, a kawmvah, “Sawmlenihte laha khat, kuang a ka an sawh khawmpih ahi.
41014021	Mihing Tapa chu a tanchin kigial bang ngeeiin apai diing ahi a, hizongleh Mihing Tapa mansah diingpa tung agih hi! Hu mi chu anapianglou hileh amah diingin ahoihjaw diing hi,” achi hi.
41014022	An aneeh laiun Jesu’n tanghou ala a, avangpiaah a, huleh abalkeeh a, a kawmvah apia a, “La unla, ne un; hichu ka tahsa ahi,” achi hi.
41014023	Huin nou ala a, huleh kipaahthu asoi zohin, a kawmvah apia a, a bawnun adawn chiat uhi.
41014024	Huleh ama’n a kawmvah, “Hichu thuhun thah a ka sisan, mi tampite diinga luangdoh chu ahi.
41014025	Chihtahzetin ka hung hilh ahi, Pathian lalgam a athah a ka dawn ni atun masiah greptui ka dawn kiit nawn sih diing,” achi hi.
41014026	Huleh amah un la khat asah zohun apawtdoh va, Olive Taang ah achiahta uhi.
41014027	Huin Jesu’n a kawmvah, “Tujaan chiangin kei jiahin na bawnun puuhsah vehin na um diing uhi, ajiahchu, ‘Belaampu ka jeep diing a, belaam hon chu adalhjaah diing uhi,’ chih gelh ahi.
41014028	“Hizongleh ka thohkiit nung chiangin Galili gam ah na ma vah ka na chiah masa diing hi,” achi hi.
41014029	Hizongleh Peter in chu a kawmah, “Mi zousiah puuhsahin um zongleh uh, kei chu ka puuh sih diing,” achi hi.
41014030	Huin Jesu’n a kawmah, “Chihtahzetin ka hung hilh ahi, tuni in, tujaan ngeeiin aah nihvei akhuan main thumvei na hung kiheetmohbawl diing,” achi hi.
41014031	Hizongleh Peter in khauh seemin, “Nang toh si khawm diing hizongleng, ka hung kiheetmohbawl hial sih diing,” achi hi. Huchibangmahin a bawnun achi chiat uhi.
41014032	Huleh amahuh chu Gethsemani kichi mun khat ahung tungta va; huleh Ama’n a nungjuite kawmah, “Ka haamtei sung hitah ah na tou un,” achi hi.
41014033	Huleh Peter leh Jakob leh Johan apui a, nasataha thaphaangin amangbang panta hi.
41014034	Huchiin a kawmvah, “Ka hinna sihna khop hialin alungngai hi, hitah ah anaum unla, kiging un,” achi hi.
41014035	Huin malam ah themkhat achiah gamla deuh a, tual ah apuuh a, ahihtheih leh, hu hun in Amah apelh theihna diingin ahaamtei hi.
41014036	Huin “Abba, Pa, sil zousiah nang a diingin ahithei hi, hi nou hi kei apatin lamang in; hizongleh keimah thu hilouin, nangmah thuthu hijaw heh,” achi hi.
41014037	Huin ahung a, amahuh chu ihmuin ahung mu a, huchiin Peter kawmah, “Simon ihmu na hi maw? Daahkaal khat zong kiging a umzou lou na hi maw?
41014038	Heemna a na luut louhna diingun kiging zing unla haamtei un. Hagau in chu apeih a, hizongleh tahsa chu achau hi,” achi hi.
41014039	Huleh achiah mang kiit a, ahaamtei a, asoi ngeimah avachi hi.
41014040	Huin ahung kiit a, a ihmut uh asuaah mahmah jiahin amahuh chu ihmuin ahung mu jeel a, huleh Amah dawnna diing zong ahe sih uhi.
41014041	Huin a thumveina in ahunga a kawmvah, “Nanguh ihmu a tawldam nalai na hi uh maw? Ahunta hi, a hun atungta; en un, Mihing Tapa chu misualte khut ah matsah ahita.
41014042	Thou un, i chiah diing uh; en un, kei hung mansahtu chu ahungta hi,” achi hi.
41014043	Huleh thu asoi laiin, sawmlenihte laha khat, Juda chu thakhatin a kawmah ahung tung a, siampu lalte leh daanjilsahtute leh upate hung sawl mipi tamtah naamsau leh khetbuuh tawiin a kawmah aum uhi.
41014044	Huleh Amah mansahpa in amahuh chiamchihna ahilh masa a, “Ka tawp peenpeen chu Amah ahi, man unla, bittahin puimang un,” achi hi.
41014045	Huchiin ahung tun tahin avanaih pah a, “Rabbi, Rabbi!” chiin Amah atawp hi.
41014046	Huin amah un a tungah khut aha va, amanta uhi.
41014047	Huleh a kawmva dingte laha khat in a naamsau azandoh a, siampu lalpeen suaahpa asaat a, a bil asaatkhiahsah hi.
41014048	Jesu’n amahuh adawng a, a kawmvah, “Suammangtu man diing bang hialin naamsau leh khetbuuhte toh kei man diingin na hung kuan uh maw?
41014049	Ni chinin, Pathian biahinn ah thuhilhin ka um zing a, na hung man sih uhi. Hizongleh Pathian Lehkhathu ataangtung ngeei diing ahi,” achi hi.
41014050	Huin nungjuite’n a bawnun Amah anusia va, ataaita uhi.
41014051	Huleh tangvaal koiaha khat in, puan neem chauh silhin Amah ajui a, huleh tangvaalte’n amah aman uhi.
41014052	Huin a puan neem chu nusiain, a saguaahin a kawm vakipatin ataaita hi.
41014053	Huin Jesu chu siampu lalpeen ma ah apui va; huleh amah toh siampu lalte leh upate leh daanjilsahtute zousiah ahung kikhawm uhi.
41014054	Peter in siampu lalpeen huangsung tandongin agaal juih a; huleh hutah a biahinn veengtute toh atoukhawm a, mei a-awi khawm uhi.
41014055	Huleh siampu lalte leh Judate vaihawmnainn a um zousiah in Jesu athah theihna diingun aheetpihtu diing ahawl va, amu sih uhi.
41014056	Mi tamtah in juauthu in aheeh va, hizongleh a heehna haw uh akituaah sih hi.
41014057	Mi khenkhat adingdoh va dihloutahin aheeh va,
41014058	“‘Hi khut a bawl Pathian biahinn ka suse diing a, ni thum sungin khut a bawl louh adang khat ka lam diing,’ Ama’n achih ka ja uh,” achi uhi.
41014059	Hizongleh huchiin zong a heehna uh akituaah thei tuan sih hi.
41014060	Huin siampu lalpeen a laivah adingdoh a, Jesu kawmah, “Bangma dawng lou diing maw? Hite’n nang ahung heehnate uh bangchidaan ahiai?” chiin adong hi.
41014061	Hizongleh Amah chu asip bihbeh a, bangma in adawng sih hi. Siampu lalpeen in, “Nang Hampha Tapa, Khrist chu na hi maw?” chiin adong kiit hi.
41014062	Jesu’n, “Ka hi mah hi. Huleh Mihing Tapa chu Silbawltheihna jiatlam a tou a, vaan meipi toh hung na mu diing uhi,” achi hi.
41014063	Huin siampu lalpeen in a puante abotkeeh a, “Heetpihtu dang bang diing i chi nalai diai?
41014064	Pathian asoisiat daan na jata uhi; bangchi na sa viai?” achi hi. Huin a bawnun Amah chu si taahin siamlouh atangsahta uhi.
41014065	Huin khenkhat in chil asiat khum panta va, a maai atuamsah va, khuttum in asu va, “Soi in!” achi uhi. Huleh houtute’n zong khut in abeeng uhi.
41014066	Huleh Peter chu nuailama innpi huang a aum laiin, siampu lalpeen suaah numeite laha khat ahung hi.
41014067	Amahnu’n Peter mei awia um amuh in, aen a, “Nang zong Nazareth Jesu toh kilawi na hi,” achi hi.
41014068	Hizongleh ama’n chu kiheetmohbawlin, “Ka he sih, na soi zong angaihna ka he sih,” achi hi. Huleh inn liim ah avapawtdoh a, huchiin aah akhuangta hi.
41014069	Hu suaahnu mah in amah amu kiit a, a kawma dingte kawmah, “Hi pa a lahva khat ahi,” achi jeel hi.
41014070	Hizongleh akiheetmohbawl kiit a, huin tomkhat zouin a kawma dingte’n Peter kawmah, “Nang zong a lahva khat na hi tahzet hi, ajiahchu Galili mi na hi a, na haam in zong akihe hi,” achi uhi.
41014071	Hizongleh ama’n, “Na soi uh hi Pa ka he kha sih,” chiin haamsia louin akichiamta hi.
41014072	Huleh anihveina in aah ahung khuang pahta a, huin Peter in Jesu’n a kawma, “Aah nihvei akhuan main thumvei na hung kiheetmohbawl diing hi,” achih thu ahedoh a, huchu angaihtuahin akapta hi.
41015001	Jiingkaal matahin siampu lalte chu upate leh daanjilsahtute leh vaihawmtute zousiah toh akihou khawm pah va, Jesu chu kaanin apui va, Pilat kawmah apedohta uhi.
41015002	Huin Pilat in, “Judate Kumpipa na hi maw?” chiin adong hi. Huin Ama’n adawng a, a kawmah, “Na chih bangin ahi,” achi hi.
41015003	Siampu lalte’n sil tampi in aheeh va, hizongleh Ama’n bangmah in adawng sih hi.
41015004	Huin Pilat in adong kiit a, “Bangma dawng lou maw? En in, ahung heehna zoujaaite uh,” achi hi.
41015005	Hizongleh Jesu’n bangmah in adawng tuan sih a, huchiin Pilat in limdang asa hi.
41015006	Kuut ni a mipite nget peenpeen suangkultaang khat Pilat in ahahkhiah jeel ngeina ahi.
41015007	Huleh a min Barabba kichi, helna lama a helpihte toh tualthat a koltaang khawm khat aum hi.
41015008	Huleh mipite chu kikouin, amahuh diinga abawlsah veu banga bawl diingin angeen uhi.
41015009	Hizongleh Pilat in adawng a, a kawmvah, “Judate Kumpipa hung hahdohsah leng na uut viai?” achi hi.
41015010	Ajiahchu siampu lalte’n thangsiatna jiahin Jesu apedoh uh ahi chih ahe hi.
41015011	Hizongleh siampu lalte’n chu Barabba hung hahdohsah jaw in chia ngeen diingin mipite achiil zouta uhi.
41015012	Huin Pilat in adawng a, a kawmvah, “Ahihleh Judate Kumpipa na chihpa uh hi bang ka lohta diai?” achi kiit hi.
41015013	Huin amah un, “Kros ah kilhbeh in!” chiin akikou kiit uhi.
41015014	Huin Pilat in a kawmvah, “Bang jiahin eimaw, bang bawlsual anei a ahiai?” achi hi. Hizongleh amahuh chu, “Kros ah kilhbeh in!” chiin akihahkou seem uhi.
41015015	Huchiin Pilat in mipi suhlungkim auut a, Barabba chu a kawmvah ahahdohsah a, huleh Jesu chu ajeep zohin kros a kilhbeh diingin apedohta hi.
41015016	Huin sepaihte’n Amah chu vaihawmna innpi sung, Praitoriam achih vah apui va, huleh sepaih hon khat akou khawm uhi.
41015017	Huleh Amah chu puan sandup asilhsah va, ling lukhuh aphan va, akhuhsahta uhi.
41015018	“Chibai, Judate Kumpipa!” chiin chibai abuuh uhi.
41015019	Huleh sialluang in a lu asaat va, chil asiatkhum va, khuupdinin abia uhi.
41015020	Huin chiamnuih bawlna a aneih zohun, puan sandup chu ahawhkhiahsah va, Amah puan ngeei asilhsah kiit va, huleh kros a kilhbeh diingin apuita uhi.
41015021	Huleh mi lampailai khat, gam lam apat a hung, Kureni gam mi Simon, Alexandar leh Rufa pa chu a kros po diingin apawngbawlta uhi.
41015022	Huin Jesu chu Golgotha mun ah apui va, huchu, Luguh mun, chihna ahi.
41015023	Huin murrah toh kihal uain dawn diingin apia va, hizongleh Ama’n asaang sih hi.
41015024	Kros ah akilhbeh va, atan diing chiat uh heetna diinga aisaanin a puansilhte chu akihawmta uhi.
41015025	Huleh akilhbeh hun uh chu daah thumna ahi.
41015026	Amah kiheehna: JUDATE KUMPIPA, chih thugelh chu a tungah akitaah hi.
41015027	Amah toh suamhaat mi nih akilhbeh va; khat a jiatlam ah, khat a veilam ah.
41015028	Huchiin Pathian Lehkhathu in, “Amah chu daan botsete toh simkhawm ahi,” achih chu ataangtungta hi.
41015029	Huleh mi vaahleh phot in soisiain a lu uh athinkhum va, “Chei le! Nang Pathian biahinn susia a ni thum a sadohkiit diingpa,
41015030	nangmah kihunkhia inla, huleh kros apat hung kumkhia in,” achi uhi.
41015031	Huchibangmahin siampu lalte leh daanjilsahtute’n amahuh laha kichiamnuihin Jesu aeenghou va, “Ama’n midang ahundam a, Amah leh Amah akihundam thei sih.
41015032	I muh va, i gintaat theihna diingun Israelte Kumpipa Khrist chu tuin kros apat hung kumkhia heh,” achi uhi. Huleh kros a Amah toh kikilhbeh khawmte nasan in zong Amah aelhou uhi.
41015033	Daah guupna ahung hihin, gam pumpi tungah sim ahung jiing a, daah kuahna tandongin khua amialta hi.
41015034	Daah kuahna ah Jesu chu aw ngaihtahin akikou a, “Eloi, Eloi, lama sabakthani?” chiin. Huchu, “Ka Pathian, ka Pathian, bang diinga hung taaisan na hiai?” chihna ahi.
41015035	A kawma dingte khenkhat in hu ajaah tahun, “Ngai un, Elijah akou,” achi uhi.
41015036	Huin mi khat ataai a, spanji khat uain thuuh a diah dimin, sialluang chiang dawn ah ataah a, dawn diingin apia a, “Ngaihsah sih un; Amah lakhe diingin Elijah ahung ngeel eimah i en diing uh,” achi hi.
41015037	Huin Jesu chu aw ngaihtahin akikou a, a hagau ahahta hi.
41015038	Huleh Pathian biahinn a puanjaah chu a tunglam apat a nuailam tandongin keeh nih ahung kisuahta hi.
41015039	Huleh a majawn a ding sepaih zahoutu in, hutobanga kikou doh leh a hagau hah amuhin, “Hi Pa hi Pathian Tapa ahi tahzet hi,” achi hi.
41015040	Hutah ah numeite’n zong gaal apat enin aum va, hute lahah Mari Magdalini leh Jakob a Neupa leh Jose nu Mari, huleh Salomi atel uhi.
41015041	Amahuh chu Galili gam a aum laia, Amah jui a, a nna natohsahte zong ahi uh. Huleh numei dang tampi Jerusalem a Amah toh kitontoute zong aum uhi.
41015042	Nitaahlam ahung hihin, Kisahkhawl ni ahih jiahin, huchu Sabbath ma a ni ahi hi.
41015043	Arimathia khua a Joseph, vaihawmtu zahumtah, Pathian lalgam ngaah zinga umpa chu ahung a, hangsantahin Pilat kawmah aluut a, Jesu luang chu avangeen hi.
41015044	Huleh Amah sizou anahihtaah chu Pilat in thumah asa mahmah a, huchiin sepaih zahoutu kouin a kawmah asihna asawtta eimah chih adong hi.
41015045	Sepaih zahoutu apat aheetchian phetin a luang chu Joseph apeta hi.
41015046	Huin ama’n puan neem alei a, Jesu chu alakhia a, puan neem in atuam a, suang hawtkuaah haan sung ah asial a, huchiin suang khat haankot ah aliihkhumta hi.
41015047	Huleh Mari Magdalini leh Jose nu Mari in asialna uh aen uhi.
41016001	Huleh Sabbath ni abei phetin, Mari Magdalini leh Jakob nu Mari leh Salomi in Amah luang avanuh diingun sil gimtuui alei uhi.
41016002	Huleh hapta ni masapeen ni jiingkaal matahin haan ah ni suaah zoh geihin ahung uhi.
41016003	Huleh amahuh leh amahuh kihouin, “Haan kot apat suang koi in ahung liihkhiahsah diing adiai?” akichi uhi.
41016004	Huleh aet uh leh suang lian mahmah chu liihdohsain amuta uhi.
41016005	Huleh haan sunga aluut uh leh tangvaal khat puan vaam tualtah silh a, jiatlam panga tou amu va, alau mahmah uhi.
41016006	Huin ama’n a kawmvah, “Lau sih un. Kros a kikilhbeh Nazareth Jesu na hawl uh ahi. Amah chu athoukiitta a, hitah ah aum nawn sih hi. A sialna mun uh enmah un.
41016007	Hizongleh chiah unla, a nungjuite leh Peter kawmah, Galili gam ah na ma vah anachiah masa hi; na kawmva asoi bangin Amah na mu diing uh, chiin vahilh un,” achi hi.
41016008	Huin amahuh chu kintahin apawt va, haan apatin ataai va, thumah asah jiahun akiliing uhi. Huleh alau jiahun koima kawmah bangmah asoi sih uhi.
41016009	Huin hapta ni masapeen baihtah a Jesu athoh zohin, Mari Magdalini, a sung apat dawi sagih anohdoh nu kawmah akilaah masapeen hi.
41016010	Amahnu chu achiah a, Jesu umpih veute, Amah suun a kapte chu hu thu avahilhta hi.
41016011	Huleh Amah chu ahingta a huleh amahnu in amu ahi chih thu ajaah tahun, agingta sih uhi.
41016012	Huleh hu nungin a lahva mi nihte gamlam juan a apai laiun, meeltuam puain Amah chu a kawmvah akilaah hi.
41016013	Huin amahuh chu achiah va, nungjui dangte avahilh va, amah un zong anatahsang sih uhi.
41016014	Hunung lamin ankuang a atou laiun sawmlekhatte kawmah akilaah a, huleh athohkiit nunga Amah mute thu agintaat louh jiahun agintaat louhna uh leh a lungtang khauhna thu vah ataaihilh hi.
41016015	Huin Ama’n a kawmvah, “Khovel zousiah ah chiah unla, silsiam chinteng kawmah tanchinpha soi un.
41016016	Koipouh agingta a baptisma tang chu hutdamin aum diing a; hizongleh agingta lou chu siamlouh tansahin aum diing hi.
41016017	A gingtate chu hi chiamchihnate in ajui diing: Ka min in dawite anohdoh diing va, haam thahte in ahaam diing uhi.
41016018	Guulte khut in ala diing va; sih theihna sil bangchibang dawn zongleh uh, bangma achi sih diing va; damloute tungah khut anga diing va, adam jeel diing uhi,” achi hi.
41016019	Huchia Lalpa’n a kawmva thu asoi zohin, Amah chu vaan a puitouhin aum a, huleh Pathian jiatlam ah atouta hi.
41016020	Nungjuite chu akuandoh va, mun chin ah thu asoita va, Lalpa’n amahuh atonpih a, chiamchihna in juiin a thu chu asukip jeel hi. Amen.
42001001	I lahva chiantaha bukima um hu silte mi tampite’n baanneitaha anagelhkhiah bangun,
42001002	achiil apat a mit a mutute leh thu natongtute’n ahung na hilh bangun,
42001003	zahumpeen Theophil, abul apat sil zousiah pilvaangtaha suuichetna ka neih zouin, abaan baan a na kawma gelh hoih ka sa hi.
42001004	Huchu tuma a nang hung na kihilh thute adih ngeei hi chih na heet bukimna diingin ahi.
42001005	Judia kumpipa Herod damlaiin, a min Zakaria kichi, Abia pawla mi siampu natong khat aum a, a ji chu Aaron tanute laha khat ahi a, a min chu Elizabeth ahi.
42001006	Amahuh geel chu soiseel beiin, Lalpa thupiaah leh a daan zousiah juiin Pathian mitmuhin adihtat uhi.
42001007	Hizongleh Elizabeth achiin jiahin ta anei sih va, anih un ateeh tuaah mahmahta uhi.
42001008	Huleh hichi ahung hi a, Zakaria in ahun tan dungjuia Pathian ma a siampu nna atoh laiin,
42001009	siampu tawndaan dungjuia Lalpa biahinn a gimnamtuui haal diingin amah chu aisaan a teelin aum hi.
42001010	Huleh gimnamtuui kihaal sungin mipite chu a bawnun inn pua ah anahaamtei uhi.
42001011	Huleh Lalpa angel khat gimnamtuui haalna maitaam jiatlam a dingin, a kawmah ahung kilaah a,
42001012	Zakaria in amah amuh tahin, launa in adimta hi.
42001013	Hizongleh angel in a kawmah, “Zakaria, lau sin, ajiahchu na haamteina jaah ahita hi; na ji Elizabeth in tapa ahung neihsah diing a, a min Johan nasa diing hi.
42001014	Huleh nang chu nuamin na kipaah diing a, mi tampi amah pian in akipaah diing uhi.
42001015	Ajiahchu Lalpa mitmuhin amah chu milian ahi diing a, uain ahihlouhleh khamtheih uain mawngmawng adawn sih diing hi. Huleh a nu sung apat ngeeiin Hagau Siangthou in adim diing hi.
42001016	Huleh ama’n Israel tate tampi Lalpa a Pathian uh lamah akihei kiitsah diing hi.
42001017	‘Pate lungtang tate lam ngasah diing,’ leh thumangloute midihtat pilna lam ngasah diingin, huleh Lalpa diinga mihon khat kipeihsa a um diinga bawlkhawl diingin, Elijah lungsim leh silbawltheihna toh Lalpa ma ah apai diing,” achi hi.
42001018	Huleh Zakaria in angel kawmah, “Hikhu bangchiin ka he thei diai? Ajiahchu kei lah teehsia hita ing a, huleh ka ji zong ateeh mahmahta hi,” achi hi.
42001019	Huin angel in adawng a, a kawmah, “Kei Gabriel, Pathian ma a ding chu ka hi, na kawma thusoi diing leh hi thu kipaahhuaite hilh diinga sawl ka hi.
42001020	Huleh ngai in, hi silte ataangtun masiah haamtheilouin na um diing hi, ajiahchu a hun ngeeia suhtaangtunga um diing ka thusoite na gingtaat louh jiahin,” achi hi.
42001021	Huleh mipite’n Zakaria chu angaah va, Pathian biahinn sunga sawt aum beeh jiahin limdang asa mahmah uhi.
42001022	Huleh ahung pawtin a kawmvah thu asoi theita sih hi. Huin Pathian biahinn sunga kilaahna mu ahi chih aheta uhi. Huleh a kawmvah heetsahna abawl a, haam theilouin aumta hi.
42001023	A natohna ani achin tahin a inn ah achiahta hi.
42001024	Hu hun nungin a ji Elizabeth chu ahung gaaita a, ha ngaa sung akibu a,
42001025	“Mite laha ka minse lamang diingin, Lalpa’n ahung muhin ahehpihna hichibangin ka tungah abawlta hi,” chiin.
42001026	Huleh a ha guupna ah Pathian in angel Gabriel chu Galili gam a khua khat, a min Nazareth kichi ah,
42001027	nungaah siangthou khat, David suan a mi, a min Joseph kichipa ji diinga kikhaamnu kawmah asawl hi. Hu nungaah siangthou min chu Mari ahi.
42001028	Huleh angel chu a kawmah aluut a, “Chibai, nasataha deihsahnu! Lalpa na kawmah aum hi. Numei laha hamphanu na hi,” achi hi.
42001029	Himahleh amahnu’n amah amuhin a thusoite ah alunghimoh mahmah a, hi bangtobang chibai buuhna hita diing ade aw, chiin angaihtuah hi.
42001030	Huin angel in a kawmah, “Mari lau sin, ajiahchu Pathian apat deihsahna na tang hi.
42001031	Ngai in, na gaai diing a, Tapa na nei diing a, a min Jesu na sa diing hi.
42001032	Amah chu milian ahi diing a, Tungnungpeen Tapa akichi diing hi. Lalpa Pathian in Amah kawmah a pa David laltouphah ape diing hi.
42001033	Jakob haahte tungah kumtuangin alal diing a, huleh a lalgam in beini anei sih diing hi,” achi hi.
42001034	Huin Mari in angel kawmah, “Hi bangchiin ahi thei diai? pasal toh lah kipawl kha lou ing a,” achi hi.
42001035	Huin angel in adawng a, “Hagau Siangthou na tungah ahung tung diing a, Tungnungpeen silbawltheihna in ahung liahkhuh diing hi. Hujiahin Mi Siangthou nang a hung piang diing zong Pathian Tapa chih ahi diing hi.
42001036	Huleh ngai in, na sanggamnu Elizabeth in zong a teeh nungin tapa khat apaaita hi, achiing achihnu uh, tu a ha guupna ahita hi
42001037	Ajiahchu Pathian diingin ahitheilou bangmah aum sih diing hi,” achi hi.
42001038	Huin Mari in, “Lalpa suaahnu chu en in! Na soi bangin ka tungah hung tungta hen,” achi hi. Huin angel in amahnu achiahsanta hi.
42001039	Huleh huin Mari chu athou a, kintahin Juda gam sunga singtaang khopi khat ah achiahta hi.
42001040	Huleh Zakaria inn ah aluut a, Elizabeth chibai abuuh hi.
42001041	Huleh hichi ahung hi a, Elizabeth in Mari chibaibuuhna ajaah tahin a sunga nau chu adiang a, Elizabeth chu Hagau Siangthou in ahung dimta hi.
42001042	Huleh aw ngaihtahin ahung haamdoh a, “Numei lahah hamphanu na hi. Na gil a gah zong ahampha hi.
42001043	Ahihleh ka Lalpa nu ka kawma na hung bangchi daan ahita ei?
42001044	Ajiahchu ngai in, na chibaibuuh gin ka bil a aluut tahin, ka sunga naungeeh chu nuamin adiang hi.
42001045	Huleh agingtanu zong ahampha hi. Lalpa’n a kawma a thusoite taangtun diing ahih jiahin,” achi hi.
42001046	Huin Mari in, “Ka hinna in Lalpa apaahtawi a,
42001047	huleh ka hagau chu ka Hundampa Pathian ah anuam hi.
42001048	Ajiahchu Ama’n a suaahnu dinmun ngiamdaan angaihsah a, huchiin ngai in, tu apatin khang zousiah in hamphanu ahung chita diing uhi.
42001049	Ajiahchu Amah Silbawltheipa’n ka tungah sil loupitah abawlta a, huleh a min zong siangthou ahi.
42001050	Huleh Amah laute tungah a khotuahna akhang akhangin aum peh hi.
42001051	A baantha in ahaat daan aensah a, mikiliansahte chu a lungtang suangtuahna uh asuhdalhsah hi.
42001052	Vaihawmtute chu a laltouna vapatin alakhia a, mingiamte chu atawisangta hi.
42001053	Gilkialte chu sil hoih in asutai a, huleh mihausate chu khut guaahin asawlmangta hi.
42001054	A khotuahna heetzingna in a suaah Israel apanpih hi.
42001055	I pulepate, Abraham leh a chihaahte kawma kumtuanga anasoi bang ngeeiin,” achi hi.
42001056	Huleh Mari chu a kawmah ha thum veel ataam a, huin a inn ah achiah kiitta hi.
42001057	Huin Elizabeth chu a nau neih hun ahung tungta a, huchiin tapa ahung neita hi.
42001058	Huleh a innveengte leh a sanggamte’n, Lalpa’n khotuahna loupitah a tungah asulang chih anaja va, akipaahpih uhi.
42001059	A ni giat ni in naungeeh zehtan diingin ahung va, a min diingin a pa min lain Zakaria sah atum va,
42001060	huin a nu’n adawng a, “Huchi hi sih inteh, Johan chih jawh diing ahi,” achi hi.
42001061	Huleh amah un a kawmah, “Na beh na phung lahah hi min a kikou koimah um loupi,” achi uhi.
42001062	Huin amah un a pa kawmah, a min bang na hisah nuam ei? chiin heetsahna abawl uhi.
42001063	Huin ama’n gelhna suangpeeh angeen a, “A min chu Johan ahi,” chiin agial hi. Huleh a bawnun thumah asa mahmah uhi.
42001064	Huin a kam ahung kihong pah a, a lei ahung kiphel a, ahung haam a, Pathian apaahtawita hi.
42001065	Huleh a kawmva teeng zousiah chu ahung lauta uhi. Huleh hi thute chu Judia singtaang gam zousiah ah athangsuaahta hi.
42001066	Huleh aja kha zousiah in a lungtang vah ageel chiat va, “Hi naungeeh bangchibang ahung hitaphet de aw?” chiin. Ajiahchu Lalpa khut in amah aumpih tahzet hi.
42001067	Huleh a pa Zakaria chu Hagau Siangthou in ahung dim a, huleh thu ahung soilawhta a,
42001068	“Israel Lalpa Pathian chu paahtawiin um heh, ajiahchu Ama’n a mite ahung kan a, ahung tanta hi.
42001069	A suaah David innkote lahah hutdamna kii ei a diingin ahung siamta hi,
42001070	leilung pianchiil apat zawlnei siangthoute kam a anasoi bangin,
42001071	huchia i meelmate lah leh ahung mudah zousiah khut apat hutdama i umna diing uh chu,
42001072	i pulepate kawma khotuahna anachiam chu bawl diing leh a thuhun siangthou hezing diingin,
42001073	Amah in i pa uh Abraham kawma kihaahsialna anachiam chu:
42001074	I meelmate khut apat ahung hutkhiah zoh chianga lau loua Amah nna i toh theihna diing leh
42001075	i damsung teng Amah mitmuh a siangthou leh dihtattaha a nna i toh theihna diing uh chu ahi.
42001076	Huleh nang naungeeh, Tungnungpeen zawlnei ahung kichi diing hi; ajiahchu a lampite bawl diingin Lalpa ma ah na pai diing,
42001077	a mite kawma a sualnate uh ngaihdamna tungtawna hutdamna heetna pe diingin,
42001078	i Pathian uh khotuahna neemtah jiahin, hu ngeei in tunglam apatin Nisuaah in ahung veh hi.
42001079	Mial nuai leh sihna liim nuaia toute taanvaah diing leh hamuanna lampi a i keengte hung puisah diingin,” achi hi.
42001080	Huleh naungeeh chu ahung khanglian a, hagau ah ahung haat deuhdeuh a, Israelte kawma akilaah masiah gamdaai ah aum zing hi.
42002001	Hulaiin Kaisar Augusta in khovel pumpi kisimpina diing thu asuah hi.
42002002	Hichu Syria gam a Kurenia gamoptu ahihlaia kisimpina masapeen ahi.
42002003	Mi zousiah chu kisimpina a min gial diingin amahuh khopi chiat vah achiahta uhi.
42002004	David innkote leh a suante laha mi ahih jiahin Joseph zong Galili gam a Nazareth khua apatin Judia gam a David khopi Bethlehem achih vah achiah tou hi.
42002005	Mari, a ji khaam nau nei diing kuan toh, min gelh diingin achiah uhi.
42002006	Hutah a aum laiun a nau neih hun ahung tungta hi.
42002007	Huleh a Tapa masa chu ahung neikheta a, puanneem in atuam a, amahuh diinga zinbuuh a mun aum louh jiahin gankuang ah asialta hi.
42002008	Hu gam mah ah belaampute a belaamte uh veenga jaan a gam a giah aum uhi.
42002009	Huleh en in, Lalpa angel khat a kawmvah ahung a, Lalpa loupina in a kiimveel uh ataanvah a, huleh amahuh chu alau mahmah uhi.
42002010	Huin angel in a kawmvah, “Lau sih unla, ngai un, ajiahchu mi chin a diingin thupha kipaah huai mahmah nanguh ka hung puaah hi.
42002011	Ajiahchu tuni in nanguh diingin David khua ah Hundampa apiangta, Khrist Lalpa chu.
42002012	Huleh hikhu nanguh diingin chiamchihna ahi diing: Naungeeh puanneem a tuam, gankuang a lum chu na mu diing uh,” achi hi.
42002013	Huleh thakhatin hu angel kawmah vaan mipite ahung khawm va, Pathian aphat va,
42002014	“Tungnungpeen ah Pathian loupitahin um henla, leitung a Amah kipaahpih mihingte lahah lemthu leeng heh!” chiin.
42002015	Angelte’n vaan lama apaisan tahun belaampute kihoutuahin, “Tuin Bethlehem khua tanpha in i chiah pah diing va, Lalpa’n thu ahung hilh hung tung chu i vaen diing uh,” akichi uhi.
42002016	Huin kintahin ahung va, Mari leh Joseph leh gankuang a lum naungeeh chu avamu uhi.
42002017	Amuh zohun hi naungeeh tungtaang thu amahuh heetsaha um chu asoithangta uhi.
42002018	Aja kha taphot in hu belaampute thusoi chu limdang asa chiat uhi.
42002019	Hizongleh Mari in hi thu zousiah a lungtang ah avom zing a, angaihtuah zingta hi.
42002020	Huleh belaampute chu amahuh kihilh bang ngeeia sil zousiah ajaah va amuh jiahun Pathian paahtawia phat kawmin akihkiitta uhi.
42002021	A zehtanna diing ni giat ahung chinin hu naungeeh chu a min diingin suul a aum ma daiha angel in apiaahsa Jesu asata uhi.
42002022	Mosi daan thu dungjuia amahnu kisuhsiang ni ahung tunin, Lalpa ma a lat diingin Amah chu Jerusalem ah ahung pui uhi.
42002023	“Ta pasal suul hong photmah chu LALPA diingin siangthou akichi diing hi,” chia Lalpa daan thu a kigial dungjuiin.
42002024	Lalpa daan thu a kisoi dungjuia, “Vakhu kop khat aha vapaal nou nih aha,” kithoihna a laan diingin Jerusalem ah ahung pui uhi.
42002025	Huleh en in, Jerusalem ah pasal khat a min Simeon kichi aum a, amah chu midihtat leh Pathian ngaihsahtah ahi. Israelte Hamuanna diing chu angaah zing a, huleh Hagau Siangthou a tungah aum hi.
42002026	Lalpa Thaunuh amuh masiah asi sih diing chih Hagau Siangthou in ahesah a,
42002027	Hagau in Pathian biahinn ah amah ahung pui luut a, huleh naungeeh Jesu chu a nulepa’n daan thu ngeina banga hihsah diinga ahung pomluut tahun,
42002028	ama’n Amah chu ana-aangpom a, Pathian apaahtawi a,
42002029	hichiin achi hi, “Lalpa, tuin na suaah chu na thu dungjuiin hamuangtahin chiahsahta in.
42002030	Ajiahchu ka mit in na hutdamna chu amuta hi.
42002031	Huchu mi zousiah maaima ah nana bawlkhawlta hi.
42002032	Amah chu Jentelte salhvaah diing vaah leh na mi Israelte loupina diing ahi.”
42002033	Joseph leh a nu’n naungeeh tungtaanga thu kisoite chu thumah asa mahmah uhi.
42002034	Simeon in amahuh avangpiaah a, a nu Mari kawmah, “En in, hi naungeeh hi Israelte laha mi tampite puuhna diing leh din kiitna diinga guat ahi a, Amah ahi chiamchihna anialkalh diing uh chu,
42002035	mi tampite lungtang ngaihtuahna suhlat ahihtheihna diingin, ahi, naamsau in na hinna ngeei asun pailet diing hi,” achi hi.
42002036	Huleh Asher phung a mi, Phanuel tanu Anna kichi numei zawlnei khat aum hi. Amahnu chu teehsia ahita a, pasal aneih zohin kum sagih a pasal toh ateengkhawm hi.
42002037	Huzoh kum sawmgiat leh li tanin amah chu meithai ahita a, Pathian biahinn paisan louin suun leh jaan a an ngawl puma haamteiin Pathian nna atong hi.
42002038	Amahnu chu huchih laitahin ahung a, Pathian kawmah kipaahthu asoi a, Jerusalem a tatna diing lamen photmah kawmah Jesu tanchin asoi hi.
42002039	Lalpa daan thu dungjuia sil zousiah abawl zohun Galili gam ah amahuh khua ngeei Nazareth ah apaikiitta uhi.
42002040	Huleh naungeeh chu ahung khanglian deuhdeuh a, hagau in ahung haat deuhdeuh a, pilna in ahung dimta a; huleh Pathian hehpihna chu Amah tungah aumta hi.
42002041	Kum chinin a nulepa chu Chiahkaan Kuut chiangin Jerusalem ah achiah veu uhi.
42002042	Huleh Jesu kum sawmlenih ahung hihin kuut mangdaan ngeinain Jerusalem ah achiah tou uhi.
42002043	Gualvaahna nite abei zoha ahung kileh kiit laiun, naupang Jesu chu Jerusalem ah aumdenta hi. Huleh Joseph leh a nu in hichu ahe sih uhi.
42002044	Huin amah un a lawite laha um hina inteh chiin ni khat lam apaita va, a sanggamte uh leh a meelheette uh lah ahawl uhi.
42002045	Huleh amuh louh tahun Amah hawlin Jerusalem ah akinungleh kiitta uhi.
42002046	Huin ni thum zohin Pathian biahinn ah houtute laha tou amu va, a thu uh angaikhia a, huleh amahuh thu adong hi.
42002047	A thu ja phot in aheetdaan leh adawn daan limdang asa mahmah uhi.
42002048	A nulepa’n Amah amuh tahun limdang asa mahmah va, a nu’n a kawmah, “Bawi, bang diinga hichibanga hung bawl na hiai? Na pa leh ke’n lungkhamtahin ka hung hawl uhi,” achi hi.
42002049	Huin Ama’n a kawmvah, “Bang diinga hung hawl na hi viai? Ka Pa nna ka toh diing mawng ahi chih helou na hi uh maw?” achi hi.
42002050	Huleh amah un a kawmva a thusoi chu ahesiam sih uhi.
42002051	Huin amahuh Nazareth khua ah ajui suh a, a thuthu un aum hi. Himahleh a nu’n hi sil kisoi zousiah a lungtang ah avom zing hi.
42002052	Huleh Jesu chu pilna ah leh tahsa ah ahung khanglian deuhdeuh a, Pathian leh mihing deihsahin aum deuhdeuhta hi.
42003001	Tiberia Kaisar vaihawm kum sawmlengaa kum in Pontia Pilat chu Judia gamoptu ahi. Herod chu Galili gambung vaihawmtu ahi a, a sanggampa Philip chu Ituria leh Trakoniti gambung vaihawmtu ahi. Lisania chu Abilene gambung vaihawmtu ahi.
42003002	Anna leh Kaiapha chu siampu lalpeente ahi uhi. Hulaiin gamdaai a Zakaria tapa Johan kawmah Pathian thu ahung tung hi.
42003003	Amah chu Jordan kiim gam zousiah ah ahung a, Johan in gamdaai ah abaptis a, sualnate ngaihdamna diinga kisiihna baptis thu ataangkoupih hi,
42003004	zawlnei Isai in lehkhabu a, “Gamdaai a kikou aw ging in, ‘LALPA lamlian sial unla, a lampite sutang un.
42003005	Guam chin dipdim ahi diing a, huleh taang leh mual chin suhngiam ahi diing; huleh a kawite chu suhtang ahi diing a, lampi phonte suhnal ahi diing;
42003006	huleh mi zousiah in Pathian hutdamna amu diing uh,’” chia kigial bangin.
42003007	Huin baptisma tang diinga hung mipite kawmah ama’n hichiin anachi hi, “Guul suante haw, lungthahna hung tung pah diing taaisan diinga koi in ahiai hung vauhilh?
42003008	Hujiahin kisiihna toh kituaah gah suang un. ‘Abraham ka pa uh ahi,’ chiin na lungsim un ngaihtuah sih un. Ajiahchu Pathian in hi suangte haw Abraham tate in adingsah thei hi, chih ka hung hilh ahi.
42003009	Huleh tuin zong singbulte ah heita koih ahita hi. Singkung gah hoih suang lou photmah chu phuuh ahi a, mei ah paihluutin aum hi,” chiin.
42003010	Huin mipite’n a kawmah, “Ahihleh kei un bang ka bawlta diing viai?” chiin adong uhi.
42003011	Ama’n adawng a, a kawmvah, “Koipouh puannaah nih nei in anei lou kawmah pia heh; huleh neeh diing nei in zong huchibangmahin bawl heh,” achi hi.
42003012	Huin siahdongtute zong baptisma tang diingin ahung va, a kawmah, “Houtupa, kei un bang ka bawl diing viai?” achi uhi.
42003013	Huleh ama’n a kawmvah, “Ahung chiamsah vaal uh phuut sih un,” achi hi.
42003014	Huleh sepaihte’n zong huchibangmahin a kawmah, “Kei un bang ka bawl diing viai?” chiin adong va, ama’n a kawmvah, “Huhamtahin sum dawng sih unla, dihloutahin zong koimah heeh sih un. Na loh vah lungkim un,” achi hi.
42003015	Huleh mipite chu kineema aum va, mi zousiah in Johan chu Khrist houh ahi de aw chia a lungtang va angaihtuah laiun,
42003016	Johan in adawng a, a kawmvah, “Ke’n chu tui ah ka hung baptis ngeei hi; hizongleh kei saanga loupijaw, a keengtophah khau suut taah zong ka hihlouh mi khat ahung diing hi. Ama’n chu Hagau Siangthou leh mei in nanguh ahung baptis diing hi.
42003017	A phual jaap siang tinten diingin a khut ah pasiseep atawi a, a buhte a buhpang ah asungkhawm diing a; hizongleh asi chu mei mittheilou in ahaaltum diing hi,” chiin.
42003018	Huleh Johan in thudang tampi in mite ahasot a, a kawmvah tanchinpha asoi jeel hi.
42003019	Gambung vaihawmtu Herod in a sanggampa Philip ji Herodia akiteenpih jiahin Johan in asalh hi. Huleh silgilou dang abawlte jiahin zong asalh hi.
42003020	A silsual bawl zousiah behlapna in Herod in Johan chu suangkul ah akhumta hi.
42003021	Johan in mi zousiah chu abaptis zohin Jesu zong abaptis a, huleh Jesu ahaamtei laiin vaan ahung kihong a,
42003022	Hagau Siangthou chu tahsa nei vakhu bangin ahung kumsuh a, atung ah atuta hi. Huleh vaan apatin aw ahung suaah a, “Nang ka Tapa deihtah na hi a, na tungah ka kipaah mahmah hi,” achi hi.
42003023	Huleh Jesu’n a natoh apatchiil laiin Amah chu kum sawmthum veel ahita hi. Mipite’n Joseph tapa hi diingin angaihtuah uhi. Amah chu Heli tapa ahi a,
42003024	amah chu Matthat tapa ahi a, amah chu Levi tapa ahi a, amah chu Melki tapa ahi a, amah chu Janna tapa ahi a, amah chu Joseph tapa ahi a,
42003025	amah chu Mattathia tapa ahi a, amah chu Amos tapa ahi a, amah chu Nahum tapa ahi a, amah chu Esli tapa ahi a, amah chu Naggai tapa ahi a,
42003026	amah chu Maath tapa ahi a, amah chu Mattathia tapa ahi a, amah chu Semei tapa ahi a, amah chu Joseph tapa ahi a, amah chu Juda tapa ahi a,
42003027	amah chu Joanna tapa ahi a, amah chu Rhesa tapa ahi a, amah chu Zerubbabel tapa ahi a, amah chu Sheltiel tapa ahi a, amah chu Neri tapa ahi a,
42003028	amah chu Melki tapa ahi a, amah chu Addi tapa ahi a, amah chu Kosam tapa ahi a, amah chu Elmodam tapa ahi a, amah chu Er tapa ahi a,
42003029	amah chu Joshua tapa ahi a, amah chu Eliezer tapa ahi a, amah chu Jorim tapa ahi a, amah chu Matthat tapa ahi a, amah chu Levi tapa ahi a,
42003030	amah chu Simeon tapa ahi a, amah chu Juda tapa ahi a, amah chu Joseph tapa ahi a, amah chu Jonan tapa ahi a, amah chu Eliakim tapa ahi a,
42003031	amah chu Melia tapa ahi a, amah chu Menan tapa ahi a, amah chu Mattatha tapa ahi a, amah chu Nathan tapa ahi a, amah chu David tapa ahi a,
42003032	amah chu Jesse tapa ahi a, amah chu Obed tapa ahi a, amah chu Boaz tapa ahi a, amah chu Salmon tapa ahi a, amah chu Nasson tapa ahi a,
42003033	amah chu Aminadab tapa ahi a, amah chu Aram tapa ahi a, amah chu Hezrom tapa ahi a, amah chu Perez tapa ahi a, amah chu Juda tapa ahi a,
42003034	amah chu Jakob tapa ahi a, amah chu Isak tapa ahi a, amah chu Abraham tapa ahi a, amah chu Terah tapa ahi a, amah chu Nahor tapa ahi a,
42003035	amah chu Seruk tapa ahi a, amah chu Ragau tapa ahi a, amah chu Phalek tapa ahi a, amah chu Hebar tapa ahi a, amah chu Shela tapa ahi a,
42003036	amah chu Kainan tapa ahi a, amah chu Arphaksat tapa ahi a, amah chu Sem tapa ahi a, amah chu Noah tapa ahi a, amah chu Lamek tapa ahi a,
42003037	amah chu Mathuselah tapa ahi a, amah chu Enok tapa ahi a, amah chu Jared tapa ahi a, amah chu Mahalalel tapa ahi a, amah chu Kainan tapa ahi a,
42003038	amah chu Enos tapa ahi a, amah chu Seth tapa ahi a, amah chu Adam tapa ahi a, amah chu Pathian tapa ahi.
42004001	Huleh Jesu chu Hagau Siangthou a dimin Jordan apatin akilehkiit a, huleh Hagau in gamdaai ah apui a,
42004002	ni sawmli sung diabol in aheem hi. Hu hun sungin bangmah ane sih a, hu nite abeiin a gil ahung kialta hi.
42004003	Huin diabol in a kawmah, “Pathian Tapa na hihleh, hi suang hi tanghou suaah diingin thu pia in,” achi hi.
42004004	Huin Jesu’n, “‘Mihing tanghou chauhin ahing sih diing a, hizongleh Pathian thu chin in ahing jaw diing,’ chih gelh ahi,” chiin adawng hi.
42004005	Huin diabol in Amah chu taang sang khat tungah apuitou a, mitphet kaallouin khovel lalgam zousiah aensah hi.
42004006	Huin diabol in a kawmah, “Hi zousiah tunga thuneihna leh a loupina chu ka hung pe diing, ka kawma piaahkhiah ahita ngaala, huleh ka piaah nuam taphot kawmah ka pe veu hi.
42004007	Hujiahin kei na hung biah phot inchu, a bawnin nang a ahi diing,” achi hi.
42004008	Huin Jesu’n adawng a, a kawmah, “Setan, ka nung lamah um in! ‘LALPA na Pathian chu na biah diing a, Amah nna chauh na toh diing ahi,’ chih gelh ahi,” achi hi.
42004009	Huin diabol in Amah chu Jerusalem ah apui a, Pathian biahinn tungzum ah akoih a, a kawmah, “Pathian Tapa na hih leh, hitah apat ke khesuh in.
42004010	Ajiahchu, ‘Ama’n nang hung veeng diingin a angelte thu ape diing hi.’
42004011	Huleh, ‘amah un a khut un ahung na dom diing uh, huchilou inchu na keeng suang ah na tat kha diing,’ chih gelh ahi,” achi hi.
42004012	Huin Jesu’n adawng a, a kawmah, “‘LALPA na Pathian na je-et louh diing ahi,’ chih ahi,” achi hi.
42004013	Huin diabol in a heemna diing tenga aheem zohin hun lemtaang khat a diingin apaisanta hi.
42004014	Huleh Jesu chu Hagau silbawltheihna in Galili gam ah akilehkiitta a, huleh a tanchin chu hu gam kiim zousiah ah athangsuaahta hi.
42004015	Huleh sinagog ah thu ahilh jeel a, mi zousiah paahtawiin aumta hi.
42004016	Huin a khanletna khua Nazareth ahung tungta a, huleh ahihdaan ngeina bangin Sabbath ni in sinagog ah aluut a, Pathian thu sim diingin ading hi.
42004017	A kawmah zawlnei Isai Lehkhabu apia va, huin Ama’n hu lehkhabujial chu ahong a, hi thu kigelhna laitah amu a:
42004018	“LALPA Hagau chu ka tungah aum hi, migentheite kawma tanchinpha ka soi theihna diinga Ama’n sathau ahung nuh jiahin. Ama’n chu lungtang hasete sudam diingin, saltaangte kawma suahtaatna thu phuang diingin, mittawte kawma mitvaah kiitna thu soi diing leh bawlsiatna thuaahte zaleensah diingin ahung sawl hi;
42004019	LALPA lungdam kum thu bang soi diingin ahung sawl hi,” chih chu.
42004020	Huin Ama’n lehkhabujial chu ajial a, natongtu kawmah ape kiit a, atouta hi. Huleh sinagog a um mi zousiah mit chu a tungah atu vehta hi.
42004021	Huin Ama’n a kawmvah, “Tuni’n hi Pathian Lehkhathu chu na jaah un ahung taangtungta ahi,” achi hi.
42004022	Huleh mi zousiah in a thu aheetpih va, a kam a pawt hehpihna thute chu limdang asa mahmah uhi. Huleh amah un, “Hi Pa hi Joseph tapa hilou ahiaimah?” achi uhi.
42004023	Huleh Ama’n a kawmvah, “‘Daktor nang leh nang kisudam in! Kapernaum khua a silbawl ka na jaahte zousiah uh, hitah ah nangmah khua ah zong bawl in,’ chih thupil chu ka kawmah na hung chi ngeei diing uh,” achi hi.
42004024	Huin Ama’n, “Chihtahzetin ka hung hilh ahi, zawlnei koimah amah gam sung ah kipaahpihin aum ngei sih hi.
42004025	Hizongleh thutah ka hung hilh ahi, Elijah damlaiin kum thum leh ha guup vaan akikhaah a, gam pumpi a kial nasatah atun laiin Israel gam ah meithai tampi aum uhi;
42004026	ahiinlah Sidon gam a Sarepta khua a meithainu khat kawmah chihlouh a lahva koima kawmah Elijah sawl ahi sih hi.
42004027	Huleh zawlnei Elisha damlai in Israel gam ah phaah tampi aum uhi, hizongleh Syria mi Naaman chihlouh koimah suhsiangin aum sih uhi,” achi hi.
42004028	Huleh sinagog a um zousiah in hi thute ajaah tahun athangtawm mahmahta uhi.
42004029	Huin adingdoh va, Amah chu khua apatin adelhdoh va, a kho kawldawn va sawnkhiah diingin apui uhi.
42004030	Hizongleh Amah chu a lahvah kigelhmangin achiahta hi.
42004031	Huleh Amah chu Galili a khopi khat, Kapernaum ah ahung suh a, Sabbath nite in amahuh thu ahilh hi.
42004032	Huleh thuneitaha thu asoi jiahin a thuhilh chu limdang asa mahmah uhi.
42004033	Huleh sinagog ah dawi niin hagau nei mi khat aum a, huleh aw ngaihtahin akikou a,
42004034	“Ka tangun hung umsah in! Nazareth Jesu, nang leh kei un bang kizopna ahiai i neih? Keiuh sumang diinga hung na hi maw? Nang kua na hiai chih ka hung he hi, Pathian Misiangthou na hi,” achi hi.
42004035	Hizongleh Jesu’n ataai a, “Sip inla, a sung apatin hung pawt in,” achi hi. Huin dawi in amah chu a laai va asuhpuuh zohin a sung apatin ahung pawt a, amah asuna sih hi.
42004036	Huleh a bawnun limdang asa mahmah va, “Hikhu bang thu ahita ei! Ajiahchu thuneitah leh silbawltheitahin dawi niinte thu apia a, apawt mei uh,” chiin akihou uhi.
42004037	Huin hu kiim gam mun chin ah a tanchin athangta hi.
42004038	Huin Jesu’n sinagog apawtsan zohin Simon inn ah aluut a, hutah ah Simeon sungnu chu nasatahin anakhosih hi. Huchiin amahnu diingin anangetsah uhi.
42004039	Huin Jesu chu amahnu geiah ading a, khosih chu ataai a, huchiin khosih in anuse pahta hi. Huchiin ahung thou pah a, a nna uh atohsahta hi.
42004040	Huleh nitum kuan ahung hihin natna tuamtuam a anadamlou zousiah a kawmah ahung pui va; huin Ama’n atung chiat vah khut anga a, asudamta hi.
42004041	Huleh dawite zong, “Nang Khrist Pathian Tapa na hi!” chia kikouin mi tampite sung apatin ahung pawtdoh va, Ama’n amahuh ataai a, Khrist ahi chih aheet jiahun dawite haam diing Jesu’n aphal sih hi.
42004042	Huleh khua ahung vaahin apawt a, munsip ah achiah hi. Huin mipite’n Amah ahawl va, a kawmah ahung va, amahuh nuse lou diingin ahou uhi.
42004043	Hizongleh Ama’n a kawmvah, “Pathian lalgam tanchinpha thu chu kho dang ah zong ka soi diing ahi; hu diing maha sawl ka hi him ahi,” achi hi.
42004044	Huleh Ama’n Galili gam a sinagogte ah thu asoi jeel hi.
42005001	Ni khat chu Pathian thu angaih theihna diingun mipite’n Jesu anoh va, Genesaret Diil geiah ading hi.
42005002	Diil geiah kuang nih um amu a, hizongleh ngamantute chu a kuang uh nusia a, a leente uh sawpin aum uhi.
42005003	Huleh Amah chu kuangte laha khat Simon a peen ah atuangdoh a, a kawmah piau gei apat themkhat tolh deuh diingin angeen hi. Huleh atou a, mipite chu kuang tung apatin thu ahilhta hi.
42005004	Ama’n thu asoi zohin Simon kawmah, “Lithuuh lam naih inla, nga man diingin na leente sep in,” achi hi.
42005005	Huleh Simon in adawng a, a kawmah, “Houtupa, jaan khovaahin gimtahin ka pang va, bangmah ka man sih uh; hizongleh na thu in leen chu ka sep diing hi,” achi hi.
42005006	Hichu abawl zohin, nga tampi akhuh kha va, a leen chu keeh diingin akisa hi.
42005007	Huleh kuang danga tou, a lawite uh hunga amahuh panpih diingin akhutjaap va, huin amahuh ahung va, kuang tegeel chu asudim uhi. Huchiin tum diingin akisa hialta hi.
42005008	Simon Peter in hikhu amuhin Jesu keengbul ah apuuh a, “Lalpa, hung chiahsan in, ajiahchu kei misual ka hi,” achi hi.
42005009	A nga matdoh uh amah leh a lawmte’n limdang asah mahmah jiahun ahi;
42005010	huleh Simon kithuahpihte Zebedi tate Jakob leh Johan in zong limdang asa mahmah uhi. Huin Jesu’n Simon kawmah, “Lau sin, tu apatin mihing na manta diing,” achi hi.
42005011	Huleh a kuangte luuipang a ahung tawldoh zohun, bangkim anusia va Amah ajuita uhi.
42005012	Huin Jesu khopi khat a aum laiin, en in, mi khat a pumtanga phaah aum a, ama’n Jesu amuhin leisiin abohkhup a, “Lalpa na uut inchu, na hung susiang thei hi,” chiin angeen hi.
42005013	Huin Ama’n a khut a zamin, amah chu akhoih a, “Ka uut hi, siangta in,” achi hi. Huin a phaah in thakhatin anuse pah hi.
42005014	Huleh Ama’n koimah hilh lou diingin thu apia a, “Hizongleh vachiah inla, siampu kawmah vakilah inla, huleh na sian thu mite heetsahna diingin Mosi thupiaah bangin na sianna diingin sil valaan in,” achi hi.
42005015	Hizongleh a tanchin chu athang nasa seem a, huleh mipi nasatah a thu ngaikhe diing leh a natna uh kisudamsah diingin ahung uhi.
42005016	Huleh Amah chu gamdaai ah achiah tuam a, ahaamteita hi.
42005017	Huleh ni khat chu thu ahilh laiin hichi ahung hi a, Galili leh Judia kho chinteng leh Jerusalem apat hung Pharisaite khenkhat leh daanjilsahtute khenkhat a kawmah atou va, amahuh suhdamna diingin Lalpa silbawltheihna chu Amah ah aum hi.
42005018	En in, mite’n jeng khat lupna in ahung jawng va, huleh ajawn luut theihna diingun leh a ma a akoih theihna diing angaihtuah uhi.
42005019	Mipi jiaha jawn luutna diing lampi amuh louh tahun inn tungah akaltou va, huleh inntung hawhkhiain a laitah ah Jesu ma ah a lupna toh akhaikhesuh uhi.
42005020	Huin Ama’n a ginna uh amuhin, a kawmah, “Lawm, na sualnate ngaihdam ahita,” achi hi.
42005021	Huin daanjilsahtute leh Pharisaite’n, “Hi Pathian soisia koi ahiai? Pathian chauh loungaal koi in ahiai sual ngaidam thei?” chiin angaihtuah uhi.
42005022	Hizongleh Jesu’n angaihtuah uh aheetin adawng a, a kawmvah, “Bang diinga na lungsim va hitobang ngaihtuah na hi viai?
42005023	‘Na sualnate ngaihdam ahita,’ chih leh, ‘Thou inla, keeng in chiahta in,’ chih khoi abaihlam jaw ei?
42005024	Hizongleh Mihing Tapa in leitung ah sualnate ngaihdam theihna thuneihna anei hi chih na heetna diingun, hichu ka bawl ahi,” achi a, mijengpa kawmah, “Thou inla, na lupna la inla, na inn ah chiahta in, ka hung chi ahi,” achi hi.
42005025	Huleh a ma vah athoukhe pah a, a lupna ala a, Pathian paahtawi kawmin a inn lamah achiahta hi.
42005026	Huin a bawnun limdang asa mahmah va, Pathian apaahtawi va, huleh “Tuni’n sil limdangtah mei i mu uhi,” chiin alau mahmah uhi.
42005027	Huzouin Amah chu apawtkhia a, siahdonna mun a tou, a min Levi kichi siahdongtu khat amu hi. Huleh a kawmah, “Hung jui in,” achi hi.
42005028	Huin Levi in bangkim anusia a, athou a, Amah ajuita hi.
42005029	Huleh Levi in a inn ah Jesu diingin ankuang loupitah alui a, hutah ah chu siahdongtu tampi leh midang tampite’n ankuang auumpih uhi.
42005030	Hizongleh daanjilsahtute leh Pharisaite chu a nungjuite tungah aphun va, “Bang diinga siahdongtute leh misualte toh ne a dawn khawm na hi viai?” achi uhi.
42005031	Huin Jesu’n adawng a, a kawmvah, “Michidamte’n daktor amamoh sih va, hizongleh damloute’n amamoh uhi.
42005032	Midihtatte kou diinga hung ka hi sih a, misualte kisiihsah diinga koua hung ka hijaw hi,” achi hi.
42005033	Huin amah un Jesu kawmah, “Johan nungjuite’n an angawl va huleh ahaamtei veu uh, huleh Pharisaite nungjuite’n zong huchibangmahin abawl uhi; hizongleh nang nungjuite’n bang diinga ne a dawn ahi viai?” achi uhi.
42005034	Huleh Jesu’n a kawmvah, “Moupa moupuite kawma aum laisiah moupuite an na ngawlsah thei viaimah?
42005035	Hizongleh moupa a lah vapat laahmang hun ahung tung diing a, hu ni chiangin angawl diing uhi,” achi hi.
42005036	Huin Ama’n a kawmvah tehkhinthu khat zong asoi a: “Koima’n puan thah apat athem kaikhiain puan lui aphoh ngei sih, phohta henla hileh puan thah akaihkeeh angai diing a, a thah them peen chu a lui toh akituaah sih diing hi.
42005037	Huleh koima’n uain thah chu savun thawl lui ah athun ngei sih. Thunta henla hileh, uain thah in savun thawl lui chu apawhkeehsah diing a, akibo diing a, huleh a thawlte zong asegawp diing hi.
42005038	Hizongleh uain thah chu savun thawl thah a thun diing ahi, huchiin anih un abit diing hi.
42005039	Mi koima’n zong uain lui adawn zoh nungin athah aduh pah ngei sih, ‘Alui mah tui jaw,’ achi veu uhi,” achi hi.
42006001	Huleh hichi ahung hi a, Sabbath ni masapeen zoha anihnapeen ni in Jesu chu buhlei lai ah apaisuaah hi. A nungjuite’n buhvui asihtan va, a khut va nuaiin ane uhi.
42006002	Pharisai khenkhatte’n a kawmah, “Bangjiaha Sabbath ni a bawl phallouh na bawl uh ahiai?” achi uhi.
42006003	Huleh Jesu’n adawng a, “David in agilkial laia a kawma umte toh asilbawl sim kha lou na hi viaimah?
42006004	Pathian inn ah aluut a, Pathian kawma alat zousa uh tanghou chu ane hi. Daan in siampute loungaal in neeh phallouh achih chu ama’n ane a, huleh a kawma umte zong apia hi,” achi hi.
42006005	Huleh Ama’n a kawmvah, “Mihing Tapa chu Sabbath ni Lalpa zong ahi,” achi hi.
42006006	Sabbath ni dang khat in Jesu chu sinagog ah aluut a, thu ahilh hi. Hutah ah mi khut jeng khat ana-um hi.
42006007	Daanjilsahtute leh Pharisaite’n aheehna diing amuh theihna diingun, Sabbath ni a asuhdam leh asuhdam louh aensim uhi.
42006008	Hizongleh Ama’n angaihtuah uh ahe a, khut jengpa kawmah, “Thou inla dingdoh in,” achi hi. Huin amah chu athou a adingdohta hi.
42006009	Huin Jesu’n a kawmvah, “Sil khat ka hung dong diing hi, Sabbath ni a sil hoih bawl asiang ei, ahihlouhleh sil hoihlou bawl? Hinna hutkhiah asiang ei, ahihlouhleh suhlup?” achi hi.
42006010	A kiim a umte zousiah aenveel a, hupa kawmah, “Na khut zandoh in,” achi hi. Ama’n huchiin abawl a, a khut chu alang khat lam bangin adamta hi.
42006011	Himahleh amahuh chu alungthah mahmah va, Jesu tunga bang bawl diing ahiai chiin khat leh khat akihouta uhi.
42006012	Ni khat chu Jesu taang ah haamtei diingin achiah a, Pathian kawmah jaan khovaahin ahaamtei hi.
42006013	Huin khua ahung vaah phetin a nungjuite akou a, a lah vapat sawmlenih ateel a, a min uh zong apostolte ahisah hi:
42006014	Simon, Ama’n Peter zong achih leh a sanggampa Andru, Jakob leh Johan, Philip leh Bartholomai,
42006015	Mathai leh Thomas, Alphai tapa Jakob, huleh Simon Zelot achih uh,
42006016	huleh Jakob tapa Juda, huleh amansahtu Juda Iskariot zong ahi uhi.
42006017	Huleh Jesu chu amahuh toh akitonsuh a, mun jaang ah ading a, huleh a nungjui tampite toh, hutah a thungai diing leh a damlouhnate uh suhdama um diing uutin Judia gam zousiah leh Jerusalem apat leh tuipi geia Tura leh Sidon lam apat a kawmah mipi nasatah ahung paikhawm uhi.
42006018	Huleh hagau niinte’n asuhgentheihte zong ahung va, Ama’n asudam veh hi.
42006019	Amah apat silbawltheihna apawt jiaha amahuh zousiah asuhdam jiahin mipite zousiah in Amah khoih auut uhi.
42006020	Huin a nungjuite aen a, hichiin achi hi: “Nanguh migentheite na hampha uhi, ajiahchu Pathian lalgam nanguh a ahi.
42006021	Nanguh tua gilkialte na hampha uhi, ajiahchu taisaha um diing na hi uhi. Nanguh tua kapte na hampha uhi, ajiahchu nui diing na hi uhi.
42006022	Mihing Tapa jiaha mite’n ahung muhdah va, ahung delhdoh va, ahung housiat va, huleh na min uh chu migilou banga anual chiangun na hampha uhi.
42006023	Hu ni in kipaah unla, nuamin kidiang un, ajiahchu ngai un, vaan a na kipaahman uh aloupi hi. Ajiahchu huchibangmahin a pulepate un zawlneite anabawl uhi.
42006024	Hizongleh nanguh mihausate na tunguh agih hi, ajiahchu nang un nopsahna a bawnin na kimuh zouta uhi.
42006025	Nanguh tua gilvahte na tunguh agih hi, ajiahchu kial diing na hi uhi. Nanguh tua nuite na tunguh agih hi, ajiahchu maaua kap diing na hi uhi.
42006026	Mi zousiah in ahung phat chiangun na tunguh agih hi, ajiahchu huchibangmahin a pulepate un zawlnei tahloute anaphat uhi.
42006027	“Hizongleh nanguh ka thu ngaikhete kawmah ka hung hilh ahi: Na meelmate uh lungsiat unla, ahung mudahte hoih bawl un.
42006028	Haansia hung lohte vangpiaah unla, ahung simmoh bawlte diingin haamteisah un.
42006029	Na ngeiphe hung behsahtu kawmah a langkhat lam zong doh in. Huleh na puannaah tual uh hung laahsahtu kawmah na puannaah nuai uh alaah zong nial sih un.
42006030	Na kawmva hung ngeen photmah kawmah pia unla, huleh na thuampua uh hung laahsahtu kawmah ngeen kiit nawn sih un.
42006031	Huleh mi’n na tungva abawl diinga na deih bang ngeeiun, nang un zong amahuh tungah bawl un.
42006032	Ajiahchu nanguh hung lungsiatte chauh na lungsiat uh leh, bang paahtaat na loh diviai? Misualte’n zong amahuh lungsiatte alungsiat uhi.
42006033	Huleh na tungva hoihte tung chauha na hoih uh leh, bang paahtaat na loh diviai? Ajiahchu misualte’n zong huchibangmahin abawl uhi.
42006034	Huleh muh kiit na kinepnate uh kawm chauha na thunglaahsah uh leh, bang paahtaat na loh diviai? Ajiahchu misualte’n zong azah mah muh kiit diingin misualte kawmah athunglaahsah uhi.
42006035	Hizongleh nang un chu na meelmate uh lungsiat unla, hoihbawl unla huleh bangmah muhkiit kineem louin thunglaahsah un. Huchileh na kipaahman uh aloupi diinga Tungnungpeen tate na hi diing uhi. Ajiahchu kipaahnataang heloute leh migiloute tungah Amah aching hi.
42006036	Hujiahin na Pa uh mizahngaithei ahih bangin, nanguh zong zahngaithei un.
42006037	“Mi demse sih un, huchiin demsiatin na um sih diing uhi. Mohpaih sih un, huchiin mohpaihin na um sih diing uhi. Ngaidam un, huchiin ngaihdamin na um diing uhi.
42006038	Pia un, huchiin piaahin na um diing uh; hoihtaha tehin, sawndetin, lohhalin pia un, huchiin adimleetin na aangsung vah piaahin na um diing uhi. Ajiahchu na tehna bangbangun mite’n ahung tehsah kiit diing uhi,” achi hi.
42006039	Huleh hi tehkhinthu zong a kawmvah asoi hi: “Mittaw in mittaw mah apui thei diai? Puita henla hileh, anih va kokhuuh a kekhawmta lou diing ahi viaimah?
42006040	Nungjui chu a houtupa tungah aum ngei sih hi, hizongleh mi chin hoihtaha jilsaha um chu a houtupa bang ahung hi diing hi.
42006041	Bang diinga na mit a singtum ngaihtuah lou a, na unau mit a niinthem um muthei na hiai?
42006042	Nangmah mit a singtum mulou pi a na unaupa kawma, ‘Unaupa, na mit a niinthem um hung lakhesah in,’ bangchidaana chithei na hiai? Nang milepchiah, na mit a singtum um chu lakhe masa in. Huchiangin na unaupa mit a niinthem laahkhiah diing chu chiangtahin na mu thei diing hi.
42006043	“Ajiahchu singkung hoih a gah ase ngei sih a, huleh singkung sia in zong gah hoih asuang thei boh sih hi.
42006044	Ajiahchu singkung chin a gah a heet ahi, ajiahchu mi’n lingkung ah theipi alou ngei sih va, huleh lingnoh lahah zong grep alou ngei sih uhi.
42006045	Mihoih in a lungtang goubawm hoih apatin sil hoih ahung suahkhia hi. Huleh migilou in a lungtang goubawm sia apatin sil hoihlou ahung suahkhe veu hi. Ajiahchu lungtang a dimleet chu a kam in asoi ahi.
42006046	“Huleh nang un bang diinga ka soite bawl lou a, ‘Lalpa, Lalpa,’ hung chi na hi viai?
42006047	Koipouh ka kawma hung a, ka thusoite ja a, huleh jui chu bangtobang mi ahi viai chih ka hung ensah diing hi.
42006048	Amah chu inn bawlmi, lei thuuhtaha tou a, suangpi tunga innbul lem toh kibang ahi. Huleh tui ahung leetin tui khauh in hu inn chu ahung khoh a, suangpi tunga bawl ahih jiahin asuliing but sih hi.
42006049	Hizongleh ja ngaal a, juilou chu innbul kiptah lemlou a, leitung mei a innbawlmi bang ahi; huchu tui khauh in ahung khoh a apuuh pah hi. Huleh hu inn asiatdaan chu anasa ngeel hi,” achi hi.
42007001	Huleh Jesu’n hi thute zousiah mipite kawma asoi zohin, Kapernaum ah aluut hi.
42007002	Huin sepaih zahoutu koiaha khat suaah deihtah chu damlouin asi dehdeh hi.
42007003	Huin ama’n Jesu tanchin ajaah tahin a kawmah ahung a, a suaahpa hung sudam diinga ngeen diingin Juda upate Amah kawmah asawl hi.
42007004	Jesu kawm avatun tahun naahtahin angetsah va, amah chu hi sil na bawlsah taah ahi,
42007005	“Ajiahchu ama’n ka nam uh angaina a, ka sinagog uh zong ahung bawlsah hi,” achi uhi.
42007006	Huin Jesu chu amahuh toh ahungta a, inn apat gamlalou ahung geiin, hu sepaih zahoutu’n a kawmah a lawite asawl a, “Lalpa kisugim nuam dah mei in, ajiahchu ka innsung na hung luut diing chu keimah in ka chin sih hi.
42007007	Hujiahin kei zong na kawma hung taahin ka kingai sih hi. Hizongleh a thu in soi lehchin ka suaahpa chu adam mei diing hi.
42007008	Ajiahchu kei zong mi thuneihna nuaia um ka hi a, ka nuaiah sepaihte aum va, khat kawma, ‘Chiah in,’ ka chih leh achiah a, huleh adang kawma, ‘Hung in,’ ka chih leh ahung a, huleh ka suaahpa kawma, ‘Hi bawl in,’ ka chih leh abawl jeel hi,” chiin.
42007009	Jesu’n hi thute ajaah tahin, amahpa chu limdang asa mahmah a, huleh akinunghei a, mipi Amah juite kawmah, “Na kawmvah ka soi ahi, Israelte lah ngeei ah zong hichilawma ginna haat ka mu kha sih,” achi hi.
42007010	Huin a mi sawlte chu inn lamah achiah kiit va, suaah damloupa chu damin amuta uhi.
42007011	Huleh ajiingni in Jesu chu Nain kichi khopi khat ah achiah a, a nungjuite tamtah leh mipi tampite’n Amah ajui uhi.
42007012	Huleh Amah chu khopi kotkhaah kawm ahung tunin, en in, misi khat ahung jawngdoh va, a nu tapa neihsun ahi. Amahnu chu meithai ahi a, huleh hu khua a mipi tampi a kawmah aum uhi.
42007013	Lalpa’n amahnu amuh tahin ahehpih mahmah a, huchiin a kawmah, “Kap sin,” achi hi.
42007014	Huin ahung a, a haan kuang chu akhoih a, a jawngtute chu adingta uhi. Huin Ama’n, “Tangvaal thou in, ka hung chi ahi,” achi hi.
42007015	Misi chu ahung toudoh a, ahung haamta hi. Huin Ama’n amah chu a nu kawmah apeta hi.
42007016	Huin mi zousiah ahung lauta va, Pathian apaahtawi va, “I lahvah zawlnei loupitah ahung suaahta,” huleh “Pathian in a mite ahung vehta ahi,” chiin.
42007017	Huleh hi tungtaang thu chu Judia gam pumpi leh a kiimveel gam zousiah ah athangsuaahta hi.
42007018	Huin Johan nungjuite’n hi thu zousiah Johan ahilh uhi.
42007019	Huin Johan in a nungjuite laha mi nih akou a, Jesu kawmah asawl a, “Ahung diingpa na hiaimah? Ahihlouhleh midang ngaah nalai diing ka hi viaimah?” chiin.
42007020	Hute chu a kawm ahung tunun, “Baptistu Johan in, ‘Ahung diingpa na hiaimah? Ahihlouhleh midang ngaah nalai diing ka hi viaimah?’ chia na kawma ahung sawl ka hi uh,” achi uhi.
42007021	Hulai ngeeiin Ama’n mi tampi, damloute, hiiveite, dawimatte asudam a, huleh mittaw tampite mit asuhvaahsah hi.
42007022	Huin Jesu’n adawng a, a kawmvah, “Chiah unla, na sil muh uh leh na jaahte uh Johan vahilh un: mittawte mit avaahta a, keengbaite apai theita va, mi phaahte asiangta va, bilngongte’n khua ajata va, misite kaihthohin aumta va, huleh migentheite kawmah tanchinpha soiin aumta hi.
42007023	Huleh koipouh keimah a kipalpuuh lou chu ahampha hi,” achi hi.
42007024	Huleh Johan mi sawlte apai nungun Ama’n mipite kawmah Johan tungtaang thu asoi panta a, “Bang en diinga gamdaai a chiahdoh na hi viai? Sialluang huih muut liing maw?
42007025	Ahihlouhleh bang en diinga chiahdoh na hi viai? Puan neem silh mi khat maw? Ngai un, puan loupi silh leh minuamsate chu kumpi inn ah ahi aum uh.
42007026	Ahihlouhleh bangpeen en diinga chiahdoh na hi viai? Zawlnei maw? Ahi, ka hung chi ahi, zawlnei saanga loupijaw ahi.
42007027	‘En in, ka thangkou na ma ah ka sawl a, ama’n na ma ah na lampi asial diing,’ chia a tungthu kigial chu amah ahi.
42007028	“Numei sung apat piang lahah Baptistu Johan saanga loupijaw, zawlnei aum sih hi. Hizongleh Pathian lalgam a mineupeen zong amah saangin aloupijaw hi, chih ka hung hilh ahi,” achi hi.
42007029	Huleh mipi zousiah leh siahdongte’n hi thu ajaah tahun Pathian siam atan uhi, ajiahchu Johan khut a baptisma tang ahi uhi.
42007030	Hizongleh Pharisaite leh daansiamte’n Johan baptisma apom louh jiahun Pathian in amahuh diinga alemguatsah chu anualta uhi.
42007031	Huin Lalpa’n, “Hi khang a mite bang toh ka tehkhin diai? Huleh bang tobang ahi viai?
42007032	Amahuh chu dawlmun a tou naupang, khat leh khat kikou tuah a, ‘Theile hung muutsah ung a, lah laam lou uh chin a; huleh kahla sa ung a, lah kapin na hung maau pih sih uh,’ kichite bang ahi uhi.
42007033	Ajiahchu Baptistu Johan chu ahung in an ane sih a, uain zong adawn sih a; huleh nang un amah chu ‘Dawi nei ahi,’ na chi uhi.
42007034	Mihing Tapa ahung a, nein adawn a, nang un, ‘En un, an haipa leh uain haipa, siahdongtute leh misualte lawmpa!’ na chi jeel uhi.
42007035	Hizongleh pilna chu a tate zousiah in siam atan uhi,” achi hi.
42007036	Pharisaite laha khat in Amah toh an neehkhawm auut hi. Huin Amah chu Pharisaipa inn ah aluut a, ankuang ah atouta hi.
42007037	En in, hu khopi a um numei sual khat in Jesu Pharisaipa inn ah an nein atou chih aheetin alabaster buuh in thau gimtuui ahung tawi hi.
42007038	A nung ah a keeng bul ah kap kawmin ading a, Jesu keengphaangte chu a mittui in asukawt a, a sam in asiaah hi. A keengpeeh atawp a, thau gimtuui anuh hi.
42007039	Huleh Amah chialtu Pharisaipa in hikhu amuh tahin a lungsim in, “Hi Pa, zawlnei ahihleh hi akhoihnu koi ahi a, huleh bangchibang mi ahiai chih he leh kilawm a, amah lah misual ahi ngaala,” achi hi.
42007040	Huchiin Jesu’n adawng a, a kawmah, “Simon, na kawmah soinuam khat ka nei hi,” achi hi. Huin ama’n, “Houtupa, soi in,” achi hi.
42007041	“Huleh sum thunglaahsahtu koiaha khat in leibatu nih anei a, khat in dinari za ngaa aba a, huleh khat in sawmngaa aba hi.
42007042	Aditna diing aneih louh tahun anihun angaihdam tuaahta hi. Hujiahin hung hilh in, a lahva koijaw in amah alungsiat naah jaw diai?” achi hi.
42007043	Simon in adawng a, “Angaihdam tamjawpa hi diingin ka gingta hi,” achi hi. Huin Ama’n a kawmah, “Na chi dih hi,” achi hi.
42007044	Huzohin Ama’n numeinu lam anga a, Simon kawmah, “Hi numeinu na mu ei? Na inn sungah ka hung luut a, nang ka keeng silna diing tui na hung pe sih a, hizongleh amahnu’n a mittui in ka keengpeeh asil a, a sam in asiaah hi.
42007045	Nang chu tawp zong na hung tawp sih a, hizongleh hi numeinu’n chu ka hung luut apatin ka keengpeehte tawp akhawl nai sih hi.
42007046	Nang in ka lu sathau na hung nuh sih a, hizongleh hi numei in chu ka keengpeehte thau gimtuui ahung nuh hi.
42007047	Hujiahin ka hung hilh ahi, a lungsiat naah mahmah jiahin a sualna tampi chu ngaihdam ahita hi. Hizongleh tawm ngaihdamnate’n alungsiat tawm uhi,” achi hi.
42007048	Huin Ama’n numeinu kawmah, “Na sualte ngaihdam ahita,” achi hi.
42007049	Amah toh ankuang a toukhawmte’n a lungsim un, “Sualnate ngeei zong ngaidam, Hi Pa hi koi ahiai?” achi uhi.
42007050	Huin Ama’n numeinu kawmah, “Na ginna in ahung hundamta hi, hamuangtahin chiahta in,” achi hi.
42008001	Hute zohin Jesu’n thusoi kawm leh Pathian lalgam tanchinpha soi kawmin khopi leh khotate atuansuaah hi. Huleh sawmlenihte chu a kawmah aum uhi.
42008002	Huleh numei hunkhop dawipaai damkiit leh natnate apat damkiit a kawmah aum va, Mari Magdalini achih uh, a sung apat dawi sagih pawtdohna nu toh.
42008003	Huleh Herod innsung enkoltu Chuza ji Joanna toh, Susanna toh huleh midang tampite toh ahi va, hute’n chu a silneihsa un Amah nna atohsah jeel uhi.
42008004	Huleh mipi nasatah ahung paikhawm va, huleh khopi chin a mi Amah kawma ahung tahun tehkhinthu in asoi hi:
42008005	“Haichithehtu khat chu haichi thehin akuan a, huleh atheh laiin khenkhat lampi geiah atu a, huchu akituanchil a, tungleeng vate’n atom beita hi.
42008006	Khenkhat suang tung ah atu a, a lei anom louh jiahin, ahung pou patpat in agawgawp pahta hi.
42008007	Khenkhat chu louling lahah atu a, ling toh ahung pou khawm a, ling in adeepmangta hi.
42008008	Huleh khenkhat chu lei hoih ah atu a, ahung pou a, aleh za in agahta hi,” achi hi. Huleh hi thute asoi zohin akikou a, “Koipouh jaahna diinga bil nei in ja heh,” achi hi.
42008009	Huleh a nungjuite’n, “Hi tehkhinthu hi bangchihna ahiai?” chiin Amah adong uhi.
42008010	Huin Jesu’n, “Pathian lalgam thukiphualte chu nanguh diinga heet phal ahi a, hizongleh midang kawmah chu tehkhinthu a soi ahi; huchibanga ‘Amuh va atheihsiam louhna diingun, huleh ajaah va aheetsiam louhna diingun,’ achi hi.
42008011	“Hu tehkhinthu hilhchetna chu hih ahi: Haichi chu Pathian thu ahi.
42008012	Lampi geia tute chu thu jatute ahi va; huin diabol chu ahung a, agintaat va hutdama aum louhna diingun, thu chu a lungtang vapat alamang hi.
42008013	Suang tunga tute chu hichibangte ahi uh, ajaah tahun thu chu kipaahtahin apom uhi. Huleh hite’n chu zung anei sih va, tomkhat sung agingta va, heemna atuaah chiangun apuuh veu uhi.
42008014	Huleh louling laha tute chu hichibangte ahi uh: thu ajaah nungun achiah va, khosah diing daan ngaihtuahnate, hauhsatnate leh damsung nopsahnate’n adeepmangta a, agah piching ngei sih uhi.
42008015	Hizongleh lei hoih a tute chu hichibangte ahi uhi: lungtang siangthou leh hoih in thu chu aja va, apom va, huleh kuhkaltahin gah asuang uhi.
42008016	“Mi koimah in thaumei adet chiangin kuang akhuhkhum ngei sih, ahihlouhleh lupna nuaiah zong akoih ngei sih hi. Hizongleh aluut photmah in amuh theihna diingin atunna ah akoih jaw hi.
42008017	Ajiahchu kiphuang lou diinga seel bangmah aum sih a, huleh heet louh diing leh kilang lou diinga phual zong bangmah aum sih hi.
42008018	Hujiahin bangchiin ahiai na jaah uh pilvaang un. Ajiahchu koipouh anei chu piaahbeh ahi diing a; huleh koipouh aneilou chu neia akingaih nasan zong laahsah ahi diing,” achi hi.
42008019	Hulaiin a nu leh a sanggamte chu Amah mu diingin ahung va, huleh mipi jiahin a kawm atung thei sih va,
42008020	“Na nu leh na sanggamte nang hung mu nuamin inn pua ah ading uh,” chiin koiaha in ahilh hi.
42008021	Huin Ama’n adawng a, a kawmvah, “Ka nu leh ka sanggamte chu Pathian thu ngaikhia a juite ahi uh,” achi hi.
42008022	Ni khat chu a nungjuite toh kuang ah atuang a, Ama’n a kawmvah, “Diil gaal lehlam ah i kaai diing uh,” achi hi. Huin akitawlta uhi.
42008023	Hizongleh akitawl laiun Amah chu aihmuta a, huleh hu diil tungah huihpi ahung nungsuh a, a kuang vah tui ahung luutta a, lauhhuai ah aumta uhi.
42008024	A nungjuite a kawma hungin aphawng va, “Houtupa, Houtupa, beimang diing ka hita uh,” achi uhi. Huin Amah chu ahung thou a, huih leh tui kinawh chu ataai a, huin akhawlta va, ahung daaita hi.
42008025	Huin Ama’n a kawmvah, “Na ginna uh khoia um ahiai?” achi hi. Amah un chu lauin limdang asa mahmah va, “Hi Pa hi bangtobang mi hi ahiai? Ajiahchu huih leh tui nasan thu apia a, amang mei uh!” akichi uhi.
42008026	Galili gaal jawna um Gadara mite gam ah akitawl luut uhi.
42008027	Huleh gam a akaaidoh tahun hun sawtpi dawi anapaai koiaha khat in khopi apat Amah anakituaahpih hi. Ama’n chu puan asilh sih a, huleh inn mawngmawng ah zong aum sih a, haan munte lahah aum veu hi.
42008028	Ama’n Jesu amuh tahin akikou a, a ma ah apuuh a, aw ngaihtahin, “Jesu, Pathian Tungnungpeen Tapa, kei leh nang in bang kizopna i nei ei? Hung sugim lou diingin ka hung ngeen ahi,” achi hi.
42008029	Ajiahchu Ama’n hagau niin chu hi pa sung apat pawt diingin thu anapeta hi. Tampivei dawi niin in amah chu amankhata a, khainiang leh kol buhsahin aum hi. Huleh ama’n a kikaannate chu aphutan a, gamdaai ah dawi puimangin aum veu hi.
42008030	Huleh Jesu’n a kawmah, “Na min bang ahiai?” chiin adong hi. A sunga dawi tampi aluut jiahin, ama’n “Legion,” achi hi.
42008031	Huleh dawite’n kokhuuh thuuh a chiah diinga thu pelou diingin Amah angeen uhi.
42008032	Hu mun ah taang ah voh hon tampi ataa va, amah un hute sunga aluut uh phalsah diingin angeen uhi. Huleh Ama’n aphalsah hi.
42008033	Huin dawite chu hu mipa sung apat pawtin voh hon sungah aluut uhi. Voh hon chu diil lamah munkeen ah ataaisuh hut-hut va, tui ah akelumta uhi.
42008034	Huin voh chingtute’n sil umdaan amuh tahun ataai va, hi thu khopi leh khoneute ah avasoi uhi.
42008035	Huin bang thu ahita ei chih en diingin ahung pawt va, huleh Jesu kawm ahung tun tahun dawi in anuutsiatpa chu puan silh a, lungsim ngeina pua a hoihtaha Jesu keengbul a tou amu va, huleh alauta uhi.
42008036	Huleh amute’n dawimatpa suhdama ahung umdaante amahuh anahilh uhi.
42008037	Huin Gadara gam kiimveel a mi zousiah in alau mahmah jiahun Amah chu a kawm vapat chiahmang diingin angeen uhi. Huin Amah chu kuang sungah aluut a, amahuh anuseta hi.
42008038	Huleh a sung apat dawite hung pawtnapa in chu Amah kawma aum theihna diingin angeenta hi. Hizongleh Jesu’n amah chu asawlkhia a,
42008039	“Na inn ah chiah kiit inla, Pathian in nang diinga bangchituha sil loupi hung bawlsah ahita eimah, chih vaphuang in,” achi hi. Huin amah chu achiahta a, Jesu’n sil loupitah amah diinga abawlsah chu khopi pumpi ah ataangkoupihta hi.
42008040	Huleh Jesu chu ahung kinunglehkiit in mipite’n Amah nasatahin anakipaahpih uhi, ajiahchu a bawnva Amah anangaah zing ahi uhi.
42008041	Huleh en in, pasal khat a min Jaira kichi sinagog a vaihawmtu ahung a, huleh Jesu keengbul ah akhupboh a, a inn a chiah diingin angeen hi.
42008042	Ajiahchu ama’n tanu khat chauh kum sawmlenih veel diing anei a, amah chu laitatin alum hi. Hizongleh hichia Jesu achiah tahin mipite’n atuam hut-hut uhi.
42008043	Huleh numei khat kum sawmlenih sipawt, aneih zousiah daktorte kawma zang beita a, hizongleh koima’n asuhdam zohlouh uh aum hi.
42008044	Huin Jesu nung ah ahung pai a, a puan mong akhoih a, huin thakhatin a sipawt chu akangta hi.
42008045	Huin Jesu’n, “Koi ahiai ahung khoih?” achi hi. Mi zousiah in kei ka hi sih achih chiat phetun, Peter leh a lawite’n, “Houtupa, mihonpi in hung tuam a, hung neh huthut a, ‘Koi ahiai ahung khoih?’ na chih” achi uhi.
42008046	Jesu’n, “Koiaha khat in ahung khoih hi, ajiahchu silbawltheihna kei apatin apawt hi chih ka he hi,” achi hi.
42008047	Huin numeinu’n akiphual theihlouh amuh tahin kiliing pumin ahung a, a ma ah apuuh a, mipi zousiah maai ah a kawmah akhoih nasan leh ahung dam pah daan aphuangta hi.
42008048	Huin Jesu’n a kawmah, “Tanu, kipaahtahin um in, na ginna in ahung damsahta hi, hamuangtahin chiahta in,” achi hi.
42008049	Ama’n huchia asoi laiin, sinagog vaihawmtupa inn apatin mi khat ahung a, “Na tanu asita hi. Houtupa suhbuai nawn dah mei in,” achi hi.
42008050	Hizongleh Jesu’n hi thu ajaah tahin adawng a, a kawmah, “Lau sin, gingta mei in, huchiin amahnu chu adamdoh kiit diing,” achi hi.
42008051	Huleh inn sunga aluut tahin Peter, Jakob, Johan leh naupangnu nulepa chihlouh koimah luut aphal sih hi.
42008052	A bawnun amahnu kahin anamaau jeenjuun va, hizongleh Ama’n, “Kap sih un, amahnu asi sih hi, a-ihmu ahijaw,” achi hi.
42008053	Huin amah un amahnu asita chih aheet jiahun Amah chu anuihsan uhi.
42008054	Huleh Ama’n a bawnun asawldoh veh a, amahnu chu a khut in atu a, “Naupangnu, thou in” chiin akou hi.
42008055	Huin a hagau ahung kiit a, athoudoh pai a, huin amahnu chu neeh diing pe diingin thu apia hi.
42008056	A nulepa’n limdang asa mahmah va, hizongleh hu sil kibawl chu koimah hilh lou diingin Ama’n amahuh akhapta hi.
42009001	Huzohin Jesu’n a nungjui sawmlenihte akoukhawm a, dawi zousiah tunga silbawltheihna leh thuneihna, huleh natnate suhdam theihna apia hi.
42009002	Huleh amahuh chu Pathian lalgam thu soi diing leh damloute sudam diingin asawldohta hi.
42009003	Huleh Ama’n a kawmvah, “Na zinna diingun chiang aha, sakhau aha, tanghou aha, sum aha bangmah keng sih un; huleh puannaah thuah nih nei sih un.
42009004	Na luutna inn vah tungden unla, huleh hu apatin kipankhia un.
42009005	Mi ahung kipaahpih lou photmah chu hu khopi apat na pawt chiangun amahuh heetsahna diingin na keengtaw va leivui thingkhia un,” achi hi.
42009006	Huin achiahta va, tanchinpha soi kawm leh mun chin a mite sudamin akhua akhua ah achiahta uhi.
42009007	Hu hun laiin gambung vaihawmtu Herod in Jesu silbawl zousiah anaja a, alungjiingta hi, ajiahchu khenkhat in Johan chu misi lah apat kaihthoha um ahita achi uhi.
42009008	Khenkhat in, Elijah ahung kilaah ahita achi uhi. Huleh midangte’n malai zawlneite khat hung thou kiit ahita achi uhi.
42009009	Herod in, “Johan lah a ngawng tanta ing a, hizongleh hichilawma a thu ka jaah hi koi ahita ei?” achi hi. Huchiin Amah chu muh auutta hi.
42009010	Huleh apostolte’n ahung kiit tahun asilbawl zousiah uh Amah ahilh uhi. Huin Jesu’n amahuh apui a, Bethsaida kichi kho geia munsip khat ah achiah tuampih hi.
42009011	Mipite’n huchu aheet tahun Amah ajuita va, huleh Ama’n amahuh anakipaahpih a, a kawmvah Pathian lalgam thu ahilh a, suhdam ngaite asudam hi.
42009012	Huin nitum kuan ahung hihin sawmlenihte chu ahung va, a kawmah, “I kiimveel a khopi leh khoneute a chiah a, giahna leh neeh diing hawl diingin mipite sawlkhia in; ajiahchu hia munsip khat a um i hi uhi,” achi uhi.
42009013	Hizongleh Ama’n a kawmvah, “Nang un neeh diing pia un,” achi hi. Amah un, “Mipi hijaat zoujaai neeh diing i valeisah louh leh, tanghou ngaa leh nga nih chauh loungaal bangmah i nei sih uh,” achi uhi.
42009014	Ajiahchu amahuh mi saang ngaa veel ahi uhi. Huin Ama’n a nungjuite kawmah, “Sawmngaa jeelin ahon hon in tousah un,” achi hi.
42009015	Huleh amah un huchiin abawl va, a bawnun atousahta uhi.
42009016	Huin Amah in hu tanghou ngaa leh nga nih chu ala a, vaan lam entouin avangpiaah a, abalkeeh a, a nungjuite kawmah mipite ma a lui diingin apia hi.
42009017	Huleh ane va, avah chiat uhi. Huleh aneehvaal uh aneng bawm lian sawmlenih aluaah dim uhi.
42009018	Huleh hichi ahung hi a, Jesu angena ahaamtei laiin a nungjuite’n Amah avazop va, huin Ama’n a kawmvah, “Mipite’n kei hi koi ahi ahung chi viai?” chiin adong hi.
42009019	Amah un adawng va, “Baptistu Johan ahi, ahung chi uh, hizongleh khenkhat in, Elijah ahi, ahung chi uh; huleh adangte’n, zawlnei malai-ate laha khat hung thou kiit ahi, ahung chi uh,” achi uhi.
42009020	Ama’n a kawmvah, “Ahihleh nang un kei koi ka hi na hung chi viai?” achi a, Peter in adawng a, “Pathian apat Khrist chu na hi,” achi hi.
42009021	Huin Ama’n hu thu chu koimah hilh lou diingin amahuh thu apia a;
42009022	“Mihing Tapa’n chu sil tampi athuaah ngeei diing hi; upate leh siampu lalte leh daanjilsahtute’n anual diing va, athat diing va, huleh ni thum ni in kaihthohin aum diing hi,” chiin.
42009023	Huleh Ama’n a bawnva kawmah, “Mi koipouh in ahung juih nuam inchu, amah leh amah kiheetmohbawlin ni chin in a kros puain hung jui heh.
42009024	Ajiahchu koipouh a hinna huumbit tumin ataan diing a, hizongleh keimah jiaha a hinna taan in ahuumbit diing hi.
42009025	Ajiahchu mi’n khovel apumin nei henla, amah kisusiain ahihlouhleh kisumang leh, amah diingin bang aphatuam diai?
42009026	Hujiahin mi koipouh keimah leh ka thute zumpih chu Mihing Tapa’n a loupina toh, a Pa loupina toh, huleh angel siangthoute loupina toh ahung chiangin amah chu azumpih diing hi.
42009027	Hizongleh thutah ka hung hilh ahi, hia dingte khenkhat Pathian lalgam amuh masiah uh sihna chiam lou diing aum uh,” achi hi.
42009028	Huleh hite asoi nung ni giat diing bangin Ama’n Peter leh Johan leh Jakob apui a, taang ah haamtei diingin achiah uhi.
42009029	Ahaamtei laiin a meel umdaan ahung limdangta a, a puansilhte chu avaam a, ate selsel hi.
42009030	Huleh ngai in, mi nih Amah toh akihou va, hute chu Mosi leh Elijah ahi uhi.
42009031	Amahuh chu loupina in ahung kilaah va, hi khovel Ama’n apaisan diing thu asoi va, huchu Ama’n Jerusalem ah asubukim diing hi.
42009032	Hizongleh Peter leh a kawma umte chu a ihmut uh asuaah mahmah a, huleh ahung halh tahun, Jesu loupina leh a kawma ding mi nihte amuta uhi.
42009033	A kawm akipat apaikhiah laiun, bang ahiai asoi zong helouin, Peter in Jesu kawmah, “Houtupa, eiuh diingin hitaha um ahoih hi, puanbuuh thum i lam diing va, nang a diing khat, Mosi a diing khat, huleh Elijah a diing khat,” achi hi.
42009034	Huchia asoi laiin meilum ahung kaai a, amahuh ahung khuh a, huleh meilum laha aluut phetun alauta uhi.
42009035	Huleh meilum lah apatin aw ahung ging a, “Hichu ka Tapa deihtah ahi; a thu ngai un,” chiin.
42009036	Huleh aw adaih tahin Jesu chauh muhin aumta hi. Huin asip vengveng va, hulaiin a sil muhte uh koimah ahilh sih uhi.
42009037	Huleh ajiingni a taang apat ahung suh tahun mipi nasatahin Amah analamtuaah uhi.
42009038	Huleh en in, mipi lah apat mi khat hung kikouin, “Houtupa, ka hung ngeen ahi, ka tapa en in, ka tapa neihsun ahi ngaala.
42009039	Ngai in, hagau khat in aman a, thakhat khatin akikoudoh a, huleh chilphuan bo khopin abawlgim veu hi. Naahpiihtaha susidupin anuse veu hi.
42009040	Na nungjuite kawmah delhdoh diingin ka ngeen a, adelhdoh thei sih uhi,” achi hi.
42009041	Huin Jesu’n adawng a, “Ginna neilou leh khang paisual aw, bangtan ahiai ka hung umpih a, huleh ka hung thuaahtheih diing? Na tapa hitah ah hung pui in,” achi hi.
42009042	Huleh amah chu ahung pai laiin dawi in anasupuuh a asibup hi. Huin Jesu’n hagau niin chu ataai a, naupang chu asudam a, a pa kawmah apeta hi.
42009043	Huleh a bawnun Pathian silbawltheihna loupina chu limdang asa mahmah uhi.
42009044	“Hi thu kisoite na bil sungvah luut heh, ajiahchu Mihing Tapa chu mite khut a matsaha um pah diing ahi,” achi hi.
42009045	Hizongleh amah un hi a thusoi chu ahe sih uh, aheet siam louh diingva iim ahih jiahin; huleh a thusoi tungtaang Amah dot diing lah alau uhi.
42009046	Huin a lahva koi ahiai lianpeen diing chia kinialna ahung neita uhi.
42009047	Hizongleh Jesu’n a lungtang va angaihtuah uh ahe a, naupangneu khat akai a, a kawmah adingsah a,
42009048	a kawmvah, “Mi koipouh ka min a hi naupang saang chu kei hung saang ahi; huleh kei hung saang chu ahung sawlpa saang ahi. Ajiahchu na bawnva laha neupeen chu alianpeen diing,” achi hi.
42009049	Huin Johan in adawng a, “Houtupa, mi khat na min a dawite nohdoh ka mu va, ka hung juihna va atel louh jiahin ka khapta uh,” achi hi.
42009050	Hizongleh Jesu’n a kawmah, “Amah chu khap sih un, ajiahchu ei hung doulou photmah chu ei lama pang ahi,” achi hi.
42009051	Huin hichi ahung hi a, puitouha aum diing hun atunin Ama’n Jerusalem a chiah diing atum tintenta hi.
42009052	Huleh a ma ah mi asawl masa a, huchiin amahuh chu anachiahin Amah diinga guatsa diama anakoih diingin Samariate khua khat ah aluut uhi.
42009053	Huleh amah un Jerusalem lama chiah ahih jiahin anakipaahpih sih uhi.
42009054	A nungjuite Jakob leh Johan in hi aheet tahun, “Lalpa, Elijah bawl bangin amahuh kaangmang diingin vaan apatin mei koukhe lei hoih na sa diai?” achi uhi.
42009055	Hizongleh Amah chu akihei a, amahuh ataai a, “Bangchibang hagau po mi na hih uh kihelou na hi uh.
42009056	Ajiahchu Mihing Tapa chu mihingte hinna suse diinga hung hilouin hundam diinga hung ahijaw hi,” achi hi. Huin kho dang ah achiahta uhi.
42009057	Huleh lampi a achiah laiun mi khat in a kawmah, “Lalpa, na chiahna phot ah ka hung jui diing,” achi hi.
42009058	Huleh Jesu’n a kawmah, “Si-aalte’n kua anei va, tungleeng vate’n buuh anei uh; hizongleh Mihing Tapa’n a lu ngahna diing mun anei sih,” achi hi.
42009059	Huleh Ama’n midang khat kawmah, “Hung jui in,” achi hi. Hizongleh ama’n, “Lalpa, vachiah a, ka pa vavui hung phalsah masa phot in,” achi hi.
42009060	Jesu’n, “Misite’n a misi uh kivui uh heh; hizongleh nang chu chiah inla Pathian lalgam thu mun chin ah vasoi in,” achi hi.
42009061	Huleh midang khat in zong, “Lalpa, ka hung jui diing; hizongleh ka inn a mite kampha in hung vahasah masa phot in,” achi hi.
42009062	Jesu’n a kawmah, “Mi koipouh lei let diinga laangkawn tuzinga nung lam en chu, Pathian lalgam mi hitaah ahi sih,” achi hi.
42010001	Hi silte nungin Lalpa’n midang sawmsagih zong aguat a, Amah ngeei hungna diing khopi chin leh mun chin ah a ma ah nih nih in asawl hi.
42010002	Hujiahin Ama’n a kawmvah, “Buh laah diing atam mahmah a, hizongleh a natongtute atawm uhi; hujiahin buh la diinga natongtute hung sawldoh diingin buh neitu Lalpa kawmah ngeen un.
42010003	Chiah unla, ngai un, ngei hon laha belaamnoute bangin ka hung sawl hi.
42010004	Dangka-ip aha, sakhau aha, keengtophah aha keng sih unla, huleh lampi ah koimah chibai buuh sih un.
42010005	“Inn na luutna phot vah amasapeenin, ‘Hi inn ah hamuanna tung heh,’ chi un.
42010006	Hu a hamuanna taah aum leh, na hamuanna uh chu a tungah aum diing a, aum louh leh, na kawmvah ahung kihkiit diing hi.
42010007	Hu inn ah um zing unla, ahung piaah phot uh nein dawn un, ajiahchu natongtu chu loh mutaah ahi. Inn khat apat inn khat ah tuan lehleh sih un.
42010008	“Khopi na luut na phot va ahung na kipaahpih uh leh, na ma va alui photmah uh ne un.
42010009	Hu a damlou umte chu sudam unla, a kawmvah, ‘Pathian lalgam na kawm naih uh ahung tungta,’ chi un.
42010010	Hizongleh khopi na luutna phot va ahung na kipaahpih louh uh leh, a kho kotzing ah chiah unla,
42010011	‘Na kho leivui ngeei uh ka keengtaw va baang nasan nanguh kalhna in ka thingkhia uhi. Ahihvaangin Pathian lalgam na kawm naih uh ahung tungta, chih he un,’ chi un.
42010012	Hizongleh ka hung hilh ahi, hu Ni chianga hu khopi thuaah diing saangin Sodom khopi thuaah diing chu adaan aum jaw diing hi.
42010013	“Korazin, na tung agih hi! Bethsaida, na tung agih hi! Ajiahchu na sungva silmah kibawlte Tura leh Sidon khua a kibawl hileh, sawtin sai-ip puan silhin vut laha touin sawtpi in akisiih zouta diing uhi.
42010014	Hizongleh vaihawm ni chiangin nanguh thuaah saangin Tura leh Sidon thuaah diing chu adaan aum jaw diing hi.
42010015	Huleh nang Kapernaum vaan tana paahtawia um diinga kisa, Misi Khua ah paihkhiahin na um diing hi.
42010016	Koipouh na thusoi uh ngai chu kei thu ngai ahi uh; koipouh nanguh hung nual chu kei hung nual ahi uh; huleh kei hung nual chu ahung sawlpa nual ahi uh,” achi hi.
42010017	Huleh sawmsagihte chu kipaahtahin ahung tung kiit va, “Lalpa, na min jaalin dawite nasan ka thu un aum uhi,” achi uhi.
42010018	Ama’n a kawmvah, “Setan vaan apat a kawlphe banga hung kia ka mu hi.
42010019	Ngai un, guulte leh mom-aaite totdeen theihna leh meelma silbawltheihna zousiah tungah thuneihna ka hung pia hi, huleh bangmah in ahung suna het sih diing hi.
42010020	Hizongleh dawite na thuthu va aum jiahun kipaah sih unla, hizongleh vaan a na min uh gelh ahih jiahin kipaah jaw un,” achi hi.
42010021	Hu hun laitahin Jesu chu Hagau in akipaah a, “Aw Pa, vaan leh lei Lalpa, nangma’n mipil leh misiamte kawmah hi thute na iim a, naungeehte kawma na phuan jiahin ka hung paahtawi hi. Ahi Pa, huchibang chu na kipaahna mahmah ahi.
42010022	Ka Pa’n sil zousiah ka kawmah ahung pekheta hi. Tapa koi ahiai chih Pa loungaal koima’n ahe sih, huleh Pa koi ahiai chih Tapa leh a kawmva Tapa’n aphuan nuamnate loungaal koima’n ahe sih,” achi hi.
42010023	Huin Ama’n a nungjuite lam anga a, aguuhin, “Na sil muhte uh muhna mitte ahampha hi;
42010024	ajiahchu ka hung hilh ahi, zawlnei tampi leh kumpi tampite’n na sil muhte uh muh anauut va, hizongleh amu sih uh; huleh na jaahte uh zong jaah anauut va, hizongleh aja sih uhi,” achi hi.
42010025	Huchiin en in, daansiam mi khat adingdoh a, Amah jeetna in, “Houtupa, kumtuang hinna ka neih theihna diingin bang ahiai ka bawl diing?” achi hi.
42010026	Ama’n a kawmah, “Daan ah bang akigial ei? Bangchiin na sim kha ei?” achi hi.
42010027	Ama’n adawng a, “ ‘LALPA na Pathian chu na lungtang zousiah a, na hagau zousiah a, na haatna zousiah a, huleh na lungsim zousiah a na lungsiat diing ahi,’ huleh ‘nangmah na kilungsiat banga na innveengte zong na lungsiat diing ahi,’ chiin,” achi hi.
42010028	Huin Jesu’n a kawmah, “Na dawng dih mahmah hi; hikhu bawl in, huchiin na hing diing hi,” achi hi.
42010029	Hizongleh ama’n siamkitan uutin Jesu kawmah, “Ka innveeng koi ahiai?” achi hi.
42010030	Jesu’n adawng a, “Mi koiaha khat Jerusalem apatin Jeriko ah achiah suh a, suammangte atuaah kha hi. Hute’n a puansilh asuutsah va, avoliam va, silouphetin anusia uhi.
42010031	Huin siampu khat hu lampi ah achiah suh a, amah amuh tahin lampi gei langkhat ah apeelta hi.
42010032	Huleh hichi mahbangin Levi mi khat hi mun ahung tung a, aen a, lampi gei lang khat ah apeel hi.
42010033	Hizongleh Samariami khat khualzin lai chu hupa umna mun ahung tung a, amah amuh tahin alungsiat mahmah hi.
42010034	Huin a kawmah achiah a, a liamnate thau leh uain sun khumin atuam a; amah gan tunga tuangsahin zinbuuh ah achiahpih a, aenkolta hi.
42010035	Huleh ajiingni a achiah diingin dinari nih aladoh a, zinbuuh neitu kawmah apia a, ‘Amah anaenkol inla, hi baan ah na seen zahzah chu ka hung kiit chiangin ka hung pe kiit diing,’ achi hi.
42010036	Tuin hi mi thumte lahah a koipeen chu gutate tuaahpa innveeng hi diingin na ngaihtuah ei?” achi hi.
42010037	Ama’n, “A tunga khotuahna neipa,” achi hi. Huin Jesu’n a kawmah, “Chiah inla, nang zong huchibangin vabawl in,” achi hi.
42010038	Huin Jesu leh a nungjuite achiah laiun khua khat ah aluut va, numei khat a min Martha kichi in a inn ah atungsah hi.
42010039	Huleh amahnu’n Mari kichi nau numei khat anei a, amah chu Jesu keengbul ah atou a, a thusoi angai hi.
42010040	Hizongleh Martha chu neehbawlin abuai mahmah a, Jesu kawmah ahung a, “Lalpa, ka sanggamnu’n kei chauh neeh bawla ahung set khawhsa lou na hiaimah? Hung huh diingin sawl in,” achi hi.
42010041	Hizongleh Jesu’n adawng a, a kawmah, “Martha, Martha, sil tampi na ngaihtuaha buai na hi.
42010042	Hizongleh sil khat chauh apoimoh hi, Mari in tan hoih ateelta a, huchu laahsah louh diing ahi,” achi hi.
42011001	Huleh hichi ahung hi a, mun khat a Jesu ahaamtei laiin, ahaamtei zohin a nungjuite khat in a kawmah, “Lalpa, Johan in a nungjuite ahilh bangin haamtei daan hung hilh in,” achi hi.
42011002	Ama’n a kawmvah, “Na haamtei chiangun, ‘Ka Pa uh vaan a um, na min kizahtaat heh. Na lalgam hung tung heh. Na deihjawng vaan a akibawl bangin lei ah zong kibawl heh.
42011003	Ka ni teng neehkhop uh ni chinin hung pia in.
42011004	Ka leibate uh ka ngaihdam bangun, ka sualnate uh hung ngaidam in. Heemna ah hung puiluut sinla, huleh giloupa apat hung hunkhe jaw in,’ chi un,” achi hi.
42011005	Huleh Ama’n a kawmvah, “Na lahva koi ahiai lawm khat nei a, jaankhang laia a kawma vachiah a, ‘Lawm, tanghou beu thum hung thunglaah sah in;
42011006	ajiahchu ka lawmpa khualzin ka kawmah ahung a, a ma ah lui diing bangma ka nei sih hi,’ vachi a;
42011007	huphet-a a lawmpa’n inn sung apat a, ‘Hung subuai sin, kot khaah ahita a, ka tate zong ka kawmah lupna ah alumta uhi. Hung thouin ka hung pe thei sih,’ chia anadawng, lawm khat nei kua ahiai?
42011008	Ka hung hilh ahi, a lawm ahih jiaha vathoua vape diing hi sih mahzongleh, anget teeiteei jiahin thouin adeih zahzah avape diing hi.
42011009	“Ka hung hilh ahi, ngeen un, piaahin na um diing uh; hawl un, na mu diing uh; kiu un, honsahin na um diing uhi.
42011010	Ajiahchu angeen taphot in atang va, ahawl taphot in amu va, huleh akiu taphot chu honsahin aum diing hi.
42011011	“Na lahva pa koiaha a tapa in tanghou ngeen leh, kuan ahiai suang pe diing? Ahihlouhleh nga ngeen leh, nga luangin guul ape diaimah?
42011012	Ahihlouhleh aahtui ngeen leh mom-aai ape diaimah?
42011013	Huchia nanguh migilou in bawn na tate uh sil hoih piaahnataang na heet uh leh, na Pa uh vaan a um in a ngeentute kawmah Hagau Siangthou naah piaah tham lou diing ahiaimah?” achi hi.
42011014	Huleh Ama’n dawi haam theilou khat anohdoh a, huleh hichi ahung hi a, dawi apawt phetin haam theiloupa chu ahung haamta hi; huchiin mipite’n limdang asa mahmah uhi.
42011015	Hizongleh a lahva khenkhat in, “Dawimangpa Beelzebul jaala dawite anohdoh ahi,” achi uhi.
42011016	Adangte’n Amah je-etna in vaan apatin chiamchihna angeen uhi.
42011017	Hizongleh Amah in, angaihtuah uh aheetin a kawmvah, “Lalgam kilangkhena amah leh amah kidou photmah, amangthaai veu a, huleh innsung khat zong kilangkhena akidou leh, apuuh veu hi.
42011018	Setan zong amah leh amah akikhen leh, bangchiin a lalgam ading thei diai? Beelzebul vaihawmna jaala dawite nohdoh ahi na hung chi ngaalva.
42011019	Huleh ke’n Beelzebul jaala dawite nohdoh ka hih leh, na tapate un koi jaala anohdoh uh ahiai? Hujiahin amahuh chu nanguh hung vaihawmsah diingte ahi uhi.
42011020	Hizongleh ke’n Pathian khut zung vaanga dawite ka nohdoh ahihleh, Pathian lalgam na tungvah ahung tung tahzet ahi.
42011021	“Mihaat in hiamlethal tawia a inn aveen chiangin a neihlelamte abit hi.
42011022	Hizongleh amah saanga haatjaw khat ahung a, ahung zoh chiangin akimuanna gaalthuam zousiah alaahsah a, huleh agaallaah silte chu ahawmjaah veu hi.
42011023	Koipouh ka lama pang lou chu ahung dou ahi a, huleh koipouh ahung laahkhawmpih lou in chu asudalh ahi.
42011024	“Hagau niin chu mi khat sung apat apawtkhiahin tui um louhna mun chin ah khawlna diing hawlin avaah lehleh a; huin amuh louh phetin, ‘Ka pawtna inn mah ah ka chiah kiit mei diing,’ achi hi.
42011025	Huleh hutah ahung tunin phiat sianga zep hoiha um amu hi.
42011026	Huin achiah a, amah saanga giloujaw hagau dang sagih ahung pui a, a sung ah aluut va, ateengta uhi. Huin hupa umdaan nunung chu amasa khu saangin ahung sejaw seemta hi,” achi hi.
42011027	Huleh hichi ahung hi a, Ama’n hi thute asoi laiin mipi lah apat numei koiaha ahung kikou doh a, a kawmah, “Nang hung kipaaina gil ahampha hi, huleh nawi na teepte toh,” chiin.
42011028	Hizongleh Ama’n chu, “Ahi mah hi, himahleh Pathian thu ja a juite ahamphajaw uh,” achi hi.
42011029	Huleh mipi ahung kikhop khawm laiun Ama’n a kawmvah thu asoi a, “Hi khang chu khang giloutah ahi uhi. Chiamchihna ahawl va, hizongleh zawlnei Jonah chiamchihna loungaal chiamchihna dang piaah ahi sih diing uhi.
42011030	Ajiahchu Jonah Ninevi kho mite diinga chiamchihna ahih bangin Mihing Tapa zong hi khang a diingin chiamchihna ahi diing hi.
42011031	Simlam kumpinu chu vaihawm ni chiangin hi khang a mite toh ahung thou diing a, siamlouh atangsah diing hi, ajiahchu Solomon pilna ngaikhe diingin kawlmong apat ahung hi. En un, Solomon saanga loupijaw hitah ah aum hi.
42011032	Ninevi kho mite chu vaihawm ni chiangin hi khang a mite toh athou diing va, siamlouh atangsah diing uh, ajiahchu Jonah thusoi jiahin amahuh akisiih uhi. En un, Jonah saanga loupijaw hitah ah aum hi.
42011033	“Mi koima’n thaumei avaah chiangin mun kiphual ahihlouhleh loh nuaiah akoih ngei sih uh; ahung luutte’n avaah amuh theihna diingun, thaumei tunna ah akoih jaw uhi.
42011034	Sapum vaahna thaumei chu mit ahi. Hujiahin na mit ahoih chiangin na sapum zong a bawnin avaah suaah hi. Hizongleh na mit ahoih louh chiangin na sapum zong amial veh hi.
42011035	Hujiahin na sungva vaah um chu mial ahih louhna diingin pilvaang un.
42011036	Hujiahin na tahsa pumpi avaah a, a mialna mun aum louh leh, thaumei vaahtahin ahung taanvaah bangin avaah suaah veh diing hi,” achi hi.
42011037	Huleh Jesu’n thu asoi zohin Pharisai koiaha khat in a kawma an ne diingin Amah achial hi. Huin aluut a, an ne diingin atouta hi.
42011038	Huin an neeh ma a Ama’n a khut asil louh chu amuhin Pharisaipa’n limdang asa mahmah hi.
42011039	Huin Lalpa’n a kawmah, “Nanguh Pharisaite’n nou leh kuang apolam na silsiang ngeei uhi, hizongleh na sunglam uh chu suammangna leh giitlouhna in adim hi.
42011040	Nanguh mingol haw, apolam siamtu’n a sung lam zong siamlou ahiaimah?
42011041	Hizongleh sunglam a um na silneihte uh migentheite kawmah pe jaw un, huleh ngai un, sil zousiah nanguh diingin asiang hi.
42011042	“Hizongleh Pharisaite, na tunguh agih hi! Ajiahchu nang un pudinate, peganon leh huan haichi tuamtuam sawm-a-khat na pia va, vaihawmna dih leh Pathian lungsiatna na thudon sih uhi. Hite chu ahi na bawl diing uh, adangte zong bawllou tuanlouin.
42011043	Nanguh Pharisaite, na tunguh agih hi! Ajiahchu nang un sinagog ah touna poimoh peenpeente leh dawlmunte ah mi’n chibai ahung buuh diing na deih uhi.
42011044	Nanguh daanjilsahtute leh Pharisaite leh lepchiahte haw, na tunguh agih hi! Ajiahchu nanguh chu haankhuuh kimulou mi’n haan ahihlam heloua atunga avapai veunate bang na hi uh,” achi hi.
42011045	Huin daansiamte laha khat in adawng a, a kawmah, “Houtupa, hichibanga na thusoi in keiuh zong hung taai na hi,” achi hi.
42011046	Ama’n, “Nanguh daansiamte zong, na tunguh agih hi! Ajiahchu nang un vangih tahtah mi na posah va, nang un lah hu vangihte na khut zung khat un zong na khoihtaang nuam sih uhi.
42011047	Na tunguh agih hi! Ajiahchu nang un zawlneite haan na lam va, amahuh lah na pulepate uh thah ahi.
42011048	Na pulepate uh silbawl ahoih hi chiin na heetpih tahzet uhi; ajiahchu amah un amahuh anathat va, nang un a haan uh na lamsah uhi.
42011049	Hujiahin Pathian pilna in zong, ‘A kawmvah zawlneite leh apostolte ka sawl diing a, a lahva khenkhat anathat diing va, khenkhat asuduhdah diing uhi.’
42011050	Khovel siam chiil apat a kisuah zawlnei zousiah sisan phuba chu hi khang tungah phuut theih ahi diing hi.
42011051	Abel sisan kisuah apat maitaam leh Pathian biahinn kikaal a kithat Zakaria sisan tanin. Chihtahzetin ka hung hilh ahi, hi phuba chu hi khang tungah akila diing hi.
42011052	“Nanguh daansiamte, na tunguh agih hi! Ajiahchu nang un heetna chabi lamangin nanguh lah na luut sih va, mi aluut diingte lah na khaam veu uhi,” achi hi.
42011053	Huleh Ama’n hi thute asoi laiin daanjilsahtute leh Pharisaite’n Amah chu thu tampi soisah tumin hahphinin aphin panta uhi.
42011054	Siamlouh atansah theihna diingun ahaam khelhna mat tumin Amah ataang zing uhi.
42012001	Huchih laiin mipi simseenglouh, khat leh khat kituanchil khop hiala ahung kikhop laiun, Jesu’n amasapeenin a nungjuite ahoupih a, a kawmvah, “Pharisaite tol lahah kiveeng un, huchu lepchiahna ahi.
42012002	Kilang lou diinga kiphual bangmah aum sih a, huleh heetlouh diinga iim zong bangmah aum sih hi.
42012003	Hujiahin mial a na soi photmah uh vaah ah jaahin aum diing a, huleh innsung tawng a bilbul a na soi uh chu inntungvuumte ah taangkoupihin aum diing hi.
42012004	“Huleh nanguh ka lawmte aw, ka hung hilh ahi, tahsa that theia huzohchianga bangmah dang bawltheih nei nawnloute lau sih un.
42012005	Hizongleh koi ahiai na lau diing uh, ka hung hilh lawh diing hi: Athah nunga zong gawtmun a paihtheihna thuneitupa Amah chu lau un; ahi, ka hung hilh ahi, Amah chu lau un.
42012006	Kawlgiit ngaa paisa nih in ajuaah veu sih viaimah? Ahiinlah a lahva khatmah zong Pathian ma ah mangngilhin aum sih hi.
42012007	Ahi, na lutung va samjangte nasan sim veh ahi. Hujiahin lau sih un, kawlgiit tampi saangin na luuljaw uhi.
42012008	“Ka hung hilh ahi, koipouh mite ma a kei hung gum photmah chu Mihing Tapa in zong Pathian angelte ma ah amah agum diing hi.
42012009	Hizongleh mite ma a kei hung kiheetmohbawl chu Pathian angelte ma ah kiheetmohbawlin aum diing hi.
42012010	Koipouh Mihing Tapa kalha thusoi chu ngaihdam ahi diing a, hizongleh koipouh Hagau Siangthou kalha soisia chu ngaihdamin aum sih diing hi.
42012011	“Huleh nanguh sinagogte ah leh thukhentute leh thuneitute ma a ahung pui tahchiangun bangchia bang thu in ka dawng diai, ahihlouhleh bang ka soi diai chiin lunghimoh sih un.
42012012	Ajiahchu Hagau Siangthou in ahuntahin na soi diing uh ahung hilh diing hi,” achi hi.
42012013	Huleh mipi laha khat in Amah kawmah, “Houtupa, ka unaupa kawma gou hung kihoppih diingin soi in,” achi hi.
42012014	Hizongleh Ama’n a kawmvah, “Mihing, koi in ahiai kei na tungva vaihawmtu aha, tanhawmtu aha a hung bawl?” achi hi.
42012015	Huin Ama’n a kawmvah, “Pilvaang unla, eenna chinteng lahah kiveeng un, ajiahchu mihing damsan sil tampi neih ahi sih,” achi hi.
42012016	Huleh Ama’n a kawmvah, tehkhinthu khat asoi a, “Mihausa koiaha khat chu a lou a piang ahung pung mahmahta hi.
42012017	Huchiin a lungsim in akingaihtuah a, ‘Ka buhlebaal koihna diing lah ka nei sih a, bangloh diing ka diai?’ achi hi.
42012018	“Huin, ‘Hikhu ka bawl diing: Ka buhinn ka phel diing a, alianjaw ka lam diing a, huleh hutah ah ka buhlebaalte leh ka thuampua zousiah ka koih diing hi.
42012019	Huleh ka hinna kawmah, “Hinna, kum tampi sunga diing thuampua tampi na neita a, kitawlnga inla, nein, dawnin huleh nuamtahin um in,” ka chi diing,’ achi hi.
42012020	Hizongleh Pathian in a kawmah, ‘Nang mingol! Tujaan leh na hinna hung kilaahsah diing ahi. Hu na sil kholkhawmte koi a diing ahita diai?’ achi hi.
42012021	Amah chauh diinga gou kikhol a, Pathian lama hausa lou chu huchi ahi veu hi,” achi hi.
42012022	Huin Ama’n a nungjuite kawmah, “Hujiahin ka hung hilh ahi, bang ahiai ka neeh diing chiin na hinna diing uh leh bang ahiai ka silh diing chiin na tahsa diingun lunghimoh sih un.
42012023	Ajiahchu hinna chu neeh diing saangin, huleh tahsa zong puansilh saangin athupi jaw hi.
42012024	Va-aahte ngaihtuah un, buh lah atuh sih va, aat zong a-at sih uh, buhpang leh buhinn zong anei sih uh; hizongleh Pathian in amahuh avaah hi. Nanguh vate saanga bangchituha luuljaw na hita viaimah?
42012025	Huleh nanguh lahah koi in ahiai lunghihmoh jiaha a dung tong khat a behlap thei?
42012026	Huchia nang un hu sil neupatawp zong na bawl theihlouh uh leh, bang diinga sildangte tungtaanga lungkham na hi viai?
42012027	“Lili paah khan daan ngaihtuah un: nna lah atonggim sih va, pat zong akheeh sih uhi; hizongleh ka hung hilh ahi, Solomon ngeei zong a loupina zousiah a akizepin hi lili paahte laha khat banga zepmawi ahi zou sih hi.
42012028	Huchia gam a hampa tunia hing a, a jiinga meikhuuh a paih mei diing bawn Pathian in hichituha azep inchu, Aw nanguh ginna haatloute, bangchituha nanguh silhsaha um diing na hita viaimah?
42012029	Huleh na neeh diing uh aha, na dawn diing uh aha hawl sih unla, bangmah in lunghimoh sih un.
42012030	Ajiahchu khovel a namte’n hihaw zousiah lawptahin ahawl uh; huleh na Pa un hi silte na mamoh uh chih ahe hi.
42012031	Hizongleh nang un chu Pathian lalgam hawl jaw un, huchiin hi silte piaah beh na hi diing uhi.
42012032	Pawl tawmte lau sih un, ajiahchu na kawmva lalgam piaah diing chu na Pa uh kipaahna jawngtah ahi.
42012033	“Na neih teng uh juaah unla, migentheite kawmah pia un. Vaan ah guta naih phaah louhna leh leikha neehsiat louhna ah dangkaip lui theilou leh gou setheilou kikhol jaw un.
42012034	Ajiahchu na gou uh umna phot ah na lungsim uh zong aum diing hi.
42012035	“Na kawng uh gaah unla, na thaumei uh zong kuangsah zing un.
42012036	Mi a pu uh kiteenna ankuang luina apat hung pai a kotkhaah ahung kiuh tah chianga anahonsah thei diinga ngaah zing bangin um un.
42012037	A pu uh ahung tahchianga amah ana-ngaah zinga amuh suaahte ahampha uhi. Chihtahzetin ka hung hilh ahi, a kawng agaah diinga amahuh chu ankuang ah atousah diing a, aneeh uh abawlsahta diing hi.
42012038	Huleh jaanveen nihna in ahiai, jaanveen thumna in ahiai hung leh, huchibanga ahung muh inchu, hu suaahte chu ahampha uhi.
42012039	Hichu he un, guta hung diing hun inn neitupa in he henla hileh, aveeng diing a, a inn asuvangsah sih diing hi.
42012040	Hujiahin nanguh zong kiging zingin um un. Ajiahchu na ngaihtuah louh laitah va Mihing Tapa chu hung diing ahi,” achi hi.
42012041	Huin Peter in a kawmah, “Lalpa, hi tehkhinthu hi keiuh kawm chauha na soi ahiai, ahihlouhleh mi zousiah kawmah zong?” achi hi.
42012042	Lalpa’n, “Neihlelam enkoltu ginum leh piltah, a pu in a innkuanpihte tunga ahun china a an tan diing uh pe diinga houtu a akoih diing chu koi ahiai?
42012043	A pu ahung pai chianga huchibanga anabawl ahung muh diing hu suaah chu ahampha hi.
42012044	Chihtahzetin ka hung hilh ahi, ama’n amah chu aneih zousiah tunga houtuin asiam diing hi.
42012045	Hizongleh hu suaahpa’n a lungsim in, ‘Ka pu hung zohlou diing hita,’ chiin asuaah numei leh pasalte anajeepin, huleh nea dawnin anakhamta leh,
42012046	hu suaahpa pu chu agintaat louh ni khat in, aheet louh kaalin ahung diing a, atumtan diing a, ginglou mite tan bang atangsah diing hi.
42012047	“Huleh suaah a pu deihjawng he ngaal a, anakiginglou leh a deihjawng banga bawl lou chu tampivei vuaah ahi diing hi.
42012048	Hizongleh helou a, vuaahna taah hial sil bawl chu tawmtakhatvei vuaah ahi diing hi. Ajiahchu koipouh tampi kipiaahna kawmah, tampi akiphuut diing hi; huleh mi’n tampi akolsah uh kawmah atamjaw seem aphuut diing uhi.
42012049	“Leitung a mei khesuh diinga hung ka hi, tuin zong kaang panta leh chi hina mei ing e!
42012050	Hizongleh baptisma tan diing khat ka nei hi, hu ka taangtun masiah ka ngaih muanglou hina mei e!
42012051	Leitung a lemna leengsah diinga hung hungsa na hi viaimah? Hilou hial, ka hung hilh ahi, kikhenna umsah diinga hung ka hijaw hi.
42012052	Ajiahchu tu apatin innsung khat a mi ngaa um chu nih lang ah thum, huleh thum lang ah nih pangin akikhen diing uhi.
42012053	Pa in a tapa, huleh tapa in a pa, nu in a tanu, huleh tanu in a nu, innpinu in a mounu huleh mounu in a innpinu adou diing,” achi hi.
42012054	Huleh Ama’n mipite kawmah zong, “Nang un nitumna lama mei hung kaai na muh chiangun, ‘Guah ju diing ahi,’ na chi pah ngaal uhi, huleh huchiin ahung um ngeei hi.
42012055	Huleh sim huih hung nung na heet chiangun, ‘Khua lum diing ahi,’ na chi va, huchiin ahung um ngeei hi.
42012056	Nanguh milepchiahte aw! Lei leh vaan umjia lah na hesiam va, bang diinga tulai hun umjia hesiam lou na hi viai?
42012057	“Huleh bang diinga nang un dihna chu bang ahiai chih ngaihtuah lou na hi viai?
42012058	Thukhentu ma a na langpa toh na chiah chiangin lamkaal ah amah apat suahtaatna diing hawl haamhaam in. Huchilou inchu vaihawmtu ma ah ahung tut diing a, vaihawmtu in thuneitulian kawmah ahung pekhe diing hi. Huleh thuneitulian in suangkul ah ahung khum kha diing hi.
42012059	Ka hung hilh ahi, paisa lepton khat tan a na ditbei keei masiah hu apatin na pawt hial sih diing hi,” achi hi.
42013001	Huchih hun laiin, Galili gam a mite Pilat in athah a, a sisan uh kithoihna sa toh ahalkhawmsah uh thu Amah kawma hung hilh mi hunkhop aum uhi.
42013002	Huin Jesu’n adawng a, a kawmvah, “Huchibang silte athuaah jiahun hu Galili mite chu Galili gam a mite zousiah saanga sual diaahkhola ngaihtuah na hi viaimah?
42013003	Hilou e, ka hung hilh ahi, nanguh zong na kisiih louh un chu, huchibangmahin na mangthaai veh diing uhi.
42013004	Ahihlouhleh Siloam innsang in apuuhkhum a anetlup mi sawmlegiatte zong Jerusalem a um zousiah saanga sual diaahkhol hia ngaihtuah na hi viaimah?
42013005	Ka hung hilh ahi, hilou e; nanguh zong na kisiih louh un chu, huchibangmahin na mangthaai veh diing uhi,” achi hi.
42013006	Huleh Ama’n hi tehkhinthu zong asoi a: “Mi koiaha in a grephuan ah theipi kung khat anei a, huin agah ahung hawl a, khat zong amu sih hi.
42013007	Huin ama’n grephuan enkoltu kawmah, ‘En in, kum thum sung hi theipi kung ah a gah ka hung hawl a, khat zong ka mu sih hi. Phuuh in, bang diinga mun luaha um zing ahiai?’ achi hi.
42013008	Ama’n adawng a, a kawmah, ‘Pu Aw, tu kum zong umsah nalai in, a kiimkot ka tohkuaah a lei hoih a ka phungvuh masiah in.
42013009	Ahung gah taah leh, apha ahi diing a; ahung gahlouh leh, huchian na phuuh na diing,’” achi hi.
42013010	Huleh Ama’n Sabbath ni in sinagog khat ah thu ahilh hi.
42013011	Huleh en in, kum sawmlegiat haatlouhna dawi in amat numei khat aum hi. Anung akuul khiukheu a, huleh adingtang thei himhim sih hi.
42013012	Huin Jesu’n amah amuh tahin akou a, a kawmah, “Numei, na haat louhna apat hahkhiah na hita,” achi hi.
42013013	Huleh atung ah a khut akoih a, huchiin amahnu chu thakhatin ahung tang pah a, Pathian apaahtawita hi.
42013014	Huin Sabbath ni a Jesu’n mi asuhdam jiahin sinagog houtupa chu alungthah mahmah a, mipite kawmah, “Mihing natohna diing ni guup aum a, hu sungin hung unla, hung kisudamsahta un, Sabbath ni a hilouin,” achi hi.
42013015	Huphetin Lalpa’n amah adawng a, “Nang milepchiah, Sabbath ni in na bawng uh aha, na sabiltung uh aha, a khihna apat suutin tui dawnsah diingin na puikhe veu uh hilou ahiaimah?
42013016	Hi numei Abraham tanu ahih toh, en in, Setan in kum sawmlegiat sung amat chu Sabbath ni a a gaahna suutsah louh diing ahiaimah?” achi hi.
42013017	Huleh Ama’n hi thute asoi tahin a meelmate zousiah chu azumta va, mipite chu a sil loupi bawl zousiah jiahin akipaah chiat uhi.
42013018	Huin Amah in, “Pathian lalgam chu bang tobang ahiai? Huleh bang toh tehkhin diing ka hiai?
42013019	Hichu mi’n ankam tang khat alaah a, a huan a apaihluut bang ahi. Huchu ahung pou a, akhang a, sing lianpi ahung suaah a, huleh tungleeng vate’n a baate giahna in anei uh,” achi hi.
42013020	Huleh Amah in, “Pathian lalgam chu bang toh tehkhin diing ka diai?
42013021	Hichu numei in tol alaah a, taangbuang tehna thum dim laha a bawna athoh veh masiah aphuum bang ahi,” achi kiit hi.
42013022	Huleh Ama’n thuhilh kawmin Jerusalem lam juanin khopite leh khotate tawn jeelin achiah hi.
42013023	Huin mi khat in a kawmah, “Lalpa, hutdama um diingte tawmtakhat hi uh maw?” achi hi.
42013024	Huin Ama’n a kawmah, “Kot geeng ah luut tum teeiteei un, ajiahchu ka hung hilh ahi, mi tampi’n luut atum diing va, aluut thei sih diing uhi.
42013025	Inn neitupa khatvei athoh a, kot akhaah tahchiangin, nanguh inn pua a dingin, ‘Lalpa, Lalpa, kot hung hon in,’ chia kot na kiuh chiangun Ama’n na kawmvah, ‘Khoilam mi na hi viai mah ka hung he sih,’ chiin ahung dawng diing hi.
42013026	Hutahchian nang un, ‘Na ma ah ka ne un, ka dawn va, huleh ka kotzingte vah thu na hilhta hi,’ na chi diing uhi.
42013027	Hizongleh Ama’n, ‘Ka hung hilh ahi, khoilam mi na hi viai mah ka hung he sih. Nanguh silgilou bawlte zousiah, ka kawm apat paimang un,’ ahung chi diing hi.
42013028	“Abraham, Isak, Jakob leh zawlneite zousiah Pathian lalgam a um na muh va, nanguh polam a paihkhiaha um na hih uh na hung kiheet chiangun, hutah ah kah leh hagawi aum diing hi.
42013029	Huleh suahlam leh tumlam apat leh simlam leh maallam apatin mi ahung diing va, Pathian lalgam ah atou khawm diing uhi.
42013030	Huleh ngai un, anunungpeente amasapeen a pang diing aum uhi. Huleh amasapeente zong anunungpeen a pang diing aum uh,” achi hi.
42013031	Hu ni mahin Pharisai khenkhat ahung va, a kawmah, “Pawt inla hi mun apat chiahmang in, ajiahchu Herod in thah hung tum ahi,” achi uhi.
42013032	Ama’n a kawmvah, “Chiah unla hu si-aal kawmah hi thu vasoi un, ‘Ngai in, tuni leh jiing chiangin dawite nohdohin natnate ka sudam diing a, huleh ni thum ni in ka siltupte zoh ahita diing hi.’
42013033	Hizongleh tuni toh, jiing chiang toh ajiing kiit toh ka pai jeel diing hi, ajiahchu Jerusalem polam ah zawlnei asi ngei sih hi.
42013034	“Aw Jerusalem, Jerusalem, zawlneite anathat a, a kawma kisawlte suang a anaseplumtu! Aahpi’n a noute a ha nuaia aopkhum bangin na tate bangzahvei ahiai kouhkhawm ka tupta a, hizongleh na uutlouh!
42013035	En un, na inn uh chu taihsana umin ahawmsuaahta hi! Huleh chihtahzetin ka hung hilh ahi, ‘LALPA min a hung paipa chu ahampha hi,’ na chih masiah uh na hung mu sih diing uh,” achi hi.
42014001	Huleh hichi ahung hi a, Sabbath ni a Pharisai houtu khat inn a an ne diinga Jesu achiah tahin hoihtahin aenkhia uhi.
42014002	Huleh en in, a ma ah chipawm damlou mi khat aum hi.
42014003	Huin Jesu’n daansiamte leh Pharisaite ahoupih a, a kawmvah, “Sabbath ni a suhdam daan in phal ahiai, phal lou?” achi hi.
42014004	Amahuh chu asip chiat va, huin Ama’n damlou chu atu a, asudam a, achiahsahta hi.
42014005	Huin a kawmvah, “Na lahva koi in ahiai na sabiltung uh aha, na bawngtal uh aha kokhuuh ah keta leh, Sabbath ni a zong kaidoh lou diing?” achi hi.
42014006	Huleh amah un hi thute adawng thei kiitta sih uhi.
42014007	Huleh Ama’n a mi kouhte un mun sangpeen ateel veu uh chih amuh tahin, a kawmvah tehkhinthu asoi hi:
42014008	“Kiteenna gualvaahna a koiaha in ahung kouh chiangin touna poimohpeen ah tou sih un. Huchilou inchu nang saanga mi zahtaathuai jaw anakou kha diing a,
42014009	nang hung koutu leh amah chu na kawma hungin, ‘Hi pa touna diing ot in,’ ahung chi diing a, nang chu zumtahin mun hoihlou peen ah na vatou panphiing diing hi.
42014010	Hizongleh ahung kikouh chiangin chiah inla mun ngiampeen ah vatou jaw in, huchiin ahung koutu ahung chiangin na kawmah, ‘Lawm, asang deuh ah hung tou in,’ ahung chi thei diing hi. Hutahchian na an neehpihte ma ngeei ah zahbawlin na um diing hi.
42014011	Ajiahchu koipouh amah kingaisang chu angiam diing a, huleh amah kingaingiam chu tawisangin aum diing hi,” chiin.
42014012	Huin Ama’n a chialtupa kawmah zong, “Suun ankuang aha, jaan ankuang aha na lui chiangin na lawmte leh na sanggamte leh na unaute leh na innveeng mihausate haw kou sin. Huchilou inchu amah un zong ahung kou ve diingva, huleh thuhkiitin na um kha diing hi.
42014013	Hizongleh ankuang na lui chiangin tagahte, piangsualte, keengbaite leh mittawte kou jaw in.
42014014	Huchiin na hampha diing hi; ajiahchu amah un ahung thuh zou sih diing va, midihtatte thohkiit chiangin thuhin na um diing hi,” achi hi.
42014015	Huleh a an neehpihte khat in hi thute ajaahin a kawmah, “Pathian lalgam a an ne diing mi chu ahampha hi,” achi hi.
42014016	Huin Ama’n a kawmah, “Mi koiaha khat in ankuang luina loupitah abawl a, mi tampi achial hi.
42014017	Huleh aneeh hunin a mi chialte kawmah, ‘Hung un, tuin bangkim akimanta,’ vachi diingin a suaahpa asawl hi.
42014018	Hizongleh amah un suanlam anei chiat va, amasapeen in a kawmah, ‘Lou ka leita a, aen diinga ka chiah akiphamoh hi. Na hung ngaihsiam ka hung ngeen hi,’ achi hi.
42014019	Adang in, ‘Bawngtal tuah ngaa ka leita a, asiat aphat en diinga ka chiah akiphamoh hi. Na hung ngaihsiam ka hung ngeen hi,’ achi hi.
42014020	Huleh adang khat in, ‘Ji ka neita a, hujiahin ka hung thei sih hi,’ achi hi.
42014021	“Huchiin hu suaahpa chu ahung a, hu thute a pu ahung hilh hi. Huin hu inn neitupa chu lungthahin hu suaahpa kawmah, ‘Kotzingte leh khopi kawmkaal lahte ah kintahin chiah inla, tagahte, piangsualte, mittawte leh keengbaite hitah ah hung puiluut in,’ achi hi.
42014022	Huin a suaahpa’n, ‘Pu, na hung thupiaah bangin ka bawl zouta a, hizongleh mun a-awng nalai hi,’ achi hi.
42014023	Huin a pu in a suaahpa kawmah, ‘Lamliante leh daaipaamte ah chiahdoh inla, ka inn adim theihna diingin mi hung sawl luut teeiteei in.
42014024	Ajiahchu ka hung hilh ahi, ka mi chialte khatmah in zong ka ankuang lui achiam sih diing uh,’” achi hi.
42014025	Huleh mipi nasatahin Amah atonpih va, Amah chu akinunghei a, a kawmvah,
42014026	“Mi koipouh ka kawma hung in a nu, a ji, a tate, a sanggampa, a sanggamnu leh amah hinna nasan ahuat louh leh, ka nungjuitu ahi thei sih diing hi.
42014027	Huleh koipouh amah kros kipuaah a, ka nung hung jui lou chu ka nungjui ahi thei sih diing hi.
42014028	“Ajiahchu nanguh koipouh innsang leptum in alep zohna diing aneih leh neih louh heetna diinga tou masa phot a aluut diing zah ngaihtuah lou diing koi na um viai?
42014029	Huchilou inchu innbul alep zoh nungin lamzou theita sih leh, amu zousiah in nuihsanin,
42014030	‘Hi pa’n inn alempan ngaala, azou theita sih,’ achi kha diing uhi.
42014031	“Ahihlouhleh kumpi koi ahiai kumpi dang dou diinga kuan diing in, amah dou diinga mi siing nih toh hung kuanpa khu mi siing khat toh anadouzou diing adiai chih tou masa phot a ngaihtuah lou diing um?
42014032	Ahihlouh vaanglah leh, adangpeen gamlapi a aum laiin kilemna thuchiam ngeen diingin palai asawl diing hi.
42014033	Huchibangmahin nanguh lahah koipouh aneih zousiah paisan lou chu ka nungjuitu ahi thei sih diing hi.
42014034	“Chi chu ahoih a, hizongleh chi chu data hileh, bangin akisual kiitta diai?
42014035	Lei a diingin lah ahoih sih diing a, eehneel diingin zong ahoih boh sih diing a, mi’n apaaidoh jaw veu uhi. Koipouh jaahna diinga bil nei in ja heh,” achi hi.
42015001	Huin siahdongtute leh misualte zousiah in a thu ngaikhe diingin Amah kawm ahung juan uhi.
42015002	Pharisaite leh daanjilsahtute’n, “Hi Pa’n misualte akipawlpih a, an bang aneehpih,” chiin aphunchiaah uhi.
42015003	Huin Ama’n hi tehkhinthu a kawmvah asoi a:
42015004	“Nanguh laha mi koiaha in belaam za nei henla, a lahah khat mangsah leh, sawmkuah leh kuahte gamdaai a nusia a, amang peen amuh masiah vahawl lou diing koi na hi viai?
42015005	Huleh amuhkiit tahin kipaahtahin a liangkou ah apua hi.
42015006	Huin inn atun tahin a lawmte leh a innveengte akou khawm a, a kawmvah, ‘Hung kipaahpih un, ajiahchu ka belaam mang ka mu kiitta hi,’ achi hi.
42015007	Ka hung hilh ahi, huchibangmahin kisiihna tuan diing neilou midihtat sawmkuah leh kuahte tungah saangin misual khat kisiiha lunghei tungah vaan ah kipaahna alianjaw diing hi.
42015008	“Huleh numei koi ahiai dangka siih sawm nei in khat mangsahta leh, thaumei de a, inn phiat a, amuh kiit masiah nguntaha hawl lou diing?
42015009	Huleh amuh kiit chiangin a lawmte leh a innveengte akou khawm a, ‘Hung kipaahpih un, ajiahchu ka dangka siih khat mansah ka mu kiitta hi,’ achi hi.
42015010	Ka hung hilh ahi, huchibangmahin Pathian angelte ma a misual kisiih khat tungah kipaahna aum hi,” achi hi.
42015011	Huin Ama’n, “Mi koiaha khat in tapa nih anei a,
42015012	a lahva naupangjawpa’n a pa kawmah, ‘Pa, kei goutan diing teng hung pia in,’ achi hi. Huchiin a pa’n agou chu amahuh ahawmsahta hi.
42015013	Huleh ni sawt lou nungin tapa naupangjawpa’n atan teng ala a, khual gamlapi ah azinta hi. Huleh hu mun ah aneih teng pahtattahin avazang zou pahta hi.
42015014	Huleh a bawna azat bei zoh veh tahin hu gam ah kial nasatah ahung tungta a, neeh diing ahung kitasamta hi.
42015015	Huleh amah chu achiah a, hu gam a mi khat avabeelta hi. Ama’n amah chu voh an pe diingin a lou lamah anasawlta hi.
42015016	Huleh vohte neeh be hawngte in a gil suhvah auut mahmah a, koima’n lah bangma neeh diing ape sih hi.
42015017	“Huleh ahung kiphawhkhiah tahin, ‘Ka pa kawma kiloh suaahte an neeh seenglouh nei atam meijeen uh toh, kei lah gilkiala si diing ka hita hi!
42015018	Ka thou diing a, ka pa kawmah ka chiah diing a, a kawmah, “Pa, vaan leh nangmah mitmuhin sil ka bawl sualta hi.
42015019	Na tapa chihtaah zong ka hi nawn sih hi. Na kawma kiloh na suaahte khat bangin hung bawl in,” ka chi diing,’ achi hi.
42015020	Huin athou a, a pa kawmah ahungta hi. Huleh gamlapi a aum laiin a pa’n anamu a, alainat mahmah a, ataai a, angawng kawi a, atawpta hi.
42015021	Huin a tapa’n a kawmah, ‘Pa aw, vaan leh nangmah mitmuhin sil ka bawl sualta hi. Na tapa chihtaah zong ka hi nawn sih,’ achi hi.
42015022	“Hizongleh a pa’n chu a suaahte kawmah, ‘Puan hoihpeen hung ladoh unla, silhsah un, a khut ah zungbuh butsah unla, a keeng ah keengtophah butsah un.
42015023	Huleh bawngnou vaahthau hung la unla that un. Huchiin i ne diing va, kipaahtahin i um diing uhi;
42015024	ajiahchu hi ka tapa chu asi a, ahung hing kiitta hi; amang a, akimu kiitta hi,’ achi hi. Huchiin kipaahtahin alawm uhi.
42015025	“Hizongleh a tapa upajaw chu lou ah aum a, inn ahung tun kuanin sil tumging leh laamthawm ajata hi.
42015026	Huin a suaahte khat akou a, hite bang ahita ei chiin adong hi.
42015027	Ama’n a kawmah, ‘Na naupa ahung tung a, dam leh hoiha amuh kiit jiahin na pa’n bawngnou vaahthau athat ahi,’ achi hi.
42015028	“Huin amahpa chu alungthahta a, inn ah aluut nuamta sih hi. Hujiahin a pa chu ahung pawt a ahung jawl hi.
42015029	Huin ama’n adawng a, a pa kawmah, ‘Ngai in, kum hizahpi na nna tong ing a, khatvei mah zong na thupiaah jui khial lou ing a, huchiin zong ka lawite toh nop ka bawlna diing keelnou khat zong na hung pe ngei sih hi.
42015030	Hizongleh na tapa, nohchijuaahte toh na sum teng vazang zou veh pa ahung tun tahin amah diingin bawngnou vaahthau na gohsah pah hi,’ achi hi.
42015031	“Huin a pa’n a kawmah, ‘Tapa, nang ka kawmah na um zing a, huleh ka neih zousiah zong nang a ahi.
42015032	Hi na naupa asi a, ahung hing kiitta a, amang a, i mu kiitta hi, hujiahin kipaahtah leh nuamtahin i um diing ahi,’” achi hi.
42016001	Huleh Ama’n a nungjuite kawmah hi thu zong asoi a, “Mihausa koiaha in neihlelam enkoltu khat anei hi. Amahpa’n a neihlelam amawh thaangzat sah chiin a kawmah aheeh uhi.
42016002	Huin amah chu akou a, a kawmah, ‘Na tungthu ka jaah hi bangchi ahiai? Na neihlelam kol hisaap hung pia in, ajiahchu neihlelam enkoltu a pang nawn lou diing na hi,’ achi hi.
42016003	“Huin neihlelam koltupa’n a lungsim in, ‘Bangchi diing ka hita diai? Ka pu in lah ka mohpuaahna hung tawpsah diing ahita hi. Lei lah tou zou lou ing a, khutdoh diing lah ka zum hi.
42016004	Mohpuaahna ahung tawp sah chianga amah un a inn va ahung umsah theihna diingun ka bawl daan diing ka heta hi,’ achi hi.
42016005	Huchiin a pu leibate chu akou chiat a, amasapeen kawmah, ‘Ka pu a bangjaat ahiai na bat?’ achi hi.
42016006	Ama’n ‘Thau tehna za khat,’ achi hi. Huin ama’n a kawmah, ‘Na lehkha la inla, tou kin inla, sawmngaa gial in,’ achi hi.
42016007	Huleh adang khat kawmah, ‘Nang bangjaat ahiai na bat?’ achi hi. Ama’n a kawmah, ‘Kor za khat,’ achi hi. Huin ama’n, ‘Na lehkha la inla, sawmgiat gial in,’ achi hi.
42016008	“Hu neihlelam enkoltu dihtatloupa’n piltaha abawl jiahin a pu in aphatta hi. Ajiahchu hi khovel tate chu amahuh khang ah vaah tate saangin apiljaw uhi.
42016009	Ka hung hilh ahi, amanthaai hun chianga kumtuanga aumna a nanguh ahung umsah theihna diingun dihtatlouhna sum in na lawm diing kibawl un.
42016010	“Koipouh tawmtakhat tunga ginum chu tampi tungah zong aginum ahi. Huleh koipouh tawmtakhat tunga dihtatlou chu tampi tungah zong adihtat sih uhi.
42016011	Hujiahin dihtatlouhna sum tunga bawn na ginum louh uh leh kuan ahiai nanguh dihtatna sum tah hung kolsah diing?
42016012	Huleh midang a tunga bawn na ginum louh uh leh kuan ahiai nanguh a tah hung pe diing?
42016013	Suaah khat in pu nih nna atong kop thei sih hi, ajiahchu khat huain khat alungsiat diing hi, ahihlouhleh khat gumin khat amusit diing hi. Pathian nna leh sum nna na tong kop thei sih diing uhi,” achi hi.
42016014	Huleh sum ngaina Pharisaite’n zong hi thu zousiah aja va, Amah anuihsan uhi.
42016015	Ama’n a kawmvah, “Mite mitmuh a siamtan tumte na hi uhi. Hizongleh Pathian in na lungtang uh ahe hi. Ajiahchu mihing laha paahtawia um chu Pathian mitmuhin sil kihdahhuaitah ahi.
42016016	Daan thu leh Zawlneite Lehkhabute chu Johan hung um tanchiang aum a, hu kalsiah chu Pathian lalgam tanchinpha akisoi a, huleh mi chin in hutah ah pawngluut haam asawm uhi.
42016017	Huleh daan thu thaivom khat man saangin lei leh vaan abei abaihlam jaw hi.
42016018	Koipouh a ji khuula adang kiteenpih chu aangkawm ahi, huleh a pasal in akhuulsa kiteenpih chu aangkawm ahi.
42016019	“Mihausa koiaha aum a, puan sandup leh puan malngaat asilh a, ni chinin nuamsatahin aum hi.
42016020	Huleh a min Lazar kichi apumtanga meima a dim khat kotkhaah bul a alupsah veu uh khutdoh khat aum hi.
42016021	Mihausapa dohkaan apat khateneng kia pouh neehvah auut hi. Hulou zong uite ahung a, a meimate aliaahsah veu hi.
42016022	“Huleh hichi ahung hia, hu khutdohpa chu asi a, angelte’n Abraham aangsung ah apui uhi. Huleh mihausapa zong asi a, vuiin aumta hi.
42016023	Huleh gawtmun ah gimthuaahin aum a, adaah tou a, gamlapi a Abraham leh a aangsung a Lazar um chu amuta hi.
42016024	Huin akou a, ‘Pa Abraham, hung khotuah inla, Lazar chu a khut zung muuh tui a diahkawt a, ka lei hung suvot diingin hung sawl in; ajiahchu hi meikuang ah ka gim mahmah hi,’ achi hi.
42016025	“Hizongleh Abraham in, ‘Tapa, nangma’n na damlaiin sil hoihte na kimuh a, huchibangin Lazar in sil hoihloute amu chih geeldoh in. Hizongleh tuin amah chu hitah ah hamuanin aum a, nang chu gimthuaahsahin na um ahi.
42016026	Huleh hite lou zong, hilam apat na kawmva hung tumte ahung theihlouhna diing uh leh hulam apat keiuh kawma hung tumte ahung theihlouhna diingun, keiuh leh nanguh kikaal ah guam liantah aum hi,’ achi hi.
42016027	“Huin ama’n, ‘Ahihleh Pa, amah chu ka pa inn ah sawl diingin ka hung ngeen hi,
42016028	ajiahchu sanggam pasal ngaa ka nei a, amahuh vahilh heh, huchilou inchu amahuh zong hi gimthuaahna mun ah ahung kha diing uh,’ achi hi.
42016029	Abraham in a kawmah, ‘Amah un Mosi leh zawlneite anei uh, hute thu ngaikhia uh heh,’ achi hi.
42016030	Huin ama’n, ‘Hilou e, pa Abraham, misi laha mi khat a kawmvah vachiah leh, akisiih diing uh,’ achi hi.
42016031	Ama’n a kawmah, ‘Mosi leh zawlneite thu angaihkhiah nuam louh uh leh, misi lah apat mi khat thou kiit mahzongleh atahsang tuan sih diing uh,’” achi hi.
42017001	Huin Ama’n a nungjuite kawmah, “Puuhnate um lou thei ahi sih hi, hizongleh puuhnate umsahtu tung agih hi!
42017002	Hi mineute laha khat zong asuhpuuh saangin a ngawng ah suangsumheeh ohsahin tuikhanglian sung ah kipaai luut leh, amah diingin ahoihjaw diing hi.
42017003	Pilvaang un, na unaupa’n na tunga sil abawl sual leh, taai in; huleh akisiih leh, ngaidam in.
42017004	Ni khat sunga na tunga sagihvei sil abawl sual a, sagihvei na kawma, ‘Ka kisiih hi’ chia nang lama ahung kiheikiit leh, na ngaidam in,” achi hi.
42017005	Huleh apostolte’n Lalpa kawmah, “Ka ginna uh khangsah in,” achi uhi.
42017006	Huin Lalpa’n, “Ankam tang khat bang ginna na neih uh leh, hi singtheimin kung kawmah, ‘Kibotdoh inla, tuilianpi ah kisuan in,’ na chi diing va, na thu amang diing hi.
42017007	“Nanguh laha koi na hi viai loukai aha, belaam ching aha, suaah khat nei a, lou apat ahung tun chiang a, ‘Hung pah inla an vane in,’ anachi diing?
42017008	Hizongleh, ‘Ka neeh diing hung bawlsah inla, na taai gaah inla, ka neeh a, ka dawn zoh masiah hung zen in, huzoh chiangin nang nein na dawn diing,’ chi jaw lou diing ahiaimah?
42017009	Ama’n hu suaahpa chu a kawmah thu kipiaah banga abawl jiahin apaahta eimah? Ka gingta sih hi.
42017010	Huchibangmahin nang un zong na kawmva thupiaah zousiah na bawlzoh chiangun, ‘suaah hitaahlou ka hi uh, ka bawl diing mawng uh ahi ka bawl uh,’ chi un,” achi hi.
42017011	Huleh hichi ahung hi a, Jerusalem juana achiah laiin Samaria leh Galili gam tawnin achiah hi.
42017012	Huleh Amah chu khua khat a aluut leh phaah sawm in analamtuaah va, amahuh chu gamlapi ah ading uhi.
42017013	Huleh aw ngaihtahin akikou va, “Jesu, Houtupa, hung khotuah in,” achi uhi.
42017014	Huleh amahuh amuh tahin Ama’n a kawmvah, “Chiah unla, siampute vakiensah un,” achi hi. Huleh hichi ahung hi a, achiah laiun ahung siangta uhi.
42017015	Huleh a lahva khat in adamta chih ahung kiheet tahin aw ngaihtaha Pathian paahtawiin ahung kihkiit hi.
42017016	Huleh Jesu keeng bul ah abohkhup a, kipaahthu asoi hi. Huleh amah chu Samariami ahi.
42017017	Huin Jesu’n adawng a, “Sawm hilou maw suhsianga um, hizongleh kuahte khoia um ahita viai?
42017018	Hi namdang mipa chihlouh Pathian paahtawi diinga hung kihkiit koima akimu sih maw?” achi hi.
42017019	Huin Ama’n a kawmah, “Thou inla chiahta in, na ginna in ahung damsahta hi,” achi hi.
42017020	Huleh Pharisaite’n Pathian lalgam hung tung hun diing adoh tahun Ama’n adawng a, a kawmvah, “Pathian lalgam chu muhtheihin ahung tung sih hi.
42017021	Huleh, ‘En un, hitah ah,’ ahihlouhleh, ‘En un, hutah ah’ zong achi sih diing uhi. Ajiahchu, ngai un, Pathian lalgam chu na kawmvah aum hi,” achi hi.
42017022	Huin Ama’n a nungjuite kawmah, “Mihing Tapa damlai nite ni khat beeh mu nuam mahmah ngaala, na muh theihlouh hun uh ahung tung diing hi.
42017023	Huchiin na kawmvah, ‘En un hitah ah,’ ahihlouhleh, ‘En un hutah ah,’ ahung chi diing va, chiah sih unla, a nung uh zong jui sih un.
42017024	Ajiahchu kawlphe vaan nuai langkhat a aphet a, vaan nuai lehlam tanpha asalhvaah mahbangin Mihing Tapa zong a ni chiangin hubang ahi diing hi.
42017025	Hizongleh hu main sil tampi Ama’n athuaah diing a, hi khang a mite nualin aum diing hi.
42017026	“Noah damlai a sil umdaan bangin Mihing Tapa ni chiangin zong ahi diing hi.
42017027	Noah kuang a aluut a, tuiziin ahung tun a, a bawnva asuhlup ni atun masiah ane un adawn va, ji anei va, huleh jileta in akipetuah uhi.
42017028	“Huchibangmahin Lot damlai in zong aum a, ane un adawn va, alei un ajuaah va, huleh asuan va, alam uhi.
42017029	Hizongleh Sodom apat Lot apawt ni in vaan apatin mei leh kaat aju a, a bawnun asulumta hi.
42017030	“Huchibangmahin Mihing Tapa hung kilaah ni chiangin ahi diing hi.
42017031	Hu ni chiangin koipouh inn tunga um chu inn sunga a thuampua la diingin kum sih heh. Huleh huchibangmahin koipouh lou a um zong hung kihkiit sih heh.
42017032	Lot ji hezing un.
42017033	Mi koipouh a hinna huumbit tumin ataan diing a, huleh koipouh a hinna taan in ahuumbit diing uhi.
42017034	Ka hung hilh ahi, hu jaan in lupna khat ah mi nih aum diing a, khat laahin aum diing a, khat nuutsiatin aum diing hi.
42017035	Numei nih in mun khat ah buh agawi khawm diing va, khat chu laahin aum diing a, khat nuutsiatin aum diing hi.
42017036	Lou ah mi nih aum diing va, khat chu laahin aum diing a, khat nuutsiatin aum diing hi,” achi hi.
42017037	Huin amah un adawng va, a kawmah, “Khoiah e, Lalpa?” achi uhi. Ama’n a kawmvah, “Saluang umna phot ah mulukolhte zong aum khawm diing uh,” achi hi.
42018001	Huleh Ama’n amahuh lungkeloua ahaamtei zing diing uh ahi chih heetna diingin a kawmvah tehkhinthu khat asoi a:
42018002	“Khopi khat ah Pathian lau lou leh mihing zong bangmaha simlou vaihawmtu khat aum hi.
42018003	Huleh hu khopi sungah meithai khat mah aum a, amahnu chu a kawmah ahung gige a, ‘Ka langpa tungah dihtahin thu hung khensah in,’ ahung chi hi.
42018004	“Huleh amah chu tomkhat sung auut sih a, hizongleh anungin a lungsim in, ‘Pathian lau louin mihing bangmahin sim sih mahleng,
42018005	hi meithainu’n ahung suhbuai jiahin atung ah dihtahin thu ka khensah diing hi, huchilou inchu ahung thithena in ahung sutawl kha diing hi,’ achi,” achi hi.
42018006	Huleh Lalpa’n, “Vaihawmtu dihtatlou thusoi chu ngai un.
42018007	Pathian in a miteel suun leh jaan a Amah koutute tungah dihtahin thu akhen sih diai mah, amahuh tungah khongai sawt jiangzongleh?
42018008	Ka hung hilh ahi, Ama’n kintahin dihtahin vai ahawmsah diing hi. Hizongleh Mihing Tapa ahung chiangin leitung ah ginna ahung mu na diai?” achi hi.
42018009	Huleh Ama’n mi amahuh midihtat hia kingaihtuah a, midangte musit koite aha kawmah hi tehkhinthu asoi a:
42018010	“Mi nih Pathian biahinn ah haamtei diingin achiah tou va, khat chu Pharisai ahi a, huleh khat chu siahdongtu ahi.
42018011	Pharisaipa chu ading a, amah chauhin ahaamtei a, ‘Aw Pathian, midang negute, dihtatloute, aangkawmte ahihlouhleh hi siahdongtu ngeei bang ka hih louh jiahin na tungah ka kipaah hi.
42018012	Hapta khat in an nihvei ka ngawl a, ka neih zousiah apat sawm-a-khat ka pia hi,’ achi hi.
42018013	“Huleh siahdongtu in chu agaal a dingin vaan lam zong aen ngam sih a, hizongleh, ‘Aw Pathian, kei misual tungah zahngai in,’ chiin a awm atuum hi.
42018014	“Ka hung hilh ahi, khat peen saangin hi pa chu siamtangin a inn ah achiahta hi, ajiahchu mi amah kingailoupi photmah suhngiam ahi diing a, huleh amah kingaingiam photmah chu tawisangin aum diing,” achi hi.
42018015	Huleh akhoih diingin Amah kawmah naupangte ahung pui va, hizongleh nungjuite’n amuh tahun amahuh anataai uhi.
42018016	Hizongleh Jesu’n amahuh akou a, “Naupangneute ka kawma ahung diing uh phalsah unla, khap sih un, ajiahchu Pathian lalgam chu huchibang mite a diing ahi.
42018017	Chihtahzetin ka hung hilh ahi, mi koipouh Pathian lalgam naupangte banga pomlou chu a sungah aluut hial sih diing,” achi hi.
42018018	Huleh vaihawmtu koiaha khat in Amah kawmah, “Houtupa hoih, kumtuang hinna ka tan theihna diingin bang ahiai ka bawl diing?” chiin adong hi.
42018019	Huin Jesu’n a kawmah, “Bang diinga hoih hung chi na hiai? Pathian chauh loungaal koima ahoih aum sih hi.
42018020	Nang in, ‘Aangkawm sin,’ ‘Tualthat sin,’ ‘Gu sin,’ ‘Heetpihtu dihlouin pang sin,’ ‘Na nu leh na pa zahtaat in,’ chih thupiaahte na he hi” achi hi.
42018021	Ama’n, “Hihaw zousiah chu ka khangdawn lai apat ka juih ahita hi,” achi hi.
42018022	Jesu’n hi thute ajaah tahin a kawmah, “Sil khat na sam nalai hi. Na neih zousiah juaah inla, migentheite kawmah hawm in, huchiin vaan ah gou na nei diing hi; huleh hung inla, hung jui in,” achi hi.
42018023	Huleh ama’n hichu ajaahin alungkham mahmah hi, ajiahchu mihausa mahmah ahi.
42018024	Huin Jesu’n alungkham mahmah chih amuhin, “Mihausate diingin Pathian lalgam a luut hahsa hina mei e!
42018025	Ajiahchu mihausa Pathian lalgam a aluut saangin sangawngsau phin bilvang a aluut paisuaah abaihlamjaw hi,” achi hi.
42018026	Huin hi thu jatute’n, “Huchi ahihleh koi hutdamin aum zou diai?” achi uhi.
42018027	Huin Ama’n, “Mihing diinga sil hitheilou chu Pathian diingin ahithei hi,” achi hi.
42018028	Huin Peter in, “En in, kei un bangkim nusiain nang ka hung jui uhi,” achi hi.
42018029	Jesu’n a kawmvah, “Chihtahzetin ka hung hilh ahi, Pathian lalgam jiaha inn aha, nulepa aha, sanggamte aha, ji aha, tate aha nusia chu,
42018030	tu damsung ngeeia aleh tampi leh hun hung tung diinga kumtuang hinna toh mulou diing koima aum sih hi,” achi hi.
42018031	Huin Ama’n sawmlenihte apuituam a, a kawmvah, “Ngai un, Jerusalem a chiah tou diing i hi va, Mihing Tapa tungtaang thu a zawlneite thugelh zousiah ahung taangtung diing hi.
42018032	Ajiahchu Amah chu Jentelte kawmah piaahkhiah ahi diing a, chiamnuih bawlna in azang diing va, zumhuaitaha bawlin chil asiat khum diing uhi.
42018033	Huleh Amah chu avo diing va, athat diing uhi. Huleh ni thum ni in athou kiit diing,” achi hi.
42018034	Amah un hi silte chu ahesiam sih va, hi thu chu a lahvah phualin aum a, thu kisoite zong ahe sih uhi.
42018035	Huleh hichi ahung hi a, Amah chu Jeriko atun kuanin mittaw koiaha khat lam geiah khutdohin anatou hi.
42018036	Ama’n mipi pai thawm ging ajaahin, bangchi thu ahita ei chiin adong hi.
42018037	Amah un Nazareth Jesu apai ahi chiin ahilh uhi.
42018038	Huin ama’n, “Jesu, David Tapa, hung khotuah in,” chiin akikou hi.
42018039	Huleh amasate’n amah chu sip in chiin ataai va, hizongleh amah chu, “David Tapa, hung khotuah in,” chiin akihahkou seem hi.
42018040	Huin Jesu akhawl a, amah chu a kawma hung pui diingin thu apia hi. Huleh a kawm ahung tunin anadong a,
42018041	“Na tungah bang hung bawlsah leng na uut ei?” achi hi. Ama’n, “Lalpa, muhtheih ka uut hi,” achi hi.
42018042	Jesu’n a kawmah, “Mutheita in, na ginna in ahung damsahta hi,” achi hi.
42018043	Huleh thakhatin ahung mutheita a, Pathian paahtawi kawmin Amah ajuita hi. Huleh mi zousiah in hu amuh tahun Pathian aphatta uhi.
42019001	Huleh Jesu chu Jeriko ah aluut a, apaisuaah hi.
42019002	Huleh en in, a min Zakai kichi siahdongtu lian aum a, amah chu mihausa ahi.
42019003	Huleh ama’n Jesu chu bangtobang mi ahiai chih muh atum a, hizongleh mipite leh a din ngiam jiahin amu thei sih hi.
42019004	Huchiin ataaikhelh a, anaen diingin theipi dawn ah akal hi, Ama’n hu lampi hung tawn pah diing ahih jiahin.
42019005	Huleh Jesu hu mun ahung tunin adaahtou a, amah chu amu a, a kawmah, “Zakai kintahin hung kum in, ajiahchu tuni’n na inn a tung diing ka hi,” achi hi.
42019006	Huin kintahin ahung kum a, kipaahtahin Amah chu azintunta hi.
42019007	Huleh amah un huchu amuh tahun, “Misual khat kawma zintung diingin achiah ve,” chiin aphun uhi.
42019008	Huleh Zakai chu ading a, Lalpa kawmah, “Lalpa, ngai in, ka neihlelam kimkhat gentheite kawmah ka pe diing hi; huleh mi thuampua bang aha dihloutaha ka laah aum leh, aleh li in ka dit diing,” achi hi.
42019009	Huin Jesu’n a kawmah, “Tuni in hi inn sungah hutdamna ahung tungta hi, amah zong Abraham tapa ahi ngaala.
42019010	Ajiahchu beimangte hawl diing leh hundam diinga Mihing Tapa chu hung ahi,” achi hi.
42019011	Huleh hi thute angaihkhiah laiun Jerusalem anaihtaah jiah leh Pathian lalgam hung lang pah diinga angaihtuah jiahun Ama’n tehkhinthu khat asoibeh hi.
42019012	Ama’n hujiahin asoi a, “Miloupi koiaha khat lalgam dang khat vaneia hung kilehkiit diingin khua gamlatah ah achiah hi.
42019013	Huleh ama’n a suaahte sawm akou a, mina sawm a kawmvah apia a, huleh ‘Ka hung kiit masiah hikhu in sumkawl anavei un,’ achi hi.
42019014	“Hizongleh a mite’n amah chu ahua va, ‘Hi pa ka tungva vaihawmtu diingin ka deih sih uh,’ chiin a nung ah palai asawl uhi.
42019015	Huleh hichi ahung hi a, lalgam chu avanei a, ahung kilehkiitin a sum veipung zah uh heetna diingin a suaah sum apiaahte chu a kawmah akousah hi.
42019016	Khatnapa chu ahung a, ‘Lalpa, na mina khat chu mina sawm in apung hi,’ achi hi.
42019017	Huin ama’n a kawmah, ‘Hoih e, nang suaah hoih, sil tawmtakhat tunga na ginum jiahin khopi sawm tungah vaihawmtu in pang in,’ achi hi.
42019018	Huin anihnapa ahung a, ‘Lalpa, na mina ngaa in apung hi,’ achi hi.
42019019	Ama’n huchibangmahin a kawmah, ‘Nang zong khopi ngaa tungah vaihawmtu in pang in,’ achi hi.
42019020	Huleh adang ahung a, ‘Lalpa, en in, na mina khat chu hitah ah aum hi, puanthem a tuunin ka koih heh hi.
42019021	. Ajiahchu migumtat na hi a, ka hung lau hi. Na koih louhna bang ah na la a, huleh na tuh louhna bang ah na aat hi,’ achi hi.
42019022	Ama’n, ‘Nang suaah gilou, na kam suaah ngeei in siamlouh ka hung tangsah diing. Migumtat ka hih a, ka koih louhna a ka laah veu a, huleh ka tuh louhna a ka aat veu na he maw!
42019023	Huchi ahihleh ka hung tun chianga ka sum apung ka laah theihna diinga bangchidaana ka sum chu suminn a anakoih lou na hiai?’ achi hi.
42019024	Huin ama’n a kawma dingte kawmah, ‘A mina chu laahsah unla, mina sawm neipa kawmah pia un,’ achi hi.
42019025	Huin amah un a kawmah, ‘Lalpa, ama’n mina sawm anei hi,’ achi uhi.
42019026	“Ka hung hilh ahi, anei taphot chu piaah beh ahi diing a, hizongleh koipouh anei lou chu aneihsun zong laahsah ahi diing hi.
42019027	Hizongleh hu ka meelmate a tungva ka vaihawm diing deihloute chu hung pui unla, ka ma ah that un,” achi hi.
42019028	Huleh Ama’n huchia asoi zohin amakaih a, Jerusalem lam juanin achiah tou uhi.
42019029	Huleh hichi ahung hi a, Olive kichi taang a Bethphage leh Bethani kho kawm naih ahung tun tahun, Ama’n a nungjuite laha mi nih asawl a,
42019030	“Na majawn va khua ah vachiah unla, na luut tahchiangun sabiltung talgual koimah tuan ngei nailouhna na vamu diing uhi. Huchu hung suut unla hung kai un.
42019031	Huleh mi koiaha in, ‘Bang diinga na suut uh ahiai?’ chia ahung dot leh, ‘Lalpa’n amamoh hi,’ chiin a kawmah soi un,” achi hi.
42019032	Huleh a sawlte avachiahta va, a kawma asoi bang ngeeiin avamu uhi.
42019033	Huleh sabiltung talgual chu asuut tahun, aneite’n a kawmvah, “Sabiltung talgual bang diinga na suut uh ahiai?” achi uhi.
42019034	Amah un, “Lalpa’n amamoh hi,” achi uhi.
42019035	Huin Jesu kawmah ahung kai va, sabiltung talgual tungah a puante uh aphah va, Jesu atuangsah uhi.
42019036	Huleh Amah achiah laiin lampi ah a puante uh aphah uhi.
42019037	Huleh Amah chu Olive Taang liamsuhna diing tah ahung tun kuan in, a nungjui mipi zousiah in a silmahbawlte tengteng amuh jiahun akipaah va, aw ngaihtahin Pathian apaahtawi va,
42019038	“LALPA min a hung Kumpipa chu ahampha hi! Vaan ah lemthu leng henla, tungnungpeen ah loupina um heh!” chiin.
42019039	Huin mipi laha Pharisai khenkhat in Amah kawmah, “Houtupa, na nungjuite taai in,” achi uhi.
42019040	Hizongleh Ama’n adawng a, a kawmvah, “Ka hung hilh ahi, hite asip un chu, suangte akikoudoh pah diing uh,” achi hi.
42019041	Huleh atun kuan-un Ama’n khopi chu amu a, akahkhum a,
42019042	“Aw nang, nangmah in tuni in lemna hung tut silte hung heta mei lehchin maw! Hizongleh tuin chu na mit apat akiphualta hi.
42019043	Ajiahchu na gaalte’n na kiimveel a kulh bawl a, ahung uumbichilh a, taaikhiahna diing umloua ahung uumkhumna nite na tungah ahung tung diing hi.
42019044	Huleh nang leh na sunga na tate tual saatna in ahung nei diing va, na sungah suang khatbeeh kithuapin anuse sih diing uh, ahung kiveh lai nite na heetlouh jiahin,” achi hi.
42019045	Huin Amah chu Pathian biahinn ah aluut a, sil juaahte leh leite anohdoh a,
42019046	A kawmvah, “‘Ka inn chu haamteina inn ahi,’ chih gelh ahi, hizongleh nang un ‘suammangte umna kua’ in na siamta uh,” achi hi.
42019047	Huleh Amah in ni chinin Pathian biahinn ah thu ahilh a; hizongleh siampu lalte leh daanjilsahtute leh mipi houtute’n Amah thah atum uhi.
42019048	Hizongleh mipi zousiah in phatuamngaitaha a thu angaihkhiah zing jiahun alohna daan diing ahe sih uhi.
42020001	Huleh hichi ahung hi a, Jesu’n Pathian biahinn a mite thu ahilh a, tanchinpha asoi laiin ni khat chu siampu lalte leh daanjilsahtute leh upate chu Amah langin Amah kawmah ahung va,
42020002	huchiin a kawmah, “Bang thuneihna in ahiai hi silte na bawl? Ahihlouhleh koi ahiai hi thuneihna hung pia? Hung hilh in,” achi uhi.
42020003	Hizongleh Ama’n adawng a, a kawmvah, “Ke’n zong sil khat ka hung dong diing, hung dawng un:
42020004	Johan baptisma hi vaan apat ahiai, mihing apat?” achi hi.
42020005	Huin amahuh chu akingaihtuah va, “‘Vaan apat,’ chilei lah, Ama’n, ‘Ahihleh bang diinga gingta lou?’ ahung chi diing hi.
42020006	Hizongleh, ‘Mihing apat,’ chilei lah, mipi zousiah in suang in ahung sep diing uhi, ajiahchu Johan hi zawlnei ahi chih agingta ngaalva,” achi uhi.
42020007	Huin amah un khoi apat chih ka soi thei sih uh chiin adawng uhi.
42020008	Huleh Jesu’n a kawmvah, “Ke’n zong bang thuneihna a hi silte bawl ka hiai chih ka hung hilh sih diing hi,” achi hi.
42020009	Huin Ama’n mipite kawmah hi tehkhinthu asoi a, “Mi koiaha khat in grephuan abawl a, huan bawlmite kawmah hohloh diingin apia a, huleh gam tuam ah sawtpi taam diingin achiahta hi.
42020010	Huleh a gah loh hun in grephuan gah chu anapiaah diingun huan bawlmite kawmah suaah khat asawl hi. Hizongleh huan bawlmite’n amah chu anavua va, khutguaahin asawlmangta uhi.
42020011	Huin ama’n suaah dang asawl kiit a, amah zong zumhuaitahin abawl va, khutguaahin asawlmangta uhi.
42020012	Huin ama’n athumna asawl kiit a, amah zong anasuliam va, apaaidoh uhi.
42020013	“Huin grephuan neitu in, ‘Bang chi bawl diing ka diai? Ka tapa deihtah ka sawl diing hi, amah anazahtaat khamoh sih diing uh,’ achi hi.
42020014	Hizongleh huan bawlmite’n anamuh tahun, ‘Hi pa gou luahtu diing chu ahi, a gou i tan theihna diingun i that diing uh,’ chiin akihou uhi.
42020015	Huin grephuan apatin apaaidoh va, athat uhi. Ahihleh grephuan neitu in a tungvah bangchiin abawl diai?
42020016	Ahung diinga huan bawlmite chu asumang diing hi. Huleh grephuan chu midangte kawmah ape diing hi,” achi hi. Amah un hi ajaah tahun, “Huchi lawmlawm jaw tun dah heh,” achi uhi.
42020017	Huin amahuh aen a, “Ahihleh, ‘innlamtute suang deihlouh ngeei chu aning a suang poimohpeen ahung hita hi,’ chia kigial khu bang ahiai?
42020018	“Koipouh suang tunga kipuuh chu akeehjaah diing a; huleh akiaahkhum photmahte chu agawijaan diing hi,” achi hi.
42020019	Huleh hulai mahin siampu lalte leh daanjilsahtute’n Amah mat atum va, hizongleh mipite alau uhi; ajiahchu hu tehkhinthu amahuh demna a asoi ahi chih ahe uhi.
42020020	Huin Amah chu ataang va, gamoptu vaihawmna leh thuneihna a atut theihna diingun a thu soikhial man diingin midih kipang enkhetu asawlkheta uhi.
42020021	Huleh amah un a kawmah, “Houtupa, dihtahin thu na soiin na hilh veu a, koimah khentuam neilouin Pathian lampi dihtahin na hilh hi, chih ka he uhi.
42020022	Keiuh diingin Kaisar kawma siah tawi dih ahiai, ahihlouhleh dihlou?” chiin adong uhi.
42020023	Hizongleh Ama’n adohabawl uh ahe a, a kawmvah, “Bang diinga hung je-et na hi viai?
42020024	Dinari khat hung ensah un. Koi lim leh koi min atuang ei?” achi hi. Amah un adawng va, “Kaisar a,” achi uhi.
42020025	Ama’n a kawmvah, “Hujiahin Kaisar silte chu Kaisar kawmah pia unla, huleh Pathian silte chu Pathian kawmah pia un,” achi hi.
42020026	Huin mipite ma ah a thu soikhial mat diing amu sih va, a dawnna chu limdang asa mahmah va, asipta uhi.
42020027	Huzohin misi thohkiitna aum sih chi Sadukaite laha hunkhop a kawmah ahung va, Amah chu adong va,
42020028	“Houtupa, Mosi’n koipouh a sanggampa in ji nei a, ta beia asihsan leh, a sanggampa’n a ji aluah diing a, a sanggampa diingin chi ahaahsah diing ahi, chiin ahung gelhsah hi.
42020029	Huchiin unau pasal sagih aum a, a-upapeen in ji anei a, ta neilouin asi hi.
42020030	Huin anihna in aluah a, ta neilouin asi hi.
42020031	Huin athumna in aluah a, huchibangmahin a sagih un anei va, ta neilouin asi chiatta uhi.
42020032	Atawpin numeinu zong asita hi.
42020033	Hujiahin thohkiitna ni chiangin amahnu chu koipeen ji ahita diai? A sagih un ji in anei chiat ngaalva,” achi uhi.
42020034	Huin Jesu’n adawng a, a kawmvah, “Hi khang tate chu akiteeng va, jileta in akipia uhi.
42020035	Hizongleh hu khang luah taah diing leh misi lah apat thohkiitna a tel taah diinga guatte chu akiteeng nawn sih va, teeng zong akiteengsah sih uhi.
42020036	Amahuh chu si zong asi thei nawn sih uh, ajiahchu angelte bang ahi va, huleh thohkiitna tate ahih jiahun Pathian tate ahi uhi.
42020037	Huchiin misi kaihthohin aum chih Mosi’n zong sawlbawh lahah Lalpa chu ‘Abraham Pathian, Isak Pathian leh Jakob Pathian’ achih laiin ahesah ahi.
42020038	Huchiin Amah chu misi Pathian ahi sih a, ahingte Pathian ahijaw hi, ajiahchu Amah ah mi zousiah ahing ahi,” achi hi.
42020039	Huin daanjilsahtu koite aha in adawng va, “Houtupa, na soi dih ngeel hi,” achi uhi.
42020040	Hu nungin amah un thudang mawngmawng adong ngam nawnta sih uhi.
42020041	Huleh Ama’n a kawmvah, “Khrist chu David Tapa ahi bangchidaana achih uh ahiai?
42020042	Ajiahchu David ngeei in Phatna Late Lehkhabu ah, ‘LALPA’N ka Lalpa kawmah,
42020043	“Na meelmate na keeng ngahna a ka bawl masiah ka jiatlam ah tou in,”’ achi hi.
42020044	Huchia David in Amah chu ‘Lalpa’ achih leh, bangchidaana a Tapa hi ahiai?” achi hi.
42020045	Huzohin Ama’n mipi kikhawmte zousiah jaahin a nungjuite kawmah,
42020046	“Puannaah tual silha vaahleh uut a, dawlmunte a chibai buuh bang, sinagog a touna poimohpeente leh gualvaahna a mun hoihpeente tan ngaina, daanjilsahtute lahah pilvaang un,
42020047	meithaite inn haw anegam va, bawltawmin sawt pipi ahaamtei uhi. Amah un chu siamlouhtanna lian seem amu diing uhi,” achi hi.
42021001	Huleh Amah chu adaahdoh a, mihausate’n sumkholna a sum akhiah lai uh amu hi.
42021002	Huleh Ama’n meithainu gentheitah khat in paisa lepton nih akhiah lai zong amu hi.
42021003	Huin Ama’n, “Chihtahzetin ka hung hilh ahi, amahuh zousiah saangin hi meithai gentheitahnu’n akhe tamjaw hi;
42021004	ajiahchu hite zousiah in aneih vaal uh Pathian thohlawm ah akhia uhi, hizongleh amahnu’n chu a hinna diinga aneihsun teng akhe veh hi,” achi hi.
42021005	Huin koite aha in Pathian biahinn thu, suang hoih tahtahte leh silpiaahte a zep hoih ahihdaan asoi laiun, Ama’n,
42021006	“Hi na sil muhte uh ahihleh suhchip louha suang kithuap mawngmawng hitah ah khat zong aum louhna diing nite ahung tung diing hi,” achi hi.
42021007	Amah un, “Houtupa, hi silte bangchihchian ahung um diai? Huleh hi silte ahung tun diing chiangin chiamchihna bang ahung um diai?” chiin adong uhi.
42021008	Huin Ama’n, “Heema na um louhna diingun pilvaang un. Ajiahchu, ‘Khrist ka hi,’ huleh ‘A hun chu anaita,’ chiin mi tampi ka min in ahung diing uhi. Hujiahin amahuh jui sih un.
42021009	Hizongleh kidou thu leh kiphin buai thute na jaah chiangun lau sih un; ajiahchu hi silte hung tung masa diing mawng ahi, hizongleh a tawpna in ajui pah nai sih diing hi,” achi hi.
42021010	Huzohin Ama’n a kawmvah, “Nam tuam leh nam tuam akidou diing va, huleh lalgam tuam leh lalgam tuam akidou diing uhi.
42021011	Huleh mun tuamtuam ah jiil nasatah aliing diing a, kialte hung tungin hiite ahung leeng diing hi; huleh vaan apatin sil lauhuaite leh chiamchihna huaisetahte ahung um diing hi.
42021012	Hizongleh hi silte zousiah atun main nanguh ahung man diing va, sinagog leh suangkulte ah hung puiin ahung suduhdah diing uhi. Ka min jiahin kumpipate leh gamoptute ma ah ahung pui diing uhi.
42021013	Huleh hichu nanguh diingin heetpihtua panna hun lemchang ahi diing hi.
42021014	Hujiahin bangchi dawn diing chih ngaihtuah masa lou diingin na lungtang vah kisukip un;
42021015	ajiahchu meelma zousiah in ahung dou va, ahung soiseel theihlouh diing uh kam leh pilna ka hung pe diing hi.
42021016	Hizongleh nanguh chu na nulepate uh, na sanggamte uh, na behte uh leh na lawmte ngeei un zong ahung pedoh diing va, na lahva khenkhat chu ahung that diing uhi.
42021017	Huleh ka min jiahin mi zousiah huatin na um diing uhi.
42021018	Hizongleh na lu va samjang khat zong amangthang sih diing hi.
42021019	Na thuaah mualsuahzohna un na hinna uh na huumbit diing uhi.
42021020	“Huleh sepaihte’n Jerusalem auumkhum uh na muh chiangun a manthaaina diing anaita chih he un.
42021021	Hu hun chiangin Judia gam a umte taang ah taaimang uh heh, hu khopi sunga umte zong pawtdoh uh heh, huleh gam lama umte zong hu khopi sungah luut sih uh heh.
42021022	Ajiahchu thu kigelh zousiah ataangtunna diinga hu nite chu phubalaahna ni ahi diing hi.
42021023	Hizongleh hu hun a gaaite leh naungeeh nawiteep neite tung agih hi! Ajiahchu gam sungah hahsatna nasatah leh hi mite tungah lungthahna tung diing ahi.
42021024	Huleh amahuh chu naamsau hiam in asi diing va, nam chin kawmah suaaha puiin aum diing uhi. Huleh Jentelte hun ataangtun masiah Jerusalem chu Jentelte totdeenin aum diing hi.
42021025	“Huleh ni leh ha leh aahsite bang ah chiamchihna aum diing a, tuikhanglian kinoh leh maau vengvungte’n leitung ah nam chin hahsatna leh mangbatna atun diing hi.
42021026	Mite chu launa jiaha khovel a sil hung tung diingte ngaihtuahna jiahin asidang diing uh, ajiahchu vaan silbawltheihnate akisuliing diing hi.
42021027	Hutahchiangin amah un Mihing Tapa chu silbawltheihna leh loupina nasatah toh meipi laha hung amu diing uhi.
42021028	Huleh hi silte ahung tun pat chiangin entou unla, daahdoh un, ajiahchu na tatna uh anaita hi,” achi hi.
42021029	Huin Ama’n a kawmvah tehkhinthu khat asoi a, “Theipi kung leh sing kung zousiah en un.
42021030	A nah ahung sel tahchiangin nipi ahung naita chih na mu va, na kiheet uhi.
42021031	Huchibangmahin hi silte ahung tun na muh chiangun Pathian lalgam ahung naita chih he un.
42021032	“Chihtahzetin ka hung hilh ahi, sil zousiah ataangtun veh masiah hi khang amang sih diing uhi.
42021033	Vaan leh lei abeimang diing a, hizongleh ka thu chu bangchihmahin amang sih diing hi.
42021034	“Neehvah taatluat leh zukham leh damsung khosah ngaihtuahna in na lungtang uh asuhbuai louhna diingin, huleh na heetlouh kaal va hu Ni ahung tunguih louhna diingin pilvaang un.
42021035	Ajiahchu thaang kipel banga leitung pumpi a umte zousiah tunga tung diing ahi.
42021036	Hujiahin hi sil hung tung pah diing zousiah peel taah leh Mihing Tapa ma a ding taah na hih theihna diingun bangchihlaipouhin haamtei unla, kigingzing un,” achi hi.
42021037	Huleh Ama’n suun laiin Pathian biahinn ah thu ahilh a, jaan chiangin apawtdoh a, Olive kichi taang ah ava-um veu hi.
42021038	Huleh mipi zousiah chu jiingkaal matahin Amah kawmah Pathian biahinn ah a thu ngaikhe diingin ahung uhi.
42022001	Huleh Tolsohlouh Tanghou Kuut, huchu Chiahkaan Kuut achih uh ahung naita hi.
42022002	Siampu lalte leh daanjilsahtute’n Amah athah theihna diing uh angaihtuah va, mipite lah alau uhi.
42022003	Huin sawmlenihte laha tel Juda Iskariot achih uh sungah Setan aluut hi.
42022004	Huchiin apawtdoh a, Jesu bangchiin amansah theih diai chih ngaihtuahin siampu lalte leh houtute avakikuppih hi.
42022005	Huin amahuh chu akipaah va, amah chu sum piaah lem asa uhi.
42022006	Huleh ama’n lem asa a, mipi um louh kaal khat a Amah matsahna diing hun lemtaang ahawlta hi.
42022007	Huin Chiahkaan belaamnou latna ni diing Tolsohlouh Tanghou Kuut ni ahung tungta a,
42022008	Ama’n Peter leh Johan asawl a, “Chiah unla, Chiahkaan an i neeh diingun vabawl un,” achi hi.
42022009	Huin amah un a kawmah, “Khoitah ah vabawl leh ung na deih ei?” achi uhi.
42022010	Ama’n a kawmvah, “Ngai un, khopi sunga na luut chiangun tuibeel pua pasal khat in ahung na tuaah diing a, aluutna inn juiluut un.
42022011	Huleh a inn neitupa kawmah, ‘Houtupa’n, “ka nungjuite toh Chiahkaan an ka neehna diing uh mikhual pindan khoitah ahiai?” ahung chi hi,’ na chi diing uhi.
42022012	Huleh ama’n pindan tungnung lianpi, guatsa diam khat ahung ensah diing a, hutah ah vabawl un,” achi hi.
42022013	Huin achiah va, a kawmva asoi bangin amuta va, Chiahkaan an chu abawlta uhi.
42022014	Huleh a hun ahung chin tahin Amah atouta a, apostol sawmlenihte’n zong atoupih uhi.
42022015	Huin Ama’n a kawmvah, “Ka thuaah main hi Chiahkaan an nanguh toh neehkhawm ka uut mahmah hi;
42022016	ajiahchu ka hung hilh ahi, Pathian lalgam a hikhu ataangtun masiah ka ne nawn sih diing hi,” achi hi.
42022017	Huleh nou ala a, kipaah thu asoi zohin, “Hi la unla, kihawm un;
42022018	ajiahchu ka hung hilh ahi, Pathian lalgam ahung tun masiah greptui ka dawn kiit nawn sih diing hi,” achi hi.
42022019	Huin tanghou ala a, kipaahthu asoi zohin abalkeeh a, a kawmvah apia a, “Hichu ka tahsa, nanguh diinga piaah chu ahi, na hung heetzingna diingun hichu bawl un,” achi hi.
42022020	Huchibangmahin nitaah an neeh zohin nou zong ala a, “Hi nou chu ka sisan a thuhun thah nanguh diinga luangkhia chu ahi.
42022021	Hizongleh ngai un, ahung mansahtu diing khut chu ka kawmah dohkaan tungah aum hi.
42022022	Tahzetin Mihing Tapa chu akiguatsa bangjeelin apai hi; hizongleh amansahtu tung agih hi!” achi hi.
42022023	Huin amahuh chu hitobang bawl diingpa a lahva koipeen hi diing ahiai chiin akidong tuahta uhi.
42022024	Huleh amahuh lahah koiaha lianpeen a seh diing chia kinialna zong aum hi.
42022025	Huin Ama’n a kawmvah, “Jentel kumpipate chu a tungvah kilalsahtahin aum va, huleh a tungva vaihawmtute chu ‘mi hoihna diing bawltute’ achi uhi.
42022026	Hizongleh nanguh chu huchibang na hi sih diing uh; na lahva lianpeen chu naupangjaw bangin um heh, huleh houtu lianpeen chu sawltawn anhawmtu bangin um jaw heh.
42022027	Ajiahchu ankuang uumtu leh anhawmtu koi ahiai lianjaw? Ankuang uumtu hijaw lou diing maw? Hizongleh kei chu na lahvah anhawmtu bangin ka um hi.
42022028	Nanguh chu heemna ka tuaah sung siah hung umpihtute na hi uhi.
42022029	Huleh ka Pa’n kei lalgam ahung guatsah bangin nanguh diingin lalgam ka hung guatsah hi;
42022030	huchia ka lalgam a ka dohkaan a na neeh va, na dawn va, huleh Israel nam sawmlenihte vaihawmsaha laltouphah a na tou theihna diingun,” achi hi.
42022031	Huin Lalpa’n, “Simon, Simon, ngai in, Setan in buh banga ahung seep theihna diingin ahung ngeen hi.
42022032	Hizongleh na ginna aman louhna diingin ka hung haamteisah hi, na kiheikiit chiangin na unaute sukip in,” achi hi.
42022033	Hizongleh ama’n a kawmah, “Lalpa nang toh suangkul leh sihna a zong chiah ka ngaap hi,” achi hi.
42022034	Huin Ama’n, “Peter, ka hung hilh ahi, ke’n Amah ka he kha sih chia thumvei na hung kiheetmohbawl masiah tuni’n aah akhuang sih diing,” achi hi.
42022035	Huin Ama’n a kawmvah, “Nanguh dangkaip bei a, sakhau bei a, huleh keengtophah bei a ka hung sawl laiin sil khat beeh na kitasam viaimah?” achi hi. Amah un, “Tasamlou,” achi uhi.
42022036	Huin Ama’n a kawmvah, “Hizongleh tuin chu dangkaip nei in keng henla, huchibangmahin sakhau nei in zong; huleh naamsau neilou in a puan juaah henla, lei heh.
42022037	Ajiahchu ka hung hilh ahi, ‘Amah chu daan botsetute lahah asimtel uh’ chih gelh chu ka tungah ataangtung diing him ahi. Ajiahchu ka tungtaang thute tungkim ahita,” achi hi.
42022038	Huin amah un, “En in Lalpa, hi ah naamsau nih aum hi,” achi uhi. Ama’n a kawmvah, “Ahun hi,” achi hi.
42022039	Huin Jesu apawtdoh a, angeina bangin Olive Taang ah achiah a, huleh a nungjuite’n zong ajui uhi.
42022040	Huleh amun atun un Ama’n a kawmvah, “Heemna a na luut louhna diingun haamtei un,” achi hi.
42022041	Huin Amah chu suang a sehphaah tan diing bang ah achiah tuam a, khuupdin in ahaamtei a,
42022042	“Pa, lem na saha ahihleh, hi nou hi kei apatin suanmang in; ahihvaangin keimah thu hilouin, hizongleh nangmah thuthu hijaw heh,” achi hi.
42022043	Huin vaan apatin angel khat a kawmah ahung kilaah a, Amah ahung suhaat hi.
42022044	Huin Amah chu agim mahmah a, phatuamngai jawseemin ahaamtei hi. Huchiin a khosa chu sisan vat bangin lei ah avakheta hi.
42022045	Huleh Amah ahaamtei zoha ahung thohdoh tahin nungjuite kawmah ahung a, amahuh chu lungngaih jiaha ihmuin amu hi.
42022046	Huin, “Bang diinga ihmu na hi viai? Heemna a na puuh louhna diingun thou unla haamtei un,” achi hi.
42022047	Huleh Ama’n thu asoi laitahin, en un, mipi hon khat ahung va, huleh sawmlenihte laha khat, Juda achih uh ahung makai a, tawp tumin Jesu kawm anaih hi.
42022048	Hizongleh Jesu’n a kawmah, “Juda, Mihing Tapa hi tawp a mansah na hi maw?” achi hi.
42022049	Akiim a mi umte’n sil hung um diing chu amuhun, “Lalpa, naamsau in ka saat diviai?” achi uhi.
42022050	Huleh a lahva mi khat in siampu lalpeen suaahpa asaat a, a bil jiatlam asaatkhiahsah hi.
42022051	Huin Jesu’n ahoupih a, “Hichi chiang chu phal un,” achi hi. Huin a bil chu akhoih a, asudamta hi.
42022052	Huin Jesu’n a kawma hung siampu lalte leh Pathian biahinn veengtute leh upate kawmah, “Suammangtu man diing bang hialin naamsau leh khetbuuhte toh na hung kuan uh maw?
42022053	Na kawmva ni chin a Pathian biahinn a ka um laiin ka tungah khut na ha hial sih uhi. Hizongleh tu hun leh mial thuneihna hi nanguh a ahi,” achi hi.
42022054	Huin Amah chu aman va, apui va siampu lalpeen inn sungah apuiluut uhi. Huleh Peter in gamlatahin agaal juih hi.
42022055	Huleh amah un huan sung laiah mei achih va, atoukhawm va, Peter chu a lahvah avatou hi.
42022056	Huleh mei kawma atou laiin suaah nungaah koiaha in amu a, nguntahin aen a, “Hi pa zong Amah kawma um him ahi,” achi hi.
42022057	Huin ama’n, “Numei, Amah ka he sih hi,” chiin akiheetmohbawl hi.
42022058	Huleh tomkhat zouin midang khat in amu kiit a, “Nang zong a lahva mi na hi,” achi hi. Huin Peter in, “Ka hi sih, mihing,” achi hi.
42022059	Huleh daah kaal khat veel nungin midang khat in, “Hi pa zong Amah kawma um himah tham ve aw, Galili mi ahi ngaala,” achi tinten hi.
42022060	Peter in, “Mihing, na thusoi ka he sih,” achi hi. Huin a thusoi laitahin thakhatin aah ahung khuangta hi.
42022061	Huin Lalpa chu akihei a, Peter aen a, “Tuni’n aah khuan main thumvei na hung kiheetmohbawl diing,” chia Lalpa’n a kawma asoi chu Peter in ahung hedohta hi.
42022062	Huin Peter chu polam ah apawtdoh a, hah kahin akapta hi.
42022063	Huleh Jesu mantute’n Amah chu chiamnuih bawlna a nei in, avua va,
42022064	huleh amaaikaan zohun a maai abeeng va, “Koi ahiai hung vua? Hung hilh in,” chiin adong uhi.
42022065	Huleh thudang tampi a Amah soisia in akawh uhi.
42022066	Huleh khovaah tahin vaantaang upate leh siampu lalte leh daanjilsahtute ahung kikhawm va, a vaihawmna ma vah apuiluut va,
42022067	“Khrist na hih leh, hung hilh in,” achi uhi. Himahleh Ama’n a kawmvah, “Hung hilh zongleng, na gingta sih diing uhi.
42022068	Huleh ke’n zong nanguh thu hung dong leng, na hung dawng saam sih diing va, chiah lah na hung chiahsah sih diing uhi.
42022069	Tu kalsiah Mihing Tapa chu Pathian silbawltheihna jiatlam ah atouta diing hi,” achi hi.
42022070	Huin a bawnun, “Ahihleh Pathian Tapa na hi maw?” achi uhi. Ama’n a kawmvah, “Na hung chih bangun ka hi,” achi hi.
42022071	Huin amah un, “Heetsahna dang bang i ngai nawn tuan eimah? Ajiahchu eimah ngeei in a kamsuah i jata uh,” achi uhi.
42023001	Huin mipite chu a bawnun ading va, Amah chu Pilat kawmah apui uhi.
42023002	Huin amah un Hi Pa’n, “Amah leh Amah Khrist, Kumpipa ka hi kichiin Kaisar kawma siahtawi akhap a, huleh ka namte uh atohbuai ka he uh,” chiin aheehta uhi.
42023003	Huin Pilat in, “Judate Kumpipa na hi maw?” chiin adong hi. Ama’n adawng a, “Na chih bangin ahi,” achi hi.
42023004	Huin Pilat in siampu lalte leh mipite kawmah, “Hi Pa tungah sualna bangma ka mu sih,” achi hi.
42023005	Huin amah un, “Ama’n Galili gam apatin hi mun tanin Judia gam kho chin ah thu hilhin mipite atohbuai veu hi,” chiin ahahpan seem uhi.
42023006	Galili thu ajaah tahin Pilat in hu Mi chu Galili mi ahihleh hihlouh adong hi.
42023007	Huleh Amah chu Herod vaihawmna nuaia um ahi chih aheet tahin Herod kawmah asawl a, hulaiin amah zong Jerusalem a um ahi.
42023008	Huleh Herod in Jesu amuh tahin akipaah mahmah a, a tanchin tampi anajaah jiahin hun sawttah apat akimuhpih uut mawng ahi; huleh a chiamchihna bawl bang aha beeh muh zong akineem hi.
42023009	Huin ama’n a kawmah thu tampi adong a, hizongleh Ama’n bangmah in adawng sih hi.
42023010	Huin siampu lalte leh daanjilsahtute adingkhia va, nasatahin Amah aheeh uhi.
42023011	Huin Herod leh a sepaihte’n Jesu chu asimmohbawl va, chiamnuih bawlna a azat nungun puan loupi asilhsah va, Pilat kawmah asawlkiitta uhi.
42023012	Huleh hu ni mahin Herod leh Pilat lawmta ahung hita uhi, hu masiah chu kilungdou zing anahi uhi.
42023013	Huin Pilat in siampu lalte leh houtute leh mipite akoukhawm a,
42023014	a kawmvah, “Hi Pa’n mite atohbuai chia ka kawma na hung pui uh ahi hi. Huleh en un, na ma va hoihtaha ka etchian nungin na heehna thu vah Amah tungah bangmah dihlouhna ka mu sih hi.
42023015	Herod in zong amu sih, ajiahchu nanguh a kawmah ka hung sawl a, huleh ngai un, sihna khop hial bangma abawl sih hi.
42023016	Hujiahin ka jeep diing a, ka hah mei diing,” achi hi.
42023017	Ajiahchu kuut ni a ama’n mi khat a kawmva ahahkhiahsah teeiteei diing ahi hi.
42023018	Huin amahuh thakhatin akikou va, “Hi Pa sumangthaai inla, Barabba hung hahdohsah in,” achi uhi.
42023019	Hi pa chu khopi sunga helna bang aha jiah leh tualthah jiaha suangkul taang ahi hi.
42023020	Hujiahin Pilat in Jesu ahahdoh nuam a, a kawmvah thu asoi kiit hi.
42023021	Hizongleh amahuh chu akikou va, “Kros ah kilhbeh in, kros ah kilhbeh in,” achi uhi.
42023022	Huin ama’n a thumveina diingin a kawmvah, “Bangjiahin ei maw? Bang bawlsual anei a ahiai? Sihna khop hial a tungah bangma ka mu sih hi. Hujiahin ka jeep diing a, ka hahdoh mei diing,” achi hi.
42023023	Huleh amah un aw ngaihtah in kros a kilhbeh diingin angeen teeiteei va, huin amahuh aw leh siampu lalte aw in aneh zoujawta hi.
42023024	Huin Pilat in anget bangva bawl diingin thu atan hi.
42023025	Huleh helna leh tualthahna jiaha suangkul taang angetpa uh chu ahahdoh a, Jesu ahihleh auut uutva bawl diingin apekheta hi.
42023026	Huleh Amah apui laiun khota lam apat a hung, Kureni gam mi Simon chu aman va, Jesu nunga kros chu apuaahpih theihna diingin a tungah angata uhi.
42023027	Huleh mipi nasatah leh Amah kah a maau jeenjuun numei hon in ajui uhi.
42023028	Hizongleh Jesu’n amahuh lam hung ngain, “Jerusalem tanute, kei hung kah sih unla, nanguh leh na tate uh diingin kap jaw un.
42023029	Ajiahchu ngai un, hichibang nite ahung tung diing a, hu ni chiangin, ‘Chiingte leh naupaai ngeilouhna gilte, huleh naungeeh teep ngeilouh nawite ahampha uh,’ achi diing uhi.
42023030	Hu hun chiangin amah un ‘taangte kawmah, “Hung netkhum un,” huleh mualte kawmah, “Hung khuhkhum un,”’ achi diing uhi.
42023031	“Ajiahchu sing hing a bawn hi silte abawl uh leh, sing gaw ah bang akibawl taphet diai?” achi hi.
42023032	Huleh midang migilou nih zong Amah toh suhlup diingin apui uhi.
42023033	Huleh Kalvari achih mun uh atun tahun, hu ah Amah chu kros ah akilhbehta va, migiloute toh, khat a jiatlam ah, khat a veilam ah akilhbeh uhi.
42023034	Huin Jesu’n, “Pa, amahuh ngaidam in; ajiahchu asilbawl uh ahe lou uh ahi,” achi hi. Huin aisaanin a puansilhte akihawm uhi.
42023035	Huleh mipite’n dingin aen zing va, houtute’n zong, “Midang bawn ahundam vele, Pathian miteel, Khrist ahih ngeel leh, Amah leh Amah kihundam leh aveleh,” chiin aeenghou uhi.
42023036	Sepaihte’n zong chiamnuih bawlna in anei va, a kawma hungin uain thuuh apia va,
42023037	huleh, “Judate Kumpipa na hih leh, nangmah kihundam in,” achi uhi.
42023038	Huleh a lutung jawn ah Grik, Latin leh Hebrai haam in, HICHU JUDATE KUMPIPA AHI, chia thugelh akitaah hi.
42023039	Huleh migilou kikhaite laha khat in Amah asoisia a, “Khrist na hih leh, nangmah kihundam inla, keiuh zong hung hundamta’n,” achi hi.
42023040	Hizongleh khatpeen in chu amah taai kawmin adawng a, “Nang banggiap toh kibanga mohpaih ahih mei chu, Pathian lau lou na hiaimah?
42023041	Ei chu gawt taah mawng i hi hi, ajiahchu i silbawlte man dihtah mu i hi; hizongleh hi Pa’n chu bangma asusual sih hi,” achi hi.
42023042	Huin ama’n Jesu kawmah, “Lalpa, na lalgam na tun chiangin hung hezing in aw!” achi hi.
42023043	Jesu’n a kawmah, “Chihtahzetin ka hung hilh ahi, tuni’n ka kawmah Paradis ah na um diing hi,” achi hi.
42023044	Huleh hichu daah guupna veel diing ahi a, daah kuahna tandongin leitung zousiah ahung mialta hi.
42023045	Huleh ni ahung mialta a, Pathian biahinn a puanjaah chu akimlai ah ahung keehta hi.
42023046	Huleh Jesu chu aw ngaihtahin akikou a, “Pa, ‘na khut ah ka hagau ka hung keemsah hi,’” achi hi. Huleh huchu achih zohin a hagau ahahta hi.
42023047	Huleh sepaih zahoutu in sil umdaan amuh tahin, “Hi Pa chu chiantahin Mi dihtat ahi ngeei mei!” chiin Pathian apaahtawita hi.
42023048	Huleh hu etnop en diinga hung khawm mipi zousiah in sil umdaan amuh tahun a awm uh tuum kawmkawmin achiah kiitta uhi.
42023049	Huleh a meel heette zousiah leh Galili gam apat Amah hung jui numeite chu gaal ah ading va, hi silte aenzing uhi.
42023050	Huleh ngai un, mi khat a min Joseph kichi vaihawmtu khat aum a, amah chu mihoih leh midihtat ahi.
42023051	Ama’n chu avaihawm uh leh asilbawl uh zong lem anasahpih sih hi. Amah chu Judate khopi Arimathia mi ahi a, Pathian lalgam ngaah zinga um ahi.
42023052	Hi pa chu Pilat kawmah achiah a Jesu luang avangeen hi.
42023053	Huin alakhia a, puanneem in atuam a, koimah sial ngei nailouhna suang kikhuaah haan khat ah asialta hi.
42023054	Huleh hu ni chu Kisahkhawl ni ahi a, Sabbath ni kipan diing ahita hi.
42023055	Huleh numeite, Galili gam apat Amah toh hung kitonte’n zong anung ajui va, a haan leh a luang kisial daan amu uhi.
42023056	Huin achiah kiit va, silgimnamte leh thau gimtuuite asiam va, daan dungjuiin Sabbath ni in akhawlta uhi.
42024001	Huleh hapta ni masa ni in, jiingkaal matahin a gimtuui bawlte uh tawiin, amahuh toh numei dang koite aha haan ah ahung uhi.
42024002	Huleh suang chu haan apat liihdoha um amu uhi.
42024003	Huin a sung ah aluut va, Lalpa Jesu luang chu amuta sih uhi.
42024004	Huleh hichi ahung hi a, hujiaha alungbuai laiun, en un, mi nih puan vaamtah mei silhin a kawmvah ahung ding uhi.
42024005	Huleh amahuh laua lei a abohkhup laiun amah un a kawmvah, “Bang diinga misi laha mihing hawl na hi viai?
42024006	Hitah ah Amah aum nawn sih a, himahleh athou kiitta hi. Galili a aum laia na kawmva asoi hezing un:
42024007	‘Mihing Tapa chu misualte khut ah matsahin aum diing a, kros ah akilhbeh diing va, huleh ni thum ni’n athou kiit diing,’ achih chu,” achi uhi.
42024008	Huin amah un a thusoite ahung hedohta uhi.
42024009	Huleh haan apatin amahuh anungchiah kiit va, hi silte zousiah sawmlekhatte leh midang teng kawmah ahilhta uhi.
42024010	Amahuh chu Mari Magdalini leh Joanna leh Jakob nu Mari leh a kawmva um numei dangte toh ahi va, hi silte chu apostolte kawmah ahilhta uhi.
42024011	Huleh a thusoi uh chu mawh thu maiin angai va, anatahsang sih uhi.
42024012	Huin Peter chu adingdoh a, haan ah avataai a, huleh kuuna aet leh puan neemte chauh um chu amu a, sil um daante chu limdangsatahin inn lamah achiahta hi.
42024013	Huleh ngai in, hu ni mahin a lahva mi nih Emmau kichi khua khat, Jerusalem apat kilometar sawmlekhat banga gamla ah achiah uhi.
42024014	Amahuh chu hi sil hung tung zousiah thu ah ahoulim va,
42024015	huleh hichi ahung hi a, houlima akidottuah laiun Jesu ngeei in ahung naih a, amahuh toh achiah khawmta hi.
42024016	Hizongleh Amah aheet theihlouhna diingun amit uh suhvaihin aum hi.
42024017	Huin Ama’n a kawmvah, “Na chiah kawmva na kihoulimna uh bang ahiai? achi hi. Huleh dahmeel potahin ading den uhi.
42024018	Huin khatpa a min Kleopa kichipeen in adawng a, Amah kawmah, “Tulai a hutah a sil tungte helou a um, Jerusalem a mikhual nang chauh na hiaimah?” achi hi.
42024019	Ama’n a kawmvah, “Bang silte eimaw?” achi hi. Huin amah un a kawmah, “Nazareth Jesu, Pathian leh mi zousiah mitmuh a silbawl leh thusoi a Zawlnei minthangtah tungtaang thu,
42024020	huleh Amah chu siampu lalte leh ka houtute un sitaaha siamlouh tansah diinga apiaahkhiah va, kros a akilhbeh uh thute ahi.
42024021	Hizongleh kei un chu Israelte tantu diing Amah ahi chih ka kineem uhi. Huleh hi haw lou zong hi silte tun kalsiah tuni a ni thum ni ahita hi.
42024022	Hizongleh ka lawi lahva numei khenkhat haan ah mataha vachiahte’n thumah satahin ahung koih uhi.
42024023	Huleh a luang amuh louh phetun ahung kihkiit va, ahing kiitta chia hung hilh angelte zong ka mu uh, achi uhi.
42024024	Huin ka umpihte lahva khenkhat haan ah avachiah va, numeite soi bangngeeiin amu va, hizongleh Amah amu tuan sih uhi,” achi uhi.
42024025	Huin Ama’n a kawmvah, “Aw mingolte leh zawlneite thusoi zousiah tahsang diinga lungngongte!
42024026	Khrist in hi silte thuaah a, a loupina a aluut diing him hilou ahiaimah?” achi hi.
42024027	Huin Mosi leh Zawlneite Lehkhabute zousiah apanin Pathian Lehkhathu pumpi a Amah tungtaang kigialte a kawmvah ahilhchianta hi.
42024028	Huleh achiahna diing khua uh tung diing ahita va, Amah chu chiahsuaah tum bangin aum hi.
42024029	Hizongleh amah un Amah chu ahou va, “Ka kawmvah um meita in, nitaahlam ahita a, huleh ni zong tum diing ahita hi,” achi uhi. Huin Amah chu a kawmva um diingin aluutta hi.
42024030	Huleh hichi ahung hi a, amahuh toh ankuang a touin tanghou ala a, avangpiaah a, huleh abalkeeh a, a kawmvah apia hi.
42024031	Huin amit uh ahung vaahta a, Amah aheta va, huin Amah chu a mitmuh vapat amangta hi.
42024032	Huin amah un, “Lampi a ahung houpih a, Pathian Lehkhathu ahung hilhchian laiin i sungah i lungtang akuang hial hilou ahiaimah?” achi uhi.
42024033	Huleh hulaitah mahin adingdoh va, Jerusalem ah akinungleh va, sawmlekhat umkhawmte leh a kawmva umte chu amu uhi.
42024034	Amah un, “Lalpa chu athou kiit tahzet ahi, Simon kawmah zong akilaahta,” anachi uhi.
42024035	Huin amah un zong lampi a sil hung umte leh tanghou abalkeeh a, Amah aheetdoh daante uh ahilh uhi.
42024036	Huleh hichia asoi laiun, Jesu ngeei chu a lahvah ahung ding a, a kawmvah, “Na tungvah hamuanna um heh,” achi hi.
42024037	Hizongleh amahuh chu achija mahmah va, alau va, hagau khat muin akingaihtuah uhi.
42024038	Huin Ama’n a kawmvah, “Bang diinga mangbang na hi viai? Huleh bang jiaha na lungtang va ginlahna um ahiai?
42024039	Ka khutte, ka keengpeehte en un, keimah mah hilou ka hiaimah? Hung khoih unla, en un, ajiahchu keimah in hite neia na hung muh bangun hagau in sa leh guh anei sih hi,” achi hi.
42024040	Huleh Ama’n huchia asoi zohin a khutte leh a keengpeehte amahuh alah hi.
42024041	Huleh akipaah taahluat jiahva agintaat louh uh leh limdang asah laiun Ama’n a kawmvah, “Hitah ah neeh diing bang aha na nei viai?” achi hi.
42024042	Huin amah un a kawmah nga kikang gaw khat leh khuaizu khal khat apia uhi.
42024043	Ama’n huchu ala a, a ma vah aneta hi.
42024044	Huleh Ama’n a kawmvah, “Mosi Daan thu leh Zawlneite Lehkhabute leh Phatna Late a ka tungtaang kigial zousiah ahung taangtun diing daan nanguh toh ka umkhawm laia na kawmva ka thusoite chu hi haw ahi,” achi hi.
42024045	Huin Pathian Lehkhathu aheet theihna diingun a lungtang uh ahonsahta hi.
42024046	Huleh Ama’n a kawmvah, “Hichibanga gelh ahi, Khrist in gim athuaah diing a, a ni thum ni in misi lah apat athoukiit diing a,
42024047	huleh kisiihna leh sual ngaihdamna chu Amah min in Jerusalem apatin nam chin lahah soi ahi diing hi.
42024048	Nanguh hi silte heetpihtute na hi uhi.
42024049	Huleh ngai un, ka Pa sil chiam na tungvah ka hung sawl diing hi; hizongleh tunglam apat silbawltheihna a thop na hih masiah uh Jerusalem khopi ah um kinken un,” achi hi.
42024050	Huin Jesu’n amahuh chu Bethani tanphain apuidoh a, huin a baan ajaah a, amahuh avangpiaah hi.
42024051	Huleh hichi ahung hi a, avangpiaah laitahin amahuh apaisanta a, vaan ah puitouhin aumta hi.
42024052	Huin amah un Amah abia va, kipaah mahmahin Jerusalem ah akihkiitta uhi.
42024053	Huleh Pathian biahinn ah Pathian phat leh paahtawiin aum zingzingta uhi. Amen.
43001001	Achiil in Thu aum a, Thu chu Pathian kawmah aum a, huleh Thu chu Pathian ahi.
43001002	Amah chu achiil in Pathian kawmah aum hi.
43001003	Sil zousiah Amah tungtawna siam ahi a, silsiam himhim Amah siam louh bangmah aum sih hi.
43001004	Amah ah hinna aum a, hu hinna chu mihingte vaahna ahi.
43001005	Vaah chu mial ah ahung vaah a, mial in huchu ahe sih hi.
43001006	Pathian apat a sawl mi khat aum a, a min chu Johan ahi.
43001007	Mi zousiah in amah jaala agintaat theihna diingun hu Vaah heetpih diingin amah chu heetpihtuin ahung hi.
43001008	Amah chu hu Vaah ahi sih a, hizongleh hu Vaah heetpihtu diinga sawl ahijaw hi.
43001009	Huchu Vaah dihtah, khovel a hung mi zousiah hihvaahtu ahi.
43001010	Amah chu khovel ah aum a, khovel Amah siam ahi, hizongleh khovel in Amah ahe sih hi.
43001011	Amah chu a mite kawmah ahung a, Amah chu a mite’n anapom sih uhi.
43001012	Hizongleh Amah anapom photmahte chu a kawmvah Pathian tate hihtheihna diing thuneihna apia hi, Amah min gingtate chu:
43001013	hute chu sisan a piang ahi sih va, tahsa deihdaan a piang zong ahi sih va, mihing deihdaan a piang zong ahi het sih uh, hizongleh Pathian deihdaan a piang ahijaw uhi.
43001014	Huleh Thu chu tahsa ahung hi a, i lahah aum hi. Pa ta khat neihsun loupi bangin, a loupi jia i mu uhi, Amah chu hehpihna leh thutah a dim ahi.
43001015	Johan in Amah thu heetpihin, a kikou a, “Amah ahi, ‘Ka nunga hung paipa chu ka ma a um mawng ahih jiahin kei saangin adeihhuaijaw hi,’ chia a thu ka soipa chu,” achi hi.
43001016	Amah bukimna apat hehpihna tunga hehpihna i tang chiat uhi.
43001017	Ajiahchu daan chu Mosi zanga piaah ahi a, hizongleh hehpihna leh thutah chu Jesu Khrist jiahin ahung um hi.
43001018	Koima’n bangchihmahin Pathian amu ngei sih; Tapa tang neihsun, Pa aang sunga umpa in Amah chu ahilhchianta hi.
43001019	Huleh hichu Judate’n Jerusalem apat siampu leh Levi mite, “Koi na hiai?” chia dong diinga asawl laiva Johan theihchetna ahi.
43001020	Huleh amah chu ki-iim louin akiphuang a, “Khrist chu ka hi sih” chiin akiphuang hi.
43001021	Huin amah un, “Ahihleh koi na hiai? Elijah na maw?” chiin adong uhi. Ama’n, “Ka hi sih” achi hi. “Hu Zawlneipa na hiaimah?” achi va, ama’n “Hilou” chiin adawng hi.
43001022	Huin amah un a kawmah, “Ahung sawlte ka dawn theihna diingun hung hilh in. Koi na hiai? Nang leh nang koi kichi na hiai?” achi uhi.
43001023	Ama’n, “Kei chu Zawlnei Isai in asoi banga, ‘“LALPA lampi sial tang un,” chia gamdaai a kikou aw chu,’ chia asoipa chu ka hi” achi hi.
43001024	A mi sawlte uh chu Pharisaite laha mi ahi uhi.
43001025	Huleh amah adong va, a kawmah, “Khrist lah hilou, Elijah lah hilou, hu Zawlnei lah hilou na hih leh, bang diinga na baptis ahiai?” achi uhi.
43001026	Johan in amahuh adawng a, “Ke’n chu tui ah ka baptis a, hizongleh na heetlouh uh khat na lahvah ading hi.
43001027	Amah ahi ka nunga hung paipa, kei saanga deihhuai jawpa chu ahi a, a keengtophah khau suut taah zong ka hih sih hi,” achi hi.
43001028	Hu silte chu Jordan gaala Bethani a, Johan in abaptisna mun a siltung ahi.
43001029	Ajiingni’n Johan in Jesu a kawm lama hung amu a, “En un, Pathian Belaamnou khovel sualna pomangpa chu!
43001030	Hichu ahi, ‘Ka nung ah Mi khat ahung pai a, ka ma a um mawng ahih jiahin kei saangin alianjaw hi,’ chia ka na Soipa chu.
43001031	Ke’n Amah ka na he sih hi. Hizongleh Israelte kawma akisuhlat theihna diingin tui a baptis in ka hung ahi,” achi hi.
43001032	Huleh Johan in a thu aheetpih a, “Hagau vakhu banga vaan apat hung kumsuh a, a tunga tuangden ka mu hi.
43001033	Ke’n Amah ka na he sih a, hizongleh tui a baptis diinga hung sawlpa Amah mah in ka kawmah, ‘Koi tungah zong Hagau hung kumsuh a, a tunga tuangden na muh peenpeen, Amah chu Hagau Siangthou a baptis diingpa chu ahi,’ ahung chi hi.
43001034	Huchu ka mu a, Hi Pa chu Pathian Tapa ahi chih ka heetpih hi,” achi hi.
43001035	A jiing kiit in Johan chu a nungjuite nih toh ading a,
43001036	huleh Jesu lampai lai amu a, “En un, Pathian Belaamnou!” achi hi.
43001037	Hu nungjui nihte’n a thusoi aja va, Jesu ajuita uhi.
43001038	Huin Jesu akihei a, ahung juih uh amuh in a kawmvah, “Bang ahiai na hawl uh?” achi hi. Amah un a kawmah, “Rabbi”, (huchu Houtupa chihna ahi) “khoiah ahiai na teen?” achi uhi.
43001039	Ama’n a kawmvah, “Hung unla en un,” achi hi. Huin amahuh chu ahung va, a teenna aen va, huleh a kawmah hu ni aum uhi, daah sawmna ahih jiahin.
43001040	Johan thusoi ja, Jesu jui tegeel laha khat chu Simon Peter sanggampa Andru ahi.
43001041	Ama’n amasapeenin amah ngeei sanggampa Simon amudoh a, a kawmah, “Messiah” (huchu Khrist chihna ahi) “kichipa chu ka muta uh,” achi hi.
43001042	Huleh Andru in Simon chu Jesu kawmah ahung pui a, Jesu’n amah aen a, “Nang chu Jonah Tapa Simon na hi a, Kepha ahung kichita diing hi,” achi hi (huchu Suang, chia let ahi).
43001043	Huleh ajiingni’n Jesu’n Galili gam ah chiah atum a, Philip amu a, a kawmah, “Hung jui in,” achi hi.
43001044	Philip chu Andru leh Peter teenna khopi Bethsaida a teeng ahi.
43001045	Philip in Nathanael amu a, a kawmah, “Mosi in Daan Lehkhabu a a tungtaang anagelh leh Zawlneite Lehkhabute in anagelh uh Nazareth Jesu, Joseph tapa chu ka muta uh,” achi hi.
43001046	Huin Nathanael in a kawmah, “Nazareth apatin sil hoih apiang thei eimah?” achi hi. Philip in a kawmah, “Hung en in,” achi hi.
43001047	Jesu’n Nathanael a kawm lam juana hung amu a, a kawmah, “En un, heembawlna neilou Israel mitah chu,” achi hi.
43001048	Huin Nathanael in a kawmah, “Bang na hung chi heet ahiai?” achi hi. Jesu’n adawng a, a kawmah, “Philip in nang ahung kouh main, theipi kung nuaia na um laiin ka hung mu hi,” achi hi.
43001049	Nathanael in adawng a, a kawmah, “Rabbi, Pathian Tapa na hi, Israelte Kumpipa na hi,” achi hi.
43001050	Jesu’n adawng a, a kawmah, “‘Theipi kung nuaiah ka hung mu,’ na kawma ka chih jiaha gingta na hi maw? Hi silte saanga loupijaw na hung mu diing hi,” achi hi.
43001051	Huleh Jesu’n a kawmah, “Chihtahzetin, chihtahzetin ka hung hilh ahi, tu apatin vaan kihonga Pathian angelte Mihing Tapa tunga kal leh kum na muta diing uhi,” achi hi.
43002001	Huleh ni thum ni’n Galili gam a Kana ah kiteenna khat aum a, hutah ah chu Jesu nu aum hi.
43002002	Huleh Jesu leh a nungjuite zong kiteenna ah chial ahi uhi.
43002003	Huleh uain ahung kitaahsap tahun Jesu nu in a kawmah, “Uain anei nawn sih uh,” achi hi.
43002004	Jesu’n a kawmah, “Numei, nang hung heetsah diing bang aum ei? Ka hun atung nai sih hi,” achi hi.
43002005	A nu’n suaahte kawmah, “Ama’n na kawmva asoi photmah bawl un,” achi hi.
43002006	Huleh Judate tawndaan dungjuia kisuhsiangthouna suangtuibeel guup, litar sawmsagih leh guup apat za leh sawmleli dawl akitung hi.
43002007	Jesu’n a kawmvah, “Tuibeelte ah tui sungdim un,” achi hi. Huin beelngawng tan chiatin asung dim uhi.
43002008	Huleh Ama’n a kawmvah, “Tuin thaal unla, gualvaah vaihawmtu kawmah tawi un,” achi hi. Huchiin amah un atawi uhi.
43002009	Gualvaah vaihawmtu’n uain hung suaah chu achepin khoi apat hung um ahih ahe sih a (ahihvaangin suaah tui thaalte’n chu ahe va), gualvaah vaihawmtu in moupa chu akou a,
43002010	a kawmah, “Mi chin in achiil in uain hoih asungkhia va, huleh tamdeuh ahung dawn nung chiangun ahoihloujaw atungkhia uhi. Nang in chu tutanphain uain hoih na koih nalai hi,” achi hi.
43002011	Hi chiamchihna kipatna chu Jesu’n Galili gam a Kana a abawl ahi a, Amah loupi daan asulang hi. Huleh a nungjuite’n Amah agingta uhi.
43002012	Huzohin Amah chu Kapernaum ah achiahsuh a, Amah toh, a nu toh, a sanggamte toh, huleh a nungjuite toh hutah ah ni bangzah aha khat ataam uhi.
43002013	Huleh Judate Chiahkaan Kuut ahung naita a, Jesu chu Jerusalem ah achiah tou hi.
43002014	Huleh Pathian biahinn a bawngtal leh belaam leh vakhu juaahte leh sumhengtute tou chu amu hi.
43002015	Huin jeepna khauhual abawl zohin Pathian biahinn apatin belaamte leh bawngtalte anohdoh veh a; huleh sumhengtute dangka asunbuaahsah a, a dohkaan uh asawnpuuhsah hi.
43002016	Huleh Ama’n vakhu juaahte kawmah, “Hi silte hitah apatin lamang un! Ka Pa inn sumdawnna inn in bawl sih un!” achi hi.
43002017	Huin a nungjuite’n, “Na inn a diinga ka phatuamngaihna in ahung ne zouta,” chih gelh chu ahung hedoh uhi.
43002018	Hujiahin Judate’n adawng va a kawmah, “Hi silte bawl theihna diingin thuneihna na nei hi chih etsahna diingin chiamchihna bang ahiai na hung muhsah theih?” achi uhi.
43002019	Jesu’n adawng a, a kawmvah, “Hi Pathian biahinn chu susia un, ni thum sungin ka tung ding kiit diing,” achi hi.
43002020	Hujiahin Judate’n, “Kum sawmli leh guup hi Pathian biahinn bawlna in aluut a, nang in ni thum sungin na tung ding kiit diing maw?” achi uhi.
43002021	Ahihvaangin Ama’n hu biahinn chu a tahsa asoina ahi.
43002022	Hujiahin misi lah apat Amah athoh kiit nungin, a nungjuite’n a kawmvah hi thute asoita ngeei ahi chih ahung hedohta va; huin Pathian Lehkhathu leh Jesu thusoi agingtata uhi.
43002023	Hizongleh Chiahkaan Kuut Jerusalem a aum laiin chiamchihna abawlte amuh tahun, mi tampite’n a min agingta uhi.
43002024	Hizongleh Jesu chu a kawmvah akituluut nuam sih hi, ajiahchu Ama’n mi zousiah ahe a;
43002025	huleh Ama’n mihing sunga um aheet jiahin mihing thu koimah hilhchet akiphamoh sih hi.
43003001	Pharisaite laha mi, a min Nikodem kichi, Judate vaihawmtu khat aum hi.
43003002	Amah chu jaan in Jesu kawmah ahung a, a kawmah, “Rabbi, Pathian apat a thuhilhtu diinga hung na hi chih ka he uhi; ajiahchu Pathian a kawma aum louh leh, na chiamchihna silmah bawlte koima’n abawl thei sih diing,” achi hi.
43003003	Jesu’n adawng a, a kawmah, “Chihtahzetin, chihtahzetin ka hung hilh ahi, mi koipouh in apian thah louh leh, Pathian lalgam amu sih diing hi,” achi hi.
43003004	Nikodem in a kawmah, “Mi ateeh nungin bangchiin apiang thei diai? A nu sunga luutkiitin apiang thei diing maw?” achi hi.
43003005	Jesu’n adawng a, “Chihtahzetin, chihtahzetin ka hung hilh ahi, mi koipouh tui leh Hagau apat apian louh leh, Pathian lalgam ah aluut sih diing hi.
43003006	Tahsa a piang phot chu tahsa ahi a, Hagau a piang photmah chu hagau ahi.
43003007	‘Na pian thah ngeeingeei diing ahi,’ chia na kawma ka soi limdangsa sin.
43003008	Huih a uutna pouh ah anung a, a gin na ja a, hizongleh khoi apat a hung a, khoilama chiah diing chih na he sih hi. Koipouh Hagau a piang phot chu huchibang ahi,” achi hi.
43003009	Nikodem in adawng a, a kawmah, “Hi silte bangchiin ahi thei diai?” achi hi.
43003010	Jesu’n adawng a, a kawmah, “Israelte houtu na hi a, hi silte na he sih maw?
43003011	Chihtahzetin, chihtahzetin ka hung hilh ahi, kei un chu ka heet uh ka soi va, ka muh uh ka hesah uhi, hizongleh nang un ka thu heetsah uh na pom sih uhi.
43003012	Leitung silte ka hung hilh bawn gingta lou na hih uh leh, vaan lam silte hung hilh leng bangchiin na gingta diviai?
43003013	Vaan apat hung kumsuh Mihing Tapa vaan a um chihlouh kuamah vaan ah akal ngei nai sih hi.
43003014	Mosi in gamdaai a guul akhaikaang mahbangin Mihing Tapa zong khaikaangin aum ngeei diing hi.
43003015	Koipouh Amah gingta in abeimang louha kumtuang hinna aneih jawhna diingin.
43003016	Ajiahchu Pathian in khovel alungsiat mahmah a, huchiin a Tapa tangkhat neihsun apia, koipouh Amah gingta in abeimang louh a, hizongleh kumtuang hinna aneih jawhna diingin.
43003017	Ajiahchu khovel siamlouhtangsah diingin Pathian in a Tapa khovel ah asawl sih, hizongleh khovel Amah jaala hutdam ahih theihna diingin asawl jaw hi.
43003018	Amah gingta chu siamlouh tansahin aum sih; hizongleh agingta lou chu siamlouhtansah zoh ahita, Pathian Tapa tangkhat neihsun min agintaat louh jiahin.
43003019	Hichu siamlouhtanna ahi: vaah khovel ah ahung a, hizongleh a silbawlte uh agiitlouh jiahin mite’n vaah saangin mial alungsiat jaw uhi.
43003020	Ajiahchu koipouh sil gilou bawl in vaah ahaw veu va, huleh vaah ah zong ahung sih uh, huchilou inchu asil bawlte uh alang kha diing hi.
43003021	Hizongleh a silbawlte uh Pathian a bawl ahi chih alat theihna diingin, koipouh sildih bawl chu vaah ah ahung uhi,” achi hi.
43003022	Hi silte nungin Jesu chu a nungjuite toh Judia gam ah ahung va, hutah ah amahuh toh aum zing a, abaptis hi.
43003023	Huleh Johan in zong tui atam jiahin Salim kawm Ainon ah abaptis hi. Huleh mipite ahung va, baptisma atang uhi.
43003024	Ajiahchu hulaiin Johan chu suangkul ah khum ahi nai sih hi.
43003025	Huin Johan nungjuite leh Judate kikaal ah kisuhsiangthouna thu ah kinialna ahung umta hi.
43003026	Amahuh chu Johan kawmah ahung va, a kawmah, “Rabbi, Jordan gaal a na umpih, a tanchin na heetpihpa’n, ngai in, Ama’n baptisma abawl a, mi zousiah Amah kawmah ahung uh,” achi uhi.
43003027	Johan in adawng a, “Vaan apat a piaah ahih louh leh, mihing in bangmah anei thei sih hi.
43003028	‘Kei Khrist chu ka hi sih a,’ hizongleh ‘Amah ma a sawl ka hi jaw,’ ka chih khu nanguh mah in na hung heetpih uhi.
43003029	Mounu neipa chu moupa ahi a, hizongleh moupa lawmpa, a kawma ding a, a thu ngaikhia chu moupa aw jiahin nasatahin anuam hi. Huchiin hi ka nuamna chu abukimta hi.
43003030	Amah chu alian deuhdeuh diing a, kei chu ka kiamsuh diing hi.
43003031	Tunglam apat a hung chu sil bangkim tunga um ahi a; lei a piang chu leimi ahi a, huleh lei thu asoi veu hi. Vaan apat a hung chu sil bangkim tunga um ahi.
43003032	Huleh amuh leh ajaah chu Ama’n ahesah hi, huleh koimah in a thuheetsah apom sih uh.
43003033	Koipouh a thuheetsah pom in Pathian chu adih hi chiin anamdet hi.
43003034	Ajiahchu Pathian sawl in Pathian thu asoi veu hi, ajiahchu Pathian in Hagau chu teh detdetin ape sih hi.
43003035	Pa in Tapa alungsiat a, huleh a khut ah sil zousiah apeta hi.
43003036	Koipouh Tapa gingta in kumtuang hinna aneita. Koipouh Tapa nual in hinna amu sih diing a, hizongleh Pathian lungthahna a tungah aum zing hi,” achi hi.
43004001	Hujiahin Johan saangin Jesu’n nungjui asiam in abaptis tamjaw chih Pharisaite’n aja uh chih Lalpa’n aheet tahin,
43004002	(Ahihvaangin Jesu hial in chu abaptis sih a, a nungjuite’n abaptis jaw uhi,)
43004003	Judia gam anusia a, Galili gam ah achiah kiitta hi.
43004004	Huchiin Samaria gam tawna pai chu Amah diingin akuul hi.
43004005	Huin Amah chu Samaria khopi khat, Sykar achih uh, Jakob in a tapa Joseph kawma a mun piaah kawm ahung tungta hi.
43004006	Hutah ah Jakob tuitohdoh aum a, Jesu chu a khualzin gim jiahin tuitohdoh geiah atou a, huchu daah guupna veel diing ahi hi.
43004007	Huin Samaria numei khat tuitawi diingin ahung a, Jesu’n a kawmah, “Tui dawn diing hung pia in,” achi hi.
43004008	A nungjuite lah neeh diing leiin khopi ah achiahta ngaalva.
43004009	Samaria numeinu’n a kawmah, “Bangchidaana nang Judami in kei Samaria numei kawma tui dawn diing na hung nget ahiai?” achi hi. Ajiahchu Judate’n Samaria mite toh kizopna bangmah anei sih uhi.
43004010	Jesu’n adawng a, a kawmah, “Pathian silthawnpiaah leh na kawma, ‘Tui dawn diing hung pia in,’ chipa koi ahiai chih he lehchin jaw, nang in a kawma ngeen diing chin a, Ama’n nang tui hing hung pe diing hi a,” achi hi.
43004011	Numeinu’n a kawmah, “Pu, athaaldohna diing bangma na nei sih a, tuitohdoh lah athuuh ngaala. Khoi apatin ahiai tui hing na laah diing?
43004012	Ka pu uh Jakob in hi tuitohdoh ahung pia a, amah ngeei in zong adawn a, a tate leh a gangualte’n zong adawn va, amah saanga lianjaw na hiaimah?” achi hi.
43004013	Jesu’n amahnu adawng a, “Koipouh hi tuitohdoh dawn chu adangtaah kiit diing a;
43004014	hizongleh ke’n a kawma ka piaah diing tui dawn photmah chu bangchihtanin adangtaah sih diing uhi. A kawmva ka piaah diing tui chu tuinaah ahung hi diing a, kumtuang hinna phain akikhohdoh diing hi,” achi hi.
43004015	Numeinu’n a kawmah, “Pu, ka dang ataah louhna diing leh tuitawi diinga hitaha ka hung nawn louhna diingin, hi tui hung pia in,” achi hi.
43004016	Jesu’n amahnu kawmah, “Pai inla, na pasal va kou inla, hitah ah hung kiit in,” achi hi.
43004017	Huin amahnu’n adawng a, “Pasal ka nei sih,” achi hi. Jesu’n a kawmah, “‘Pasal ka nei sih,’ na chih chu na chi dih mahmah hi.
43004018	Ajiahchu pasal ngaa na neita a, tua na neih zong na pasal ahi sih, hi thu na soi dih hi,” achi hi.
43004019	Numeinu’n a kawmah, “Pu, zawlnei na hi chih ka hung he thei hi.
43004020	Ka pulepate un hi taang ah Pathian abe veu va, hizongleh nang un chu mite’n Pathian a biahna mun diing chu Jerusalem ahi na chi uh,” achi hi.
43004021	Jesu’n a kawmah, “Numei, hung gingta in, hi taang leh Jerusalem khel lou a Pa na biah hun uh hung tung diing ahita.
43004022	Nang un na heetlouh uh na bia uh; kei un chu ka biah uh ka he uh, ajiahchu hutdamna Judate a hung kipan ahi.
43004023	Hizongleh Pa chu abe tahtahte’n hagau leh thutah a abiah diing hun chu hung tung diing ahita, tuin zong atung zing ahi; ajiahchu huchibanga Pathian bemite Pa’n ahawl ahi.
43004024	Pathian chu Hagau ahi a, huleh abe mite’n hagau leh thutah a abiah diing uh ahi,” achi hi.
43004025	Numeinu’n a kawmah, “Messiah” (Khrist kichi) “ahung diing chih ka he hi. Amah ahung chiangin sil bangkim ahung hilh veh diing hi,” achi hi.
43004026	Jesu’n a kawmah, “Kei, na kawma thusoi chu Amah ka hi,” achi hi.
43004027	Huleh hulaitahin a nungjuite ahung tung va, numeinu akihoupih chu limdang asa mahmah uhi. Hizongleh koima’n, “Bang hawl na hiai?” ahihlouhleh, “Amahnu bang diinga na kihoupih ahiai?” achi sih uhi.
43004028	Huin numeinu’n a tuibeel ataaisan a, khopi ah achiah a mite kawmah,
43004029	“Ka sil bawl zousiah hung hilh thei Mi khat aum a, hung unla, hung en dihvua, Khrist hilou diing ahiaimah?” achi hi.
43004030	Huin amahuh chu khopi apat apawtdoh va, a kawmah ahungta uhi.
43004031	Huchihlaiin a nungjuite’n “Rabbi, an ne in,” achi uhi.
43004032	Hizongleh Ama’n a kawmvah, “Nanguh heetlouh neeh diing an ka nei,” achi hi.
43004033	Hujiahin a nungjuite akihou va, “Koiaha in aneeh diing ahung tawisah diing adiai?” achi uhi.
43004034	Jesu’n a kawmvah, “Ka an chu ahung sawlpa deihjawng bawl leh a nna tohzoh ahi.
43004035	Nang un, ‘Ha li zoh chiangin buh laahhun ahung tung diing,’ na chi sih viaimah? Ngai un, ka hung hilh ahi, daah unla loute en un, laahhun in amin vehta hi.
43004036	Koipouh ala in loh amu a, atuhpa leh alapa akipaah khawm theihna diingun, kumtuang hinna tan a um diing gah akikhol veu hi.
43004037	Huchiin ‘Khat in atuh a, adang in ala’ chih thu hitah ah adih ngeel hi.
43004038	Na tohgim louh uh la diingin ka hung sawl hi, midangte’n anatong va, nang un atoh uh na phattuampih uh ahi,” achi hi.
43004039	Huleh, “Ama’n ka bawl zousiah hung hilh,” chih heetpih numeinu jiahin hu khopi a Samariami tampi’n Jesu agingta uhi.
43004040	Huchiin Samariate chu Jesu kawm ahung tun tahun a kawmva um diingin angeen va, huleh Amah chu hutah ah ni nih anituang hi.
43004041	Huleh Amah thusoi jiahin midang tampi’n agintaat behlap uhi.
43004042	Huleh numeinu kawmah, “Tuin nang soi jiaha gingta ka hi sih uh; ajiahchu keiuh ngeei in a thu ka jaah va, huleh Hi Pa chu khovel Hundampa Khrist ahi chih ka heet uh ahi,” achi uhi.
43004043	Huleh ni nih nungin hu apat in apawt a, Galili gam ah achiahta hi.
43004044	Ajiahchu Jesu ngeei in zawlnei a gam ah paahtawiin aum ngei sih chih ahesahta hi.
43004045	Huin Galili gam ahung tunin, Jerusalem a kuut manna a asilbawlte zousiah amuh jiahun Galili mite’n Amah anakipaahpih uhi; ajiahchu amahuh zong hu kuut ah avachiah uhi.
43004046	Hujiahin Jesu chu tui uain asuaahsahna Galili gam a Kana khua ahung tung kiit hi. Huleh hutah ah miloupi khat a tapa Kapernaum khua a china aum hi.
43004047	Jesu Judia gam apat hung pawtin Galili gam ah ahung chih ajaah tahin, a kawmah achiah a, hung suh a, a tapa sudam diingin Amah angeen hi, ajiahchu amahpa si dehdeh a china ahi.
43004048	Jesu’n a kawmah, “Chiamchihna leh sil loupite na muh louh uh leh, na gingta sih diing uhi,” achi hi.
43004049	Miloupipa’n a kawmah, “Pu, ka tapa sih main hung suh in,” achi hi.
43004050	Huin Jesu’n a kawmah, “Chiahta in, na tapa adamta hi,” achi hi. Huleh hu mipa’n Jesu’n a kawma a thusoi chu agingta a, achiahta hi.
43004051	Huleh apai suh laiin a suaahte’n anakituaahpih va, “Na tapa adamta,” chiin anahilh uhi.
43004052	Huin ama’n ahung dam pat lai hun a kawmvah adong a, amah un a kawmah, “Jaan ni, daah sagih hun in a khosih in anuseta hi,” achi uhi.
43004053	Huchiin a pa in huchu Jesu’n a kawma, “Na tapa adamta,” achih hun laitah ahi chih aheta hi. Huleh amah leh a innkuanpih teng in agingta uhi.
43004054	Huchu Jesu’n Judia gam apat ahung pawt a, Galili gam a ahung laia chiamchihna silmah abawl nihveina ahi.
43005001	Hi nungin Judate kuut khat aum a, Jesu chu Jerusalem ah achiah tou hi.
43005002	Huleh Jerusalem ah Belaam Kotkhaah kawmah diil khat, Hebrai haam a Bethesda kichi inn liim ngaa nei aum hi.
43005003	Hutah ah damloute, mittawte, keengbaite leh jengte atam a tam aum va, tui kiloh angaah uhi.
43005004	Ajiahchu hun chihkhat chiangin angel khat hu diil ah achiah suh a, tui avatohliing veu hi. Koipouh tui kitohliing nung a luut masapeen peen chu bangchibang natna nei hizongleh suhdamin aum veu hi.
43005005	Huleh hutah ah kum sawmthum leh giat damlou mi khat aum hi.
43005006	Jesu’n amah lum amuh a, huleh hutobanga hun sawtpi um ahita chih aheet tahin Ama’n a kawmah, “Suhdam na uut ei?” achi hi.
43005007	Damloupa’n, “Pu, tui akitohliing chiangin diil a hung koih diing mi ka nei sih a, ka chiah chiangin midang in ahung makhelh veu hi,” achi hi.
43005008	Jesu’n a kawmah, “Thou inla, na lupna la inla, keeng in paita in,” achi hi.
43005009	Huleh thakhatin amah chu ahung damta a, a lupna ala a, apaita hi. Huleh hu ni chu Sabbath ni ahi.
43005010	Hujiahin Judate’n suhdama umpa kawmah, “Sabbath ni ahi a, na lupna na puaah daan hilou ahi,” achi uhi.
43005011	Ama’n adawng a, a kawmvah, “Ahung sudampa’n ka kawmah, ‘Na lupna la inla, pai in,’ ahung chi hi,” achi hi.
43005012	Huchiin amah un a kawmah, “‘Na lupna la inla, pai in,’ hung Chipa koi ahiai?” chiin adong uhi.
43005013	Hizongleh suhdama umpa’n koi ahiai chih ahe sih hi, ajiahchu hu mun ah mipi tamtah aum a, Jesu lah achiahmangta hi.
43005014	A nunglamin Jesu’n amah chu Pathian biahinn ah amu a, a kawmah, “Ngai in, suhdamin na umta hi, sual kiit nawn sin, huchilou inchu sil hoihlou seem na tungah ahung tung kha diing hi,” achi hi.
43005015	Huin hu mipa chu achiahta a, amah sudampa chu Jesu ahi chih Judate avahilhta hi.
43005016	Hujiahin hi silte chu Sabbath ni a abawl jiahin Judate’n Jesu chu agawtbawl va, thah asawmta uhi.
43005017	Hizongleh Jesu’n amahuh adawng a, “Ka Pa in tutanin nna atong zing a, huleh ke’n zong ka tong zing,” achi hi.
43005018	Huchiin Sabbath ni abohsiat chauh hilou a, Pathian ka Pa ahi achih a, Pathian toh kibanga akibawl jiahin Judate’n Amah chu thah atum seem uhi.
43005019	Huin Jesu’n adawng a, a kawmvah, “Chihtahzetin, chihtahzetin ka hung hilh ahi, Pa in abawl amuhte loungaal Tapa in Amah thuin bangmah abawl thei sih hi; ajiahchu Ama’n abawl photmah hute chu Tapa in zong abawl veu hi.
43005020	Ajiahchu Pa in Tapa alungsiat a, a silbawl zousiah Amah amusah veu hi; huleh thumah nasah diing uh hite saanga nna loupijaw amusah diing hi.
43005021	Pa in misite akaihthoh a, asuhhing mahbangin Tapa in zong auut pouhmah hinna ape thei hi.
43005022	Ajiahchu Pa in koima vai ahawmsah sih, hizongleh vaihawmna zousiah Tapa kawmah apekheta hi,
43005023	huchia Pa azahbawl bangva mi zousiah in Tapa zong azahbawl theihna diingun. Koipouh Tapa zahbawl lou in Pa, Amah sawlpa zong azahbawl lou ahi.
43005024	“Chihtahzetin, chihtahzetin ka hung hilh ahi, koipouh ka thu ja a, ahung sawlpa gingta in kumtuang hinna aneita; vaihawmkhumin aum sih diing a, hizongleh sihna apat hinna ah aluut jawta ahi.
43005025	Chihtahzetin, chihtahzetin ka hung hilh ahi, misite’n Pathian Tapa aw ajaahna diing uh hun hung tung diing ahita a, tuin zong atung zing hi, huleh aja photmah ahing diing uhi.
43005026	Ajiahchu Pa in Amah a hinna akineih bangin, Tapa in zong Amah a hinna akineih diingin apeta hi.
43005027	Huleh Mihing Tapa ahih jiahin a kawmah vaihawmna thu zong apeta hi.
43005028	“Hikhu thumahsa sih un, ajiahchu haan a um zousiah in a aw ajaahna diing uh hun chu hung tung diing ahita a,
43005029	huleh haan apat ahung pawtdoh diing va, sil hoih bawlte chu athoudoh diing va, hinna anei diing uh, huleh silgilou bawlte chu siamlouhtangin athoukiit diing uhi.
43005030	Ke’n ka thu in bangmah ka bawl thei sih, ka jaah bangin vai ka hawm veu hi; huleh ka vaihawm chu adih hi, ajiahchu keimah deihjawng hawl louin, Pa, ahung sawlpa deihjawng ka hawl jaw hi.
43005031	“Ke’n keimah leh keimah tanchin kiheetpih hitaleng, ka kiheetpihna chu adih sih hi.
43005032	Kei hung heetpih khat aum, huleh ka tanchin Ama’n aheetpih chu adih ahi chih ka he hi.
43005033	Nang un Johan kawmah mi na sawl uh, ama’n thutah chu aheetpih hi.
43005034	Mihing thu heetsahna ka pom sih, hizongleh hutdama na um theihna diingun hi silte ka soi ahi.
43005035	Johan chu thaumei kuang leh taang bang ahi a, huleh nang un a vaah ah tomkhat nopsah taahdih na uut uhi.
43005036	Hizongleh Johan a saanga heetpihna lianjaw ka nei hi, ka Pa’n ka toh zoh diinga ahung piaah ka natohte mah in Pa in ahung sawl chih ahung heetpih hi.
43005037	Huleh Pa ahung sawlpa ngeei in kei ahung heetpih hi. Nang un bangchihmahin a aw na ja ngei sih va, a meel zong na mu ngei sih uhi.
43005038	Huleh Amah ahung sawlpa na gintaat louh jiahun a thu na lung sungvah na vom sih uhi.
43005039	Pathian Lehkhathu na sim ngun ngeel uhi, ajiahchu hute sungah kumtuang hinna neiin na kingaihtuah uh; hute chu ka tanchin heetpihtu ahi uhi.
43005040	Ahiinlah hinna na neihna diingun ka kawmah na hung nuam sih uhi.
43005041	Mihing paahtawina ka pom sih hi.
43005042	Hizongleh Pathian lungsiatna nanguh ah aum sih chih ka hung he hi.
43005043	Ka Pa min in ka hung a, nang un na hung pom sih uh, midang khat amah mah min in kihung leh lah, na pom diing uhi.
43005044	Nanguh, khat leh khat kipaahtawi tuahna ngaina a, Pathian chauh apat a hung pawt paahtawina hawl loute’n bangchiin na gingta diviai?
43005045	“Pa kawma nanguh hung heeh diingin hung ngaihtuah sih un; nanguh hung heehtu khat aum, amah chu na muan uh Mosi ahi.
43005046	Ajiahchu Mosi anagingta hita uh lehchin, kei zong na hung gingta diing uhi; ajiahchu ama’n ka tanchin ahi anagelh.
43005047	Hizongleh amah thugelhte na gintaat louh uh leh, bangchiin kei thute na gingta diviai?” achi hi.
43006001	Hi silte nungin Jesu chu Galili Diil gaal, Tiberia Diil zong kichi lamah achiahta hi.
43006002	Huleh natna veite tunga a silmah bawlte amuh jiahun mipi nasatah in Amah ajui uhi.
43006003	Jesu chu taang ah achiah tou a, hutah ah a nungjuite toh atou hi.
43006004	Huleh Chiahkaan Kuut, Judate kuut chu anaita hi.
43006005	Huin Jesu adaah a, mi tampi a kawm lam hung juan amuhin Philip kawmah, “Hite neeh diing tanghou khoia lei diing i hiai?” achi hi.
43006006	Hizongleh Ama’n hichu Philip etkhiahna diinga asoi ahi, ajiahchu bang ahiai abawl pah diing Ama’n akiheet hi.
43006007	Philip in adawng a, a kawmah, “Mi chin in themkhat chiat a atan diing uh zong dinari za nih man tanghou in adaih sih diing hi,” achi hi.
43006008	A nungjuite laha khat, Simon Peter sanggampa Andru in a kawmah,
43006009	“Hitah ah barley buh tanghou pheeng ngaa leh nga nih nei naupang khat aum hi, ahihvaangin mi hizahpi lahah bangtham ahi diai?” achi hi.
43006010	Jesu’n, “Mipite tousah un,” achi hi. Huleh hutah ah hampa tampi aum hi. Huchiin pasalte chu atouta va, atam lam uh chu saang ngaa veel ahi uhi.
43006011	Huin Jesu’n tanghou chu ala a, huleh avangpiaah zohin nungjuite kawmah ahawm a, nungjuite’n atoute kawmah, huchibangmahin ngate zong adeihkhop un ahawm uhi.
43006012	Huin akham nungun Ama’n a nungjuite kawmah, “Bangmah manglou diingin a neehvaal nengte uh luaah un,” achi hi.
43006013	Hujiahin aluaahkhawm va, barley buh tanghou pheeng ngaa nete neehvaal a neng bawm sawmlenih aluaah dim uhi.
43006014	Huin Jesu chiamchihna bawl amuh tahun hu mipite’n, “Tahzetin Hi Pa chu khovel a Zawlnei hung diingpa ahi ngeei mei,” achi uhi.
43006015	Huin mipite’n Amah chu kumpipa a bawl diinga pawngmat pah diing ahi uh chih Jesu’n aheet tahin Amah ngenin taang lamah achiahtuamta hi.
43006016	Huleh nitaah ahung hihin a nungjuite diil ah achiahsuh va,
43006017	kuang khat ah atuang va, Kapernaum lam juanin diil tungah achiah uhi. Huleh khua amialta a, Jesu lah a kawmvah ahung nai sih hi.
43006018	Huin huihpi haattahin diil chu anawh sang hulhul hi.
43006019	Huchiin kilometar ngaa aha guup aha ajaap nungun Jesu diil tunga pai a, kuang lam hung naih amu va, amahuh alau uhi.
43006020	Hizongleh Ama’n a kawmvah, “Keimah ka hi, lau sih un,” achi hi.
43006021	Huin amah un kipaahtahin Amah chu kuang ah atuangsahta va, huleh kuang chu kintahin azot gam uh atung pahta hi.
43006022	Ajiingni in diil gaal lehlam a ding mipite’n a nungjuite tuanna loungaal kuang neu dang aum sih chih leh Jesu a nungjuite toh kuang ah achiah sih a, a nungjuite angen un achiah uh chih aheta uhi.
43006023	Ahihvaangin Tiberia apatin Lalpa’n avangpiaah nunga tanghou aneehna mun kawmah kuang neu dang ahung tung hi.
43006024	Hujiahin, mipite’n Jesu leh a nungjuite aum nawn sih uh chih ahung heet tahun amahuh zong kuang ah atuang va, Jesu hawlin Kapernaum ahung tung uhi.
43006025	Huleh Amah chu diil gaal lehlam a amuh tahun a kawmah, “Rabbi, bangchiha hitah tung na hiai?” achi uhi.
43006026	Jesu’n adawng a, a kawmvah, “Chihtahzetin, chihtahzetin ka hung hilh ahi, chiamchihnate na muh jiahva hung hawl na hi sih va, hizongleh tanghou na neeh va, na vah jiahun na hung hawl uh ahijaw hi.
43006027	An mangthang mei diingin tonggim sih unla, kumtuang hinna donga um zing diing an, Mihing Tapa in ahung piaah diing hawlin tonggim jaw un, ajiahchu Pa Pathian in Amah achiamchihta hi,” achi hi.
43006028	Huin amah un a kawmah, “Pathian nna ka toh theihna diingun bang ahiai ka bawl diing uh?” achi uhi.
43006029	Jesu’n adawng a, a kawmvah, “Amah, ahung sawlpa na gintaat uh, hichu Pathian natohna ahi,” achi hi.
43006030	Hujiahin amah un a kawmah, “Ahihleh ka muh va, ka hung gintaat theihna diingun bang chiamchihna na hung ensah diai? Bang na tong diai?
43006031	Ka pulepate un gamdaai ah manna ane uh; ‘Ama’n vaan apatin neeh diing tanghou apia,’ chia kigelh bangin,” achi uhi.
43006032	Huin Jesu’n a kawmvah, “Chihtahzetin, chihtahzetin ka hung hilh ahi, vaan apat a tanghou hung petu Mosi ahi sih a, hizongleh vaan apat a tanghou hung petu chu ka Pa ahijaw hi.
43006033	Ajiahchu Pathian tanghou chu vaan apat hung kumsuh, khovel kawma hinna pepa chu ahi,” achi hi.
43006034	Huin amah un a kawmah, “Lalpa, hu tanghou chu hung pe zingzing in,” achi uhi.
43006035	Jesu’n a kawmvah, “Kei hinna tanghou chu ka hi. Koipouh ka kawma hung chu agilkial ngei sih diing a, huleh koipouh kei hung gingta chu adangtaah ngei sih diing hi.
43006036	Hizongleh ka hung hilh ahi, nang un na hung muh un zong na hung gingta sih uhi.
43006037	Ka Pa’n ahung piaah zousiah ka kawmah ahung diing a, huleh ka kawma hung photmah chu bangchi zongleh ka nohdoh het sih diing hi.
43006038	Ajiahchu keimah deihjawng bawl lou a, ahung sawlpa deihjawng bawl diinga vaan apat hungsuh ka hijaw hi.
43006039	Huleh Pa ahung sawlpa deihjawng chu: Ama’n ahung piaah zousiah khat beeh mangsah lou a, hizongleh ni tawpni chianga ka kaihthoh chu ahi.
43006040	Huleh hichu ahung sawlpa deihjawng ahi, koipouh Tapa mu a gingta in kumtuang hinna aneih a, huleh ke’n ni tawpni chianga ka kaihthoh diing chu ahi,” achi hi.
43006041	Huin Ama’n, “Kei vaan apat hung kumsuh tanghou ka hi,” achih jiahin Judate a tungah aphun uhi.
43006042	Huleh amah un, “Hi Pa hi Jesu, Joseph tapa, a pa leh a nu zong i heet uh hilou ahiaimah? ‘Vaan apat hung kumsuh ka hi,’ bangchidaana achih ahiai?” achi uhi.
43006043	Hujiahin Jesu’n adawng a, a kawmvah, “Phunphun sih un.
43006044	Pa, kei hung sawlpa’n ahiip louh leh, koimah ka kawmah ahung thei sih; huleh ke’n amah nitawp ni chiangin ka kaithou diing hi.
43006045	Zawlneite Lehkhabute ah, ‘Pathian hilhin aum veh diing uh,’ chih gelh ahi. Hujiahin mi chin Pa thu ja a, he photmah ka kawmah ahung veu hi.
43006046	Pathian apat a hungpa loungaal mi koimah in Pa amu ngei sih, Ama’n chu Pa amuta hi.
43006047	Chihtahzetin, chihtahzetin ka hung hilh ahi, koipouh kei hung gingta in kumtuang hinna aneita.
43006048	Kei hinna tanghou chu ka hi.
43006049	Na pulepate un gamdaai ah manna ane va, hizongleh asi uhi.
43006050	Hichu vaan apat hung kumsuh tanghou, mi’n aneeh a, asih louhna diing uh chu ahi.
43006051	Kei vaan apat hung kumsuh tanghou hing chu ka hi. Mi koipouh in hi tanghou aneeh inchu, kumtuangin ahing diing uh; huleh ka tanghou piaah diing chu khovel hinna diinga ka piaah ka tahsa ahi,” achi hi.
43006052	Hujiahin Judate hah nialin akinial va, “Bangchidaana Hi Pa’n a tahsa neeh diinga pe thei diing ahiai?” achi uhi.
43006053	Huin Jesu’n a kawmvah, “Chihtahzetin, chihtahzetin ka hung hilh ahi, Mihing Tapa tahsa na neeh va, huleh a sisan na dawn louh uh leh, nanguh ah hinna na nei sih uhi.
43006054	Koipouh ka tahsa ne a, huleh ka sisan dawn in kumtuang hinna aneita a, huleh ke’n amah chu ni tawpni chiangin ka kaithou diing hi.
43006055	Ajiahchu ka tahsa hi an ahi tahzet a, huleh ka sisan zong dawn diing ahi tahzet hi.
43006056	Koipouh ka tahsa ne a, ka sisan dawn chu kei ah aum zing a, huleh kei amah ah ka um zing hi.
43006057	Pa hingzing in ahung sawl a, Pa jiaha ka hin bangmahin koipouh kei hung ne chu kei jiahin amah zong ahing diing hi.
43006058	Hichu vaan apat a tanghou hing hung kumsuh chu ahi. Na pulepate un manna aneeh va asih bang uh hilouin, koipouh hi tanghou ne chu kumtuangin ahing diing hi,” achi hi.
43006059	Hi thute Ama’n Kapernaum khua a aum laiin sinagog a athusoina a asoi ahi.
43006060	Hujiahin a nungjuite tampi’n hi thu ajaah tahun, “Hichu thu hahsa ahi, kuan ahiai ngai thei diing?” achi uhi.
43006061	Huin Jesu’n hi thu ah a nungjuite aphun uh chih a lungsim a aheetin a kawmvah, “Hi thu in nanguh ahung lunghilousah maw?
43006062	Mihing Tapa tuma a aumna ngei a akaltouh mu leh uh chin bang na loh diviai?
43006063	Suhingtu chu Hagau ahi a, tahsa chu bangmah aphatuam sih. Na kawmva ka thusoite chu hagau ahi a, hinna zong ahi.
43006064	Hizongleh na lahvah gingtalou khenkhat na um uh,” achi hi. Ajiahchu Jesu’n atuung apat agingtaloute leh Amah mansah diingpa aheetsa ahi.
43006065	Huleh Ama’n, “Hujiahin ka Pa’n ahung piaah louh leh, koimah ka kawmah ahung thei sih chiin na kawmvah ka soi ahi,” achi hi.
43006066	Hu hun apatin a nungjuite tampi anungpaita va, Amah ajui nawnta sih uhi.
43006067	Huin Jesu’n sawmlenihte kawmah, “Nanguh zong na paimang nuam uh maw?” achi hi.
43006068	Huchiin Simon Peter in adawng a, a kawmah, “Lalpa, koi kawmah ahiai ka chiah diing uh? Nang in kumtuang hinna thute na nei hi.
43006069	Huleh nang chu hu Pathian hing Tapa Khrist chu na hi chih ka gingta va, he zong ka he uhi,” achi hi.
43006070	Jesu’n amahuh adawng a, “Nanguh sawmlenihte ka hung teel na hi sih viaimah? Huleh na lahva khat diabol ahi,” achi hi.
43006071	Hizongleh Ama’n Simon tapa, Juda Iskariot thu asoi ahi. Ajiahchu amah hi sawmlenihte laha telve, Amah mansah diingpa chu ahi.
43007001	Hi silte nungin Jesu chu Galili gam ah avaah lehleh a, Judate’n thah atup jiahun Judia gam apha nuam sih hi.
43007002	Huleh Judate Bawhta Kuut ahung naita hi.
43007003	Hujiahin a sanggamte’n a kawmah, “Na nungjuite’n na natohte amuh theihna diingun, hi apatin Judia gam ah chiahmang in.
43007004	Ajiahchu minthanna diing hawl mi koima’n aguuhin bangmah abawl ngei sih hi. Hi silte bawl na hih leh, khovel kawmah kimusah in,” achi uhi.
43007005	Ajiahchu a sanggamte ngeei in zong Amah agingta sih uhi.
43007006	Huin Jesu’n a kawmvah, “Ka hun atung nai sih, hizongleh nanguh hun chu bangchihlaipouhin atung zing hi.
43007007	Khovel in nanguh ahung ho thei sih a, hizongleh kei chu ahung hua uhi, a natohte uh agilou chih ka heetsah jiahin.
43007008	Nanguh hi kuut ah chiahtou un, kei chu hi kuut ah ka hungtou nai sih diing hi, ajiahchu ka hun atung bukim nai sih hi,” achi hi.
43007009	Hi thute a kawma asoi zohin Amah chu Galili gam ah aum zing nalai hi.
43007010	Hizongleh a sanggamte kuut mangna a achiah touh nungun Amah zong vaantaang heetlouhin, aguuhin achiah tou hi.
43007011	Huin Judate’n kuut mangna ah Amah ahawl va, ‘Khoia um ahiai?’ achi uhi.
43007012	Huchiin Amah tungtaang ah mipite lahah phunna nasatah aumta hi. Ajiahchu khenkhat in, “Mihoih ahi,” achi va; adang in, “Adih sih, mite puikawi ahijaw,” achi uhi.
43007013	Ahihvaangin Judate lau jiahin koima’n atung thu alangtangin asoi ngam sih uhi.
43007014	Huleh kuut kimang saan laitahin Jesu chu Pathian biahinn ah achiah tou a, thu ahilh hi.
43007015	Huleh Judate’n thumah asa va, “Hi Pa’n jil ngeiloupi-a bangchidaana lehkha he ahiai?” achi uhi.
43007016	Huin Jesu’n amahuh adawng a, “Ka thuhilh chu keimah a hung kuan ahi sih a, ahung sawlpa a hung kuan ahijaw hi.
43007017	Mi koipouh in Amah deihjawng abawl uut inchu, thuhilhna chu Pathian apat ahiai, ahihlouhleh keimah phuaahthuh ka soi ahiai chih ahe diing uhi.
43007018	Koipouh amah phuaahthuh thusoi chu amah kipaahtawina diing deih ahi, hizongleh a sawlpa paahtawi diing deih chu, Amah ngeei chu midih ahi a, huleh Amah ah dihtatlouhna aum sih hi.
43007019	Mosi in nanguh daan thu ahung pe sih eimah? Hizongleh na lahva koima’n daan thu na jui sih uhi. Bang diinga thah hung tum na hi viai?” achi hi.
43007020	Mipite’n adawng va, “Dawipaai na hi ve, koi in ahiai nang thah hung tum?” achi uhi.
43007021	Jesu’n adawng a, a kawmvah, “Nna khat ka tong a, na bawnun thumah na sa uhi.
43007022	Huchiin Mosi in zehtan thu nanguh ahung pia a (zehtan thu Mosi jiaha piaah ahi sih a, pulepate a hung kipan ahijaw hi), huleh Sabbath ni in mi zeh na tan uhi.
43007023	Mosi daan thu botse loua Sabbath ni a mi’n zeh atan theih leh, keima’n Sabbath ni a mi khat ka damsiangsah jiaha bang diinga ka tunga lungthah na hi viai?
43007024	Alatdaan bangin thu khen sih unla, dihtattahin khen jaw un,” achi hi.
43007025	Hujiahin Jerusalem apat mi khenkhat in, “Hi Pa hi thah atup pa uh hilou ahiaimah?
43007026	Endih vua, hangtahin thu asoi a, amah un lah a kawmah bangmah asoi sih uh. Amah hi Khrist chu ahi chih vaihawmtute’n ahe tahtah uh adiai?
43007027	Hizongleh enlah hi Pa khoia hung kipan ahiai chih i he ngaala, hizongleh Khrist ahung chiangin koima’n khoi apat ahih ahe sih diing hi,” achi uhi.
43007028	Huin Jesu chu Pathian biahinn ah thuhilhin akikou a, “Nang un kei na hung he va, huleh khoia hung kipan ka hiai chih zong na hung he uhi. Keimah thu a hung ka hi sih a, hizongleh kei hung sawlpa chu adih ahi, nang un Amah na he sih uhi.
43007029	Hizongleh ke’n Amah ka he hi, ajiahchu Amah apat a hung ka hi a, Amah hung sawl ka hi,” achi hi.
43007030	Hujiahin Amah mat atum va, hizongleh ahun atun nailouh jiahin koima’n a tungah khut aha sih uhi.
43007031	Huleh mipi tamtahin Amah agingta va, “Khrist ahung chiangin Hi Pa bawl saanga tamjaw chiamchihna abawl diai?” achi uhi.
43007032	Pharisaite’n atung thu ah mipite hutobanga aphun uh aja va, huleh Pharisaite leh siampu lalte’n Amah man diingin houtute asawl uhi.
43007033	Huin Jesu’n a kawmvah, “Tomchakhat na kawmvah ka um diing a, huzohchian ahung sawlpa kawmah ka chiah diing hi.
43007034	Nang un na hung hawl diing va, na hung mu sih diing uh, huleh ka umna ah na hung thei sih diing uh,” achi hi.
43007035	Hujiahin Judate amahuh kihouin, “I muh louh diinga khoia chiah diing ade aw? Grikte laha kithehdalhte kawma chiaha Grikte thu vahilh diing ahiai?
43007036	‘Na hung hawl diing va, na hung mu sih diing uh, huleh ka umna ah na hung thei sih diing uh,’ chih thu hi bang achihna ahiai?” achi uhi.
43007037	Huleh kuut ni loupi, ni nunungpeen ah Jesu chu ading a, akikou a, “Koipouh adang ataah leh, ka kawmah hung henla, dawn heh.
43007038	Koipouh kei hung gingta chu Pathian Lehkhathu in asoi bangin a sung apatin tuihing luuite aluangdoh diing,” achi hi.
43007039	Hizongleh hichu Ama’n Amah gingtate’n amuh diing uh Hagau asoina ahi, ajiahchu Hagau Siangthou piaah ahi nai sih hi, Jesu paahtawia aum nai louh jiahin.
43007040	Hujiahin mipi tamtahte’n hi thu ajaah tahun, “Tahzetin Hi Pa Zawlnei ahi,” achi uhi.
43007041	Adangte’n, “Khrist ahi,” achi uhi. Hizongleh khenkhatte’n, “Khrist chu Galili gam ah ahung piang diaimah?
43007042	Pathian Lehkhathu in, Khrist chu David chihaahte laha leh David teenna khua Bethlehem ah ahung piangdoh diing, achi sih eimah?” achi uhi.
43007043	Huchiin Amah jiahin mite lahah kikhenna aumta hi.
43007044	Huleh a lahva khenkhat in Amah mat atum va, hizongleh koima’n a tungah khut aha sih uhi.
43007045	Huin houtute chu siampu lalte leh Pharisaite kawmah ahung va, amah un houtute kawmah, “Bang diinga Amah hung puilou?” anachi uhi.
43007046	Houtute’n adawng va, “Hi Pa thusoi bangin koima’n thu asoi ngei himhim sih,” achi uhi.
43007047	Huin Pharisaite’n adawng va, “Nanguh zong puimanga um na hita uh maw?
43007048	Vaihawmtute leh Pharisaite lahah Amah gingta mi aum khata eimah?
43007049	Hizongleh daan thu helou hi mipite chu haamsethuaah ahi uh,” achi uhi.
43007050	Nikodem, jaan a Jesu kawma hung, a lahva telpa’n a kawmvah,
43007051	“I daan thu un mi amah kam a thu jaah ahih ma leh a silbawlte heet main siamlouh atangsah ngei eimah?” achi hi.
43007052	Amah un adawng va, a kawmah, “Nang zong Galili mi na hi maw? Hawl inla, kan in, ajiahchu Galili gam ah zawlnei himhim apiang ngei sih hi,” achi uhi.
43007053	Huin mi chin a inn chiat vah achiahta uhi.
43008001	Hizongleh Jesu chu Olive Taang ah achiahta hi.
43008002	Huleh jiingkaal matahin Pathian biahinn ah ahung kiit a, mi zousiah a kawmah ahung va; huin Ama’n touin amahuh thu ahilh hi.
43008003	Huleh daanjilsahtute leh Pharisaite’n numei khat, a-aangkawm laia amat uh a kawmah ahung pui va, a laiva adinsah zohun,
43008004	a kawmah, “Houtupa, hi numei hi a-aangkawm laitaha kiman ahi.
43008005	Daan Lehkhabu ah Mosi in hitobang mi chu suang a sehlup diing thu ahung pia hi. Hizongleh nang bang na chi ngaih ei?” achi uhi.
43008006	Hichu Amah heehna diing amuh theihna diingva aje-etna va asoi uh ahi. Hizongleh Jesu chu akuun a, a khut zung in lei agial hi.
43008007	Huchia adoh mun jiahun ahung dingtang a, a kawmvah, “Na lahva sualna nei het loupeen in amahnu chu suang in sep masa heh,” achi hi.
43008008	Huin akuun kiit a, lei agial jeel hi.
43008009	Hizongleh amah un hi thu ajaah tahun a sialepha heetna un siamlouhtangsahin, a upapeen apat atawptanin khat khat in achiahmangta va, Jesu chauh leh a laia ding hu numeinu aum hi.
43008010	Huin Jesu ading a, numeinu chihlouh midang amuh louh tahin a kawmah, “Numei, nang hung heehte khoia um ahita viai? Koima’n siamlouh ahung tangsah sih maw?” achi hi.
43008011	Amahnu’n, “Koima’n hung tangsah lou, Lalpa,” achi hi. Huin Jesu’n a kawmah, “Ke’n zong siamlouh ka hung tangsah sih hi, chiah inla sual kiit nawn sin,” achi hi.
43008012	Huin Jesu’n a kawmvah, “Kei khovel vaah ka hi, koipouh kei hung jui chu mial ah akhohei sih diing a, hizongleh hinna vaah anei jaw diing hi,” achi hi.
43008013	Hujiahin Pharisaite’n a kawmah, “Nangma’n nangmah tanchin na kisoi a, na thusoi adih sih,” achi uhi.
43008014	Jesu’n adawng a, a kawmvah, “Keimah in keimah tanchin soi hitaleng, ka heetpihna chu adih hi, ajiahchu khoi apat hung ka hih leh, khoia chiah diing ka hih ka he hi; hizongleh nang un khoi apat hung ka hih leh khoia chiah diing ka hih na he sih uhi.
43008015	Nang un tahsa daan in vai na hawm uh, ke’n koima vai ka hawmsah sih.
43008016	Huleh vaihawmsah hita zongleng, ka vaihawm chu adih hi; ajiahchu kei ngen ka hi sih a, kei leh kei hung sawlpa ka Pa toh ka hijaw uhi.
43008017	Na daan vah zong mi nih thuheetpih chu adih ahi chih gelh ahi.
43008018	Kei chu keimah leh keimah thuheetpih ka hi a, huleh Pa ahung sawlpa’n ka thu ahung heetpih hi,” achi hi.
43008019	Huin amah un a kawmah, “Na pa khoiah aum ei?” achi uhi. Jesu’n adawng a, “Nang un kei lah na hung he sih va, ka Pa zong na he sih uhi. Kei hung he hileh uh chin, ka Pa zong na he diing uh,” achi hi.
43008020	Hi thute Jesu’n Pathian biahinn a thu ahilh laiin sumkoihna mun ah asoi a, huleh a hun atun nailouh jiahin koima’n a tungah khut aha sih hi.
43008021	Huin Jesu’n a kawmvah, “Ka chiahmang diing a, nang un na hung hawl diing va, na sualna vah na si diing uhi. Ka chiahna ah na hung thei sih diing uh,” achi hi.
43008022	Hujiahin Judate’n, “Ama’n, ‘Ka chiahna diing ah na hung thei sih diing uh,’ achih jiahin Amah leh Amah akithat diing adiai?” achi uhi.
43008023	Huleh Ama’n a kawmvah, “Nanguh chu nuailam akipan na hi va, kei chu tunglam akipan ka hi. Nanguh hi khovel a na hi va, kei chu hi khovel a ka hi sih.
43008024	Hujiahin na sualna vah na si diing uh chih na kawmvah ka soi ahi; ajiahchu kei Amah ka hi chih na gintaat louh uh leh, na sualna vah na si diing uh,” achi hi.
43008025	Huin amah un a kawmah, “Nang koi na hiai?” achi uhi. Jesu’n a kawmvah, “Achiil apat a na kawmva ka soi khu mah ka hi.
43008026	Na tungthu vah soi diing leh vaihawmsah diing tampi ka nei hi, hizongleh ahung sawlpa chu adih hi; huleh Amah apat ka jaahte chu khovel kawmah ka soi veu hi,” achi hi.
43008027	Ama’n Pa tungtaang a kawmvah asoi ahi chih amah un ahe sih uhi.
43008028	Huin Jesu’n a kawmvah, “Mihing Tapa na khaikaang zoh chiangun Amah ka hi chih leh keimah thuin bangmah ka bawl sih a, hizongleh ka Pa’n ahung hilh bangin hi thute ka soi jaw ahi, chih na he diing uh.
43008029	Amah ahung sawlpa ka kawmah aum hi. Pa in ka ngenin ahung nuse sih, ajiahchu akipaah jawng silte ka bawl zing hi,” achi hi.
43008030	Hi thute asoi laiin mi tampi’n Amah agingta uhi.
43008031	Huin Jesu’n amah gingta Judate kawmah, “Ka thu a na um zing uh leh, ka nungjuite na hi tahzet diing uhi.
43008032	Huleh thutah na he diing va, thutah in nanguh ahung jaleensah diing hi,” achi hi.
43008033	Amah un, “Abraham chihaahte ka hi va, bangchihmahin koima salin ka taang ngei sih uh. Bangchidaana, ‘Na jaleen diing uh,’ na chih ahiai?” chiin adawng uhi.
43008034	Jesu’n amahuh adawng a, “Chihtahzetin, chihtahzetin ka hung hilh ahi, koipouh sual bawl chu sual suaah ahi.
43008035	Suaah chu kumtuangin inn ah aum zing sih, hizongleh Tapa chu kumtuangin aum zing hi.
43008036	Hujiahin Tapa in ahung jaleensah inchu, na jaleen tahzet diing uhi.
43008037	Abraham chihaahte na hi uh chih ka hung he hi, hizongleh ka thu nanguh a aum louh jiahin, nang un kei thah diing na hung tum uhi.
43008038	Ke’n ka Pa kawma ka muhte ka soi a, nang un zong na pa kawmva na muhte uh na bawl uh,” achi hi.
43008039	Amah un adawng va, a kawmah, “Abraham chu ka pa uh ahi,” achi uhi. Jesu’n a kawmvah asoi a, “Abraham tate hita leh uh chin, Abraham natohte na tong diing uhi.
43008040	Hizongleh tuin kei, Pathian kawma ka jaah thutah na kawmva hung Hilhpa, thah na hung tum va, Abraham in hitobangin anabawl sih hi.
43008041	Nang un chu na pa uh silbawlte na bawl uhi,” achi hi. Huin amah un a kawmah, “Kingaihna thaanghuai apat piang ka hi sih uh, Pa khat ka nei uh, Amah chu Pathian ahi,” achi uhi.
43008042	Jesu’n a kawmvah, “Pathian na Pa uh hitaleh chu keimah na hung lungsiat diing uhi, ajiahchu Pathian apat a hung pawt ka hi a, keimah thuin ka hung sih a, Ama’n ahung sawl jawh ahi.
43008043	Bangchidaana ka soi hesiam lou na hi viai? Ka thu na jaah theih louh jiahun ahi.
43008044	Nanguh chu na pa uh diabol apat hung na hi va, huleh na pa uh deihjawng sual na bawl uut uhi. Amah chu achiil apat tualthattu ahi a, amah ah thutah aum louh jiahin thutah ah aum sih hi. Juau asoiin zong amah hihna ngeei apat asoi ahi, ajiahchu amah mijuau ahi a, huleh juauna pa zong ahi.
43008045	Thutah ka soi jiahin nang un na hung gingta sih uhi.
43008046	Na lahva kua na hi viai sual thu a siamlouh hung tangsah? Thutah ka soi leh bang diinga hung gingtalou na hi viai?
43008047	Mi, Pathian a in chu Pathian thu angaikhe veu a, Pathian a na hihlouh jiahun nang un chu na ngaikhe sih uhi,” achi hi.
43008048	Hujiahin Judate’n adawng va, a kawmah, “Samariami na hi a, huleh dawipaai na hi ka hung chih uh chu ka chi dih mahmah sih viaimah?” achi uhi.
43008049	Jesu’n adawng a, “Dawipaai ka hi sih a, hizongleh ka Pa ka paahtawi a, huleh nang un kei na hung paahtawi sih uhi.
43008050	Keimah loupina diing ka hawl sih, hukhu hawl leh vaihawmtu khat aum hi.
43008051	Chihtahzetin, chihtahzetin ka hung hilh ahi, mi koipouh in ka thu azop leh kumtuangin sihna amu ngei himhim sih diing,” achi hi.
43008052	Hujiahin Judate’n a kawmah, “Tuin chu dawipaai na hi chih ka hung heta uh, Abraham a sita a, huleh zawlneite zong a sita uh, hizongleh nang in, ‘Mi koipouh in ka thu azop leh, sihna achiam ngei himhim sih diing,’ na chi hi.
43008053	Asita ka pu uh Abraham saanga loupijaw na hiai? Huleh zawlneite lah asita va, nang banga kingai na hiaimah?” achi uhi.
43008054	Jesu’n adawng a, “Kei leh kei kipaahtawi hitaleng, ka kipaahtawina bangmah ahi sih diing, ahung paahtawi chu ka Pa, nang un ka Pathian uh ahi, na chih uh khu ahi.
43008055	Hizongleh nang un Amah na he sih uh, ke’n chu Amah ka he hi. Huleh ‘Amah ka he sih chita leng,’ nanguh banga mijuau ka hita diing hi; hizongleh Amah ka he a huleh a thu zong ka zop hi.
43008056	Na pu uh Abraham in ka ni amuh diing chu anuam mahmah a, huleh amu ngeei a, akipaah mahmah hi,” achi hi.
43008057	Huin Judate’n a kawmah, “Nang kum sawmngaa zong ching nailou chin a, Abraham na mu kha maw?” achi uhi.
43008058	Jesu’n a kawmvah, “Chihtahzetin, chihtahzetin ka hung hilh ahi, Abraham um ma a um KA HI,” achi hi.
43008059	Hujiahin amah un asehna diingin suang ala va, hizongleh Jesu chu akiphual a, Pathian biahinn apat apawt a, a lahva paisuaahin achiahta hi.
43009001	Huleh Jesu’n apai kawmin a pian apat mittaw khat amu hi.
43009002	A nungjuite’n a kawmah, “Rabbi, hi pa mittaw a apian, kuan ahiai sil sual bawl, hi pa’n ahiai, ahihlouhleh a nulepa in?” chiin adong uhi.
43009003	Jesu’n adawng a, “Hi pa lah asual sih a, a nulepa lah asual sih uh, hizongleh Pathian natohte amah a akilat theihna diingin ahijaw hi.
43009004	Suun ahihlaiin ahung sawlpa nna ka toh ngeeingeei diing ahi. Jaan hung tung diing ahita, hu hun chiangin koima’n nna atong thei sih diing uh.
43009005	Khovel a ka um sung teng khovel vaah ka hi,” achi hi.
43009006	Huchia asoi zohin Ama’n lei ah a chil asiat a, hu chil in tungman abawl a, huleh hu tungman chu mittawpa mit ah anuh a,
43009007	huleh a kawmah, “Chiah inla, Siloam diil ah vasil in,” achi hi (Siloam chu Sawl chihna ahi). Huchiin achiah a, asil a, huleh mutheiin ahung kiit hi.
43009008	Hujiahin a innveengte leh ma a mittaw ahih lai musate’n, “Hi pa hi khutdoha tou veupa hilou ahiaimah?” achi uhi.
43009009	Khenkhatte’n, “Amah ahi,” achi uhi. Adangte’n, “Akibatpih ahi,” achi uhi. Hizongleh ama’n, “Amah chu ka hi,” achi hi.
43009010	Hujiahin amah un a kawmah, “Bangchiin ahiai na mit ahung vaah?” achi uhi.
43009011	Ama’n adawng a, “Jesu kichi Mi khat in tungman abawl a, ka mit ahung nuhsah a, huleh ka kawmah, ‘Siloam diil ah chiah inla vasil in,’ ahung chi hi. Huchiin ka chiah a, ka sil a, ka mutheita hi,” achi hi.
43009012	Huin amah un a kawmah, “Amah khoiah aum ei?” achi uhi. Ama’n, “Ka he sih,” achi hi.
43009013	Huleh a ma a mittawpa chu Pharisaite kawmah ahung pui uhi.
43009014	Jesu’n tungman bawl a, a mit asuhvaah ni chu Sabbath ni ahi a,
43009015	Pharisaite’n zong a mit hung vaah daan a kawmah adong kiit uhi. Ama’n a kawmvah, “Ka mit ah tungman anuh a, ka vasil a, ka muta hi,” achi hi.
43009016	Hujiahin Pharisaite khenkhat in, “Hi Pa Pathian apat ahi sih, ajiahchu Sabbath ni atang sih hi,” achi uhi. Adangte’n, “Bangchiin misual in hitobangin chiamchihna abawl thei diai?” achi uhi. Huin a lahvah kikhenna aumta hi.
43009017	Huin amah un mittawpa kawmah, “Na mit ahung suhvaahsah jiahin Amah tungtaang nang bang na chi ngaihtuah ei?” achi kiit uhi. Ama’n, “Zawlnei ahi,” achi hi.
43009018	Hujiahin Judate’n a mit hung vaahpa nulepa akouh masiah uh, mittaw anahi a, ahung vaahta ahi chih a tungtaang thu agingta sih uhi.
43009019	Huleh amah un a nulepa kawmah adong va, “Hi, na tapa uh ahi maw, mittawa piang na chihpa uh? Bang chiin ahiai tua ahung muh theih taah?” achi uhi.
43009020	A nulepate’n amahuh adawng va, “Hi ka tapa uh ahi a, huleh mittawin apiang chih ka he uh.
43009021	Hizongleh bangchidaana tua ahung muhtheih taah ka he sih uh, huleh koi in a mit asuhvaahsah zong ka he sih uh. Mipiching ahi a, amah dong un, amah tungtaang ama’n akisoi mei diing,” achi uhi.
43009022	A nulepate’n Judate alau jiahun hi thute asoi uhi; ajiahchu Judate’n Amah chu Khrist ahi chia phuang aum leh, sinagog apat nohdoh diing chia thu analemsah uh ahita hi.
43009023	Hujiahin ahi a nulepate’n, “Mipiching ahi a, amah dong un,” achih uh.
43009024	Huin amah un mittawpa chu akou kiit va, a kawmah, “Pathian loupina pia in! Hi Pa jaw misual ahi chih ka he uh,” achi uhi.
43009025	Hujiahin ama’n adawng a, “Amah misual ahihleh hihlouh ka he sih, sil khat ka he hi, mittaw anahi hizongleng, tuin ka mu theita hi,” achi hi.
43009026	Huin amah un a kawmah, “Ama’n na tungah bang ahiai abawl? Na mit bang ahung chi suhvaahsah ei?” achi kiit uhi.
43009027	Ama’n, “Ka hung hilhta a, hizongleh na ja uut sih uh, bang diinga ja uut kiit na hi viai? Nanguh zong a nungjui hih na uut uh maw?” chiin adawng hi.
43009028	Hujiahin amah hahtaaiin ataai va, “Nang Amah nungjui na hi a, keiuh chu Mosi nungjuite ka hi uh.
43009029	Pathian in Mosi kawmah thu asoi chih ka he uh, hizongleh Hi Pa ahihleh khoi apat a hung ahih ka he sih uh,” achi uhi.
43009030	Amahpa’n adawng a, a kawmvah, “Khoi apat a hung ahih na heetlouh uh, hikhu mah ahi athumahna, Ama’n lah ka mit ahung suhvaahsah ngaala,
43009031	Pathian in misualte thu angaikhe ngei sih chih i he uhi. Hizongleh mi koipouh Pathian bia a, a deihjawng bawl chu Pathian in angaikhe veu hi.
43009032	Khovel um tuung akipan koima’n mittawa piang a mit asuhvaahsah chih akija ngei sih.
43009033	Hi Pa Pathian apat ahihlouh inchu, bangmah abawl thei sih diing,” achi hi.
43009034	Amah un adawng va, a kawmah, “Nang sual lumlet a piang in keiuh na hung hilh vial maw?” achi uhi. Huin amah chu anohdohta uhi.
43009035	Amah anohdoh uh chih Jesu’n aja a, huleh amah amuhin a kawmah, “Pathian Tapa na gingta ei?” achi hi.
43009036	Ama’n adawng a, a kawmah, “Ka gintaat theihna diingin, Lalpa, Amah koi ahiai?” achi hi.
43009037	Jesu’n a kawmah, “Amah na muta a, nang hung houpihpa ahi,” achi hi.
43009038	Huin ama’n, “Lalpa, ka gingta hi,” achi a, huin bohkhupin Amah abeta hi.
43009039	Huleh Jesu’n, “Muthei loute’n ahung muh theihna diing uh leh mitvaahte mit ahung tawt theihna diingin vaihawm diingin khovel ah ka hung ahi,” achi hi.
43009040	A kawma um Pharisai khenkhatte’n hi thute ajaah tahun a kawmah, “Keiuh zong mittaw ka hi viaimah?” achi uhi.
43009041	Jesu’n a kawmvah, “Mittaw hileh uh chin sualna neilou diing hi uh chin a; hizongleh tuin, ‘Ka mu thei uh,’ na chi uhi. Hujiahin na sualna uh aum zing hi.
43010001	“Chihtahzetin, chihtahzetin ka hung hilh ahi, koipouh kotkhaah a luut loua lam tuama kal a, belaam huang a luut chu guta leh suammang ahi.
43010002	Hizongleh koipouh kotkhaah a luut chu belaampu ahi.
43010003	Amah chu kotkhaah ngaahpa’n anahonsah a, belaamte’n a aw aja uhi. Huleh ama’n belaamte chu a min un akou a, apuidoh veu hi.
43010004	Huleh a belaamte apawtdohsah chiangin a ma vah apai a, a aw aheet jiahun belaamte’n a nung ajui uhi.
43010005	Midang chu ajui sih diing va, ataaimangsan jaw diing uhi, ajiahchu midang aw ahe thei sih uhi,” achi hi.
43010006	Hi tehkhinthu Jesu’n a kawmvah asoi a, hizongleh amah un a kawmva bang thu ahiai asoi chih ahe sih uhi.
43010007	Hujiahin Jesu’n a kawmvah, “Chihtahzetin, chihtahzetin ka hung hilh ahi, kei belaam kotkhaah chu ka hi.
43010008	Ka ma a hung pai zousiah chu gutate leh suammangte ahi uh, hizongleh belaamte’n a thu uh angai sih uhi.
43010009	Kei kotkhaah chu ka hi, koipouh keimah a aluut leh, hutdamin aum diing a, huleh luutin apawt diing a, neeh diing amu diing hi.
43010010	Guta chu gu diing leh that diing leh suse diing loungaalin ahung sih. Kei chu amah un hinna a neihna diing uh leh tamtah aneihna diingva hung ka hi.
43010011	“Kei belaampu hoih chu ka hi, belaampu hoih in a belaamte diingin a hinna apia hi.
43010012	Hizongleh kiloh, belaampu hilou, belaam neitu hilou in chu ngei hung amuh chiangin belaamte anusia a, ataai veu hi; huleh ngei in amahuh aman a asudalh veu hi.
43010013	Kiloh chu ataai veu hi kiloh ahih jiahin, huleh belaamte angaihsah sih hi.
43010014	“Kei belaampu hoih chu ka hi, huleh ka belaamte ka he a, amah un zong kei ahung he uhi.
43010015	Pa’n kei ahung heet bangin ke’n zong Pa ka he hi; huleh belaamte diingin ka hinna ka pia hi.
43010016	Huleh hi belaam huang a lou belaam dang ka nei hi; amahuh zong ka hung pui diing a, ka aw aja diing va, huleh belaampu khat toh hon khat ahung hi diing uhi.
43010017	Hujiahin ka Pa’n ahung lungsiat hi, laah kiit diinga ka hinna ka piaah jiahin.
43010018	Koima’n ahung laahsah ahi sih a, ka thuin ka pia ahijaw hi. Piaah theihna leh laah kiit theihna thu ka nei hi. Hi thupiaah ka Pa apat ka muta hi,” achi hi.
43010019	Hujiahin hi thute jiahin Judate lahah kikhenna aum kiitta hi.
43010020	Hizongleh a lahva tampi’n, “Dawipaai ahi, angol ahi, bang diinga Amah thu ngaikhia na hi viai?” achi uhi.
43010021	Adangte’n, “Hi thu kisoite dawipaai mi thusoi ahi sih, dawi in mittaw mit asuvaah thei eimah?” achi uhi.
43010022	Huleh Jerusalem a Latna Kuut lai ahi a, phalbi lai ahi.
43010023	Jesu chu Pathian biahinn ah Solomon Innliim ah avaah lehleh hi.
43010024	Hujiahin Judate Amah kiimveel ah ahung va, a kawmah, “Bangtan ahiai lungawpkaia na hung koih diing? Khrist na hih leh, chiangtahin hung hilh in,” achi uhi.
43010025	Jesu’n amahuh adawng a, “Ka hung hilhta a, na gingta sih uh. Ka Pa min a ka natohte’n ka tanchin ahung heetpih uhi.
43010026	Hizongleh na kawmva ka soitaah bangmahin ka belaamte na hihlouh jiahun na gingta sih uhi.
43010027	Ka belaamte’n ka aw aja uh, ke’n amahuh ka he a, amah un ahung jui uhi.
43010028	Huleh keima’n a kawmvah kumtuang hinna ka pia hi, kumtuangin amangthaai sih diing va, koima’n ka khut apat ahung laahsah thei sih diing hi.
43010029	Ka Pa, amahuh kei hung pepa mi zousiah saangin alianjaw hi. Koima’n ka Pa khut apat ahung laahsah thei sih diing hi.
43010030	Kei leh Pa chu khat ka hi uh,” achi hi.
43010031	Huin Judate’n a sehna diingun suang ala kiit uhi.
43010032	Jesu’n amahuh adawng a, “Nna hoih tampi ka Pa akipanin nanguh ka hung musah a, hu natohte laha khoipeen jiahin ahiai suang a na hung seh tum uh?” achi hi.
43010033	Judate’n adawng va, “Natoh hoih jiahin suang in seh ka hung tum uh ahi sih, hizongleh Pathian na soisiat jiah leh nang Mihing hi ngaala, Pathian banga na kibawl jiahin ahijaw,” achi uhi.
43010034	Jesu’n amahuh adawng a, “Na daan vah, ‘“pathiante na hi uh,” ka chi,’ chih gelh hilou ahiaimah?
43010035	Pathian thu tunnate bawn pathiante chih ahihleh (Pathian Lehkhathu koima’n asuse thei sih diing hi),
43010036	‘Pathian Tapa ka hi’ ka chih jiahin Pa in asuhsiang a khovel a asawlpa tungah, ‘Pathian na soisia’ na hung chi uh ahi maw?
43010037	Ka Pa natohte ka toh louh leh, hung gingta sih un.
43010038	Hizongleh ka toh a ahihleh, kei hung gingta sih mahzongleh uh chin, natohte gingta un, Pa keimah ah aum a, kei Amah ah ka um chih na heet va, na gintaat theihna diingun,” achi hi.
43010039	Hujiahin Amah mat atum kiit va, hizongleh a khut vapat akiheem khia hi.
43010040	Huin Johan in achiil a baptis abawlna mun, Jordan gaal ah achiah kiit a, hutah ah ava-umta hi.
43010041	Huleh mi tampi a kawmah ahung va, “Johan in chiamchihna bangmah bawl anei sih a, hizongleh hi Pa tungtaanga Johan in asoi zousiah adih veh hi,” achi uhi.
43010042	Huleh hutah ah mi tampite’n Amah agingta uhi.
43011001	Huleh Mari leh a sanggamnu Martha teenna Bethani khua a mi khat Lazar kichi chu achina hi.
43011002	Hu Mari chu Lalpa thau namtuui nuh a, a sam a a keeng siahsahnu ahi a, a sanggampa Lazar chu achina hi.
43011003	Hujiahin a sanggamnute’n Jesu kawmah, “Lalpa, ngai in, na lungsiatpa achina hi,” chiin mi asawl uhi.
43011004	Jesu’n hu thu ajaahin, “Hi natna chu sihna diing hial ahi sih a, hizongleh hi jiaha Pathian Tapa paahtawia aum theihna diinga Pathian loupina diing ahijaw hi,” achi hi.
43011005	Jesu’n Martha leh a sanggamnu leh Lazar alungsiat hi.
43011006	Huchiin Lazar achina chih ajaahin aumna mun mah ah ni nih aum nalai hi.
43011007	Huzohin Ama’n nungjuite kawmah, “Judia gam ah i chiah kiit diing uh,” achi hi.
43011008	Nungjuite’n a kawmah, “Rabbi, tuma deuh mahin Judate’n suang in seh ahung tum va, hutah ah chiah na sawm kiit maw?” achi uhi.
43011009	Jesu’n adawng a, “Suun khat sungin daahkaal sawmlenih aum sih eimah? Mi koi zong suun a apai inchu, hi khovel vaah amuh jiahin akisui ngei sih hi.
43011010	Hizongleh amah a vaah aum louh jiahin, mi koi zong jaan a apai inchu, akisui veu hi,” achi hi.
43011011	Hi thute asoi zohin a kawmvah, “I lawmpa uh Lazar a-ihmuta a, hizongleh a ihmutna apat phawng diingin ka chiah diing,” achi hi.
43011012	Huin a nungjuite’n, “Lalpa, ihmu ahih inchu, adamkiit na diing hi,” achi uhi.
43011013	Ahiinlah Jesu’n Lazar sih thu asoi ahi a, hizongleh amah un ihmu a khawldam thu soi hiin angaihtuah uhi.
43011014	Hujiahin Jesu’n chiantahin a kawmvah, “Lazar asita hi.
43011015	Huleh na gintaat theihna diingun, nanguh vaanga hutah a ka um louh ka kipaah hi. Hizongleh a kawmah i chiah diing uh,” achi hi.
43011016	Huin Thomas Diduma kichipa’n a nungjui hihpihte kawmah, “Amah toh i sih khawm theihna diingin eiuh zong i chiah diing uh,” achi hi.
43011017	Huin Jesu ahung tunin Lazar chu haan ah ni li ana-umta chih ahung he hi.
43011018	Bethani chu Jerusalem kho kawm naih, kilometar thum veela gamla ahi.
43011019	Huleh Martha leh Mari chu a sanggampa uh sihna tunga hehneem diingin Judate tampi a kawmvah ahung uhi.
43011020	Hujiahin Jesu ahung chih ajaah tahin Martha chu achiah a, Amah avalamtuaah a, hizongleh Mari chu inn sungah atou nalai hi.
43011021	Huin Martha in Jesu kawmah, “Lalpa, hitaha um hilehchin chu, ka sanggampa si lou diing hi a,
43011022	hizongleh tuin zong Pathian kawma na nget photmah Pathian in ahung pe diing chih ka he hi,” achi hi.
43011023	Jesu’n amahnu kawmah, “Na sanggampa athou kiit diing hi,” achi hi.
43011024	Martha in a kawmah, “Ni tawpni a thohkiitna ah athou kiit diing chih chu ka he hi,” achi hi.
43011025	Jesu’n amahnu kawmah, “Kei thohkiitna leh hinna ka hi. Koipouh kei hung gingta chu si mahzongleh ahing diing hi.
43011026	Huleh koi hizongleh hing a huleh kei hung gingta photmah chu kumtuangin bangchihtanin asi sih diing hi. Hikhu na gingta ei?” achi hi.
43011027	Amahnu’n a kawmah, “Hi, Lalpa, nang chu Khrist, Pathian Tapa khovel a hung diingpa chu na hi chih ka gingta hi,” achi hi.
43011028	Huchia asoi zohin achiah a, a sanggamnu Mari chu a guuhin akou a, “Houtupa ahung a, ahung kou,” achi hi.
43011029	Mari in hu ajaahin kintahin athou a, a kawmah ahung hi.
43011030	Jesu chu khosung ahung tung nai sih a, Martha in avalamtuaahna mun ah aum nalai hi.
43011031	Huin Judate, inn sunga amah hehneema amah toh umte’n Mari chu kintaha thoua pawtdoh amuh tahun, “Haan ah kap diingin achiah,” chiin a nung ajui uhi.
43011032	Huin Mari in Jesu umna mun ahung tun a, Amah amuhin a keengbul ah apuuh a, a kawmah, “Lalpa hitaha um hilehchin chu ka sanggampa si lou diing hi a,” achi hi.
43011033	Hujiahin Mari kap a, amah toh hung Judate zong kapa um Jesu’n amuhin hagau in amaau a, amangbangta hi.
43011034	Huleh, “Amah khoiah na sial viai?” achi hi. Amah un a kawmah, “Lalpa, hung inla, en in,” achi uhi.
43011035	Jesu akapta.
43011036	Hujiahin Judate’n, “Endih vua, lungsiat hina mei e!” achi uhi.
43011037	Khenkhat in, “Hi Pa, mittawte mit suhvaahsahpa’n hi pa zong silousah theilou adiai?” achi uhi.
43011038	Hujiahin Jesu chu a lungsim a maau kiitin haan ah ahung a, haan chu kohawm ahi a, suang a sit ahi.
43011039	Jesu’n, “Suang ladoh un,” achi hi. Misipa sanggamnu Martha in a kawmah, “Lalpa, tuin chu auihta diing hi, ajiahchu a sihna ni li ahita hi,” achi hi.
43011040	Jesu’n amahnu kawmah, “Na gintaat a ahihleh, Pathian loupina na mu diing, na kawmah ka chi sih eimah?” achi hi.
43011041	Huin amah un misi umna apat suang chu aladoh va, huleh Jesu chu avaandaah a, “Pa, ka thu na ngaihkhiah jiahin na tungah ka kipaah hi.
43011042	Huleh na hung ngaikhe zingzing chih zong ka he hi, hizongleh ka kiim a ding mipite jiahin hikhu ka chi hi, huchia nangma’n na hung sawl ahi chih agintaat theihna diingun,” achi hi.
43011043	Huin hute asoi zohin aw ngaihtahin, “Lazar, hung pawtdoh in,” chiin akikou hi.
43011044	Huin misi chu a khut a keeng haan puan a kituamin ahung pawtdoh a; a maai chu puan a tuam ahi hi. Jesu’n a kawmvah, “Phel unla, paisah un,” achi hi.
43011045	Huchiin Mari kawma hung, Jesu silmah bawl mu Judate laha tampite’n Jesu agingtata uhi.
43011046	Hizongleh khenkhat chu Pharisaite kawmah achiah va, Jesu silbawlte avahilh uhi.
43011047	Hujiahin siampu lalte leh Pharisaite’n vaihawmtute akoukhawm va, “Bang i lohta diai? Ajiahchu Hi Pa’n chiamchihna tampi abawl hi.
43011048	Hichibanga i hahzan un chu, mi zousiah in Amah agingta diing va, huleh Romte ahung diing va, i mun leh i nam ahung laahsah diing uh,” achi uhi.
43011049	Huin a lahva mi khat, hu kum a siampu lalpeen Kaiapha in a kawmvah, “Bangmacha na he sih uh,
43011050	i nam pumpi aman louhna diinga mipi luanga mi khat asih eiuh diingin ahoih chih zong na ngaihtuah sih uh,” achi hi.
43011051	Hichu ama’n amah phuaahthuhin asoi ahi sih hi; hizongleh hu kum a siampu lalpeen ahih jiahin hu nam diinga Jesu asih diing asoilawh ahi.
43011052	Huleh hu nam chauh hilouin, Pathian ta kithehdalhte zousiah pawl khat a apuikhawm theihna diingin zong ahi.
43011053	Hujiahin hu ni apatin Amah thahna diing ngaihtuahin akihou khawm zingta uhi.
43011054	Hujiahin Jesu chu Judate lahah alangtangin avaah nawn sih a, hizongleh hu apat a gamdaai naih lamah Ephraim kichi khopi khat ah achiah a, hutah ah a nungjuite toh aum zingta uhi.
43011055	Huleh Judate Chiahkaan Kuut chu ahung naita a, mi tampite gam apatin kisusiang diingin Jerusalem ah Chiahkaan Kuut hun main achiah tou uhi.
43011056	Huin amah un Jesu ahawl va, Pathian biahinn a ding kawmin akihou va, “Bangchiin na ngaihtuah viai? Kuut a hung lou diing adiai?” achi uhi.
43011057	Siampu lalte leh Pharisaite’n Amah amat theihna diingun mi koipouh in a umna aheet leh, asoi lat diing ahi chih thu apeta uhi.
43012001	Hujiahin Chiahkaan Kuut umna diing ni guup main Jesu chu misi lah apat akaihthoh Lazar umna Bethani khua ahung tung hi.
43012002	Hujiahin hutah ah Jesu diingin nitaah an abawl va, Martha in neeh abawl a, hizongleh Lazar chu Amah toh ankuang uumte laha khat ahi.
43012003	Huin Mari in spainard thau namtuui man tamtah litra khat ahung tawi a, Jesu keeng anuh a, a sam in a keengte chu asiaah a, huleh thau gim in inn chu ajeelsuaahta hi.
43012004	Huleh nungjuite laha khat, Amah mansah diingpa Juda Iskariot, Simon tapa in,
43012005	“Bang diinga hi thau gimtuui dinari za thum a juaaha gentheite kawma kipelou ahiai?” achi hi.
43012006	Hichu ama’n gentheite akhawhsahpih jiah hilouin, guta ahi a, dangka-ip akol a, a sunga kikoih alaah veu jiahin asoi ahijaw hi.
43012007	Huin Jesu’n, “Ka kivui ni a diinga ama’n akoih theihna diingin amahnu subuai sih un.
43012008	Ajiahchu migentheite na kawmvah aumzing va, hizongleh kei chu na kawmvah ka umzing sih diing hi,” achi hi.
43012009	Hujiahin Judate tampi in Amah hutah ah aum chih aheta va, Jesu jiah chauh hilouin, misi lah apat akaihthoh Lazar zong amuhnop jiahun ahung uhi.
43012010	Hizongleh Lazar zong athah theihna diingun siampu lalte chu akihou uhi.
43012011	Ajiahchu amah jiahin Judate tampi apaimang va, Jesu agingtata uhi.
43012012	Ajiingni in kuut a hung mi tampite’n Jesu Jerusalem ah ahung diing ahi chih ajaah tahun,
43012013	tuum nahte atawi va, Amah lamtuaah diingin apawtdoh uhi. Huleh, “Hosanna! ‘LALPA min a hung paipa chu ahampha hi!’ Israelte Kumpipa ngeei chu!” achi uhi.
43012014	Huleh Jesu’n sabiltung tal gual khat amu a, a tungah atuang hi;
43012015	“Lau sin, Zion tanu, en in, na Kumpipa chu sabiltung talgual tunga tuangin ahung hi,” chia gelh bangin.
43012016	Nungjuite’n hi silte a tuungin ahesiam sih uhi; hizongleh Jesu paahtawia aum nungin hi thute Amah tungtaanga kigial ahi a, huleh a tungah hi silte abawl uh ahi chih ahung hedohta uhi.
43012017	Hujiahin haan apat Lazar akouhdoh a, misi lah apat akaihthoh laia a kawma umte’n a thu aheetpih uhi.
43012018	Hikhu jiahin mipite’n zong hi chiamchihna abawl chih ajaah jiahun Amah analamtuaah uhi.
43012019	Hujiahin Pharisaite akihou va, “Bangma na loh thei sih uh chih na he viai? En un, khovel in Amah ajuita hi!” chiin.
43012020	Huleh Pathian be diinga kuut a hungte lahah Grikmi hon khat aum va,
43012021	hujiahin amahuh chu Galili gam a Bethsaida khua a um Philip kawmah ahung va, “Pu, Jesu muh ka uut uh,” chiin angeen uhi.
43012022	Philip chu ahung a, Andru ahilh a, Andru leh Philip in Jesu ahilh uhi.
43012023	Huleh Jesu’n amahuh adawng a, “Mihing Tapa paahtawia aumna diing hun atungta hi.
43012024	Chihtahzetin, chihtahzetin ka hung hilh ahi, buhtang khat lei a akiaah a, asih louh leh, a ngenin aum zing hi; hizongleh asih inchu, tampiin agah veu hi.
43012025	Koipouh a hinna iit in ataan diing a, huleh koipouh hi leitung a a hinna hua in kumtuang hinna dongin ahuumbit diing hi.
43012026	Koipouh in ka nna atoh leh, hung jui heh; huleh ka umna ah ka suaahpa zong aum diing ahi. Mi koipouh in ka nna atoh leh, ka Pa in amah akipaahpih diing hi.
43012027	“Tuin ka hinna amangbang hi, bang ahiai ka soi diing? ‘Pa, hi hun lahah hung hunkhia in,’ ka chi diing adiai? Himahleh hikhu diing jiaha hi hun a hung ka hi ngaala.
43012028	Pa, na min paahtawi in,” achi hi. Huin vaan apat aw ahung suaah a, “Ka paahtawita a, ka paahtawi kiit diing hi,” chiin.
43012029	Hujiahin a kawma ding mipi leh hukhu jate’n vaan ging ahi, achi va; adangte’n lah, “Angel in Amah ahoupih ahi,” achi uhi.
43012030	Jesu’n adawng a, “Hi aw chu kei diinga hung suaah ahi sih a, nanguh diinga hung suaah ahijaw hi.
43012031	Tu chu hi khovel vaihawm lai ahi, hi khovel lal chu tuin paihkhiah ahi diing hi.
43012032	Huleh kei chu lei apat khaikaanga ka um leh, mi zousiah ka kawmah ka hiip diing hi,” achi hi.
43012033	Hichu Ama’n bangtobang sihna in ahiai asih diing chih heetsahna a asoi ahi.
43012034	Mipite’n Amah adawng va, “Khrist chu kumtuangin aum zing diing chih daan thu apat ka ja uhi. Bangchidaana nang in, ‘Mihing Tapa khaikaanga aum ngeei diing ahi,’ na chih ahiai? Mihing Tapa chu koi ahiai?” achi uhi.
43012035	Huin Jesu’n a kawmvah, “Hun tomchakhat vaah na lahvah aum hi. Vaah na neih laiun mial in ahung lap louhna diingin khohei un; ajiahchu koipouh mial a khohei in khoilama pai ahih ahe sih hi.
43012036	“Vaah tate na hung hih theihna diingun vaah na neih laiun vaah chu gingta un,”achi hi. Hi thute Jesu’n asoi zohin apawt a, amahuh apat akibuta hi.
43012037	Hizongleh a ma vah chiamchihna tampi bawl zongleh Amah agingta tuan sih uhi.
43012038	Zawlnei Isai in, “Lalpa, ka thusoi uh koi in ahiai gingta? Huleh LALPA khut zong koi kawmah ahiai akilat?” chia asoi ahung taangtun theihna diingin.
43012039	Hujiahin agingta thei sih uh, ajiahchu Isai in,
43012040	“Ama’n a mit va amuh theihlouhna diingun a mit uh asuhtawtsah a, a lungtang va aheetsiam louhna diingun a lungtang uh asuhkhauhsah ahi, huchilou inchu a lungtang un ahesiam diingva ahung kiheikiit kha diing va, huchiin ke’n amahuh ka na suhdam kha diing hi,” achi kiit hi.
43012041	Hi thute chu Isai in Lalpa loupina amuh laia asoi ahi a, huleh Amah tungtaang thu asoina ahi.
43012042	Ahihvaangin vaihawmtu lamkaite lahah zong tampi’n Jesu agingta va, hizongleh Pharisaite jiahin Amah asoiphuang ngam sih uhi; huchilou inchu sinagog apat nohdohin aum kha diing uhi.
43012043	Ajiahchu amah un Pathian kipaahpiha um saangin mihingte kipaahpiha um adeihjaw uhi.
43012044	Hizongleh Jesu chu akikou a, “Koipouh kei hung gingta chu, kei hung gingta ahi sih a, ahung sawlpa gingta ahijaw hi.
43012045	Huleh koipouh kei hung mu chu ahung sawlpa mu ahi.
43012046	Koipouh ahung gingta chu mial a aum zing louhna diingin vaah diinga khovel a hung ka hi.
43012047	“Mi koipouh in ka thusoite jain gingta sih mahzongleh, ke’n ka vaihawm sih hi; ajiahchu khovel vaihawm diinga hung ka hi sih a, khovel hundam diinga hung ka hijaw hi.
43012048	Koipouh kei hung deihlou a, ka thusoite zong pomlou in siamlouhtangsahtu khat anei hi, ka thusoite mahmah in ni tawpni chiangin amah siamlouh atangsah diing hi.
43012049	Ajiahchu keimah phuaahtawmin ka soi sih a, hizongleh Pa, kei hung sawlpa’n ka soi diing leh ka hilh diing thu ahung pia hi.
43012050	Huleh a thupiaah chu kumtuang hinna ahi chih ka he hi. Hujiahin ka soi pouhmah chu Pa in ka kawma asoi bangin ka soi ahi,” achi hi.
43013001	Huleh Chiahkaan Kuut main, Jesu’n hi khovel apat paimanga Pa kawma achiah diing hun ahung tungta chih aheet tahin, khovel a um a mite chu analungsiatta a, amahuh chu a tawp tanin alungsiat hi.
43013002	Huin nitaah an neeh laiin diabol in Simon tapa Juda Iskariot lungtang ah Jesu matsah diing angaihtuahsah zouta hi.
43013003	Jesu’n Pa in sil bangkim a khut ah apeta chih leh Pathian apat a hung a, Pathian kawma chiah kiit diing ahih daan hein,
43013004	nitaah an uumlaiin ading a, a puansilh akoih a, kisiaahna puan lain ateeng hi.
43013005	Huleh kisilna kuang sunga tui asun zohin a nungjuite keeng asilsah a, kisiaahna puan ateen in asiaah jui peh hi.
43013006	Huin Simon Peter kawmah ahung a, Peter in a kawmah, “Lalpa, nang in maw ka keeng na sil diing?” achi hi.
43013007	Jesu’n adawng a, a kawmah, “Ka silbawl nang tuin na he sih a, hizongleh tunung chiangin na hung he diing hi,” achi hi.
43013008	Peter in a kawmah, “Ka keeng na sil hial sih diing,” achi hi. Jesu’n adawng a, “Ka hung sil louh leh, ka kawmah tan bangmah na nei sih diing,” achi hi.
43013009	Simon Peter in a kawmah, “Lalpa, ka keeng chauh hilouin, ka khut leh ka lu zong hung sil in,” achi hi.
43013010	Jesu’n a kawmah, “Koipouh kisilsa in a keeng loungaal sil amamoh sih hi; huleh nanguh chu na siang uhi, hizongleh na bawnun chu hilouin,” achi hi.
43013011	Ajiahchu Ama’n amansah diingpa ahe a, hujiahin “Na bawnva siang veh lou na hi uh,” achih ahi.
43013012	Huchiin a keeng uh asil zoh a, puansilh la a, atou kiit zohin a kawmvah, “Na tungva ka silbawl bang ahiai na he viai?
43013013	Nang un kei chu Houtupa leh Lalpa na hung chi va, na hung chi dih ngeei uh, ajiahchu ka hi him ahi.
43013014	Kei, Lalpa leh Houtupa in na keeng uh ka sil leh, nanguh zong khat leh khat keeng na kisilsah diing uh ahi.
43013015	Na tungva ka bawl banga na bawlna diingun na etton diing uh ka hung pia ahi.
43013016	Chihtahzetin, chihtahzetin ka hung hilh ahi, suaah chu a pu saangin alianjaw sih a, huleh thupotu zong a sawltu saangin alianjaw sih hi.
43013017	Hi silte hein bawl hileh uh chin, mihampha na hi diing uhi.
43013018	“Na bawnva thu ka soi sih, ka teelte ke’n ka he hi; hizongleh huchu ‘Ka tanghou nepa ngeei in ka tungah a khetuul alehta hi,’ chih Pathian Lehkhathu ataangtun theihna diing ahi.
43013019	“Ahung tun chianga Amah ka hi chih na gintaat theihna diingun ahung tun main tuin ka hung hilh ahi.
43013020	Chihtahzetin, chihtahzetin ka hung hilh ahi, koipouh ka mi sawl taphot pom chu kei hung pom ahi; huleh koipouh kei hung pom in ahung sawlpa apom ahi,” achi hi.
43013021	Jesu’n hi asoi zohin a lungsim amangbang a, “Chihtahzetin, chihtahzetin ka hung hilh ahi, na lahva khat in ahung mansah diing,” chiin ahesahta hi.
43013022	Nungjuite’n koipeen ahiai asoi chih helouin akientuah uhi.
43013023	Huleh a nungjuite laha khat, Jesu’n alungsiatpa chu Jesu aanga kingaiin aum hi.
43013024	Hujiahin Simon Peter in koi thu ahiai asoi chih dong diingin amah chu mitmei in ahoupih hi.
43013025	Huin Jesu kawma nungjui kingaipa’n a kawmah, “Lalpa, koipeen ahiai?” achi hi.
43013026	Jesu’n amah adawng a, “Tanghou them ka diah a, ka piaah peenpeen chu amah ahi,” achi hi. Huin tanghou them adiah zohin Simon tapa Juda Iskariot kawmah apia hi.
43013027	Huleh tanghou them apiaah zohin Setan chu a sungah aluutta a, Jesu’n a kawmah, “Na bawl diing chu kintahin bawl in,” achi hi.
43013028	Hizongleh dohkaan kiim a toute koimah in bang chihna a hu thu a kawma asoi ahiai chih ahe sih uhi.
43013029	Ajiahchu Juda in dangka-ip akol jiaha Jesu’n a kawma, “Kuut a i mamoh diing silte lei in,” chi ahihlouhleh gentheite kawma bang aha khat apiaah diing chi aha hiin a lahva khenkhat in angaihtuah uhi.
43013030	Huin tanghou them alaah zohin amah chu apawtdoh pah a, hu hun chu jaan ahi.
43013031	Hujiahin Juda apawtdoh nungin Jesu’n, “Tuin chu Mihing Tapa paahtawiin aumta, huleh Pathian zong Amah ah paahtawiin aum hi.
43013032	Amah a Pathian paahtawia aum inchu, Pathian in Amah ngeei ah Amah apaahtawi diing a, apaahtawi pahngaal diing hi.
43013033	“Ta deihtahte, tomchakhat na lahvah ka um tadih hi. Nang un na hung hawl diing va, Judate kawmah, ‘Ka chiahna ah na hung thei sih diing uh,’ ka chih mahbangin, tuin na kawmvah ka chi ahi.
43013034	Thupiaah thah na kawmvah ka hung pia hi, khat leh khat kilungsiat un; ke’n nanguh ka hung lungsiat bangin nanguh zong khat leh khat kilungsiat un.
43013035	Khat leh khat na kilungsiat uh leh, mi zousiah in ka nungjuite na hi uh chih ahe diing uhi,” achi hi.
43013036	Simon Peter in Amah kawmah, “Lalpa, khoiah ahiai na chiah diing?” achi hi. Jesu’n amah adawng a, “Ka chiahna diing ah tuin na hung jui thei sih diing uh, himahleh tunung chiangin na hung jui thei diing uhi,” achi hi.
43013037	Peter in a kawmah, “Lalpa, bangjiahin ahiai tua ka hung juih theih louh diing? Nang diingin ka hinna ka pe diing hi,” achi hi.
43013038	Jesu’n amah adawng a, “Keimah jiahin na hinna na pe diing maw? Chihtahzetin, chihtahzetin ka hung hilh ahi, nangma’n thumvei na hung kiheetmohbawl main aah akhuang sih diing hi.
43014001	“Na lungtang uh mangbangsah sih un, Pathian na gingta uh, kei zong hung gingta un.
43014002	Ka Pa inn ah umna tampi aum; umlou hileh, ka hung hilhta diing hi. Ajiahchu nanguh diinga mun bawla chiah diing ka hi.
43014003	Huleh ka chiah a, nanguh diinga mun ka bawl leh, ka hung kiit diing a huleh ka umna a nanguh zong na um theihna diingun ka kawmah nanguh ka hung la diing hi.
43014004	Khoia ka chiah diing na he va, a lampi zong na he uh,” achi hi.
43014005	Thomas in a kawmah, “Lalpa, khoia na chiah diing ka he sih uh, a lampi bangchiin ka he diviai?” achi hi.
43014006	Jesu’n a kawmah, “Kei lampi leh thutah leh hinna chu ka hi. Keimah a pailouin koimah Pa kawm atung ngei sih hi.
43014007	Kei hung he hileh uh chin, ka Pa zong na heta diing uh; huleh tu apat Amah na he va, muh zong na muta uhi,” achi hi.
43014008	Philip in a kawmah, “Lalpa, Pa chu keiuh hung musah in, huchiin keiuh diingin ahuntawh diing,” achi hi.
43014009	Jesu’n a kawmah, “Philip, hi tan veipi na kawmah ka um a, huchiin zong na hung he nai sih maw? Koipouh kei hung mu in Pa amu ahi, bangchidaana ‘Pa chu keiuh hung musah in,’ na chih ahiaimah?
43014010	Kei Pa ah ka um a, Pa kei ah aum chih gingta lou na hiaimah? Na kawmva ka thusoite, keimah thu in ka soi sih a, hizongleh Pa kei a um in, nna atong hi.
43014011	Kei Pa ah ka um a, Pa kei ah aum chih hung gingta un, ahihlouhleh silbawlte jiah beeh in hung gingta un.
43014012	Chihtahzetin, chihtahzetin ka hung hilh ahi, koipouh kei hung gingta in chu ka silbawlte ama’n zong abawl ve diing hi; ka Pa kawma ka chiah diing jiahin, hite saanga loupijaw zong abawl diing hi.
43014013	Tapa a Pa chu paahtawia aum theihna diingin, ka min a na nget photmah uh, huchu ka bawl diing hi.
43014014	Ka min a bangpouh na nget un chu, ka bawl diing hi.
43014015	“Kei na hung lungsiat uh leh, ka thupiaahte jui un.
43014016	Huleh na kawmva kumtuanga um diingin Pa ka ngeen diing a, Ama’n Panpihtu dang ahung pe diing hi,
43014017	khovel in aneih theih louh thutah Hagau ngeei chu, ajiahchu Amah amu sih va, he zong ahe sih uhi; ahihvaangin nang un chu Amah na he uh, ajiahchu na kawmvah aum a huleh na sungvah aum diing hi.
43014018	Tagah bangin ka hung nuse sih diing a, na kawmvah ka hung diing hi.
43014019	Tomchakhat nungin khovel in kei ahung mu nawn sih diing hi, hizongleh nang un chu na hung mu diing uhi. Kei ka hing jiahin, nanguh zong na hing diing uhi.
43014020	Hu ni chiangin kei ka Pa ah ka um a, nanguh kei ah na um uh chih leh kei nanguh ah ka um chih na he diing uhi.
43014021	Koipouh ka thupiaahte nei a, jui chu kei hung lungsiat ahi. Huleh koipouh kei hung lungsiat chu ka Pa lungsiatin aum diing a, ke’n amah ka lungsiat diing a, a kawmah ka kisulang diing hi,” achi hi.
43014022	Iskariot hiloupeen Juda in a kawmah, “Lalpa, keiuh kawmah kisulang a, khovel kawma na kisuhlat louh diing bangchidaan ahiai?” achi hi
43014023	Jesu’n adawng a, a kawmah, “Mi koipouh in ahung lungsiat leh, ka thu ajui diing hi; huleh ka Pa’n amah alungsiat diing a, a kawmah ka hung diing va, amah toh ka umkhawm zing diing uhi.
43014024	Koipouh ahung lungsiat louin ka thusoite ajui sih hi; thu na jaahte uh keimah a ahi sih a, Pa kei hung sawlpa a ahijaw hi.
43014025	“Na kawmva ka um taahdih sungin hi thute na kawmvah ka soi ahi.
43014026	Hizongleh Pa’n ka min a ahung sawl diing Panpihtu, Hagau Siangthou in sil zousiah nanguh ahung hilh diing a, huleh thu na kawmva ka soisa photmah nanguh ahung hedohsah diing hi.
43014027	Hamuanna ka hung nuutsiat hi, ka hamuanna ka hung pia hi; khovel in apiaah bangin ke’n nanguh ka hung pe sih. Na lungtang uh mangbangsah sih unla, lau zong lausah sih un.
43014028	“‘Ka chiahmang diing a, na kawmvah ka hung kiit diing,’ chia na kawmva ka soi na jata uhi. Kei na hung lungsiat un chu, ‘Pa kawmah ka chiah diing,’ ka chih jiahin na nuam diing uh, ajiahchu ka Pa kei saangin alianjaw hi.
43014029	A hun atun chianga na gintaat theihna diingun tuin ahung tun main ka hung hilhta hi.
43014030	Tu kalsiah na kawmvah thu tampi ka soi nawn sih diing hi, ajiahchu hi khovel vaihawmtu ahung hi, ama’n keimah ah bangmah anei sih hi.
43014031	Hizongleh khovel in keima’n Pa ka lungsiat ahi chih aheet theihna diingun, Pa in ahung thupiaah bangin ka bawl ahi. Thou un, hi apatin i chiah diing uhi.
43015001	“Kei grepgui dihtah chu ka hi, huleh ka Pa chu a huan enkoltu ahi.
43015002	Keimah a baa gahlou photmah chu alamang veu a, agah tam seem theihna diingin agah photmah chu ahahsiang veu hi.
43015003	Tuin nanguh chu na kawmva ka thusoi tungtawnin na siangzouta uhi.
43015004	Keimah ah um ngiitngeet un, kei zong nanguh ah ka um ngiitngeet diing hi. Baa in grepgui a aum ngiitngeet louhngaal leh, amah ngen a agah theih louh mahbangin, nanguh zong keimah a na um ngiitngeet louh uh leh na gah thei sih diing uhi.
43015005	“Kei grepgui chu ka hi, nanguh a baate na hi uh, koipouh keimah a aum ngiitngeet leh, kei amah a ka um ngiitngeetnapa chu tampi in agah veu hi; ajiahchu keimah louin bangma na bawl thei sih uhi.
43015006	Mi koipouh keimah a aum ngiitngeet louh leh, baa bangin paihdohin aum a, avuai veu hi; huleh mite’n amahuh atomkhawm va mei ah apaai va, akaang veu uhi.
43015007	Keimah a na um ngiitngeet va, huleh ka thu zong nanguh a aum ngiitngeet inchu, na uut-uut uh na ngeen diing va, huchu ahung kibawlsah diing hi.
43015008	Tampi a na gahna vah, ka Pa paahtawiin aum hi; huchiin ka nungjuite na hi diing uhi.
43015009	“Pa’n kei ahung lungsiat bangin ke’n nanguh ka hung lungsiat hi; ka lungsiatna ah um ngiitngeet un.
43015010	Ke’n ka Pa thupiaahte ka juih a, a lungsiatna a ka um ngiitngeet mahbangin, nang un ka thupiaahte na juih uh leh, ka lungsiatna ah na um ngiitngeet diing uhi.
43015011	Ka kipaahna nanguh a aumden theihna diing leh na kipaahna uh abukim theihna diingin hi thute na kawmvah ka soi ahi.
43015012	Ke’n nanguh ka hung lungsiat bangin nanguh zong khat leh khat kilungsiat un, chih hi ka thupiaah ahi.
43015013	Mi’n a lawmte diinga a hinna apiaah saanga lianjaw lungsiatna koima’n anei sih hi.
43015014	Thu ka hung piaah photmah na bawl un chu, ka lawmte na hi diing uhi.
43015015	Suaahte ka hung chi nawn sih diing hi, ajiahchu suaah in a pu in bang abawl ahe sih hi; lawmte ka hung chi jawta diing hi, ajiahchu ka Pa kawma ka jaah zousiah na kawmvah ka hung hesahta hi.
43015016	Nang un kei na hung teel sih va, hizongleh chiah a gah diing leh na gah uh umzing diingin ke’n nanguh ka hung teelin ka hung guatjaw hi, huchia ka min a Pa kawma na nget photmah uh ahung piaah theihna diingin.
43015017	Hi thute ka hung pia hi, khat leh khat kilungsiat un.
43015018	“Khovel in nanguh ahung huat leh, nanguh ahung huat main kei ahung haw zouta chih he un.
43015019	Khovel a hileh uh chin, khovel in amah a alungsiat diing hi. Hizongleh khovel a hilou a, khovel apat a ka hung teeldoh na hihjawh jiahun khovel in nanguh ahung hua ahi.
43015020	‘Suaah a pu saangin alianjaw sih,’ chih na kawmva ka thusoi hezing un. Amah un kei ahung suhduhdah un chu, nanguh zong ahung suduhdah diing uhi; ka thusoite ajuih uh leh, na thusoite uh zong ajui diing uhi.
43015021	Hizongleh ahung sawlpa aheet louh jiahun ka min jiahin hi silte zousiah na tungvah abawl diing uhi.
43015022	Kei hung loua a kawmva thu soi lou hileng, sualna neilou diing hi va, hizongleh tuin chu a sualna uh ngaihdamna diing aneita sih uhi.
43015023	Koipouh kei hung hua in ka Pa zong ahua ahi.
43015024	Midang koima bawl ngeilouh natohte a lahva bawllou hileng, sualna neilou diing hi va, hizongleh tuin chu muh zong ahung muta va, huleh kei leh ka Pa ka nih un hua zong ahung hua uhi.
43015025	Hizongleh hichu, ‘Amah un ajiah beiin ahung mudah uh,’ chih a daanbu va kigial thu ataangtunna diinga hung um ahi.
43015026	“Hizongleh Pa kawm apat na kawmva ka hung sawl diing, Pa apat hung pawt, Panpihtu, thutah Hagau ahung tun chiangin, Ama’n ka tanchin ahung heetpih diing hi.
43015027	Huleh achiil apat a ka kawma um na hih jiahun nanguh zong heetpihtuin na pang diing uhi.
43016001	“Kipalpuuhsaha na um louhna diingun hi thute na kawmvah ka soi ahi.
43016002	Sinagogte ah ahung nohdoh diing va; ahi, koipouh nanguh hung that in Pathian natong banga akingaihtuah hun uh ahung tung diing hi.
43016003	Huleh Pa leh kei ahung heet louh jiahun hi silte na tungvah abawl diing uhi.
43016004	Hizongleh ahun ahung tun chianga hute ka hung hilhta chih na heetdohna diingun hi silte nanguh ka hung hilhta ahi. Na kawmva ka um jiahin hi thute achiil in na kawmvah ka soi sih hi.
43016005	“Hizongleh tuin chu ahung sawlpa kawma chiah diing ka hi a, koimah in, ‘Khoia chiah diing na hiai?’ chiin na hung dong sih uhi.
43016006	Hizongleh hi thute na kawmva ka soi jiahin na lungtang uh lungkhamna in adimta hi.
43016007	Hizongleh thutah ka hung hilh hi, nanguh diingin ka chiahmang ahoihjaw hi; ajiahchu ka chiahmang louh leh, Panpihtu na kawmvah ahung sih diing hi; ka chiah inchu, na kawmvah Amah ka hung sawl diing hi.
43016008	Amah ahung tun chiangin sualna lam leh dihtatna lam leh vaihawmna lam tungtaang ah khovel siamlouh daan ahesah diing hi.
43016009	Kei ahung gintaat louh jiahun sual thu ah siamlouh atangsah diing hi.
43016010	Ka Pa kawma chiah a, na hung muh nawn louh diing jiahun, dihtatna thu ah siamlouh atangsah diing hi.
43016011	Hi khovel lal chu vaihawmsaha aumtaah jiahin vaihawmna thu ah siamlouh atangsah diing hi.
43016012	“Na kawmvah soi diing tampi ka nei a, hizongleh tuin na po zou nai sih uhi.
43016013	Hizongleh thutah Hagau ahung tun chiangin Ama’n nanguh thutah zousiah he diingin ahung pui diing hi; ajiahchu Ama’n phuaahthuh in thu asoi sih diing a, hizongleh ajaah photmah chu asoi jaw diing hi; huleh sil hung tung diingte ahung musah diing hi.
43016014	Ama’n kei ahung paahtawi diing hi, ajiahchu kei a ala diing a nanguh ahung musah diing hi.
43016015	Pa sil neih zousiah kei a ahi. Hujiahin Ama’n keimah a ala diing a, nanguh kawmah ahung phuangdoh diing ka chi hi.
43016016	“Pa kawma ka chiah diing jiahin tomchakhat nung chiangin nang un na hung mu nawn sih diing uh, huleh tomchakhat nung chiangin na hung mu kiit diing uhi,” achi hi.
43016017	Huin a nungjuite khenkhat in, “‘Tomchakhat nung chiangin kei na hung mu nawn sih diing uh; huleh tomchakhat nung chiangin kei na hung mu kiit diing uhi,’ achih khu toh, ‘Pa kawm a ka chiah diing jiahin,’ i kawma achih khu bang achihna adiai?” chiin akihou uhi.
43016018	Hujiahin amah un, “Hi a thusoi, ‘Tomchakhat nung chian,’ achih bang achihna ahiai? i he sih uh,” achi uhi.
43016019	Huchiin Amah adong nuam uh chih Jesu’n ahe a, a kawmvah, “‘Tomchakhat nung chian na hung mu nawn sih diing uh; huleh tomchakhat nung chian na hung mu kiit diing uh,’ chia ka soi na kidongtuah uh ahi maw?
43016020	Chihtahzetin, chihtahzetin ka hung hilh ahi, nanguh na kap diing va, na maau diing uh, hizongleh khovel akipaah diing; nanguh chu na lunggim diing va, hizongleh na lunggimna uh kipaahna suaahsah ahi diing hi.
43016021	Numei in a nau avei laiin na athuaah hi; hizongleh ahun atuntaah jiahin mihing khat khovel a ahung pian kipaahna jiahin nau asuaah zoh tahin hu hahsatna chu ahe nawn sih hi.
43016022	Hujiahin tuin lunggimna na nei uh ahi; hizongleh nanguh ka hung mu kiit diing a, na lungtang uh akipaah diing a, huleh na kipaahna uh koima’n ahung laahsah sih diing hi.
43016023	Hu ni chiangin nang un bangmah na hung dong sih diing uhi. Chihtahzetin, chihtahzetin ka hung hilh ahi, ka min a Pa kawma na nget photmah uh Ama’n nanguh ahung pe diing hi.
43016024	Tutanin ka min in bangmah na ngeen nai sih uhi. Na kipaahna uh akimna diingin, ngeen un, na mu diing uhi.
43016025	“Hi thute etsahna in na kawmvah ka soi ahi; hizongleh etsahna a na kawmva thu soi nawn lou a, Pa tungtaang chiantaha ka hung heetsah diing hun tung diing ahita.
43016026	Hu ni chiangin ka min in na hung ngeen diing uh, huleh nanguh diingin Pa kawmah ka ngeen diing ka chi ahi sih hi.
43016027	Ajiahchu nang un kei na hung lungsiat va, Pathian apat hung ka hi chih na gintaat jiahun Pa ngeei in nanguh ahung lungsiat hi.
43016028	Pa apat hung a khovel a hung ka hi. Huleh khovel nusia a Pa kawma chiah kiit diing ka hi,” achi hi.
43016029	A nungjuite’n a kawmah, “Ngai in, tuin chu etsahna in na soi sih a, chiantahin na soita hi.
43016030	Tuin chu silbangkim na he a, koimah in ahung dot na kiphamoh sih chih ka hechianta uhi. Hikhu jiahin Pathian akipan a hung pawt na hi chih ka gingta uhi,” achi uhi.
43016031	Jesu’n amahuh adawng a, “Tuin na gingta uh maw?
43016032	Ngai un, a hun ahung tung diing ahi, tuin zong atungta, mi chin na inn chiat vah na kithehdalh diing va, ka ngenin na hung nuse diing uhi. Ahihvaangin Pa ka kawma aum jiahin ka tang ka hi sih hi.
43016033	Keimah a hamuanna na neihna diingun hi thute na kawmvah ka soi ahi. Khovel ah gimthuaahna na nei uh, hizongleh hamuangtahin um un, ke’n khovel ka zouta hi,” achi hi.
43017001	Hi thute Jesu’n asoi zohin, vaanlam aentou a, “Pa, a hun atungta; na Tapa paahtawi in, na Tapa’n zong nangmah ahung paahtawi theihna diingin.
43017002	Nangma’n mi na hung piaahte tunga thuneihna na hung piaah bangin, mi na hung piaah zousiah tungah kumtuang hinna ka pe diing hi.
43017003	Huleh hichu ahi kumtuang hinna, nang Pathian tah chauh leh na sawl Jesu Khrist aheet theihna diing uh chu.
43017004	Leitung ah ka hung paahtawita a, bawl diinga na hung piaah nna ka tong zouta hi.
43017005	Tuin aw Pa, khovel um ma a na kawma ka neih loupina toh, nang ngeei toh hung paahtawi khawm in.
43017006	“Khovel apat a na hung piaahte kawmah na min ka sulangta hi. Amahuh nang a ahi va, kei kawmah na hung pia a, huleh na thu ajuita uhi.
43017007	Nangma’n ka kawma na hung piaahte photmah nangmah apat ahi chih tuin aheta uhi.
43017008	Ajiahchu nang in thu na hung piaahte a kawmvah ka peta hi; huleh amah un apomta va, tahzetin nang apat a hung ka hi chih aheta uh; huleh na hung sawl ahi chih agingtata uhi.
43017009	Amahuh diingin ka ngetsah hi. Khovel a diingin ka ngetsah sih hi, hizongleh nang in na hung piaahte diingin ka ngetsah jaw hi, ajiahchu amahuh nang a ahi uhi.
43017010	Kei a zousiah nang a ahi a, nang a zousiah kei a ahi, huleh amah vah paahtawiin ka um hi.
43017011	Tuin kei khovel ah ka um nawn sih diing a, hizongleh hite khovel ah aum diing va, huleh kei na kawmah ka hung diing hi. Pa siangthou, ei pumkhat i hih mahbanga amahuh zong pumkhat ahih theihna diingun, nang na hung piaahte na min in keem in.
43017012	Khovel a amahuh toh ka um sungin ka kawma na hung piaahte na min in ka keem hi. Amahuh ka keemta a, Pathian Lehkhathu ataangtun theihna diingin mangthang tapa loungaal khat beeh amangthang sih uhi.
43017013	Tuin na kawmah hung diing ka hita, huleh amahuh a ka kipaahna abukim theihna diingin hi silte khovel ah ka soi ahi.
43017014	Na thu amahuh ka peta a, kei khovel a ka hihlouh mahbanga amahuh khovel a ahihlouh jiahun, khovel in amahuh ahua hi.
43017015	Amahuh khovel apat a lamang diingin ka hung ngeen ahi sih a, hizongleh migiloupa apat veeng diingin ka hung ngeen ahijaw hi.
43017016	Amahuh khovel a ahi sih uh, kei khovel a ka hihlouh mahbangin.
43017017	Na thutah in amahuh koihsiangthou in, na thu chu thutah ahi.
43017018	Kei khovel a na hung sawl mahbangin, ke’n zong amahuh khovel ah ka sawl hi.
43017019	Thutah a amahuh zong suhsiangthou ahih theihna diingun, amahuh jiahin ka kisusiangthou hi.
43017020	“Hite a diing chauhin ka ngeen sih a, hizongleh a thu jiahva kei hung gingta diingte a diingin zong ka hung ngeen hi,
43017021	huchia pumkhat ahih theihna diingun, Pa, nang keimah a na um a, kei nangmah a ka um banga amahuh zong eimah a pumkhat ahih theihna diingun; huleh nang in na hung sawl chih khovel in agintaat theihna diingin.
43017022	Huleh ei pumkhat i hih banga amahuh zong pumkhat ahih theihna diingun nang in na hung piaah loupina amahuh ka peta hi:
43017023	kei amahuh ah, nang kei ah, huchia amahuh kipumkhat-a suhbukim ahihtheihna diingun, huleh khovel in nang in kei na hung sawl chih aheetna diing leh kei na hung lungsiat banga khovel in amahuh alungsiat theihna diingin.
43017024	“Pa Aw, kei na hung piaah loupina amah un amuh theihna diingun, kei na hung piaahte zong ka umna a kei toh aum diing uh ka deih hi; ajiahchu khovel siam ma pehin kei na hung lungsiatta hi.
43017025	Aw Pa dihtat, khovel in nang ahung he sih a, hizongleh ke’n chu ka hung he hi; huleh nang na hung sawl chih hite’n aheta uhi.
43017026	Huleh keimah na hung lungsiatna a kawmva aum theihna diing leh kei amahuh a ka um theihna diingin, a kawmvah na min ka hesahta a, ka hesah jeel diing hi,” achi hi.
43018001	Jesu’n hi thute asoi zohin a nungjuite toh Kidron Luuita gaal ah achiah va, hutah ah huan khat aum a, hutah ah a nungjuite toh aluut uhi.
43018002	Huleh amansahpa Juda in zong a mun ahe hi, Jesu a nungjuite toh hu lamah avaah veu uh chih aheet jiahin.
43018003	Huin Juda in siampu lalte leh Pharisaite apat biahinn veengtu houtute leh sepaih pawl puiin thaumeite leh meiselte leh gaalvante tawiin hutah ah ahungta hi.
43018004	Hujiahin Jesu’n a tunga siltung diing zousiah hein apawtdoh a, a kawmvah, “Koi ahiai na hawl uh?” achi hi.
43018005	Amah un adawng va, “Nazareth Jesu,” achi uhi. Jesu’n a kawmvah, “Kei ka hi,” achi hi. Huleh amansahpa Juda zong ading hi.
43018006	Huin, “Kei ka hi,” achih tahin anungtawl va, lei ah apuuh uhi.
43018007	Huin Ama’n, “Koi ahiai na hawl uh?” chiin adong kiit hi. Amah un, “Nazareth Jesu,” achi uhi.
43018008	Jesu’n adawng a, “Kei ka hi chiin ka hung hilhta hi. Hujiahin kei hung hawl na hih uh leh, hi mite chiahsah un,” achi hi.
43018009	Huchiin, “Nang na hung piaahte khatmah zong ka mangsah sih hi,” chia Ama’n asoi ataangtun theihna diingin.
43018010	Huin Simon Peter in naamsau khat anei a, azandoh a, siampu lalpeen suaahpa asaat a, a bil jiatlam asaatkhiahsah hi. Hu suaahpa min chu Malka ahi.
43018011	Huin Jesu’n Peter kawmah, “Na naamsau a paai ah siat in. Ka Pa’n nou ahung piaah chu ka dawn sih diaimah?” achi hi.
43018012	Huin sepaih pawlte leh sepaih houtu leh biahinn veeng houtute’n Jesu chu aman va, akaan uhi.
43018013	Amasapeenin Anna kawmah apui uhi, ajiahchu amah hu kum a siampu lalpeen Kaiapha sungpa ahi.
43018014	Huleh Kaiapha chu mipite luanga mi khat sih ahoihjaw hi, chia Judate kawma hilhpa ahi.
43018015	Huleh Simon Peter in Jesu ajui a, huchibangmahin nungjui dang khat in zong ajui hi. Hu nungjuipa chu siampu lalpeen meelheet ahi a, siampu lalpeen innhuang sungah Jesu toh aluut khawm hi.
43018016	Hizongleh Peter chu polam ah kotkhaah bul ah ading hi. Huin nungjui khatpeen, siampu lalpeen meelheetpa chu avapawt a, kotkhaah ngaahnu kawmah asoi a, Peter ahung puiluut hi.
43018017	Huchiin kotkhaah ngaah suaah nungaahnu’n Peter kawmah, “Nang zong hi Pa nungjuite laha khat hilou na hi maw?” achi hi. Ama’n, “Ka hi sih,” achi hi.
43018018	Huleh suaahte leh houtute hutah ah ading va, avot jiahin suangmeihol achih va, a-awi uhi. Huleh Peter in zong amahuh toh ding khawmin mei a-awi hi.
43018019	Huin siampu lalpeen in Jesu kawmah a nungjuite tungtaang leh a thuhilhna tungtaang adong hi.
43018020	Jesu’n amah adawng a, “Alangtangin khovel kawmah thu ka soi a, Judate umkhawm zingna sinagogte leh Pathian biahinn ah thu ka hilh zing a, aguuhin bangmah ka soi sih hi.
43018021	Bang diinga nang un kei hung dong na hi viai? Ka thusoi jate kawmah dong un, ngai un, amah un ka soi ahe uhi,” achi hi.
43018022	Hutobang asoi zohin a kawma ding houtute laha khat in Jesu abeeng a, “Siampu lalpeen bang huchiin na dawng maw?” achi hi.
43018023	Jesu’n amah adawng a, “Thu dihlou ka soi leh, ka dihlouhna hung hesah in; hizongleh ahoih ka soi leh, bang diinga hung beeng na hiai?” achi hi.
43018024	Huin Anna in Amah chu kaansain siampu lalpeen Kaiapha kawmah asawlta hi.
43018025	Simon Peter in chu dingin mei a-awi hi. Hujiahin amah un a kawmah, “Nang zong nungjuite laha khat hilou na hi maw?” achi uhi. Ama’n akiheetmohbawl a, “Ka hi sih,” achi hi.
43018026	Peter in a bil asaatkhiahsahpa sanggam, siampu lalpeen suaahte khat in, “Huan ah Amah toh na um khawm uh ka hung mu sih eimah?” achi hi.
43018027	Peter in akiheetmohbawl kiit a, huleh aah akhuang pahta hi.
43018028	Huin amah un Jesu chu Kaiapha inn apat Praitoriam ah apuita va, huchu jiingkaal matah ahi; huleh amahuh chu Praitoriam sungah aluut sih uhi, huchilou inchu akisubuaah kha diing va, Chiahkaan an ane thei sih kha diing uhi.
43018029	Pilat chu a kawmvah ahung pawt a, “Hi Pa heehna bang ahiai na neih uh?” achi hi.
43018030	Amah un adawng va, a kawmah, “Amah migilou hi sih leh, na kawma hung pekhe het lou diing ka hi uh,” achi uhi.
43018031	Huin Pilat in a kawmvah, “Pui unla, na daan dungjuiun vaihawmsah un,” achi hi. Judate’n a kawmah, “Keiuh diingin mi suhlup daan ahi sih hi,” achi uhi.
43018032	Hichu bangchibanga asih diing thu Jesu’n asoi ataangtun theihna diingin ahi.
43018033	Huin Pilat chu Praitoriam sungah aluut kiit a, Jesu akou a, a kawmah, “Judate Kumpipa na hi maw?” achi hi.
43018034	Jesu’n adawng a, “Hikhu nangmah lungsim a suaah na soi ahiai? Ahihlouhleh midang in ka tungtaang thu ahung hilh ahiai?” achi hi.
43018035	Pilat in adawng a, “Kei Juda mi ka hiaimah? Na chipihte leh siampu lalte’n nang ka kawmah ahung pekhia uhi. Bang ahiai na bawltaah?” achi hi.
43018036	Jesu’n adawng a, “Ka lalgam hi khovel a ahi sih. Ka lalgam hi khovel a hitaleh, Judate khut a piaahkhiah ka hih louhna diingin ka suaahte’n adou diing uhi; hizongleh ka lalgam chu hitah ahi nai sih hi,” achi hi.
43018037	Hujiahin Pilat in a kawmah, “Ahihleh kumpipa na hi maw?” achi hi. Jesu’n adawng a, “Kumpipa na chih chu ka hi. Huleh hikhu diinga piang ka hi a, thutah heetpih diinga khovel a hung ka hi. Koipouh thutah a hi photmah in ka aw aja uhi,” achi hi.
43018038	Pilat in a kawmah, “Thutah chu bang ahiai?” achi hi. Huleh hikhu asoi zohin Judate kawmah apawt kiit a, a kawmvah, “Amah ah dihlouhna ka mu het sih hi.
43018039	Hizongleh Chiahkaan Kuut ni a mi khat ka hung hahdohsah diing ahi chih tawndaan khat na nei uhi. Hujiahin Judate Kumpipa hung hahdohsah leng na uut viai?” achi hi.
43018040	Huin a bawnun, “Hi Pa hilouin, Barabba jawh!” chiin akikou uhi. Barabba ahihleh suammang ahi.
43019001	Hujiahin Pilat in Jesu chu puiin ajeepta hi.
43019002	Huleh sepaihte’n ling lukhuh aphan va, a lu ah akhuhsah va, puan sandup asilhsah uhi.
43019003	Huin, “Chibai, Judate Kumpipa!” achi va, a khut un abeeng uhi.
43019004	Huin Pilat chu apawt kiit a, a kawmvah, “En un, Amah ah dihlouhna ka mu sih chih na heetna diingun na kawmvah ka hung puidoh hi,” achi hi.
43019005	Hujiahin Jesu chu linglukhuh khuh leh puan sandup silhin ahung pawtdoh a, Pilat in a kawmvah, “En un, a Mihing chu!” achi hi.
43019006	Huin siampu lalte leh houtute’n Amah amuh tahun, “Kros ah kilhbeh in, Kros ah kilhbeh in,” chiin akikou uhi. Pilat in a kawmvah, “Nang un pui unla, kros ah kilhbeh un, ajiahchu keima’n Amah ah dihlouhna ka mu sih hi,” achi hi.
43019007	Judate’n amah adawng va, “Daan khat ka nei uh, Pathian Tapa a akibawl jiahin ka daan dungjuiun Amah chu sitaah ahi,” achi uhi.
43019008	Hujiahin Pilat in hu thu ajaah tahin alau seemta hi.
43019009	Huleh Praitoriam ah aluut kiit a, Jesu kawmah, “Khoia hung kuan na hiai?” achi hi. Hizongleh Jesu’n adawng sih hi.
43019010	Hujiahin Pilat in a kawmah, “Ka kawmah thu na soi sih maw? Kros a kilhbeh theihna leh hahkhiah theihna nei ka hi chih helou na hiaimah?” achi hi.
43019011	Jesu’n adawng a, “Tunglam akipan piaah hi sih lehchin, ka tungah bangmah bawl theih na nei sih diing hi. Hujiahin na kawma kei hung pekhepa in sualna anei lianjaw hi,” achi hi.
43019012	Hu nungsiah Pilat in hahdohna diing lampi ahawl a, hizongleh Judate’n, “Hi Pa na chiahsaha ahihleh, Kaisar lawm na hi sih hi. Koipouh amah leh amah kumpi a kibawl chu Kaisar dou ahi,” chiin akikou uhi.
43019013	Hujiahin Pilat in hu thu ajaah tahin Jesu ahung puidoh a, huleh vaihawmna touphah, Suanglep kichi, hizongleh Hebrai haam a Gabbatha kichi tungah atou hi.
43019014	Huleh hu ni chu Chiahkaan Kuut ni diinga Kisahkhawl ni ahi a, daah guupna veelin ama’n Judate kawmah, “En un, na Kumpipa uh!” achi hi.
43019015	Hizongleh amahuh chu akikou va, “Sumang in, sumang in, kros ah kilhbeh in,” achi uhi. Pilat in a kawmvah, “Na Kumpipa uh ka kilhbeh diing maw?” achi hi. Siampu lalte’n, “Kaisar loungaal kumpi dang ka nei sih uh,” chiin adawng uhi.
43019016	Hujiahin Pilat in Jesu chu kros a kilhbeh diingin a kawmvah apekheta a, sepaihte’n Jesu chu atu va, apuita uhi.
43019017	Huleh Amah chu a kros kipuaahin Luguh mun kichi, Hebrai haam a Golgotha kichi mun ah achiah a,
43019018	hutah ah Amah chu midang nih toh kros ah akilhbehta va, a gei geel ah khat tuaah, Jesu alai ah.
43019019	Huleh Pilat in heetsahna khat agial a, kros tungah ataah a, akigial chu: NAZARETH JESU, JUDATE KUMPIPA, chih ahi.
43019020	Huchiin Jesu akilhbehna uh khopi naih ahih jiahin hu heetsahna chu Judami tampite’n asim uhi. Huleh hichu Hebrai haam, Grik haam leh Latin haam a kigial ahi.
43019021	Huin Judate siampu lalte’n Pilat kawmah, “‘Judate Kumpipa,’ chiin gial sinla, ‘Amah in, “Judate Kumpipa ka hi” achi,’ chiin gial jaw in,” achi uhi.
43019022	Pilat in adawng a, “Ka gelhzoh chu, ka gelhzoh ahi mei,” achi hi.
43019023	Huin Jesu chu kros a akilhbeh zohun sepaihte’n a puansilhte ala va, khat chiat a atan diingun phel li asuah va, huleh a puannaah zong ala uhi; a puannaah chu akhuina bei ahi a, a ngawng apat apuma gat veh ahi.
43019024	Hujiahin amah un, “I botkeeh sih diing a, kuan tang diing ahiai ai i saan diing uh,” chiin akihou uhi. Pathian Lehkhathu in, “Ka puansilhte a lahvah ahawm va, ka silhleteen diingin ai asaan uhi,” achih ataangtunna diingin. Hujiahin hi silte sepaihte’n abawl uhi.
43019025	Huleh Jesu kros kawmah a nu leh a nu sanggamnu, Kleopa ji Mari leh Mari Magdalini ading uhi.
43019026	Huin Jesu’n a nu leh nungjui alungsiatpa a kawma ding amuh tahin, a nu kawmah, “Numei, en in, na tapa!” achi hi.
43019027	Huin a nungjuipa kawmah, “En in, na nu,” achi hi. Hu hun apatin hu nungjuipa’n amahnu chu a inn ah apuita hi.
43019028	Hi nungin Jesu’n sil bangkim tuin bawlzoh veh ahita chih hein Pathian Lehkhathu ataangtunna diingin, “Ka dang ataah,” achi hi.
43019029	Hutah ah beel uain thuuh a dim khat akitung a, spanji khat uain thuuh in asudim uhi. Huleh hussop chiang in ataah va, a kam ah akoihtou uhi.
43019030	Huin Jesu’n uain thuuh achep zohin, “Zoh ahita,” achi hi. Huin a lu akuun a, a hagau ahahta hi.
43019031	Huleh Kisahkhawl ni ahih jiahin a luangte uh Sabbath ni a kros dawn a aum louhna diingin Pilat kawmah a keengte uh suhgawpsah a, a luang uh lamang diingin angeen uhi, ajiahchu Sabbath ni chu ni loupi ahi.
43019032	Hujiahin sepaihte ahung va, akikilhbehpih masapeenpa leh a khatpa a keeng uh asuhgawpsah uhi.
43019033	Hizongleh Jesu kawm ahung phaah tahun Amah anasi zouta chih ahung muh un, a keengte asuhgawpsah sih uhi.
43019034	Hizongleh sepaihte laha khat in teipi in a naah asun a, hutah ah sisan leh tui ahung pawtdoh pah hi.
43019035	Huleh hikhu mupa’n aheetpihta a, a sil heetpih chu adih ahi; huleh na gintaat theihna diingun ama’n thutah asoi hi chih ama’n ahe hi.
43019036	Ajiahchu Pathian Lehkhathu in, “A guh khat zong suhgawp ahi sih diing,” achih chu ataangtun theihna diingin hi silte ahung umta ahi.
43019037	Huleh Pathian Lehkhathu dang in, “Amah un asutpa uh aen diing uh,” achi hi.
43019038	Hi nungin Joseph, Arimathia mi, Jesu nungjui, hizongleh Judate alauh jiaha aguuha juipa in, Jesu luang alaah theihna diingin Pilat kawmah avangeen a, Pilat in anaphal hi. Hujiahin amah chu ahung a, Jesu luang alata hi.
43019039	Huleh Nikodem, a tuung a jaan a Jesu kawma hung pa zong ahung a, murrah leh aloe thau litra za khat veel ahung tawi hi.
43019040	Huin Jesu luang ala va, Judate kivui ngeina bangin silgimtuui toh puan malngaat in atuam uhi.
43019041	Huleh kros a akilhbehna mun vah huan khat aum a, hu huan ah haan thah khat koimah kivui ngeilouhna aum hi.
43019042	Huchiin Judate Kisahkhawl ni ahih jiah leh haan anai jiahin hutah ah Jesu chu asialta uhi.
43020001	Huin hapta ni masapeen in, jiingkaal khua mial nalaiin Mari Magdalini chu haan ah ahung a, huleh haan apat suang kiladoh amuta hi.
43020002	Huin ataai a, Simon Peter leh Jesu’n alungsiat nungjui khatpeen kawmah ahung a, a kawmvah, “Haan apatin Lalpa alamangta va, khoitaha akoih uh akihe sih,” achi hi.
43020003	Hujiahin Peter chu apawtdoh a, nungjui dang khatpeen toh, haan lam juanin ahung uhi.
43020004	Huchiin anihun ataai khawm va, nungjui khatpeen in Peter amakhelh a, haan ahung tung masa hi.
43020005	Ama’n kuunin aen a, puan malngaat amu a, ahihvaangin a sungah aluut sih hi.
43020006	Huleh Simon Peter chu a nungin ahung tung a, haan sungah aluut a, puan malngaatte amu hi.
43020007	Huleh a lu tuamna puan chu puan malngaat toh umkhawm lou a, atuama kijiala mun khat a um amu hi.
43020008	Huin haan tung masa nungjui dangpeen zong a sungah aluut a, amu a agingtata hi.
43020009	Ajiahchu amah un misi lah apat Amah athoukiit diing ahi chih Pathian Lehkhathu ahe nai sih uhi.
43020010	Huin nungjuite chu a inn lamvah achiah kiitta uhi.
43020011	Hizongleh Mari chu haan pua ah kapin ading a, huleh akah pumin akuun a, haan sung aen a,
43020012	huleh Jesu luang kisialna mun ah puanvaam silh angel nih, khat a lu lamah, khat a keeng lamah touin amu hi.
43020013	Amah un a kawmah, “Numei, bang diinga kap na hiai?” achi uhi. Amahnu’n a kawmvah, “Ka Lalpa alamangta va, huleh a koihna uh ka heet louh jiahin ahi,” achi hi.
43020014	Huchia asoi zohin akinunghei a, Jesu ding amu a, hizongleh Jesu ahih ahe sih hi.
43020015	Jesu’n a kawmah, “Numei, bang diinga kap na hiai? Koi ahiai na hawl?” achi hi. Amahnu’n huan veengtupa sain a kawmah, “Pu, hitah apat Amah na puaahmang ahihleh, na koihna hung hilh in, huchiin ka la diing,” achi hi.
43020016	Jesu’n a kawmah, “Mari!” achi hi. Amahnu chu akihei a, a kawmah, “Rabboni!” achi hi, (huchu, Houtupa chihna ahi).
43020017	Jesu’n a kawmah, “Hung tuzing sin, ajiahchu ka Pa kawmah ka chiahtou nai sih hi; hizongleh ka unaute kawmah chiah inla a kawmvah, ‘Ka Pa leh na Pa uh, ka Pathian leh na Pathian uh kawmah ka chiahtou diing hi,’ vachi in,” achi hi.
43020018	Mari Magdalini chu ahung a, nungjuite kawmah Lalpa amuh thu leh hi silte Ama’n a kawmah asoi hi chih ahilhta hi.
43020019	Hu ni mah, hapta ni masapeen nitaah in, Judate lau jiaha nungjuite umna kotte akikhaah nungin Jesu ahung a, a laivah ading a, a kawmvah, “Na tungvah hamuana um heh,” achi hi.
43020020	Huchia asoi zohin a khutte leh a naah chu a kawmvah alah a, hujiahin nungjuite’n Lalpa amuh tahun akipaahta uhi.
43020021	Huin Jesu’n a kawmvah, “Na tungvah hamuanna um heh! Ka Pa’n ahung sawl mahbangin nanguh zong ka hung sawl hi,” achi kiit hi.
43020022	Hikhu asoi zohin a tungvah huu ahaihkhum a, a kawmvah, “Hagau Siangthou tangta un.
43020023	Koi sualna zong na ngaihdam phot uh ngaihdam ahi diing a; koi sualna zong na ngaihdam louh phot uh ngaihdam louh ahi diing,” achi hi.
43020024	Hizongleh Thomas, Diduma kichi, sawmlenihte laha khat chu Jesu hung laiin a kawmvah aum sih hi.
43020025	Hujiahin nungjui dangte’n a kawmah, “Lalpa ka muta uh,” achi uhi. Hizongleh ama’n a kawmvah, “A khut siihkilhna pawnte ka muh a, siihkilhna pawn sunga ka khutzung ka guan a, huleh a naah a ka khut ka thun louh leh, ka gingta sih diing,” achi hi.
43020026	Huleh ni giat nungin nungjuite inn sungah aum kiit va, Thomas zong a kawmvah aum hi. Huin kot kikhaah hi ngaalin Jesu ahung a, a laivah ading a, “Na tungvah hamuanna um heh,” achi hi.
43020027	Huin, Ama’n Thomas kawmah, “Na khutzung in hung sawh inla, ka khutte en in, huleh na khut in baan inla, ka naah sawh in, gingta louin um sinla, gingtata in,” achi hi.
43020028	Thomas in adawng a, a kawmah, “Ka Lalpa leh ka Pathian!” achi hi.
43020029	Jesu’n a kawmah, “Thomas, nang in chu na hung muh jiahin na gingta ahi a, muloua gingtate ahampha uhi,” achi hi.
43020030	Huleh hi lehkhabu a kigial lou chiamchihna dang tampi Jesu’n a nungjuite ma ah abawl hi.
43020031	Hizongleh hite chu nang un Jesu chu Khrist, Pathian Tapa ahi chih na gintaatna diing uh leh na gintaat jiahva a min a hinna na neihna diingva kigial ahi.
43021001	Hi silte nungin Jesu chu Tiberia Diil ah, a nungjuite kawmah akilaah kiit a, hitobangin akilaah hi:
43021002	Simon Peter toh, Thomas, Diduma kichi toh, Galili gam a Kana khua a um Nathanael toh, Zebedi tate toh, huleh a nungjui dang nih umkhawn ahi uhi.
43021003	Simon Peter in a kawmvah, “Ngamanin ka chiah diing,” achi hi. Amah un a kawmah, “Keiuh zong na kawmah ka hung diing uh,” achi uhi. Huin achiahdoh va, kuang khat sungah atou pah va, hu jaan in bangmah aman sih uhi.
43021004	Hizongleh jiingkaal ahung hihin Jesu chu diil pangah ading a, ahihvaangin nungjuite’n Jesu ahi chih ahe sih uhi.
43021005	Huin Jesu’n a kawmvah, “Naute, neeh diing bang aha na nei viai?” achi hi. Amah un, “Nei lou,” chiin adawng uhi.
43021006	Huin Jesu’n a kawmvah, “Kuang jiatlam ah sep leh uh chin, na man diing uh,” achi hi. Huin amah un asep va, huchiin nga atam mahmah jiahin akaidoh zouta sih uhi.
43021007	Hujiahin Jesu’n a lungsiatpa’n Peter kawmah, “Lalpa ahi,” achi hi. Huin Simon Peter in Lalpa ahi chih ajaah tahin a puannaah tungnung asilh a (ajiahchu saguaaha um ahi), huin diil ah atawmluutta hi.
43021008	Huleh nungjui dangte chu leen a nga awhte kai kawmin, kuang neu khat in ahung uhi, ajiahchu piaugaw apat gamlataha um ahi sih va, fi t za thum giap ahi.
43021009	Huin piaugaw ahung tun tahun amah un suangmeihol kichih leh a tunga nga leh tanghou kikoih amu uhi.
43021010	Jesu’n a kawmvah, “Tua na nga matte uh khenkhat hung tawi un,” achi hi.
43021011	Simon Peter chu achiah tou a, nga lianpipi za leh sawmngaa leh thum a dim leen chu piaugaw ah ahung kaidoh hi. Huchilawma tam hizongleh leen chu akeeh sih hi.
43021012	Jesu’n a kawmvah, “An hung ne un,” achi hi. A nungjuite’n Lalpa ahi chih aheet jiahun koimah in, “Koi na hiai?” achi ngam sih uhi.
43021013	Hujiahin Jesu ahung a, tanghou ala a, a kawmvah apia a, hutobangmahin ngate zong apia hi.
43021014	Huchu Jesu’n sihna apat athohkiit nunga a nungjuite kawma akilaah a thumveina ahi.
43021015	Huchiin an aneeh zohun Jesu’n Simon Peter kawmah, “Simon, Jonah tapa, hite saangin kei na hung lungsiat jaw ei?” achi hi. Ama’n a kawmah, “Hi, Lalpa; ka hung lungsiat ahi chih na he hi,” achi hi. Jesu’n, “Ka belaamnoute vaah in,” achi hi.
43021016	Jesu’n anihveina in a kawmah, “Simon, Jonah tapa, na hung lungsiat ei?” achi hi. Simon in a kawmah, “Hi, Lalpa; ka hung lungsiat ahi chih na he hi,” achi hi. Jesu’n a kawmah, “Ka belaamte ching in,” achi hi.
43021017	Jesu’n a thumveina in a kawmah, “Simon, Jonah tapa, na hung lungsiat ei?” achi hi. Jesu’n a kawma thumvei, “Na hung lungsiat ei?” achih jiahin Peter chu alungkham hi. Huin ama’n a kawmah, “Lalpa, nang in sil zousiah na he a; ka hung lungsiat ahi chih na he hi,” achi hi. Jesu’n a kawmah, “Ka belaamte vaah in.
43021018	Chihtahzetin, chihtahzetin ka hung hilh ahi, na naupan laiin nang leh nang na kawng na kigaah a, na uutna lamlam ah na chiah veu hi. Hizongleh na hung upat chiangin chu na khut na jaah diing a, midang in ahung gaah diing a, na uutlouhna lamlam ah ahung pui diing hi,” achi hi.
43021019	Hichu Ama’n bangtobang sihna in ahiai ama’n Pathian apaahtawi diing chih heetsahna diinga asoi ahi. Huleh hikhu asoi zohin Ama’n a kawmah, “Hung jui in,” achi hi.
43021020	Huleh Peter akinunghei a, Jesu’n alungsiat nungjuipa in amahuh hung juiin amu hi. Hi pa chu nitaah an neehna a Jesu aang a kingaai a, “Lalpa, koi ahiai nang hung mansah diing?” chipa ahi.
43021021	Peter in amah amuh tahin Jesu kawmah, “Lalpa, hi pa bangchi diing ahiai?” achi hi.
43021022	Jesu’n a kawmah, “Ka hung masiaha amah um diinga ka deih leh, hukhu nang diingin bang ahiai? Nang hung jui in,” achi hi.
43021023	Hujiahin hu nungjuipa chu asi sih diing chiin unaute lahah hi thu kisoi chu athang vengvungta hi. Jesu’n lah a kawmah amah asi sih diing, achi sih a, hizongleh, “Ka hung masiaha amah um diinga ka deih leh, hukhu nang diingin bang ahiai?” chi ahijaw hi.
43021024	Hi silte heetpih leh gelhtu chu hi nungjuipa ahi a, huleh a heetpihna chu adih ahi chih ka he uhi.
43021025	Huleh Jesu’n abawl sildang tampi zong aum hi. Hute gelh kim veh diing hitaleh, lehkhabu kigial diingte chu khovel in zong dawllou diingin ka ngaihtuah hi. Amen.
44001001	Aw Theophil, tuma a ka lehkhabu ah, Jesu silbawl leh a thuhilhte zousiah,
44001002	ateeltuam apostolte kawma Hagau Siangthou tungtawna thupisaahte apiaah zoh a, vaan lam a laahtouha aum ni tan tanchin ka hung gialta hi.
44001003	Hu apostolte kawmah gentheihna athuaah nungin heetchianna tamtah toh apostolte kawmah hingin Amah akiensah a, ni sawmli zet a kawmvah akilaah a, Pathian lalgam thu asoi zing hi.
44001004	Amahuh toh akimuhkhawmna khat ah, Ama’n Jerusalem nuse lou diingin, hizongleh Pa silchiam khu ana-ngaah diingin thu apia a, “Hu ka soi na ja uhi;
44001005	ajiahchu Johan in tui ah abaptis ngeei a, hizongleh nanguh chu ni sawtlou sungin Hagau Siangthou in baptis-in na um diing uhi,” achi hi.
44001006	Huleh amah un ahung kikhop tahun a kawmah, “Lalpa, tuin ahiai Israelte kawma lalgam na tunding kiit diing?” chiin adong uhi.
44001007	Huleh Ama’n a kawmvah, “Pa’n a hun leh a ni Amah thuthu a um diinga aguat chu, nang un na heet diing uh ahi sih hi.
44001008	Hizongleh na tungva Hagau Siangthou ahung tun chiangin silbawltheihna na nei diing uhi; huchiin Jerusalem ah, Judia leh Samaria gam zousiah ah, huleh khovel kawlmong tanpha in zong ka thu heetpihtute na hi diing uh,” achi hi.
44001009	Huleh Ama’n hi thute asoi zohin, amuh ngeeiun vaan a puitouhin aum a; meilum in amuh phaahlouh vah apuitouta hi.
44001010	Apai touh lai a, amah un vaan lam aetzing laiun, en in, mi nih puan vaam silhin a kawmvah ahung ding va;
44001011	hute’n chu, “Nanguh Galili gam a mite bang diinga vaan lam en zinga ding na hi viai? Hi Jesu na kawm vapat a vaan a puitouha um hi, vaan a achiah na muh mahbangun, Amah ngeei ahung kiit diing hi,” achi uhi.
44001012	Huin Olive kichi taang apatin Jerusalem ah akihkiitta va; huchu Jerusalem kawm ahi a, Sabbath ni a chiah theihna tan ahi.
44001013	Huleh a umna uh pindan tungnung a chiahtouin aluut va, hutah a umte chu Peter, Jakob, Johan, Andru, Philip, Thomas, Bartholomai, Mathai, Alphai tapa Jakob, Simon Zelot leh Jakob tapa Juda ahi uhi.
44001014	Amahuh chu numeite leh Jesu nu Mari toh, a sanggamte toh lungsim munkhat puain phatuamngaitaha ngetsah leh haamteiin aum zing uhi.
44001015	Hu hun laiin Peter chu nungjuite lai ah ading a (a bawnun za leh sawmnih veel ahi va),
44001016	“Ulenaute, Hagau Siangthou in Jesu mantute lamkaipa Juda thu David kam a anasoilawh hi Pathian Lehkhathu khu ahung taangtung diing mawng ahi;
44001017	ajiahchu, amah hi i lahva simtel anahi a, huleh hi natohna ah tanvou ananei hi.”
44001018	(Hi pa’n a dihtatlouhna man in gam khat alei a, a bungbuin akia a, alai ah apawhkeeh a, a gil zousiah apawt vehta hi.
44001019	Hu thu chu Jerusalem a umte zousiah in anahe va, huchiin hu gam chu amahuh haam in Akeldama, achi uhi, huchu Sisan Mun, chihna ahi.)
44001020	“Ajiahchu Phatna Late ah hi thu gelh ahi, ‘A teenna hawmsuaah henla, a sungah kuamah teeng sih heh’; huleh ‘A natohna mun midang in tang heh,’ chih ahi.
44001021	Hujiahin, Lalpa Jesu i lahva hun chintenga aum lai hun zousiah a,
44001022	Johan baptisma apat i lah vapat vaan a puitouha aum ni tanpha a ahung na kithuahpihte laha mi khat, a thohkiitna hung theihpihtu diing aum ngeeingeei diing ahi,” achi hi.
44001023	Huin mi nih aguat uhi: Joseph, Barsaba kichi, Jasta chiha zong akouhpa uh leh Matthia ahi uhi.
44001024	Huleh ahaamtei va, “Nang, Lalpa, mihing zousiah lungtang hetu, mi nihte laha kua jaw ahiai na teel, hung hesah in,
44001025	hichu Juda in amah mun azot theihna diinga apuuhsansa natohna leh apostol hihna mun chu luah diingin,” achi uhi.
44001026	Huleh ai asaansah va, a aisaan uh chu Matthia tungah atu a; huchiin amah chu apostol sawmlekhatte toh simtel ahita hi.
44002001	Huleh Pentikost ni ahung tun tahin, lungsim munkhat puain a bawnun mun khat ah aum khawm uhi.
44002002	Huleh thakhatin vaan akipanin thawm ging, huihpi nasatah nung bangin ahung um a, hukhu in chu a touna inn uh asudim veh hi.
44002003	Huleh meikuang lei tobangte chu amah leh amah kihawmkhenin a kawmvah ahung kilang a, a tung chiat vah ahung umta hi.
44002004	Huleh a bawnun Hagau Siangthou in adimta va, Hagau in ahaamsah bangjeelin haam dang in ahung haam panta uhi.
44002005	Vaan nuai a jaat zousiah lah apat Pathian ngaihsah Juda haw Jerusalem ah aum uhi.
44002006	Huleh hu ging ajaah tahun mipi ahung kikhawm va, huleh ahaam uh mi zousiah in amahuh haam chiat a ajaah jiahun limdang asa uhi.
44002007	A bawnun amangbang va, thumah asa mahmah va, akihoutuah va, “Endihvua hia haam haw zousiah Galili gam a mi ngen hilou ahi uh maw?
44002008	Bangchidaan ahiai i bawnva i pianpih haam a i jaah chiat uh?
44002009	Khenkhat Parthiate, Mediate, Elamte, Mesopotamia gam a teengte, Judia leh Kappadosia, Ponta leh Asia,
44002010	Phrigia, Pamphilia, Aigupta, huleh Kureni kho kawm veela Libya gam a umte i hi va, huleh khenkhat Rom khua apat hung zinte, Judate leh Juda sahkhua a kiheite,
44002011	Krit mite leh Arab mite bang i hi ngaal va, hizongleh Pathian silbawl loupite asoi uh eimah haam chiatin i ja uh,” achi uhi.
44002012	Huleh a bawnun thumah asa va, angaihna ahe sih va, “Bangchihna ahita ei?” achi uhi.
44002013	Khenkhat in anuihsan va, “Uain thah kham hi uh e,” achi uhi.
44002014	Hizongleh Peter chu sawmlekhatte toh ading khawm a, aw ngaihtahin a kawmvah asoi a, “Nanguh Judia mite leh Jerusalem a um zousiahte haw, hi thu he unla, ka thu zong ngai un.
44002015	Ajiahchu amah un na gintaat bangun akham sih uhi, daah thumna ahi pan hi.
44002016	Hizongleh hite zawlnei Joel in anasoi chu ahi:
44002017	‘Pathian in, ni nunungte ah hichi ahung hi diing, mi zousiah tungah ka Hagau ka leih diing a, na tapate leh na tanute un zawlnei bangin thu asoi diing va, na tangvaalte un kilaahna amu diing va, huleh na teehsete un mang aman diing uhi.
44002018	Huleh hu hun chiangin ka suaahpate leh ka suaahnute tungah zong ka Hagau ka leih diing a, zawlnei bangin thu asoi diing uhi.
44002019	Huleh tunglam vaan ah sil loupite, nuailam lei ah chiamchihnate ka musah diing a, sisan leh mei leh meikhu lompi toh.
44002020	LALPA Ni chijaathuai leh loupi chu ahung tun main, ni chu suhmial ahi diing a, ha chu sisan suaahsah ahi diing hi.
44002021	Huleh hichi ahung hi diing a, LALPA min kou photmah chu hutdamin aum diing hi,’ achih bangin.
44002022	Nanguh Israel mite, hi thute ngai un, Nazareth Jesu chu Pathian in Amah zanga na lahva silmahte, silloupite leh chiamchihna abawlte apatin Pathian kipaahpih Mi ahi chih ahesah hi, huchu nang un zong na he uhi;
44002023	Amah chu Pathian lemguat mawng leh heetlawh bangin piaahkhiah ahi a, misualte khut in kros ah na kilhbeh va, na sulumta uh;
44002024	sihna tuuhden gual ahihlouh jiahin Amah chu Pathian in sihna natna phelsahin, akaithouta hi.
44002025	Ajiahchu David in a tungthu asoi a: ‘LALPA chu bangchihlaipouhin ka ma ah ka mu zing a; suhliinga ka um louhna diingin Amah chu ka jiatlam ah aum hi.
44002026	Hujiahin ka lungtang akipaah a, ka lei zong anuam a; hulou ah ka tahsa zong kineemtahin ahing diing hi.
44002027	Ajiahchu ka hagau Misi Khua ah na nuse sih diing a, na Misiangthou chu muatna mu diingin na phal saam sih diing hi.
44002028	Nangmah in hinna lampi na hung hesah a, na ma ah kipaahna in na hung sudim zing diing,’ chiin.
44002029	Ulenaute, nampa David thu hi kimuangtahin na kawmvah ka soi thei hi. Amah chu asi a, vui zong avuita va, a haan zong tuni tanin i kawmvah aum nalai hi.
44002030	Hujiahin zawlnei ahihjiah leh Pathian in kichiam a amah kawma thu anachiamta tahsa daana amah tahsa ngeei chihaah, a laltouphah a tou diingin Khrist akaithou diing chih atheih jiahin,
44002031	ama’n hichu anamulawh a, Khrist thohkiit diing thu asoi ahi, Khrist hagau Misi Khua ah nuutsiatin aum sih a, a tahsa in zong muatna amu sih hi, chiin.
44002032	Hi Jesu chu Pathian in akaithou kiitta a, huchu ka bawnun heetpihtute ka hi uhi.
44002033	Hujiahin Pathian khut jiatlam a paahtawia aum zohin, huleh Pa apat chiamsa Hagau Siangthou amuh zohin, Ama’n tua na muh uh leh na jaah uh chu ahung leih ahi.
44002034	Ajiahchu David chu vaan ah akaltou sih a, hizongleh amah ngeei in, ‘LALPA’N ka Lalpa kawm ah, “Ka jiatlam ah tou in,
44002035	na meelmate na keeng ngahna a ka bawl masiah, achi hi,” achi jaw hi.’
44002036	Hujiahin hi Jesu na kilhbeh ngeei uh chu Pathian in Lalpa leh Khrist hi khawmin abawlta chih, Israel nam zousiah in chiantahin he uh heh,” achi hi.
44002037	Huleh hi thu ajaah tahun a lungtang va sut bang ahung hita va, Peter leh apostol dangte kawmah, “Ulenaute, bangchibangin ka bawlta diing viai?” achi uhi.
44002038	Huin Peter in a kawmvah, “Kisiihin lunghei unla, na sual uh ngaihdam ahihna diingin Jesu Khrist min in baptisma tang chiat un, huchiin Hagau Siangthou silpiaah na tang diing uhi.
44002039	Ajiahchu a thuchiam chu nanguh diing zong, na tate uh diing zong, gamlataha um zousiah a diingin zong Lalpa i Pathian in a kawma akouh photmahte a diing zong ahi,” achi hi.
44002040	Huleh thudang tamtah in ahilhchian a, “Hi khang paisualte lahah kihuumbit un,” chiin ahasuan hi.
44002041	Huin a thu kipaahtaha pom photmah in baptisma atang va; hu ni in mi saang thum veela behlapin aum uhi.
44002042	Huleh apostolte thuhilhna leh kipawlkhawmna ah, tanghou balkeehin haamteiin phatuamngaitahin aum zingzing uhi.
44002043	Huleh mi zousiah in alauta va; apostolte’n silmahte leh chiamchihna tamtah abawl uhi.
44002044	Huleh agingta zousiah akipumkhat va, silbangkim a neih uh akikop uhi.
44002045	Huleh a silneih uh leh a van uh ajuaah va, a kisapna bangun a bawnva lahah ahawm jeel uhi.
44002046	Huin ni chinin lungsim munkhat in Pathian biahinn ah aum jeel va, a inn lam haw vah zong tanghou balkeehin kipaahtah leh lungsim siangtahin a an uh ane jeel va;
44002047	Pathian apaahtawi va, mi zousiah deihsahin aum uhi. Huleh hutdamna hung mu photmahte Lalpa’n ni chinin a kikhopna vah abehlapsah jeel hi.
44003001	Huleh ni khat chu Peter leh Johan chu daah kuah in, haamtei hun laiin, Pathian biahinn ah achiah tou uhi.
44003002	Huleh koiaha pasal khat, a pian chiil apat keengbai ahung jawng va, hu pa chu Pathian biahinn a luutte kawma khutdoh diingin, biahinn kotkhaah Kilawm achih uh bul ah ni chinin alumsah veu uhi.
44003003	Huchiin Peter leh Johan Pathian biahinn a luut diing amu a, khut anadoh hi.
44003004	Huin Peter in Johan toh amah hah etin aen va, Peter in, “Kei uh hung en in,” achi hi.
44003005	Ama’n amahuh apat bang aha muh kineemin amahuh aen hi.
44003006	Huin Peter in, “Dangka leh sana bangmah ka nei sih, hizongleh ka neihsun ka hung pe diing: Nazareth Jesu Khrist min in thou inla keeng in chiah in,” achi hi.
44003007	Huin a khut jiatlam a tuin akaithou a, thakhatin a keengte leh a siaahguhte ahung haat pahta hi.
44003008	Huchiin amah chu adiangdoh a, ading a, keeng in apai hi; huleh keeng a paiin leh kidiangin Pathian paahtawi kawm jeelin, amahuh toh Pathian biahinn ah aluutta hi.
44003009	Keeng a apai leh Pathian apaahtawi mi zousiah in amu uhi.
44003010	Amah un Pathian biahinn Kotkhaah Kilawm bul a khutdoha tou veupa ahi chih ahe va, huleh a tunga sil tung limdang asa mahmah uhi.
44003011	Huleh keengbai hung dampa’n Peter leh Johan atuuh laiin, mi zousiah in limdang asa mahmah va, Solomon innliim achih uh mun ah ahung taaikhawm uhi.
44003012	Peter in hu amuh tahin, mite ahoupih a, “Nanguh Israel mite, hikhu bang diinga limdangsa na hi viai? Ahihlouhleh keiuh silbawltheihna leh Pathian ka ngaihsah jiahva amah ka paisah uh bang hiala bang diinga hung en zing na hi viai?
44003013	Abraham, Isak, Jakob Pathian, i pulepate Pathian in, a Suaah Jesu atawisangta hi. Amah na mansah va, Pilat in hah atupin zong Pilat ma ah na nual uhi.
44003014	Misiangthou leh Dihtat chu na nual va, tualthatpa chu na kawmva piaah na ngeen jawta uhi.
44003015	Hinna Lal chu na that va; hizongleh Pathian in Amah chu misi lah apat akaithou kiit a, hu heetpihtute ka hi uhi.
44003016	Jesu min ginna jiahin, tu a na muh uh leh na heet uh hi pa chu Amah min in asuhaat ahi; huleh Amah tungtawna ginna hung kuan khu in na bawnva mitmuh ah hi pa asudam bukimta hi.
44003017	“Tuin unaute, na heetlouh jiahun hi na bawl uh ahi chih ka he a, na vaihawmtute un zong hichibangin anabawl uhi.
44003018	Hizongleh Pathian in a zawlnei zousiah kam a Khrist in athuaah ngeei diing chia anaphuanlawhsa chu, huchibangin ataangtungsahta hi.
44003019	Hujiahin kisiih unla, na sualte uh nawtmang ahih theihna diingin kiheikiit un, huchiin Lalpa kawm apat halh hunte ahung tung thei diing a,
44003020	huchiangin hun paisa a na kawmva phuandoha um Jesu Khrist ahung sawl diing hi.
44003021	Sil bangkim siamhoihna hun atun masiah Amah chu vaan in akol tadih diing hi, hu siamhoihna hun diing chu Pathian in leilung pianchiil apat a zawlnei siangthoute kam in asoi zouta hi.
44003022	Ajiahchu Mosi ngeei in i pulepate kawmah, ‘LALPA Pathian in keimah ahung tundoh bangin na unaute lahah Zawlnei khat ahung tungdoh diing hi. Ama’n na kawmva asoi zousiah chu na ngaihkhiah ngeeingeei diing uh ahi.
44003023	Huleh hichi ahung hi diing a, mi kuapouh hu Zawlnei thu ngaihsahlou chu mite lah apat suhmangthaai ahi diing uhi,’ achi hi.
44003024	“Ahi, Samuel apat zawlnei zousiah leh a nung va thu anasoi photmahte’n huchibangin, tulai hun tanchin anasoilawh chiat uhi.
44003025	Nanguh chu zawlneite tate leh Pathian in thuhun anabawlpih i pulepate uh tate na hi uh, Abraham kawmah, ‘Na chihaah jaalin khovel a innkuan zousiah vangpiaahin aum diing uh,’ achi hi.
44003026	Pathian in a Suaah Jesu kaithouin, na giitlouhnate vapat hung kiheisah diing leh vaang hung pe diingin nanguh kawmah ahung sawl masapeen ahi,” achi hi.
44004001	Huleh Peter leh Johan in mite kawma thu asoi laiun, siampute leh Pathian biahinn houtute leh Sadukaite ahung va,
44004002	mi athuhilh jiah uh leh Jesu jaala misi lah apat a thohkiitna thu ahilh jiahun alungkimta sih uhi.
44004003	Huin aman va, nitaahlam ahih jiahin ajiingni tanphain suangkul ah akhumta uhi.
44004004	Hizongleh thu ngaikhete laha tamtahin agingta va; atamdaan uh chu pasal ngen zong saang ngaa veel apha uhi.
44004005	Huleh hichi ahung hi a, ajiingni in, a houtute uh leh upate leh daanjilsahtute leh
44004006	siampu lalpeen Anna leh Kaiapha leh Johan leh Alexandar leh siampu lalpeen chipih tampi chu Jerusalem ah akikhawm uhi.
44004007	Huleh Peter leh Johan chu a laivah adingsah va, “Bang silbawltheihna in ahiai, ahihlouhleh koi min in ahiai hibang na bawl uh?” chiin adong uhi.
44004008	Huin Peter chu Hagau Siangthou in adim a, a kawmvah, “Nanguh mipi houtute leh Israel upate haw,
44004009	kei un mihaatlou khat tunga sil hoih ka bawl va, ahung dam jiaha, tuni a etkhiaha ka um uh leh,
44004010	na bawnun he unla, Israelmi zousiah in zong he un, huchu Nazareth Jesu Khrist, kros a na kilhlup uh, Pathian in misi lah apat akaithouta a, Amah min ngeei in hi pa chu na ma vah damin adingta ahi.
44004011	Hi Jesu chu ‘nanguh innlamtute’n na suang deih louh uh, aning a suang poimohpeen ahung hita hi.’
44004012	“Midang kuamah kawmah hutdamna aum sih; ajiahchu vaan nuai a mihingte kawma kipia min lahah hung hundam diing min dang mawngmawng aum sih,” achi hi.
44004013	HulehPeterlehJohanhaansan daan amuh va, lehkhasiamlou leh siamna neilou ahi uh chih aheet tahun, thumah asa mahmah va, huleh Jesu toh ana-umta uh chih aheta uhi.
44004014	Huleh suhdama umpa a kawmva ding amuhun bangmah asoiseel thei tuan sih uhi.
44004015	Hizongleh a vaihawmna vapat, pawtdoh diinga thu apiaah nungun akihou va,
44004016	“Hi mite bang i lohta diai? Ajiahchu chiamchihna heet thamtah amah uh tungtawna kibawl chu Jerusalem a um zousiah kawmah alang chiang mahmah a, ei un zong i nial thei tuam sih uhi.
44004017	Hizongleh mi kawma akithan seem louhna diingin, tukalsiah hi min a koimah kawma thu asoi nawn louhna diingun i vau diing uh,” achi uhi.
44004018	Huchiin amahuh akou va, Jesu min a thu soi kiit het lou diing leh thu hilh kiit nawnlou diingin thu apia uhi.
44004019	Hizongleh Peter leh Johan in adawng va huleh a kawmvah, “Pathian mitmuhin Pathian thuman saangin nanguh thuman adih ahi diai, nang un ngaihtuah un.
44004020	Ajiahchu kei un jaw ka sil muh uh leh ka jaahte uh soi louin ka um thei sih uh,” achi uhi.
44004021	Huin amahuh naahtaha avau zohun, mipi jiah leh gawtna diing san amuhlouh jiahun ahahta uhi, ajiahchu hu siltungte jiahin mi zousiah in Pathian apaahtawi uhi.
44004022	Ajiahchu chiamchihna a suhdama umpa chu kum sawmli saanga tamjaw ahita hi.
44004023	Huleh Peter leh Johan hahdoha aum tahun a lawite uh kawmah achiah va, siampu lalte leh upate’n asoi zousiah uh ahilh uhi.
44004024	Huleh amah un ajaah tahun, kituaahtah leh aw ngaihtahin Pathian kawmah, “Lalpa, nang chu vaan leh leite, tuipi leh a sunga um zousiah siamtu Pathian na hi.
44004025	Nang in na suaahpa David kam in hi thu na soi hi: ‘Bang diinga Jentelte hel ahi viai? Huleh bang diinga mite’n sil phatuamlou suangtuah ahi viai?
44004026	Leitung kumpipate akisa suausuau va, huleh vaihawmtute’n zong LALPA leh a Khrist tungah thu aphial uhi,’ chiin.
44004027	“Ajiahchu na Suaah siangthou, na thaunuh Jesu kalhin Herod leh Pontia Pilat chu Jentelte leh Israel mite toh akikhawm tahzet uh,
44004028	na silbawltheihna khut leh na lungsim a hung tung diinga na guatlawh taphot bawl diingin.
44004029	Huleh tuin, Lalpa, ahung vaudaan uh en in, na suaahte’n hangsanna zousiah toh na thu asoi theihna diing uh pia in,
44004030	mite sudam diinga na khut na zandohin, na Suaah siangthou Jesu min jaalin chiamchihna leh sil loupite ahung um hi,” achi uhi.
44004031	Ahaamtei zohun aum khawmna uh ahung kiliing a; a bawnun Hagau Siangthou in ahung dim vehta va, huchiin Pathian thu chu hangsantahin asoita uhi.
44004032	Huleh agingta mipite chu, lungtang munkhat leh lungsim munkhat in aum uhi; a lahva khat in zong a silneih chu kei a tuam ahi achi sih a, himahleh sil zousiah akikop jaw uhi.
44004033	Apostolte’n silbawltheihna thupitah toh Lalpa Jesu thohkiitna thu chu ahilh zing va, a bawnva tung ah hehpihna nasatah aum hi.
44004034	A lahvah tasam koimah zong aum sih uhi, ajiahchu gam ahihlouhleh inn neite’n ajuaah va, a sil juaahte uh man ahung tawi va,
44004035	apostolte keengbul ah akoih jeel va, mi chin kawmah a mamoh daanun ahawm uhi.
44004036	Huleh Jose, Levi mi, Kupra gam mi, apostolte’n Barnaba achih uh, hu min umjia chu Hamuanna tapa chihna ahi a,
44004037	ama’n a gam neih chu ajuaah a, a man ahung tawi a, apostolte keengbul ah akoihta hi.
44005001	Hizongleh mi khat a min Anania kichi in a ji Saphira toh a neih uh ajuaah va,
44005002	huleh a ji heetin a man khenkhat a-iimta a, khenkhat hung tawiin apostolte keengbul ah akoih hi.
44005003	Hizongleh Peter in, “Anania, Hagau Siangthou heem diing leh gam man khenkhat iim diingin bang diinga Setan in na lungsim sudim ahiai?
44005004	Juaaha aum mateng nang a hi zing lou ahiaimah? Na juaah nungin zong na thuthuin aum sih eimah? Bang diinga hi thute na lungtang a ngaihtuah na hiai? Mihing heem na hi sih a, Pathian heem na hi jaw,” achi hi.
44005005	Anania in hu thu ajaah tahin apuuh a, asita hi. Hu thu ja zousiah tungah lauhna nasatah ahung tungta hi.
44005006	Tangvaalte’n thoudohin amah atuam va, ajawngdoh va, avuita uhi.
44005007	Huleh daah kaal thum diing veel nungin, a ji sil umdaan heloupiin ahung luut hi.
44005008	Huin Peter in a kawmah, “Hung hilh in, gam hizah chauhin ahi maw na juaah uh?” achi hi. Huin ama’n, “Hi, hijaat chauhin ahi,” achi hi.
44005009	Huin Peter in a kawmah, “Bang diinga Lalpa Hagau je-et diinga kithutuaah na hi viai? En in, na pasal vuite keeng kotkhaahbul ah aumta hi, huleh nang zong ahung jawng doh diing uh,” achi hi.
44005010	Huin thakhatin a keengbul ah apuuh pah a, asita hi. Huin tangvaalte ahung luut va, amahnu chu si in ahung mu va, ajawngdoh va, a pasal geiah avuita uhi.
44005011	Huin kouhtuam zousiah leh hu thu ja pouhmahte’n alau mahmah uhi.
44005012	Apostolte khut tungtawn in mipite lahah chiamchihna leh sil loupi tamtah bawlin aum hi. Huin amahuh a bawnun lungsim mun khatin Solomon Innliim ah aum uhi.
44005013	Huleh mite’n amahuh angaisang mahmah va, himahleh kuamah a lahvah atel ngam sih uhi.
44005014	Numei leh pasal gingthah tampitah Lalpa kawmah ahung kibehlap deuhdeuh uhi.
44005015	Huchiin Peter achiah kawma a liim khenkhatte tunga atuh theihna diing chiin damloute ahung pui va, lupnate leh pheehte bang ah kotzing vai ah alumsah uhi.
44005016	Jerusalem kiim a khuate apatin mipite zong damloute leh hagau niin suhgimte hung puiin ahung khawm va, hute zong ahung dam vehta uhi.
44005017	Huin siampu lalpeen leh a lawite zousiah ahung va, thangsiatna in adim va, hute chu Sadukai pawl ahi uhi.
44005018	Apostolte chu aman va, vaantaang suangkul ah akhumta uhi.
44005019	Hizongleh Lalpa angel in jaan in suangkul kotkhaahte hung hongin amahuh apuidoh a,
44005020	“Chiah unla, Pathian biahinn ah vading unla, mite kawmah hi hinna thu zousiah vasoi un,” achi hi.
44005021	Hu thu ajaah tahun jiingkaal matahin Pathian biahinn ah avaluut va, thu avahilh uhi. Hizongleh siampu lalpeen leh a lawite ahung va, vaihawmte leh Israel suan upate zousiah akoukhawm va, apostolte vapui diingin suangkul ah mi asawl uhi.
44005022	Hizongleh houtute avachiah va, suangkul ah amahuh avamuta sih va, ahung kihkiit uhi.
44005023	“Suangkul bittaha kikhaahin a veengtute zong kotkhaahbul a dingin ka mu ngaalva, hizongleh ka hon uh leh a sung ah koimah ka mu sih uh,” chiin asoi uhi.
44005024	Siampu lalpeen leh Pathian biahinn veengtu lamkaipa leh siampu lalte’n hu thute aheet tahun hikhu bang chiphetin ahung thangta de aw, chiin a thu ah amangbang mahmah uhi.
44005025	Huin mi khat ahung a, a kawmvah, “Ngai un, suangkul a na mi khumte un Pathian biahinn ah dingin mite thu ahilh uh,” chiin ahung soi hi.
44005026	Huchiin houtute lamkaipa chu houtute toh avachiah va, mipite’n suang a aseh diing uh alau jiahun bawlse louin ahung pui uhi.
44005027	Huleh amahuh ahung puitung phetun, vaihawmte ma ah adingsah va, huin siampu lalpeen in a kawmvah,
44005028	“Hi min a thu hilh kiit nawn lou diingin thu khauhtahin ka hung peta uh hilou maw? Ngai un, na thuhilh un Jerusalem khua na sudim vehta va, huleh hi Pa sisan hung khuhsah tum na hi uh!” achi hi.
44005029	Huin Peter leh apostol dangte’n, “Mihing thu saangin Pathian thu ka man jawh ngeeingeei diing uh ahi.
44005030	Jesu nang un singdawn a na khai va, na suhluppa uh, i pulepate Pathian in akaithouta hi.
44005031	Israelte kawma kisiihna leh sual ngaihdamna pe diingin, Amah ngeei chu Pathian in Lal leh Hundampa diingin a jiatlam ah atawisangta hi.
44005032	Huleh keiuh hi thute heetpihtute ka hi uhi, huchibangmahin Pathian in a thujui photmahte kawma apiaahta Hagau Siangthou zong heetpihtu ahi,” chiin adawng uhi.
44005033	Huleh hu thu ajaah tahun a lung uh akhoih mahmah a, asuhlup tumta uhi.
44005034	Huin mi khat a min Gamaliel, Pharisai, daansiam, mi zousiah in azahtaat khat vaihawmtute lahah ahung ding a, hu apostolte chu puidoh tadih diingin thu apia hi.
44005035	Huin a kawmvah, “Nanguh Israel mite aw, hi mite tunga na silbawl tup uh pilvaang un.
44005036	Ajiahchu tumain zong, Theoda, milian ka hi chiin ahung um a, hupa chu pasal ja li veel in anajui va, amah chu suhlupin aumta hi. Huleh amah thumang photmah a bawnun adalhjaahta va, bangmah ahita sih uhi.
44005037	Hupa nungin kisimpi laiin, Galili gam mi Juda ahung um kiit a, huleh a kawmah mi hunkhop ahiip hi. Hizongleh amah zong asita a, a thumang zousiah zong adalhjaahta uhi.
44005038	Tuin ka hung hilh ahi, hi mite khoih dah unla, huchiin umsah mei un. Hi a siltup uh leh a silbawl uh mihing apat ahih inchu, suhsiatin aum diing hi.
44005039	Hizongleh Pathian apat ahih inchu, amahuh na sumang thei sih diing uhi, huchilouin jaw Pathian dou na hi kha diing uh,” achi hi.
44005040	A thusoi chu lem asata va, huchiin apostolte chu akou va, ajeep va ajeep zohun, Jesu min a thu soi kiit het lou diingin thu apia va, ahahta uhi.
44005041	Amahuh chu vaihawmtute lah apatin apawtkhia va, Jesu min jiaha zumna thuaahtaaha ngaih ahih jiahun akipaah mahmah uhi.
44005042	Huleh ni chinin Pathian biahinn leh inn chin ah Jesu chu Khrist ahi chia tanchinpha thu hilh leh soi atawp sih uhi.
44006001	Huleh nungjuite apun touh jeel laiun, a ni chin neehletaah hawmna va a meithaite uh angaihsah louh jiahun, Grik haam zang Judate chu Hebraite tungah aphunta uhi.
44006002	Huin sawmlenihte’n nungjui mipite akou va, “Pathian thu tawpsana neehletaah ka buaipih un chu, ahoih sih diing hi.
44006003	Hujiahin unaute, na lahva Hagau Siangthou leh pilna a dim, mi min hoih ngen sagih teel un. Amahuh chu hi natohna mohpo diingin i guat diing uhi.
44006004	Keiuh chu haamtei leh thu natongin ka um zom zing jaw diing uh,” achi uhi.
44006005	Huin hu thu in mi zousiah akipaahsah hi. Huchiin Stephen, ginna leh Hagau Siangthou a dim, Philip, Prokora, Nikanor, Timon, Parmena, leh Antiok khua a mi Juda sahkhua a kihei Nikola toh ateel uhi.
44006006	Amahuh chu apostolte ma ah adingsah va, ahaamtei zohun a tungvah a khut uh anga uhi.
44006007	Huleh Pathian thu ahung dalh a, Jerusalem ah nungjuite apungta mahmah uhi. Huleh siampute lahah zong mi tamtah ginna lamah athumangta uhi.
44006008	Huleh Stephen, ginna leh silbawltheihna a dimin mi lahah silmah leh chiamchihna loupitahte abawl veu hi.
44006009	Hizongleh Kureni, Alexandria, Silisia leh Asia gamte apat Jaleenpawl Sinagog kichi pawl khat a telte lah apat mi khenkhatte ahung kisa va, Stephen ahung kinialpih uhi.
44006010	Hizongleh a pilna leh a soipihtu Hagau chu anialkhe theita sih uhi.
44006011	Huin hute’n chu, “Mosi leh Pathian asoisiat ka ja uh,” chi diingin mite achiilgu uhi.
44006012	Huleh mite, upate leh daanjilsahtute achiilsia va, Stephen chu asual va, aman va, vaihawmtute kawmah apui uhi.
44006013	Huleh heetpihtu dihloute abawltawm va, hute’n chu, “Hi pa’n hi mun siangthou leh daan thu soisiat atawp sih hi.
44006014	Ajiahchu hi Nazareth Jesu’n hi mun asuse diing a, Mosi in tawndaan ahung piaahsawnte asulimdang diing, chia asoi ka ja uh,” achi uhi.
44006015	Huin vaihawmna a toute zousiah in Stephen aensaal chiat va, a meel chu angel meel bangin amu uhi.
44007001	Huin siampu lalpeen in, “Hi thute adihna eimah?” achi hi.
44007002	Huin Stephen in, “Ulenaute leh pate aw, ngai un: I pu uh Abraham chu Haran khua a aum ma a, Mesopotamia gam a aum laiin, loupina Pathian a kawmah ahung kilaah a,
44007003	a kawmah, ‘Na gam apat leh na chipihte lah apat pawt inla, gam ka hung etsah diing lamah hung pai in,’ achi hi.
44007004	“Amah chu Kaldaite gam apat apawt nungin Haran ah ateeng hi. A pa sih nungin Pathian in hu apatin, hi tua na teenna gam vah apeem luutsahta hi.
44007005	Huleh hitah ah chu mun luah diing bangmah, a keeng ngahna diing khop zong ape sih hi. Hizongleh Abraham in ta aneih ma thamin Pathian in amah leh a nunga a chihaahte tanpha a gou diingin gam chu piaah achiamta hi.
44007006	Huleh Pathian in hichibangin asoi hi: a chihaahte mi gam ah ataam diing va, salin anei diing va, kum za li abawl genthei diing uhi.
44007007	Huleh Pathian in, ‘Suaaha aumna diing uh nam chu keima’n ka vaihawm diing a, huzoh chiangin ahung pawt diing va, hi mun ah ka nna atong diing uhi,’ achi hi.
44007008	Huleh Pathian in a kawmah zehtan thuhun apia a; huchiin Abraham in Isak ahung hing a, a ni giat ni in a zeh atan hi. Isak in Jakob ahung hing a, Jakob in nampa sawmlenihte ahung hing hi.
44007009	“Huleh nampate’n Joseph chu athangsiat va, Aigupta ah ajuaahta uhi. Hizongleh Pathian chu a kawmah aum hi.
44007010	A gimthuaahnate zousiah apat ahundoh a, Aigupta gam kumpipa Pharaoh mitmuh ah deihsahna leh pilna apia hi. Huchiin amah chu Aigupta gam leh a innsung mi zousiah tungah gamoptuin abawlta hi.
44007011	“Huin Aigupta leh Kanaan gam zousiah ah kial ahung tungta a, gimthuaahna nasatah ahung umta a, i pulepate un neeh diing amuta sih uhi.
44007012	Hizongleh Jakob in Aigupta gam ah buh aum chih ajaah tahin i pute uh achiah masatpeenna uh diingin asawlta hi.
44007013	A nihvei chiahna vah, Joseph chu a sanggamte akihesah a, Joseph innkuante chu Pharaoh kawmah heetsahin aumta uhi.
44007014	Huin Joseph in a pa Jakob leh a innkuanpihte zousiah amah kawmah hung diingin achial a, a bawnun sawmsagih leh ngaa ahi uhi.
44007015	Huchiin Jakob chu Aigupta gam ah achiah suh a, amah leh i pute uh asita uhi.
44007016	Huleh a luang uh Shekem khua ah apotung va, Abraham in Shekem a Emmor tapate apat dangka sum a alei haan ah avuita uhi.
44007017	“Hizongleh Pathian in Abraham kawma a thuchiam atun hun ahung nai tahin hu mite chu Aigupta gam ah hung pungin ahung tam deuhdeuhta uhi,
44007018	Joseph helou kumpi dang ahung um masiahin.
44007019	Hu mipa’n i chipihte adohabawl a, i pulepate uh asuduhdah a, a naungeehte uh hinglou diingin apaihdohsah hi.
44007020	“Hulaiin Mosi ahung piang a, Pathian mitmuhin a meel ahoih a, a pa inn ah ha thum etkolin aum hi.
44007021	Amah akoihdoh tahun, Pharaoh tanu in ala a, amah tapa diingin avaahta hi.
44007022	Huleh Mosi chu Aigupta mite pilna zousiah jilsahin aum a, huchiin thu leh natoh ah sil abawlthei mahmah hi.
44007023	“Huleh ama’n chu kum sawmli ahung hihin, a unaute, Israel tate chu kan ahung uutta hi.
44007024	Huleh a lahva mi khat dihloutaha suhgima um amuh in, ahundoh a, Aiguptami chu sulumin suhduhdaha umpa phuba alaahsah hi.
44007025	Huleh ama’n amah khut in Pathian in amahuh hundoh diing ahi, chih a unaute’n he diing asa a, hizongleh amah un ahe sih uhi.
44007026	Huleh a jiing in a lahva mi nih akisual laiun a kawmvah ahung a, ‘Lawmte, unau na vevua; bang diinga dihloutaha kibawl na hi viai?’ chiin lep atum hi.
44007027	“Hizongleh a innveengpa tunga silgilou bawl jawpa’n Mosi chu asawndoh a, ‘Kuan nang ka tungva houtu leh vaihawmtu diingin ahung bawl ei?
44007028	Jaanni a Aiguptami na thah banga hung thah tum na hi maw?’ achi hi.
44007029	Huin hi thu jiahin Mosi chu ataaimangta a, Midian gam ah mikhual in ataamta a, hutah ah tapa nih avanei hi.
44007030	“Kum sawmli abei nungin, Sinai Taang gamdaai ah, sawlbawh a meikuang lahah, Lalpa angel khat a kawmah ahung kilaah hi.
44007031	Mosi in hi amuhin a silmuh chu limdang asa a; en diinga avanaih laiin Lalpa aw in a kawmah,
44007032	‘Kei, na pulepate Pathian chu ka hi, Abraham Pathian, Isak Pathian, Jakob Pathian,’ achi hi. Huin, Mosi chu akithing a, aen ngamta sih hi.
44007033	“‘Huin LALPA’N a kawmah, “Na keeng apat na keengtophah suut in, ajiahchu na dinna chu mun siangthou ahi.
44007034	Aigupta gam a ka mi umte gentheih daan chu chiantahin ka mu zing hi. Huleh a thuum leh maau uh zong ka jata a, amahuh hundoh diinga hung suh ka hi. Hungin, Aigupta gam ah ka hung sawl diing,”’ achi hi.
44007035	“Hi Mosi, ‘Kuan nang ka tungva houtu leh vaihawmtu diingin ahung bawl ei?’ chia anual uh chu, sawlbawh laha a kawma hung kilaah angel kithuahpihna toh, Pathian in amah ngeei chu houtu leh hundohtu hi kawm diingin asawlta hi.
44007036	Ama’n chu Aigupta gam ahte, Tuipi San ahte leh gamdaai ahte kum sawmli sung sil loupi leh chiamchihnate amuhsah nungin, amahuh apuidohta hi.
44007037	“Israel tate kawma, ‘LALPA na Pathian un na unaute lah a Zawlnei khat kei tobang atungding diing a, Amah thu na ngaikhe diing uhi,’ chitu chu hi Mosi ahi.
44007038	Gamdaai a mipungkhawmte laha ana-um, Sinai Taang a amah kawma thusoi angel toh, i pulepate uh toh ana-umpa chu amah ahi; amah chu eite ahung piaah diinga Pathian thu hing latupa ahi.
44007039	“I pulepate’n a thu jui uut louin anual va, Aigupta gam alunggulh kiit uhi.
44007040	Aaron kawmah, ‘I mapui diingin pathiante hung bawlsah in, ajiahchu hi Mosi Aigupta apat a hung puidohpa lah a tanchin ka he nawnta sih uh,’ achi uhi.
44007041	Huleh hulaiin bawngnou lim abawl va, hu milem ah akithoih va, amahuh khutsuaah tungah anuamta uhi.
44007042	Huin Pathian in akiheisan a, vaan a aahsite abiah theihna diingun amahuh apedohta hi. Zawlneite Lehkhabute a, ‘Israel innkuante aw, gamdaai ah kum sawmli sung sa leh kithoihnate ka kawmah na hung laanta uh maw?
44007043	Molok biahbuuh leh na pathian uh Remphan aahsi biah diinga a lim na bawlte uh zong na jawng uhi. Hujiahin keima’n nanguh Babylon gaal lamah ka hung thotmang diing,’ chih gelh bangin.
44007044	“A lim amuh banga bawl diinga Mosi hilhtu in aguat bangin i pulepate un hu gamdaai ah heetsahna biahbuuh anei uhi.
44007045	Huleh hu biahbuuh aneih tahun, Pathian in i pulepate ma a namte adelhdohsah laiin, i pulepate’n Joshua nuaiah hu biahbuuh chu anapoluut uhi. Huchu David hun tanphain hu ah aum zing hi.
44007046	David in Pathian mitmuhin deihsahna amu a, Jakob Pathian diing biahbuuh bawlsah diingin angeen hi.
44007047	Hizongleh hu inn chu Solomon in abawl jawta hi.
44007048	“Ahihvaangin, Tungnungpeen chu khut a bawl biahinnte bang ah aum sih hi, zawlnei in,
44007049	“‘Vaan ka touphah ahi a, lei ka keeng ngahna ahi; inn bangchi bangin na hung bawlsah diing viai? LALPA’N achi, ahihlouhleh ka khawlna mun zong bang ahiai?
44007050	Ka khut in hi sil zousiah abawl hilou amaw? achi hi,’ chia asoi bangin.
44007051	“Miluhlul leh lungtang leh bil zehtanlouhte aw, Hagau Siangthou na doudaal zing uhi. Na pulepate uh bawl bangin na bawl zing uhi.
44007052	Na pulepate un zawlneite laha kua ahiai asuhduhdah louh uh? Huleh Midihtat hung diing thu soilawhte chu asulum va, hu Midihtat mansahtu leh thattute tuin nanguh ngeei na hi uhi.
44007053	Daan thu angelte tungtawnin na mu va, himahleh na jui tuan sih uhi,” achi hi.
44007054	Hi thute ajaah tahun a lung uh athah mahmah a, Stephen chu ha agialkhum uhi.
44007055	Hizongleh ama’n chu Hagau Siangthou a dimin vaanlam aen den a, Pathian loupina leh Pathian jiatlam a Jesu ding amu a,
44007056	“En un, vaan kihong ka mu a, Pathian jiatlam a Mihing Tapa ding zong ka mu hi!” achi hi.
44007057	Huin amahuh chu aw ngaihtahin akikou va, a bil uh ahuum va, thakhatin akidelhhuan uhi.
44007058	Khopi apatin adelhdoh va, suang in asep va, huleh a heetpihtute’n tangvaal khat a min Saul keengbul ah a puannaah tualte uh akoih uhi.
44007059	Stephen in, “Lalpa Jesu, ka hagau la in,” chia Pathian akouh laiin suang in akisehhuan uhi.
44007060	Huin amah chu akhuupdin a, aw ngaihtahin akikou a, “Lalpa, hi a sualna moh uh posah sin,” achi hi. Huleh hi thu asoi zohin a-ihmuta hi.
44008001	Huleh Saul in zong Stephen sih chu lem asa hi. Hu hun laiin Jerusalem a kouhtuam tungah suhduhdahna nasatah aum panta hi. Huchiin apostolte chihlouh chu Judia leh Samaria gam zousiah ah adalhjaah vehta uhi.
44008002	Huleh Pathian ngaihsah kuate aha in Stephen chu avui va, nasatahin asuun uhi.
44008003	Saul in ahihleh inn chin a luutin, numei pasal akaidoh a, suangkul a khumin, kouhtuam asuduhdah mahmah hi.
44008004	Huleh suhdalha umte’n chu a chiahna phot vah tanchinpha asoita uhi.
44008005	Huin Philip chu Samaria khopi ah achiah suh a, a kawmvah Khrist thu asoi hi.
44008006	A silmah bawlte ajaah va amuh tahun, mipite’n Philip thusoi chu lungsim munkhatin angaikhia uhi.
44008007	Dawi niinte chu aw ngaihtaha kikouin mi tampi amatte uh sung apat ahung pawt uhi. Huleh jeng leh keengbai tamtahte zong ahung damta uhi.
44008008	Huleh hu khopi ah kipaahna nasatah aumta hi.
44008009	Hizongleh a min Simon kichi mi khat aum a, ama’n chu milian ka hi chiin, tuma lamin hu khopi ah mitphialdawi zangin Samaria mite chu limdangsatahin akoih veu hi.
44008010	Mi zousiah in, a neupeen apat a lianpeen tanphain, “Hi mipa ahi Pathian silbawltheihna loupi kichi chu,” chiin a thu angaihsah vehta uhi.
44008011	Huleh mitphialdawi a hun sawttah limdangsataha anakoihtaah jiahin, a thu angaihsah uhi.
44008012	Hizongleh amah un chu Pathian lalgam leh Jesu Khrist min tanchinpha Philip in asoi agintaat tahun, anumei apasal in baptisma atangta uhi.
44008013	Huin Simon nasan in zong ahung gingta a, baptisma atan nungin Philip kawmah aum zing a, chiamchihna leh silmah nasatah kibawlte amuhin, limdang asa thei mahmah hi.
44008014	Huin Jerusalem a um apostolte in Samariate’n Pathian thu a-awita uh chih aheet tahun, a kawmvah Peter leh Johan asawl va,
44008015	hu mite chu avatunsuh tahun Hagau Siangthou atan theihna diingun ahaamteisah uhi.
44008016	Humain chu a lahva kuamah tungah Hagau Siangthou atung nai sih hi. Himahleh Lalpa Jesu min a baptisma tang chauh ahi nalai uhi.
44008017	Huin Peter leh Johan in a tungvah a khut uh anga va, Hagau Siangthou atangta uhi.
44008018	Huleh Simon in apostolte khut ngah jiah a, Hagau Siangthou piaah ahi chih amuhin, sum apia a,
44008019	“Hitobang thuneihna hung pe ve un, kua tungah hizongleh khut ka ngahna phot in Hagau Siangthou amuhvena diingun,” achi hi.
44008020	Hizongleh Peter in a kawmah, “Pathian silpiaah dangka sum a lei na tup jiahin, na sum nangmah toh mangkhawm heh.
44008021	Hi thu ah tel lah na tel sih a, tan zong na nei ngaal sih hi, ajiahchu na lungtang Pathian muhin adih sih hi.
44008022	Hujiahin na giitlouhna kisiih inla, Pathian kawmah nasatahin haamtei in, huchiin na lungtang a na ngaihtuah hi ahung ngaidam khamoh sih diing hi.
44008023	Ajiahchu khaatna in na lungtang agaah a, huleh dihtatlouhna sal a taang na hi,” achi hi.
44008024	Huin Simon in adawng a, “Na sil soite uh bangmah ka tunga atun louhna diingin nang un Lalpa kawmah nasatahin hung haamteisah un,” achi hi.
44008025	Huin amah un Lalpa thu aheetsah leh asoi zoh nungun, Jerusalem ah achiah kiitta va, Samaria khua tamtah ah tanchinpha asoita uhi.
44008026	Lalpa angel in Philip ahoupih a, “Thou inla, simlam a Jerusalem apat Gaza pai suhna lampi ah chiah in,” achi a, huchu gamdaai a um ahi.
44008027	Huchiin amah chu athou a, achiahta hi. Huleh ngai in, Ethiopia mi, Ethiopia kumpinu Kandake nuaia michilgeh thunei liantah, amahnu gou teng keemtu chu Jerusalem a Pathian be diingin ahung a,
44008028	apaikiit lamin a kangtalai a toukawmin zawlnei Isai Lehkhabu asim hi.
44008029	Huin Hagau in Philip kawmah, “Hu kangtalai vanaih inla, a kawmah vaum in,” achi hi.
44008030	Huin Philip chu a kawmah avataai a, zawlnei Isai Lehkhabu asim aja a, “Na sim chu na hesiam na eimah?” achi hi.
44008031	Huleh ama’n chu, “Kuamah hung hilhchet louhin bang chiin ka hesiam diai?” achi hi. Huin ama’n Philip chu kaldohtou a, a kawma tou diingin ajawn hi.
44008032	Pathian Lehkhathu asim chu: “Thah diing belaam bangin Amah chu apui va; belaamnou a mulmeettu ma a asip khiinkhian bangin, Ama’n zong a kam akeeh sih;
44008033	Amah kimuhsitna ah dihtaha vaihawmna chu laahmangin aum hi. A haahte tanchin kuan ahiai hung soi diing? Ajiahchu leitung apatin a hinna laahsahin aum ngaal a,” chih ahi.
44008034	Huleh michilgeh in Philip ahoupih a, a kawmah, “Ka hung ngeen hi, hi thu khu zawlnei in koi thu asoina ahiai? Amah thu ahiai, midang thu?” achi hi.
44008035	Huin Philip in a kam akaah a, hu Pathian Lehkhathu ngeei apanin a kawmah Jesu thu asoita hi.
44008036	Lampi a apai laiun tui mun khat ahung tung va, michilgeh in, “Endua, hi ah tui aum, baptisma ka tanna diing bangin ahung daal ei?” achi hi.
44008037	Huin Philip in, “Na lungtang zousiah a na gintaat leh, na tang thei hi,” achi hi. Huleh ama’n adawng a, “Jesu Khrist chu Pathian Tapa ahi chih ka gingta hi,” achi hi.
44008038	Huin kaangtalai chu akhawlsah a; Philip leh michilgeh chu tui lahah achiah suh khawm va, huin Philip in amah chu baptisma atangsah hi.
44008039	Huleh tui apat apawtdoh touh phetun, Lalpa Hagau in Philip chu alamangta a, michilgeh in Philip chu amu nawnta sih hi. Huleh a lampi ah nuamtahin apai jeelta hi.
44008040	Hizongleh Philip chu Azota khua a um ahi chih akihedohta a; huin paisuaah pehin Kaisaria khua atun masiah kho chin ah tanchinpha chu ataangkoupihta hi.
44009001	Hulaiin Saul in chu Lalpa nungjuite thah diingin avau zing a, siampu lalpeen kawmah avachiah a,
44009002	Damaska a sinagogte a diingin lehkha angeen hi, huchia mi koipouh, pasal hiin numei hitaleh hi Lampi pawl a mite amuh photmah kaansa a Jerusalem a ahung pui theihna diingin.
44009003	Azin laiin Damaska kawm ahung tung a, thakhatin vaan akipanin vaah a kiim vah ahung taang hi.
44009004	Huin lei ah apuuh a, “Saul, Saul, nang bang diinga hung suduhdah na hiai?” chiin aw aja hi.
44009005	Huin ama’n, “Lalpa, koi na hiai?” achi hi. Huin Lalpa’n, “Na suhduhdah Jesu ka hi. Vuaahna siihzum peeh nang diingin ahahsa hi,” achi hi.
44009006	Huleh ama’n kithing kawm leh limdangsatahin, “Lalpa, bang bawl diingin na hung deih ei?” achi hi. Huin Lalpa’n a kawmah, “Thou inla khopi sungah luut in, huchiin na bawl diing chu hilhin na um diing hi,” achi hi.
44009007	Huleh amah toh zin khawmte chu soi diing beiin ading va, aw chu aja va, hizongleh koimah amu sih uhi.
44009008	Huin Saul chu lei apatin athou a, a mit hah mahzongleh bangmah amuthei sih hi. Huchiin a khut in akai va, Damaska ah apuiluut uhi.
44009009	Huleh ni thum kho mulouin aum a, bangmah ane in adawn sih hi.
44009010	Huleh Damaska ah a min Anania kichi nungjui khat aum a; Lalpa’n kilaahna in a kawmah, “Anania,” achi hi. Ama’n, “En in, Lalpa, hi ah ka um,” achi hi.
44009011	Huleh Lalpa’n a kawmah, “Thou inla, kotzing Tang achih vah chiah inla, Juda inn a um, Tarsa khua a mi, a min Saul kichi kandoh in; ajiahchu, ngai in, ahaamtei laitah ahi.
44009012	Huleh ama’n kilaahna in mi khat a min Anania kichi hung luut a, a mit suvaah diinga a tunga khut ngain amuta hi,” achi hi.
44009013	Huin Anania in, “Lalpa, hi pa’n Jerusalem a na misiangthoute tunga sil hoihlou tamtah abawl daante mi tampi kam apat ka ja hi.
44009014	Huleh hi ah zong na min lou zousiah kaanna diingin siampu lalte kawm akipatin thu amu hi,” achi hi.
44009015	Hizongleh Lalpa’n a kawmah, “Chiah in, ajiahchu hi pa hi Jentelte leh kumpipate leh Israel tate kawma ka min poluuttu diinga ka beel teel ahi.
44009016	Ajiahchu ka min vaanga gimna bangchituha thuaah diing ahiai, chih a kawmah ka hesah diing hi,” achi hi.
44009017	Huin Anania chu avachiah a, inn ah aluut a, a tunga a khut ngain, “Unaupa Saul, na mit vaahna diing leh Hagau Siangthou a na dim theihna diingin Lalpa, na hungna lampi a na kawma kilaah Jesu ngeei in ahung sawl ahi,” achi hi.
44009018	Thakhatin a mit apat phulip tobang ake pah a; huleh a mit ahung vaah a, huin athou a, baptisma atangta hi.
44009019	Huleh an ane a, suhhaatin aumta hi. Huin Saul chu Damaska a nungjui umte kawmah ni bangzah aha aum hi.
44009020	Huleh sinagogte ah Khrist chu Pathian Tapa ahihdaan ataangkoupih pah ngaal hi.
44009021	Huleh a thu jate zousiah in limdang asa mahmah va, “Hi pa Jerusalem a hi min loute suduhdah veupa hilou amaw? Huleh kaansa a siampu lalte kawma pui tuma hitah a hung hilou maw?” achi uhi.
44009022	Hizongleh Saul chu ahung haat seem a, hi Jesu chu Khrist ahi tahtah hi chih hilhchianin, Damaska a Juda umte chu angaihna helouin akoih hi.
44009023	Huleh ni tamtah nungin, amah thah tumin Judate akihou uhi.
44009024	Hizongleh Saul in a siltup uh anahe hi. Huleh amah un amah thah tumin kulh kotkhaah suun leh jaan in ataang uhi.
44009025	Hizongleh nungjuite’n amah chu jaan in apui va, kulh baang ah bawm in akhaikheta uhi.
44009026	Huleh Saul Jerusalem atun in nungjuite kithuahpih atum a; hizongleh amah un nungjui ahihve agintaat louh jiahun alau chiat uhi.
44009027	Hizongleh Barnaba in amah apui a, apostolte kawmah ahung tonpih hi. Huleh ama’n lampi a Lalpa amuh a, Lalpa’n ahoupih daan bang leh Damaska a Jesu min a hangsantaha thu asoi daante bang asoita hi.
44009028	Huchiin amah chu Jerusalem ah a kawmvah luut jeel pawt jeelin aum a, hangsantahin Lalpa Jesu min in thu asoi hi.
44009029	Huleh amah in Grik haam zang Judate anial a; hizongleh amah un thah atum uhi.
44009030	Huchu unaute’n aheet tahun, Kaisaria ah apuisuh va, Tarsa ah asawlmangta uhi.
44009031	Huin Judia gam, Galili gam leh Samaria gam veel ah kouhtuamte’n hamuanna anei va huleh suhkhangin aumta uhi. Huleh Lalpa lauin ahing va, Hagau Siangthou hamuanin aum va, ahung pung deuhdeuhta uhi.
44009032	Hichi ahung hi a, Peter in amahuh vehsuaah kawmin, Lidda khopi a misiangthou um zousiah kawmah zong achiah suh hi.
44009033	Huleh hutah ah a min Ainia, kichi, ajeng jiaha kum giat lupna a lum zing khat amu hi.
44009034	Huleh Peter in a kawmah, “Ainia, Jesu Khrist in ahung sudam hi, thou inla na puanphah jial in,” achi hi. Huchiin amah chu athou pah hi.
44009035	Huleh Lidda leh Sharon a umte zousiah in amah chu amu va, Lalpa lam angata uhi.
44009036	Huleh Joppa khua ah a min Tabitha kichi nungjui khat aum a, Tabitha umjia chu Dorka ahi, hi numei in silbawl hoih leh khotuahna silpiaah ahau mahmah hi.
44009037	Hichi ahung hi a, hulaiin a chi ana a, asita a; asil zohun pindan tungnung ah alumsah uhi.
44009038	Huleh Lidda khua chu Joppa kho kawm ahih jiahin, nungjuite’n Peter hutah ah aum chih aja uhi. Sawt halloua a kawmva hung diinga va-ngeen diingin a kawmah mi nih asawl uhi.
44009039	Huin Peter chu athou a, amahuh geel toh akitonta uhi. Ahung tunin, amah chu pindan tungnung ah apuitouta uhi. Meithai zousiah a kawma dingin, Dorka in a kawmva a damlai a a puannaahtual bawlte leh a puan bawlte lah pumin akap uhi.
44009040	Hizongleh Peter in a bawnun apawtsah a, akhuupdin a, ahaamteita a; a luang lam ngat in, “Tabitha, thou in,” achi hi. Huleh amahnu’n chu amit ahung hah a, Peter amuh tahin athouta hi.
44009041	Huleh Peter in a khut apia a, akaithouta a, misiangthoute leh meithaite akou a, amahnu chu damin apeta hi.
44009042	Huleh hu thu Joppa khua zousiah in ahe veh va, mi tampi’n Lalpa agingta uhi.
44009043	Huleh hichi ahung hi a, Peter chu Joppa khua ah savun bawlpa Simon inn ah ni tampi ataamta hi.
44010001	Huleh Kaisaria khua ah a min Kornelia kichi mi khat aum a, Italy Pawl achih va sepaih zahoutu ahi.
44010002	Pathian ngaihsah mi ahi a, a innkuante zousiah toh Pathian lau daan asiam uhi. Mite kawmah khotuahna tampi apia a, Pathian kawmah zong ahaamtei zing hi.
44010003	Daah kuah veelin ama’n kilaahna in Pathian angel khat a kawma hung luut a, “Kornelia!” hung chi khat chiangtahin amu hi.
44010004	Hizongleh Kornelia in amah aet leh alau a, “Lalpa, bang ahita ei?” achi hi. Huin angel in a kawmah, “Na haamteinate leh na silpiaahte heetzing diingin Pathian ma ah ahung tungtouta hi.
44010005	Huchiin tuin, Joppa khua ah mi sawl inla, mi khat Peter chih a akouh uh, Simon chu vakousah in.
44010006	Amah chu tuikhanglian geia teeng, savun bawlpa Simon inn a tung ahi. Ama’n na bawl diing ahung hilh diing hi,” achi hi.
44010007	Huleh angel Kornelia houpih khu apai tahin, Kornelia in a suaahte laha mi nih leh amah natohsah zingte laha Pathian ngaihsah sepaih khat akou hi.
44010008	Thu zousiah a kawmva ahilh zohin, Joppa khua ah asawlta hi.
44010009	A jiing a apai laiun, khopi atun kuan-un daah guup veelin, Peter chu haamtei diingin inn tungah akaltou hi.
44010010	Huleh a gil ahung kial mahmah a, an neeh auut a, hizongleh neeh diing abawl laiun zelhin ahung umta hi.
44010011	Huleh vaan kihongin, sil bang aha khat, puan liantah bang, a ning li a khih, lei a hung kikhai khesuhin amu hi.
44010012	Hu sungah chu leitung a keeng li nei ganhing chi chinteng leh gamsate leh silhing bohvaahte leh tungleeng vate aum uhi.
44010013	Huleh a kawmah aw ahung ging a, “Peter, thou in, that inla ne in,” achi hi.
44010014	Hizongleh Peter in, “Hilou e, Lalpa, ajiahchu asianglou leh abuaah photmah bangmah ka ne ngei sih hi,” achi hi.
44010015	Huleh aw in anihveina in, “Pathian in asuhsiangthousa, nang in sianglou chi sin,” achi hi.
44010016	Huchibangin thumvei ahung um a; huin sil chu vaan a khaitouhin aum kiitta hi.
44010017	Peter in kilaahna a amuh khu limdangsa a, bangchihna ahiai chia nasataha abuai laiin, en in, Kornelia mi sawlte’n Simon inn akandohta va, kotkhaahbul ah anading uhi.
44010018	Huleh akou va, Simon, Peter chiha akouh uh azintun leh tun louh anadong uhi.
44010019	Peter in kilaahna a a sil muh chu angaihtuah laiin, Hagau in a kawmah, “Ngai in, mi thum in ahung hawl uhi.
44010020	Huchiin thou in, kumkhia inla, bangma ginglel louin amahuh jui in; ajiahchu amahuh chu ka sawl ahi uh,” achi hi.
44010021	Huin Peter chu Kornelia mi sawlte kawmah achiah suh a, a kawmvah, “Ngai un, na hawl uh chu ka hi. Bang ahiai na hung nasan uh?” achi hi.
44010022	Amah un, “A inn a na hung theihna diing leh na thusoi diingte ajaah theihna diingin Kornelia, sepaih zahoutu, midihtat, Pathian lau leh Judami zousiah soiphatpa chu angel siangthou khat in thu apia hi,” achi uhi.
44010023	Huin amahuh akou luut a, agiahsahta hi. Huleh a jiing in Peter chu amahuh toh achiah a, Joppa khua a unau kuate aha in amah akitonpih uhi.
44010024	Huleh a jiingkiit in Kaisaria khua ah aluutta uhi. Huleh Kornelia in a tanaute leh a lawm deihtahte koukhawmin, amahuh ana-ngaah zing hi.
44010025	Huleh Peter ahung luut kuanin Kornelia in analamtuaah a, a keengbul ah bohkhupin anabia hi.
44010026	Hizongleh Peter in amah chu akaithou a, “Ding in, kei zong mihing ka hi,” achi hi.
44010027	Huleh amah toh kihoulim kawmin, inn sungah aluut a, mi tamtah umkhawm chu amuta hi.
44010028	Huleh a kawmvah, “Judami namdang toh kipawl a, a kawmva chiah chu daan kalh ahi chih na he uhi. Hizongleh kuamah daan kalh leh buaahbaang ka chih diing ahi sih, chih Pathian in ahung hesah hi.
44010029	Hujiahin na hung kouh tahun, nial louin ka hung pah ahi; hujiahin na hung kouhna san uh bang ahiai chih ka hung dong ahi,” achi hi.
44010030	Huin Kornelia in, “Ni li paita tu hun in ka inn sunga an ngawl a, daah kuahna a ka haamtei laiin, ngai in, mi khat puanvaam tah silhin ka ma ah ahung ding a,
44010031	huleh ama’n, ‘Kornelia, na haamteina jaahin aumta, mi kawma na khotuahna silpiaah zong Pathian in ahezing hi.
44010032	Hujiahin Joppa khua ah mi sawl inla, Simon, Peter chiha akouh uh chu na kawmah kou in; amah chu tuikhanglian pang a savun bawlpa Simon inn a tung ahi; amah ahung chiangin thu ahung hilh diing hi,’ achi hi.
44010033	Hujiahin na kawmah mi ka hung sawl pah a, na hung hi ahoih hi. Hujiahin tuin Pathian in na kawma ahung thupiaah zousiah ja diingin Pathian mitmuhin ka bawnun hi ah ka um uhi,” achi hi.
44010034	Huin Peter in asoi a, “Pathian in mi deihsahtuam anei sih hi, chih chiangtahin ka he hi.
44010035	Ahihvaangin, nam chin laha koipouh amah lau a, dihtaha gamta photmah chu apaahtaat mi ahi veu uhi.
44010036	Pathian in Israel tate kawma thu athot, Jesu Khrist tungtawna hamuanna tanchinpha soi chu, Amah chu mi zousiah Lalpa ahi chih ahi,
44010037	Johan in ataangkoupih baptisma khuh nungin, Galili gam apat ahung thang pan a, Judia gam zousiah ah athangsuaah a, hu thu chu nang un na he uhi.
44010038	Pathian in Nazareth Jesu chu Hagau Siangthou leh silbawltheihna a athopdaan na he uhi. Amah chu sil hoih bawl leh diabol thuneihna nuaia um zousiah sudamin avaahleh hi, ajiahchu Pathian in Amah aumpih hi.
44010039	Huleh Judate gam leh Jerusalem a asilbawl zousiah heetpihtu ka hi uh, Amah chu singdawn a khai in asulumta uhi.
44010040	Himahleh Amah chu Pathian in misi lah apatin ni thum ni’n akaithou a, phuanglaahtaha muhtheihin abawlta hi.
44010041	Mi zousiah kawmah ahi sih a, hizongleh Pathian in heetpihtu ateelte kawmah chauh ahi, misi lah apat athohkiit nunga Amah kawma nea dawn keiuh kawm ah zong.
44010042	Huleh mite kawma thu soi diing leh Amah chu mihing leh misite tunga Vaihawmtu diinga Pathian guat ahi chih heetpih diingin Pathian in thu ahung pia hi.
44010043	Koipouh Amah gingta in a min jaalin sualnate ngaihdamna amu diing uh chih a tanchin chu zawlnei zousiah in anaheetsahsa uh ahi,” achi hi.
44010044	Peter in hi thute asoi laitahin, a thu ja zousiah tungah Hagau Siangthou ahung tungta hi.
44010045	Huleh zehtante laha gingtute, Peter toh hung zousiahte’n, Hagau Siangthou piaah chu Jentelte tunga zong leih ahih jiahin thumah asa mahmah uhi.
44010046	Amahuh chu haam dangte a thusoi leh Pathian phatin aja ngaal va. Huin Peter in,
44010047	“Hi mite, eimah banga Hagau Siangthou tangve chu baptisma atan louhna diingun mi’n tui zat akhaam thei diviaimah?” achi hi.
44010048	Huchiin Lalpa min a baptisma tang diingin thu apia hi. Huin ni bangzah aha taam diingin angeenta uhi.
44011001	Huleh Judia gam a apostolte leh unau umte’n Jentelte’n zong Pathian thu apomta uh chih ajata uhi.
44011002	Peter chu Jerusalem atun touh tahin zehtante’n a kawmah,
44011003	“Zehtanlouhte inn ah na luut a, amahuh toh na ne hi,” chiin akalh uhi.
44011004	Hizongleh Peter in sil umdaan abul akipatin kizom jeelin a kawmvah ahilhchian hi, hichia chiin,
44011005	“Joppa khopi ah haamtei in ka um a, huleh zelhin ka um a, manglam bangin bang aha bawm, puan liantah bang a ning li a khih, vaan apat hung kikhaikhia ka mu a, ka kawm ngeei ah ahung tung hi.
44011006	Huchu en den in ka ngaihtuah a, lei a gamsa keeng li neite, gamsate, ganhing bohvaahte leh tunga leeng vate ka mu hi.
44011007	Huleh aw in, ‘Peter, thou in, that inla ne in,’ hung chiin ka ja hi.
44011008	Hizongleh ke’n, ‘Lalpa, hilou e, ajiahchu abuaahbaang leh asianglou photmah ka kam ah aluut ngei sih,’ ka chi hi.
44011009	Hizongleh vaan akipanin aw in, ‘Pathian in asuhsiangsa nang sianglou chi sin,’ ahung chi kiit hi.
44011010	Huleh huchibang ngenin thumvei ahung um a, huin a bawnin vaan ah khaitouhin aum kiitta hi.
44011011	“Ngai in, mi thum Kaisaria apat ka kawma ahung sawlte uh ka umna inn ah anatung uhi.
44011012	Hagau in ginglel lou leh koimah khentuam neilou a, amahuh jui diingin ahung sawl hi. Hi unau guupte’n zong ahung jui va, hu mipa inn ah ka luut uhi.
44011013	Ama’n ka kawmah, a inn a angel kilaah amuh daan leh angel in a kawma, ‘Joppa khua ah mi sawl inla, Simon, Peter achih uh chu vakousah in,
44011014	ama’n thu ahung hilh diing a, hu thu in nang leh na innkuanpihte zousiah hutdamin na um diing uh,’ achih daan zong ahung hilh hi.
44011015	“Thu ka soi pat tahin, Hagau Siangthou i tunga ahung tun chiil lai mahbangin, a tungvah ahung tungta hi.
44011016	Huin Lalpa thu, ‘Johan in tui ah mi abaptis veu a, hizongleh nang un chu Hagau Siangthou in baptisma na hung tang diing uh,’ achih chu ka hung hedoh kiitta hi.
44011017	Huchiin eiuh Lalpa Jesu Khrist gingtate kawma, Pathian in silpiaah ahung piaah bang a kawmva apiaah leh, kei bang giap hi Pathian nial gual ka hiaimah?” achi hi.
44011018	Hu thu chu ajaah tahun asipta va, “Huchi ahihleh, Pathian in Jentelte zong hing diinga akisiih uh phal ahita ve,” chiin Pathian aphatta uhi.
44011019	Huin Stephen tungtaang toh kisaia suhduhdahna ahung um jiaha taaithaangte chu Phinisia gamte, Kupra gamte, Antiok khuate tanpha ah atung va, Judate kawm chauh ah thu asoi uhi.
44011020	Hizongleh a lahva khenkhat chu Kupra gam leh Kureni khua a mite ahi uhi. Hu mite’n Antiok khua atun tahun Grik haam zang Judate zong ahoupih va, Lalpa Jesu tanchinpha ahilhta uhi.
44011021	Lalpa khut in amahuh panpihin mi tamtahin agingta va, Lalpa lam ahung ngatta uhi.
44011022	Huin a tanchin uh Jerusalem khua a kouhtuam umte’n aja va, Antiok khua tung diingin Barnaba asawlkhia uhi.
44011023	Huleh amah avatun a, Pathian hehpihna avamuhin akipaah mahmah a, a bawnun Lalpa a munkhat a um diingin ahasuan hi.
44011024	Ajiahchu amah chu mihoihtah, Hagau Siangthou leh ginna a dim ahi. Huleh mi tamtah Lalpa kawmah atelbehta uhi.
44011025	Huin Barnaba chu Saul hawl diingin Tarsa khua ah achiah hi.
44011026	Amah amuhin, Antiok khua ah ahung pui hi. Huleh hichi ahung hi a, kum khat kouhtuamte kikhopna ah atel va, mi tampi thu ahilh uhi. Antiok khua ah nungjuite chu Khristian chiha kouh ahi masapeen uhi.
44011027	Huleh hulaiin zawlnei koite aha Jerusalem apatin Antiok ah ahung suh uhi.
44011028	Huleh a lahva mi khat, a min Agaba kichi ading a, khovel zousiah ah kial loupitah tung diing ahi chih, Hagau hilhin ahesah hi. Hu kial chu Klaudias Kaisar lal laiin ahung tung hi.
44011029	Huin nungjuite’n ahihtheih daan chiatun, Judia gam a umte kawmah panpihna thot atum uhi.
44011030	Huchu abawlta ngeei va, Barnaba leh Saul khut ah, upate kawmah athotta uhi.
44012001	Hulai veelin kumpipa Herod in kouhtuamte laha khen khat bawl gentheih tumin aman a,
44012002	Johan sanggampa Jakob chu naamsau in asaatlum hi.
44012003	Hikhu in Judate akipaahsah chih amuh jiahin, Peter zong mat atum sawn hi. Hulai chu Tolsohlouh Tanghou Kuut lai ahi.
44012004	Amah amat tahin suangkul ah akhum a, sepaih hon li li chiat jeelin akiveen kheel sah a, Chiahkaan Kuut zoh chianga mipite kawmah puidoh atum hi.
44012005	Hujiahin Peter chu suangkul ah akoih tadih a, hizongleh kouhtuamte’n amah diingin phatuamngaitahin Pathian kawmah ahaamteisah zing uhi.
44012006	Peter chu Herod puidoh diing ni tun ma jaan in, sepaih nih kikaal ah khainiang nih bulhin a-ihmu a, huleh a veengtute zong kotkhaahbul ah aum va suangkul chu aveeng uhi.
44012007	Huleh en in, Lalpa angel khat a kawmah ahung a, suangkul sungah vaah ahung taangta a; Peter chu apang beengin aphawng a, “Thou kin in,” achi hi. Huleh khainiangte a khut apat aketa hi.
44012008	Huin angel in a kawmah, “Na kawng gaah inla, na keengtophah but in,” achi hi. Huleh ama’n huchibangin abawl hi. Huin angel in a kawmah, “Na puan silh inla, hung jui in,” achi hi.
44012009	Huin Peter chu apawt a, ajuita hi. Angel silbawl chu atah ahih ahe sih a, hizongleh kilaahna amuh asa jaw hi.
44012010	Huleh veengtu masa leh anihna apelh nungun, khopi luutna siihkot chu atungta va, huchu amahuh diingin amah leh amah in ahung kihongta hi. Huleh apawt va, kotzing khat apaipeel va, huin, angel in apaisan pahta hi.
44012011	Huleh Peter chu ahung halh tahin, ama’n “Lalpa’n angel ahung sawl a, Herod khut leh Juda mite kinepna zousiah apatin ahung hundohta chih tuin chiantahin ka heta,” achi hi.
44012012	Hu sil angaihtuah zohin, Johan, Mark achih uh nu Mari inn ah avachiah a, hutah ah chu haamteina neiin mi tamtah ana-umkhawm uhi.
44012013	Peter in kotkhaah akiuh tahin, a min Rhoda kichi suaah nungaah nou khat adawng diingin ahung hi.
44012014	Peter aw ahih aheet tahin akipaah jiahin kot chu hong louin ataailuut kiit jawta a, Peter kotkhaahbul ah ading chih avasoi hi.
44012015	Amah un a kawmah, “Lungbuai hi teh,” achi uhi. Hizongleh ama’n chu thudih ahi chiin apang teeiteei hi. Huin amah un, “Hichu a angel ahi,” achi uhi.
44012016	Hizongleh Peter in kot akiu ngatngat a, huleh kot ahon tahun amah amu va, limdang asa mahmah uhi.
44012017	Hizongleh ama’n asipna diingun a khut in ajaap a, Lalpa’n suangkul apat amah apuidoh daan chu ahilhta hi. Huleh ama’n, “Hi thute Jakob leh unaute kawmah vahilh un,” achi hi. Huin apawt a, mun dang ah achiahta hi.
44012018	Ni asuaah tahin, sepaih haw chu Peter khoia um ahiai, chiin buai chihtahin abuaita uhi.
44012019	Herod in ahawl a, amuh louh tahin, a veengtute chu aendih a, thah diingin thu apeta hi. Huin Herod chu Judia gam apat Kaisaria khua ah achiah suh a, hutah ah aum zingta hi.
44012020	Huleh Herod chu Tura leh Sidon khua a mite tungah alungthah mahmah a, himahleh amah un kumpipa lupna pindan enkoltu Blasta chu athuzoh va, thukhat a luangin a kawmah ahung uhi, ajiahchu a khomite uh chu kumpipa gam a neehletaah a kinga ahih jiahun kilemna angeen uhi.
44012021	Huleh a ni chiam ni in Herod in a lalpuan asilh a, a laltouphah tungah atou a, a kawmvah thu asoi hi.
44012022	Huleh mipi chu kikouin, “Hichu pathian aw ahi, mihing a ahi sih,” achi uhi.
44012023	Huleh Pathian kawma paahtawina apiaah louh jiahin, Lalpa angel in amah aman pah ngaal a, huut in ane a, asita hi.
44012024	Hizongleh Pathian thu chu adalh a, apung jeel hi.
44012025	Huleh Barnaba leh Saul in a natoh uh azohun Jerusalem apat akihkiitta va Johan, Mark zong kichi chu a kawmvah apui uhi.
44013001	Antiok khua a kouhtuam umte lahah, zawlneite leh thuhilhtute aum uhi. Hute chu Barnaba leh Nigar achih uh Simeon leh Kureni a um Lukia leh gambung vaihawmtu Herod toh khang khawm Manaen leh Saul chihte ahi uhi.
44013002	Huleh Lalpa natong a an angawl laiun, Hagau Siangthou in, “Barnaba leh Saul keimah nna seem diinga ka kouh chu hung khenkhiahsah un,” achi hi.
44013003	Huleh an angawlva ahaamtei zohun, a tungvah a khut uh anga va, asawlta uhi.
44013004	Huchiin Hagau Siangthou sawldohin achiah va, Seliukia khopi ah achiah suh va, hu akipatin Kupra tuikulhgam lamah kuang in achiahta uhi.
44013005	Huleh Salamis a aum laiun, Judate sinagogte ah Pathian thu asoi va; Johan zong apanpih diingin apui uhi.
44013006	Huleh hu tuikulhgam chu tawnsuaahin Paphos ah atung va, hutah ah dawisiam, zawlnei tahlou, Judami khat amu va, a min chu Bar-Jesu ahi.
44013007	Hu mi chu gamoptu Sergia Paulas mipiltah kawma um ahi. Hu gamoptu’n Saul leh Barnaba chu akou a, Pathian thu jaah auut hi.
44013008	Hizongleh dawisiampa Elima (a haam va hu umjia chu dawisiam chihna mah ahi) in gamoptu chu ginlouhsah tumin, amahuh chu anadoudaal hi.
44013009	Huin Saul, Paul achih uh, chu Hagau Siangthou in adim a, amah chu aensaal a,
44013010	huin, “Aw nang miheem leh lepchiahna chinteng a dimpa, nang diabol tapa, nang dihtatna zousiah meelmapa, Lalpa lam dihtahte suhsiat tawplou diing na hi maw?
44013011	Tuin ngai in, Lalpa khut na tungah atu ahi, na mit ahung taw diing a, bangtan aha khovaah mulouin na um diing,” achi hi. Huin thakhatin meikaai leh mial a tungah ahung kia a; khut a kaitu diing hawlin avaah lehlehta hi.
44013012	Huin gamoptu in hu sil kibawl chu amu a, Lalpa thuhilh chu limdang asa mahmah a, agingtata hi.
44013013	Huin Paul chu amah toh umte toh Paphos khua apatin achiah va, Pamphilia gam a Perga khua atung va, huleh Johan in amahuh nusiain Jerusalem ah akihkiitta hi.
44013014	Hizongleh amahuh chu Perga khua apat achiah jeel va, Pisidia gam a Antiok khua atung va, huleh Sabbath ni’n sinagog ah aluut va, atou uhi.
44013015	Huleh Daan Lehkhabu leh Zawlneite Lehkhabute asim zohun sinagog a vaihawmte’n a kawmvah mi asawl va, “Ulenaute, mite hasotna thu soi diing na neih uh leh soi un,” achi uhi.
44013016	Huin Paul ading a, a khut a jaapin asoi a, “Israelmite leh nanguh Pathian laute, ngai un.
44013017	Hi Israel namte Pathian in i pulepate uh ateel a, Aigupta gam a aum laiun asuloupi a, tungnung khut haat in hu akipatin apuidohta hi.
44013018	Kum sawmli hun sung veel chu Ama’n gamdaai ah a silbawlte uh athuaah thei hi.
44013019	Huleh Kanaan gam a nam sagihte asuhmang zohin, a gam uh a kawmvah goutan in ahawmsah hi.
44013020	Hu nungin Ama’n kum za li leh sawmngaa sung vaihawmtute apia a, zawlnei Samuel chiangtanin.
44013021	Huleh hu nungin kumpi angeen va; huchiin kum sawmli sung diingin Pathian in Saul, Kis tapa Benjamin phung a mi, amahuh apia hi.
44013022	Huleh Ama’n amah asuanmang nungin a kumpipa diingun David atungdohta hi. Pathian in amah tungtaang ah hichu asoi a, ‘David, Jesse tapa, ka lungtang bang pua mi ka muta, ama’n chu ka deihlam phot abawl diing,’ achi hi.
44013023	“Hi mipa chihaahte lahah Pathian in a thuchiam dungjuiin Israel mite kawmah Hundampa Jesu ahung tungdohta hi.
44013024	Ahung main Johan in kisiihna baptisma thu Israel mi zousiah kawmah anahilh masa hi.
44013025	Huleh Johan in a lam ajuih zoh kuan laiin, ‘Nang un kua hi diingin na hung gingta viai? Amah chu hilou ka hi. Hizongleh ngai un, ka nung ah mi khat hung diing ahi, kei chu a keengtophah suut taah zong ka hi sih hi,’ achi hi.
44013026	“Ulenaute, Abraham suan tate haw, na lahva Pathian lau zousiahte haw, na kawmvah hi hutdamna thu ahung kithot hi.
44013027	Jerusalem a umte leh a lamkaite un Sabbath ni chin a asim uh zawlneite aw leh Amah chu ahe sih va, siamlouhtangsahin, hu thute anasutaangtungta uhi.
44013028	A sihna diing khop a tungah bangma amuh louh-un zong, Pilat kawmah hihlum diingin angeen uhi.
44013029	Huleh Amah tungtaang thu anakigelhsa zousiah asuhtaangtung zohun, sing dawn apatin alakhia va, haan ah asialta uhi.
44013030	Hizongleh Amah chu Pathian in misi lah apat akaithou kiitta hi.
44013031	Huleh Amah toh Galili gam apat a Jerusalem khua a chiah toute kawmah ni tampi sung akilaah veu a, hu mite chu tuin mite kawmah a thu heetpihtute ahi uhi.
44013032	“Huleh kei un zong i pulepate uh kawma chiamsa, hu thuchiam tanchinpha kipaah huai ka hung hilh uhi.
44013033	Pathian in Jesu akaihthoh kiitna ah, huchu, ei a tate uh kawmah asutaangtung ahi. Phatna Late nihna ah, ‘Nang chu ka Tapa na hi a, tuni in ka hung hingkheta hi,’ chih gelh bangin.
44013034	“Huleh muatna mun a pai kiit talou diinga Pathian in Amah misi lah apat akaihthoh diing daan thu chu hichiin asoi hi, ‘David kawma ka piaah khotuahna muanhuai chu nangmah ka hung pe diing,’ chiin.
44013035	“Hujiahin Ama’n Phatna Late dangah, ‘Na Misiangthou chu muatna mu diingin na phal saam sih diing hi,’ achi kiit jeel hi.
44013036	“Ajiahchu David in chu Pathian vaihawmsah banga amah khang a mite nna atoh zohin, a-ihmuta hi. Huleh a pulepate kawmah asial va, amuat mangta hi.
44013037	Himahleh Pathian in akaihthohpa’n chu muatna amu sih hi.
44013038	“Hujiahin hichu he un, mite leh unaute, hi Pa vaanga sual ngaihdamna thu na kawmva kisoi ahi.
44013039	Kuapouh Amah gingta phot chu, Mosi daan thu a siam na tan zohlouhna vapat sil zousiah ah siamtansahin aum uhi.
44013040	Hujiahin pilvaang un, huchilou inchu Zawlneite Lehkhabute a hu thu kisoi na tungvah ahung tung kha diing hi:
44013041	‘Nanguh musittute, ngai un, limdangsa unla, mangthaai un. Ajiahchu na damsung un nna khat ka tong hi. Hu nna chu mi’n nanguh hung hilh mahleh uh, na gingta top sih diing uhi,’ chih chu,” achi hi.
44013042	Huleh sinagog apat Judate apawt tahun, Jentelte’n Sabbath ni kiit chianga hu thute chu a kawmva soi diingin angeen uhi.
44013043	Huleh kikhawmte chu akikhen jaah tahun, Juda tamtahte leh Juda sahkhua a kihei Pathian ngaihsah mi tamtahte’n Paul leh Barnaba ajui va, amah un amahuh chu anahoupih va, Pathian hehpihna a um zing diingin athuzoh uhi.
44013044	Huleh Sabbath ni kiit in a khopi pumpi phial un Pathian thu ngaikhe diingin ahung kikhawm uhi.
44013045	Hizongleh Judate’n mipite amuh tahun, athangse mahmah va, Paul thusoi chu akalh va, asoisia uhi.
44013046	Huin Paul leh Barnaba in hangsantahin asoi va, “Pathian thu hi nanguh kawma soi masat diing mawng ahi. Hizongleh na khinkhiah va, kumtuanga hing taahlou a na kikoih nungun, Jentelte lam ka ngatta uhi chih he un.
44013047	Ajiahchu Lalpa’n hichi bangin kei uh thu ahung pia hi: ‘Jentelte vaah hi diingin ka hung guat a, kawlmong tanpha a hutdamna hi diingin,’ chih gelh bangin,” achi hi.
44013048	Huleh Jentelte’n hu thu ajaah tahun akipaah va, Lalpa thu chu atawisang va; kumtuanga hing diinga guat taphot in agingta uhi.
44013049	Huleh Lalpa thu chu hu gam pumpi ah adalhta hi.
44013050	Hizongleh Judate’n Pathian ngaihsah numei zahtaathuaite leh khopi sunga mipoimohte achiilsia va, Paul leh Barnaba chu asuduhdah va, a gam vapat adelhdohta uhi.
44013051	Huin amah un a tungvah a keengpeeh va leivui athing khia va, Ikoniam ah achiahta uhi.
44013052	Huleh nungjuite chu kipaahna leh Hagau Siangthou in adimta uhi.
44014001	Huleh Ikoniam ah hichi ahung hi a, Judate sinagog ah aluut khawm va, thu asoi uhi. Huchiin Judate leh Grikte tamtah in zong agingta uhi.
44014002	Hizongleh gingtalou Judate’n Jentelte achiilsia va, unaute amudahsahta uhi.
44014003	Hujiahin Lalpa ah hangsantaha thu soiin hutah ah sawttah aum uhi. Ama’n chiamchihnate leh sillimdangte a khut va hihsahin, a hehpihna thu ahesah jeel hi.
44014004	Hizongleh khopi sunga mipite chu akilangkhen uhi: khenkhat in Judate agum va, khenkhat in apostolte agum uhi.
44014005	Huin Jentelte leh Judate’n a houtute uh toh kithuaha apostolte zumhuaitaha bawl diing leh suang a seh diing angaihtuah va,
44014006	amah un hichu anahe va, Lukaonia gam a khopite Lystra, Derbe ah leh a kiimveel gamte ah ataaidohta uhi.
44014007	Hutah ah chu tanchinpha asoita uhi.
44014008	Huleh Lystra ah keeng zoi koiaha mi khat atou a, a pian tung apat jeng mawng ahi a, keeng in apai ngei sih hi.
44014009	Hu mi in Paul thusoi angaikhia a; Paul in guntahin aen den a, a damna diingin ginna anei chih ahe a,
44014010	aw ngaihtahin, “Na keeng in ding tang in,” achi hi. Huin amah chu akitawm a, a keeng in apaita hi.
44014011	Huleh mipite’n Paul silbawl chu amuh tahun, ngaihtaha kikouin, Lukaonia haamin, “Mihing banga pathiante chu i kawmva hung suh ahi uh,” achi uhi.
44014012	Huleh Barnaba chu Zeus, achi va, Paul chu thusoipeen ahih jiahin, Hermi, achi uhi.
44014013	Huin khopi kot maai a milem biahinn a Zeus siampupa’n bawngtalte leh paahkhi chu kotpi bul ah ahung tawi a, mipite toh amahuh geel biahna in lat atumta hi.
44014014	Hizongleh apostolte, Barnaba leh Paul in hichu atheih tahun, a puan uh abotkeeh va, mipi laha tawmluutin akikou va,
44014015	“Unaute, bang diinga hi silte bawl na hi viai? Keiuh zong nanguh toh pianken kibang mihing ka hi uhi. Hi sil thulimloute na kiheisan va, vaan leh lei, tuikhanglian leh a sunga sil um zousiah bawlpa Pathian hing kawma na hung kihei theihna diingun tanchinpha ka hung tut uh ahi.
44014016	Huleh Pathian in chu nidanglaiin nam chin amahuh lampi chiat a achiah uh anaphal hi.
44014017	Ahihvaangin Amah tungtaang heetsahna bawllouin ana-umsah sih hi. Huchiin sil hoih abawl jeel a, vaan apat guahtui leh gahpha bangkim ahung pia a, i lungtang uh neeh diing leh kipaahna in asudim zing hi,” achi uhi.
44014018	Huleh hi thute soiin, mipite’n amahuh biahna diinga gan agoh diing uh akhap zou haamhaam uhi.
44014019	Huleh Antiok leh Ikoniam khua apat Judate hutah ah ahung va, mipite chu athuzoh zou va, huchiin Paul chu suang in asep va, si a agintaat jiahun khopi gei lamah akaidoh uhi.
44014020	Ahihvaangin nungjuite a kiim a adin laiun, ahung thou a, khopi sungah ahung luut kiitta hi. Huleh a jiing in Barnaba toh Derbe khua ah achiahta uhi.
44014021	Amah un hu khopi ah tanchinpha asoi va, nungjui tampi asiam va, Lystra, Ikoniam leh Antiok khua ah akihkiitta va,
44014022	“Gimna tampi thuaahin Pathian lalgam ah i luut diing mawng ahi,” chiin nungjuite lungsim akipsah va, ginna a um zingzing diingin ahasot uhi.
44014023	Kouhtuam chin a upate ateel va, an ngawla ahaamtei zohun, amahuh chu agin uh Lalpa kawmah akeemsahta uhi.
44014024	Pisidia gam chu atawnsuaah va, Pamphilia gam atung uhi.
44014025	Perga khua a thu asoi zohun, Attalia ah achiah suh uhi.
44014026	Hutah apatin kuang in akitawl va, hu a natoh zohte uh tong diinga Pathian hehpihna a kepsaha aumna mun uh Antiok ah akilehkiitta uhi.
44014027	Huleh ahung tunun, kouhtuamte chu akoukhawm va, Pathian in amahuh zanga sil abawl zousiah leh Jentelte diinga ginna kotkhaah ahonsah daante ahilh uhi.
44014028	Huchiin nungjuite toh sawttah aum khawmta uhi.
44015001	Huleh mi bangzah aha Judia gam apatin ahung suh va, “Mosi daan banga zeh na tan louh uh leh hutdam na hi thei sih diing uh,” chiin unaute ahilh uhi.
44015002	Huleh huchia Paul leh Barnaba chu amahuh toh kikhinga hahniala akinial phetun, Paul leh Barnaba chu a lahva mi bangzah aha toh hu thubuai tungtaang ah, Jerusalem a apostolte leh upate kawma chiah tou diingin aguat uhi.
44015003	Huin kouhtuamte’n amahuh chu asawl va, amah un Jentelte kisiih kiit daan thu soi jeelin, Phinisia gam leh Samaria gam tawnin apai va, huchiin unaute zousiah nasatahin akipaahsah uhi.
44015004	Huleh Jerusalem atunun kouhtuamte leh apostolte leh upate’n amahuh anakipaahpih va; huin Pathian in amahuh zanga a silbawlte zousiah asoi uhi.
44015005	Hizongleh Pharisai pawl a gingtu koite aha ading va, “Jentelte’n zeh atan uh akuul a, huleh Mosi daan jui diinga hilh diing ahi uh,” achi uhi.
44015006	Huin apostolte leh upate chu hu thu ngaihtuah diingin akikhawm uhi.
44015007	Sawttah akinial nungun, Peter ading a, a kawmvah, “Ulenaute, Jentelte’n keimah kam a tanchinpha ja a, a gintaatna diingva Pathian in nidanglaia, i lah vapat ahung guatdaan na he uhi.
44015008	Huleh lungsim hetu Pathian in eihaw ahung piaah bangmahin Hagau Siangthou a kawmva piain, aheetpihta hi.
44015009	Huleh eihaw leh amahuh khentuam neilouin, ginna in a lungsim uh ahih siangthou hi.
44015010	Huchiin i pulepate leh eihawn zong i zohlouhsa uh namkol chu tuin nungjuite ngawng a baat tuma bang diinga Pathian je-et na hi viai?
44015011	Hizongleh amahuh tobangin, eihaw zong Lalpa Jesu Khrist hehpihna a hutdam diing hiin i kigingta uhi,” achi hi.
44015012	Huin mipi zousiah asipta va, Barnaba leh Paul in Pathian in amahuh zanga Jentelte laha chiamchihna leh sil loupi abawl thu asoi uh angaikhia uhi.
44015013	Asoi zohun, Jakob in asoi a, “Ulenaute, ka thu ngai un.
44015014	Pathian in Amah min po diingin a lah vapat mi hon khat ladoh diingin amasain Jentelte aveh hi chih thu Simon in asoita hi.
44015015	Huleh hi thu leh Zawlneite Lehkhabute thu akituaah hi:
44015016	‘Hizoh chiangin ka hung kiit diing a, David biahbuuh puuhsa ka bawl kiit diing; a siatna ka bawl kiit diing a, huchiin ka tungding diing hi.
44015017	Midangte leh Jentelte ka min a kikou zousiahte’n LALPA ahawlna diingun, hi silte zousiah bawlpa LALPA’N achi hi,’ chih gelh bangin.
44015018	“Pathian in a silbawlte zousiah chu kumtuang apat aheet ahi.
44015019	“Hujiahin Jentelte laha Pathian lama kiheite chu hihbuai dah lei chih ka ngaihdaan ahi.
44015020	Milem biahna, sil sianglou neehte, kingaihna thaanghuai, akiheehlup thoh sa leh sisan neeh chihte tawpsan diingin a kawmvah gial lehhang, ka chi jaw hi.
44015021	Ajiahchu sinagogte a Sabbath ni tenga amah thu chu sim ahih jiahin, nidanglai apatin khopi chin ah Mosi in amah tungtaang soitu anei hi,” achi hi.
44015022	Huin apostolte leh upate’n kouhtuam zousiah toh, a lahva mi teel a Paul leh Barnaba toh Antiok khua a chiahsah hoih asa uhi. Ateelte uh min chu Barsaba kichi Juda, achih uh leh Sila ahi va, amahuh chu unaute laha houtu ahi uhi.
44015023	Hichibanga kigial lehkhathot chu a khut vah athot uhi: Apostolte leh upate leh unaute’n Antiok khua leh Syria leh Silisia gam a um Jentel unaute kawmah: Chibai.
44015024	Ka lah vakipatin mi khenkhat, “Zeh na tan va, daan thu zong na juih diing uh ahi,” chia thu soiin nanguh hung subuaiin, na lungsim uh amangbangsah chih ka he va, a kawmvah lah thu bangmah ka pe ngaal sih uhi.
44015025	Hujiahin ka kithugual zohun, mi teeldoh a, ka deihtah uh Barnaba leh Paul,
44015026	Lalpa Jesu Khrist min jiaha sih khawhsaloua um tegeel toh, na kawmva mi hung sawl chu hoih ka sa uhi.
44015027	Huchiin Juda leh Sila ka hung sawl va, amah un zong hi thu kam in ahung hilh diing uhi.
44015028	Ajiahchu Hagau Siangthou leh kei un hi thu poimohte chihlouh puaahgih dang bangmah na tungvah ngahlouh hoih ka sa uhi:
44015029	milem biahna sa neeh bang, sisan neeh bang, akiheehlup thoh sa neeh bang leh kingaihna thaanghuai bang tawp leh uh chin ka chi uhi. Hi haw na tawp uh leh, nanguh diingin ahoih diing hi. Damtahin um un, chiin.
44015030	Huchiin asawlkheta va, Antiok khua atun tahun mipi akoukhawm va, lehkhathot chu apeta uhi.
44015031	Huchu asim zohun, hamuanna thu jiahin akipaah mahmahta uhi.
44015032	Juda leh Sila zong zawlnei ahi va, thu tamtah in unaute chu ahamuan va, asukip uhi.
44015033	Huleh hutah a sawttah aum nungun amahuh chu hamuangtahin unaute lah apat apostolte kawmah achiahsahta uhi.
44015034	Sila in chu hu mun a umtaahdih hoih asa hi.
44015035	Paul leh Barnaba chu Antiok ah Lalpa thu hilh leh soiin midang tamtah toh aum zing uhi.
44015036	Ni bangzah aha nungin Paul in Barnaba kawmah, “I chiahkiit diing a, kho chin a Lalpa thu i soina zousiah a unaute vaveh ni, bangchiin aum viai chih i vaen diing,” achi hi.
44015037	Huleh Barnaba in Mark kichi Johan chu a kawmvah pui atum hi.
44015038	Hizongleh Pamphilia gam a amahuh kiihsan a, natohna a amahuh toh anachiah loupa chu a kawmva pui diing Paul in hoih asa sih hi.
44015039	Huchiin nasataha kinialin akikhen uhi. Barnaba in Mark apui a, Kupra gam ah kuang in achiahta hi.
44015040	Huleh Paul in Sila ateel a, unaute’n Pathian hehpihna a akolsah nungun achiahdohta hi.
44015041	Huleh kouhtuamte sukip jeelin Syria leh Silisia gam tawnin achiah uhi.
44016001	Huin amah chu Derbe leh Lystra ah ahung a; ngai in, hutah ah Timothi kichi, nungjui khat aum hi. Amah chu gingtu, Juda numei koiaha tapa ahi a, hizongleh a pa chu Grikmi ahi.
44016002	Amah chu Lystra leh Ikoniam aum unaute’n asoiphat mahmah uh ahi.
44016003	Paul in amah chu tonpih diingin adeih a, apui hi. Hu kiimveel a Juda umte jiahin a zeh atansah hi, amah un a pa Grikmi ahi chih aheet jiahun.
44016004	Khopite tawna apai kawm-un, amah un Jerusalem a um apostolte leh upate’n anamdet uh thupuuhnate chu a kawmvah juih diingin apekhia uhi.
44016005	Huchiin kouhtuamte chu ginna ah asukipta va, ni chin in apung deuhdeuhta uhi.
44016006	Asia gam a thusoi diing Hagau Siangthou in akhap jiahin amah un Phrigia gam leh Galatia gam atawnsuaah va,
44016007	Mysia gam kawm atun tahun, Bithunia gam ah luut atum va, hizongleh Hagau in aphal sih hi.
44016008	Huchiin Mysia gam akhen va, Troas ah achiahsuhta uhi.
44016009	Huleh jaan laiin Paul in kilaahna amu a, Makedonia gam a mi khat dingin, “Makedonia gam ah hung gaalkaai inla, hung panpih in,” chia ngeenin amu hi.
44016010	Huleh hu kilaahna amuh zohin a kawmva tanchinpha soi diingin Lalpa’n ahung kou ahi chih ka heetun, Makedonia gam ah chiah ka tum pah uhi.
44016011	Huchiin Troas khua apat kuang in ka pawt va, zangtahin Samothrake tuikulhgam ah ka chiah va, a jiing in Niapoli ah ka chiah jeel uhi.
44016012	Hu apatin Philippi ah ka chiah va, huchu Makedonia gam a kho poimoh khat ahi a, Rom mite teenna veeng ahi. Hu khopi ah ni bangjaat aha ka taam uhi.
44016013	Sabbath ni in khopi polam a luuipang ah haamteina mun hia ka gintaat vah ka chiah uhi. Huin ka tou va, numei hung paikhawmte kawmah thu ka soi uhi.
44016014	Huleh numei khat a min Lidia, puan sandup juaah, Thiateira khopi a um, Pathian be mi in ka thu uh aja a, Paul thusoi jui diingin Lalpa’n a lungtang asuhvaahsah hi.
44016015	Huleh amah leh a innkote’n baptisma atan zohun, “Lalpa a ginuma na hung ngaih uh leh, ka inn ah hung unla hung tung un,” chiin ahung kou hi. Huchiin ahung houtaang teeiteeita hi.
44016016	Huleh hichi ahung hi a, haamteina mun a ka chiah laiun, suaah nungaah kua aha aisaansiam jawl in ahung kituaahpih hi. Ama’n chu a aisaan jiahin a pute sum tamtah amuhsah veu hi.
44016017	Hu mi in chu Paul leh keiuh kikouin ahung jui a, “Hi mite, hutdamna lampi hung hilhte hi Tungnungpeen Pathian suaahte ahi uh,” achi hi.
44016018	Huchiin ni tamtah huchibangin ahih a, huin Paul in jadah mahmahin akihei a, dawi kawmah, “Jesu Khrist min in a sung apat pawt diingin thu ka hung pia ahi,” achi hi. Huleh amah chu hu laitahin apawt pah hi.
44016019	Huleh a pute’n summuh akinepna uh abei, chih aheet tahun, Paul leh Sila aman va dawlmun ah thukhentute ma ah akailuut uhi.
44016020	Thukhentute kawmah apui va, “Hite hi Judami ahi va, ka khopi uh atohbuai mahmah uhi.
44016021	Ei Rom mite’n i laah va i zop sianglou tawndaante juihsah ahung tum uhi,” achi uhi.
44016022	Huchiin mipite chu amahuh sual diingin ahung kipan uhi. Thukhentute’n a puan uh abohkeehsah va chiangpum a jeep diingin thu apia uhi.
44016023	Tampivei ajeep zohun, suangkul ah akhum va, a suangkul veengtu kawmah bittaha veeng diingin thu apia uhi.
44016024	Huchitaha thu apiaah jiahun, ama’n chu suangkul sungnung jaw ah akhum a, a keengte vah singkol abutsah hi.
44016025	Hizongleh jaankhang laiin Paul leh Sila chu ahaamtei va, Pathian kawmah phatna la asa va, huleh mitaangte’n angaikhia uhi.
44016026	Thakhatin jiil nasatahin ahung kiliing a, huchiin suangkul innbulte ahung liing a, kot zousiah chu kihong pahin, mi chin kolbuhte ahung kiphel vehta hi.
44016027	Huin suangkul veengtu chu ihmu ahung halh a, suangkul kotkhaahte kihong amuhin mitaangte chu taaimangta uh asa a, a naamsau adoh a, kithah atum hi.
44016028	Hizongleh Paul chu aw ngaihtahin akikou a, “Bangmah kiloh sin, ajiahchu ka bawnun hi ah ka um uhi,” achi hi.
44016029	Huin a veengtu’n chu thaumei akan a, atawmluut a, kithing kawma hungin, Paul leh Sila ma ah akhupbohta hi.
44016030	Huleh amahuh chu ahung puidoh a, “Pute, hutdama umna diingin bang ahiai ka bawl diing?” achi hi.
44016031	Huin amah un, “Lalpa Jesu Khrist gingta in, huchiin hutdamin na um diing, nang leh na innkuante,” achi uhi.
44016032	Huin amah un a kawm leh a inn a um zousiah kawmah Lalpa thu asoita uhi.
44016033	Ama’n amahuh chu hu jaan hu daah mahin apui a, ajeepna golhte uh asilsiang hi. Huin amah leh a innkote zousiah in baptisma atang pah ngaal uhi.
44016034	Amahuh chu a inn sungah apui a, a ma vah an alui a, Pathian agintaat jiahun a innkote zousiah toh akipaah uhi.
44016035	Ni asuaah in, thukhentute’n, “Hu mite hah in,” chiin mimantute asawl uhi.
44016036	Suangkul veengtu in Paul kawmah hu thu ahilh a, “Thukhentute’n nanguh hah diingin mi ahung sawl uhi; hujiahin tuin pawt unla hamuangtahin chiah un,” achi hi.
44016037	Hizongleh Paul in a kawmvah, “Rom khualetui hihna nei mite ka hi ngaalva, ka tungthu uh atanna umlouin vaantaang mitmuhin ahung jeep va, suangkul ah ahung khum uhi. Tuin aguuha hung delhkhiah sawm ahi uh maw? Hithei ngeilou diing! Amahuh mahmah hung uh henla hung puidoh uh heh,” achi hi.
44016038	Huleh mimantute’n hu thute chu thukhentute kawmah ahilh uhi. Rom khualetui hihna nei mite ahi uh chih ajaah tahun alauta uhi.
44016039	Huin amahuh ahung va, ajawl va, apuidoh va, khopi nuse diingin angeen uhi.
44016040	Huleh amahuh chu suangkul apat apawt va Lidia inn ah aluut va; unaute amuh tahun ahasot va, apawtta uhi.
44017001	Huleh Amphipoli leh Apollonia apaipeel va, Thessalonika atungta va, hutah ah chu Judate sinagog aum hi.
44017002	Paul chu amah ngeinain, a kawmvah aluut a, Sabbath ni thumvei Pathian Lehkhathu apat akikuppih a,
44017003	Khrist chu gimthuaah diing mawng ahihdaan bang, huleh misi lah apat thou kiit ngeei diing ahihdaan hilhchianin, “Hi na kawmva ka soi Jesu chu Khrist ahi” chiin ahilhchian a, asulang hi.
44017004	Huchiin a lahva mi khenkhat in agingta va Paul leh Sila chu azopta uhi, Pathian ngaihsah Grik mipi nasatah leh numei lamkai tamtahte toh.
44017005	Hizongleh ginglou Judate’n ahuphulh jiahun dawlmun a migilou thasia kuate aha a kawmva pui in mipi akoukhawm va, khopi sung teng asubuaita uhi. Huin Jason inn aluh va, amahuh chu vaantaang laha puikhiah atum uhi.
44017006	Huleh amahuh amuh louh phetun, Jason leh unau dang kuate aha khopi sung thukhentute kawmah akailuut va, kikouin, “Hi khovel hihbuai lumlette hi ah zong ahung uh;
44017007	Jason in anazintungsah a, hite zousiah in kumpi dang, a min Jesu aum hi, chiin Kaisar thuphuan kalhin aum uhi,” achi uhi.
44017008	Mipite leh khopi sung thukhentute’n hu thu ajaahun abuaita uhi.
44017009	Huleh amah un Jason leh midangte kawm apatin a luangva heen diing sil alaah zohun, amahuh ahahta uhi.
44017010	Huleh unaute’n ajaan ajaan in Paul leh Sila chu Beria ah asawlkhe pah uhi. Hutah avatun tahun Judate sinagog ah aluut uhi.
44017011	Hu mite chu Thessalonika a mite saangin a lungsim uh anakihong jaw va, lungsim kilawptahin thu chu apom va, a thusoi uh chu adih leh dihlouh heetna diingin ni chinin Pathian Lehkhathu ah ahawl uhi.
44017012	Hujiahin amahuh laha tamtah in agingta uhi, Grik numei leh pasal zahum tampite toh.
44017013	Hizongleh Thessalonika khua a Judate’n Paul in Beria khua ah Pathian thu asoita chih aheet tahun, hutah ah zong ahung va, mipite ahung tohbuai uhi.
44017014	Huin kintahin unaute’n Paul chu tuikhanglian tan a chiah diingin asawlkhe pah va, hizongleh Sila leh Timothi chu hutah ah aum denta uhi.
44017015	Paul puitute’n chu Athen tanin apui va; Sila leh Timothi chu akintheipatawpa a kawma hung diinga a thuhaah chu puain achiahta uhi.
44017016	Paul in Athen a amahuh anangaah laiin, hu khopi chu milem pathiante a dimin amu a, a lungsim asuna hi.
44017017	Hujiahin sinagog ah Judate leh Pathian ngaihsahte ahoulimpih a, dawlmun ah zong ana-um photmahte chu ni chinin ahoulimpih jeel hi.
44017018	Huin Epikuriamite leh Stoikmite laha mipil kuate aha in zong amah ahung kinialpih uhi. Huleh khenkhat in, “Hi thasia kamtam in bang ahiai asoi tup?” achi uhi. Akhen dangte’n, Jesu thu leh thohkiitna tanchinpha asoi jiahin, “Amah chu gam dang pathiante thusoitu ahihtuaah hi,” achi uhi.
44017019	Huleh amah chu apui va Areopaga ah atut va, a kawmah, “Hi thuhilhna thah na soi hi na hung hesah thei diai?
44017020	Silmah bang aha ka bil vah na hung tut ahi; hujiahin hi silte umjia ka he uut uhi,” achi uhi.
44017021	Ajiahchu Athenmi haw zousiah leh a khua va zin umte’n zong, ahun uh sildang bangmaha zang louin thu thah taphot soiin aha, angaikhe beehin aha aum veu uhi.
44017022	Huin Paul chu Areopaga mual laitah ah ading a, thu asoi hi, “Nanguh Athen mite haw, bangkim ah sahkho ngaihsahtah mi na hi uh chih ka he hi.
44017023	Ajiahchu ka vaahleh kawm a, na biahte uh ka et leh maitaam khat tungah, HEETLOUH PATHIAN A DIING, chia kigial ka mu hi. Hujiahin heloupi-a na biah uh, hu Amah chu ka hung hilh ahi.
44017024	“Pathian, khovel leh a sunga sil zousiah siamtu chu, vaan leh lei Lalpa ahihjiahin, khut a bawl biahinnte bang ah aum ngei sih hi.
44017025	Amah chu sil tasam bangin mihing khut a natohsahin zong aum ngei sih hi. Ajiahchu Amah ngeei chu bangkim kawmah hinnate, haihna leh sil zousiah petu ahijaw hi.
44017026	Leitung zousiah a teeng diingin sisan khat apatin nam chin a mihingte Ama’n asiam hi. Amahuh diingin hunbiihte aguat a, a teenna gamgi uh zong akhamsah hi.
44017027	Amah chu eite chiat apat gamla sih zongleh, amah un Lalpa ahung hawl va, amai amai va Amah ahung muhna diing uh ahi.
44017028	Ajiahchu Amah ah i hing va, i taang va, i um uhi, na laphuaahsiam uh kuate aha in zong, ‘Ei zong Amah haahte i hi ngaalva,’ chia asoi bangun.
44017029	“Huchiin Pathian haahte i hih jiahun, Pathian Pianken Umdaan chu sana pouh, dangka pouh, suang pouh, mihing khutsiam leh suhtuaha kheen milem tobang ahi, chih i ngaihtuah diing uh ahi sih.
44017030	Pathian in i heetlouh laite uh akiheetmohbawl a, hizongleh tuin chu mun chin a mi zousiah kisiih diingin thu apeta hi.
44017031	Ajiahchu Ama’n Mi aguatpa tungtawna khovel dihtatna a avaihawmna diing ni chu aguatta hi; huchiin Ama’n misi lah apat Amah akaihthohna ah a silguat muanhuaina mi zousiah kawmah alangsahta hi,” chiin.
44017032	Huleh amah un misi lah apat thohkiitna thu ajaah tahun, khenkhat in anuihsan va, adang in, “Hi thu na kawmah ka ngaikhe kiit diing uh,” achi uhi.
44017033	Huchiin Paul chu a lah vakipat apawtta hi.
44017034	Hizongleh mi khenkhatte’n amah azop va huleh agingta uhi. Huleh amahuh laha khenkhat chu Areopaga pawl a mi Dionisia leh numei khat, a min Damari ahi a, huleh a kawmva midangte toh ahi uhi.
44018001	Hu silte zohin Paul chu Athen apat apawt a, Korinth ah achiahta hi.
44018002	Huleh a min Akuila, Judami khat amu a, hu mi chu Ponta gam a piang ahi a, Klaudias in Judate zousiah Rom apat pawt diingin thu apiaah jiaha a ji Prisilla toh Italy gam apat hung tungpan phet ahi va; Paul chu a kawmvah ahung hi.
44018003	A natoh uh kibang ahih jiahin a kawmvah atung a, a natoh uh chu puanbuuh bawl ahih jiahin atongkhawmta uhi.
44018004	Sabbath ni chinin sinagog ah thu asuutpih a, Judate leh Grikte chu thuzoh atum hi.
44018005	Huleh Sila leh Timothi chu Makedonia apat ahung tunun, Hagau in Paul chu thusoi diingin aphuut a, huleh Jesu chu Khrist ahi chih Judate kawmah ahilhchian veu hi.
44018006	Hizongleh amah un amah chu kalhin asoisia va, Paul in a puan athing a, a kawmvah, “Na sisan moh uh na tungvah kituh heh; na sisan vapat kei ka siang ahi. Tu kalsiah Jentelte kawmah ka chiahta diing hi,” achi hi.
44018007	Hu apatin achiah a, mi khat a min Jasta achih uh inn ah aluut a, hu mi’n chu Pathian abe veu a, a inn zong sinagog toh kizom ahi.
44018008	Huleh Krispa, sinagog houtu in a innkuante zousiah toh Lalpa agingta uhi. Korinth a mi tamtah in zong jain agingta va, baptisma atangta uhi.
44018009	Huin jaanin Lalpa chu Paul kawmah manglam bangin akilaah a, “Lau sinla, sip louin thu soi jeelin.
44018010	Ajiahchu na kawmah ka um zing ahi, hung suna diingin kuamah in na tungah khut aha sih diing uh, hi khopi ah mi tampi ka nei ngaala,” achi hi.
44018011	Huleh Paul chu hutah ah a lahva Pathian thu hilhin kum khat leh ha guup aumta hi.
44018012	Huleh Gallio, Akaia gamoptu ahih laiin, Judate’n kithutuaahin Paul asual va, vaihawmna touphah ma ah atut va,
44018013	“Hi pa soplai in daan kalh jawngin Pathian be diingin mi aheem puuh hi,” achi uhi.
44018014	Huleh Paul in dawng diinga akisah laitahin, Gallio in Judate kawmah, “Aw nanguh Judate, hi haw hi sil dihlou thu aha, sil hihsual thu aha beeh hileh, ka hung ngaihsahna diing jiah aum diing hi.
44018015	Hizongleh thute, minte, nanguh daan thute giap ahihleh vaang, nang un kingaihtuah jaw un; ajiahchu ke’n huchibang thu ka ngaihtuah uut sih hi,” achi hi.
44018016	Huleh vaihawmna touphah apatin amahuh adelhmangta hi.
44018017	Huin Grikmi zousiah in sinagog houtu Sostheni aman va, vaihawmna touphah ma ah avua uhi. Himahleh Gallio in hu a silbawlte uh poi asa sih hi.
44018018	Huleh hu nungin Paul chu ni sawttah ataam nalai hi. Huzohin unaute chu kampha in akhen a, Prisilla leh Akuila toh Syria gam lamah kuang in achiahta uhi. Kichiamna aneih jiahin, Kenkria ah Paul in a sam ameet hi.
44018019	Huin Ephesi atung a, amahuh hutah ah anuseta hi; hizongleh amah chu sinagog ah aluut a, Judate toh thu asuutkhawmta uhi.
44018020	Huleh amah un a kawmva sawt deuh taam diingin angeen va, amah auut sih a,
44018021	hizongleh kampha in akhen a, “Jerusalem a kuut um diing ah tel ngeei ka tum hi. Pathian in aphal leh, na kawmvah ka hung kiit diing hi,” achi hi. Huleh Ephesi akipatin kuang in achiahta hi.
44018022	Huleh Kaisaria ahung kaaiin, achiah tou a, kouhtuamte chibai abuuh a, Antiok ah achiahsuhta hi.
44018023	Huleh hutah ah ni tam lou aum nungin, achiah kiit a, nungjuite zousiah sukip diingin Galatia gam leh Phrigia gam zousiah atuansuaah hi.
44018024	Huleh Judami khat a min Apollo, Alexandria khua a piang, thusoi siam leh Pathian Lehkhathu he deuh mei, Ephesi ah achiah hi.
44018025	Hu mi chu Lalpa lampi thu jilsiamsahsa ahi a, Johan baptisma chauh he hizongleh, hagau a guntuhtaha Lalpa tanchin dihtaha soiin ahilh jeel hi.
44018026	Huleh sinagog ah hangsantahin thu asoi panta hi. Prisilla leh Akuila in a thusoi ajaah tahun a inn vah apui va, a kawmah Pathian lampi thu kichian seemin ahilh chianta uhi.
44018027	Huleh ama’n Akaia gam a chiah peh atup phetin, unaute’n ahasuan va, amah anakipaahpihna diingun nungjuite kawmah lehkha athotta uhi. Amah atun tahin, hehpihna jaala gingtate nasatahin apanpih hi.
44018028	Ajiahchu ama’n silbawltheitahin vaantaang heetin Judate anialdong a, Pathian Lehkhathu zangin Jesu chu Khrist ahi, chih ahilhchian hi.
44019001	Huleh hichi ahung hi a, Apollo hi Korinth a aum kaalin Paul chu khosah gamte tuansuaah zouin Ephesi ahung tung hi. Huleh nungjui kuate aha ahawldoh hi.
44019002	Ama’n a kawmvah, “Na gintaat laitahun Hagau Siangthou na tang viai?” achi hi. Amah un a kawmah, “Hagau Siangthou aum chih zong ka ja kha ngei mawngmawng sih uh,” achi uhi.
44019003	Huin ama’n a kawmvah, “Bang baptisma ahiai na tan uh?” achi hi. Amah un, “Johan baptisma,” achi uhi.
44019004	Huin Paul in, “Johan in chu mi kawmah a nunga hung diing Khrist Jesu chu na gintaat diing uh ahi, chiin kisiihna baptisma in abaptis ahi,” achi hi.
44019005	Amah un hichu ajaah tahun, Lalpa Jesu min in baptisma atangta uhi.
44019006	Huleh Paul in a tungva a khut angah tahin, Hagau Siangthou a tungvah ahung tungta a, haamdangte in ahaam va, zawlnei bangin thu asoilawh uhi.
44019007	Huleh a bawnun pasal sawmlenih veel ahi uhi.
44019008	Huleh Paul chu sinagog ah aluut a, ha thum sung diing hangsantahin thu asoi a, Pathian lalgam tungtaang thu ah houlimpihin mi ajawl tuuntuun jeel hi.
44019009	Hizongleh khenkhat in a lungtang uh akhauhsah va thu amang sih va, mipi ma a hu Lampi chu asoisiat tahun, amahuh achiahsan hi. Nungjuite apuituam a, Tiranna skul ah ni chinin akihoulimpihta hi.
44019010	Huleh hichibangin kum nih sung aum a; huchiin Asia gam a um zousiah, Judate leh Grikte’n Lalpa Jesu thu ajata uhi.
44019011	Huleh Pathian in Paul khut in silmah tungtuang tahtahte abawlsah hi.
44019012	Huchiin a sa tung apatin puan themte aha teenthuahte aha bang damloute kawmah ahung tawi va, anatnate uh adam jeel a, huleh a sung vapat dawite zong apawt jeel uhi.
44019013	Huin dawite nohdoh siam Judami vaah lehleh khenkhat in, “Paul in a thu ataangkoupih veu Jesu min in ka hung vau uhi,” chiin dawipaaite tungah Lalpa Jesu min alou veu vial uhi.
44019014	Huleh Judami, siampu lal khat, Skeva in hutobang bawl tapa sagih anei hi.
44019015	Hizongleh dawi gilou in chu adawng a, “Jesu ka he hi, Paul zong ka he hi, himahleh nanguh koite na hi viai?” achi hi.
44019016	Huin dawipaai pa’n chu amahuh ahung boh a, azou a, anuaisiahta a; huchiin hu inn apatin saguaah leh liamin ataaidohta uhi.
44019017	Huleh hichu Ephesi khua a teeng zousiah, Judate leh Grikte kawmah athangta a; lauhna chu a bawnva tungah ahung tung a, Lalpa Jesu min chu tawisangin aumta hi.
44019018	Huleh agingta zong tamtah ahung va, a silbawlte uh thupha atawi va, akiphuangta uhi.
44019019	Mitphialdawi tawi mi tampi in zong a lehkhabu uh ahung tawi khawm va, mi zousiah mitmuhin ahaalta va; aman asuut va, dangka saang sawmngaa apha hi.
44019020	Huchiin loupitahmaiin Lalpa thu chu nasatahin akithehdalh a, agualzou jeel hi.
44019021	Hu silte abawlzoh nungin, Paul in Hagau in, Makedonia gam leh Akaia gam atotsuaah zoh chianga Jerusalem a chiah atum a, “Hu a ka chiah zoh chiangin, Rom zong ka vapha teeiteei diing,” achi hi.
44019022	Huchiin amah panpihtute mi nih Timothi leh Erasta chu Makedonia gam ah asawl a, hizongleh amah chu Asia gam ah hun tomkhat aum tadih hi.
44019023	Hulai veelin hu Lampi thu jiahin mi abuai nasaten uhi.
44019024	Ajiahchu mi khat a min Demetria, dangka siih kheengtu, dangka siih a Artemis milem biahinn bawltu in khutsiamte kawmah kilohna tampi ape jeel hi.
44019025	Hu mipa’n a natoh banguh tongte toh amahuh akoukhawm a, huin a kawmvah, “Pute aw, hi natohna hi i hauhna uh ahi, chih na thei uhi.
44019026	Hi Ephesi chauh ah hilouin, Asia gam pumpi phial ah zong, khut a bawlte chu pathiante ahi sih uh, chiin hi Paul in mi tampi athuzoh a, akiheisah zouta hi chih, nanguh ngeei in na mu un na ja uhi.
44019027	Huchiin i kiveina uh manlouh ahung suah diing lauhuai chauh zong ahi sih a, pathiannu loupi Artemis biahinn zong simmohin ahung um kha diing a, huleh Asia gam pumpi leh khovel in abiah uh amahnu ngeei zong a loupina apat suhngiamin ahung um kha diing chih alauhuai ahi,” achi hi.
44019028	Huleh hu thute ajaah tahun athangtawm mahmah va, “Ephesi mite Artemis chu aloupi hi!” chiin akikou uhi.
44019029	Huin a kho pumpi abuai vehta va, Gaia leh Aristarka, Makedonia gam a mi, Paul in a khualzinna a atonpih tegeel chu aman va, kituaahtahin etnop inn ah ataailuutpihta uhi.
44019030	Paul in mi laha luut atup leh nungjuite’n aphal sih uhi.
44019031	Huleh Asia gam a houtute laha Paul lawmte khenkhat in a kawmah mi asawl va, etnop inn a luut het lou diingin angeen uhi.
44019032	Khenkhat thu khatin akikou va, khenkhat thudang in akikou uhi, ajiahchu kikhawmte chu abuai va, mi tamjaw in a kikhopna san uh zong ahe sih uhi.
44019033	Huleh mipi lah apat Alexandar akaidoh va, Judate’n amah chu ama lamah asawn uhi. Alexandar in a khut in ajaap a, mipite kawmah a siamna thu soi atum hi.
44019034	Hizongleh amah Judami ahi chih aheet tahun, daah kaal nih sung diing veel aw kituaahtahin, “Ephesi mite Artemis chu aloupi hi!” chiin akikou kou uhi.
44019035	Huleh khopi lehkhagialtu in mipi adaihsah zohin, “Nanguh Ephesi mite, Ephesi hi Artemis pathiannu loupi biahinn keemtu khopi ahi chih leh a lim vaan apat hung kesuh khu keemtu ahi chih helou koi aum ei?
44019036	Huchiin hi thu nial gual ahihlouh nungin, na sip khiinkhian diing uh ahi. Kin hehuin bangma na bawl diing uh ahi sih hi.
44019037	Ajiahchu hi na hung mipuite uh hi biahinn luhmi lah ahi sih va, na pathiannu soisete zong ahi sih uhi.
44019038	Demetria leh a tohpih khutsiam haw in mi kua tung aha a thubuai aneih uh leh, vaihawmna innte akihong zing a, gamoptute zong aum uhi. Khat leh khat kiheeh uh heh.
44019039	Hizongleh sildang a buaina nei na hih uh leh daan banga kikhopna ah lep diing ahi.
44019040	Tuni a buaina jiahin i tungvah thu ahung um diing lauthawng ahuai hi, i kikhopna san peen hih ahi chih theih diing lah aum sih ngaala,” achi hi.
44019041	Huleh ama’n huchia asoi zohin kikhopna chu atawpsahta hi.
44020001	Huleh buaina adaih nungin, Paul in nungjuite a kawmah akou a, amahuh ahasot a, kampha in aha a, Makedonia gam a diingin achiahta hi.
44020002	Huleh hu gam veel atotsuaah a, a kawmva hasotna thu tampi asoi zohin, Greece gam atungta hi.
44020003	Huleh hutah ah ha thum ataam a, Syria gam lama kuang a apai sawm laiin, Judate’n amah aguuh taan jiahun, Makedonia gam lehtot kiit atumta hi.
44020004	Huleh Beria khua a Sopater, Thessalonika khua a Aristarka leh Sekunda, Derbe khua a Gaia leh Timothi, huleh Asia gam a Tikika leh Trophima, amah un Asia gam dongin atonpih uhi.
44020005	Hite chu ka ma vah anachiah va, Troas ah ahung na ngaah uhi.
44020006	Huleh kei uh chu Tolsohlouh Tanghou nite zohin Philippi apat kuang in ka pai va, ni ngaa nungin a kawmvah Troas khua ah ka tung va, hutah ah ni sagih ka taam uhi.
44020007	Hapta ni masapeenin, nungjuite tanghou balkeeh diinga ahung kikhop laiun Paul in ajiingni a pai atup jiahin a kawmvah thu asoi a, huleh jaankhang dongin asoi hi.
44020008	Huleh pindan tungnung a ka kikhopna vah thaumei tampi aum hi.
44020009	Huleh a min Eutika kichi khangdawng khat kotta ah atou a, tuuitahin ana-ihmu hi. Paul in thu asoi sawt taahluat jiahin, anaihmu kha a, innsawng thumna apatin akesuh a, a sisain atawm uhi.
44020010	Huleh Paul akumsuh a, a tungah abohkhum a, akawi a, “Mangbang sih un, ajiahchu amah ah hinna aum nalai hi,” achi hi.
44020011	Huin pindan tungnung a akaltouh kiit phetin, tanghou abalkeeh a, ane a, sawttah khovaah dongin a kawmvah thu soiin ahoulim a, huchiin achiahta hi.
44020012	Huleh amah un tangvaalpa chu ahingin ahung pui va, huleh amahuh chu nasataha hamuanin aumta uhi.
44020013	Huleh keiuh chu long lamah ka na chiah masa va, Asso khopi juanin kuang in ka paita va, hutah ah Paul tuansah diing ka sawm uhi; ajiahchu ama’n a keeng a chiah tumin huchi bangin achi mawng ahi.
44020014	Huleh Asso a ahung kituaahpih tahin ka tuangsahta va, Mitylene ka tungta uhi.
44020015	Huleh hu apatin kuang in ka chiah kiit va, ajiingni in Kios tuikulhgam lehlam jawn ka tung uhi. Huleh ajiingni in Samos tuikulhgam ka tung va, Trogiliam ah ka taam uhi. Ajiingni in Mileta ka tung uhi.
44020016	Ajiahchu Paul in Asia gam a um sawt autlouh jiahin Ephesi chu kuang a paikheel atupsa him ahi a, ahihtheih leh Jerusalem ah Pentikost ni a um atup jiahin akin pai hi.
44020017	Huleh Mileta akipatin Ephesi ah mi asawl a, kouhtuam upate avakousah hi.
44020018	Huleh amahuh a kawma ahung tun tahun, ama’n a kawmvah, “Asia gam a ka hung chiil ni masa apat na kawmva ka um sung siaha ka umdaan na he uhi.
44020019	Kingaingiamtah leh Judate’n thah diinga thu aphial jiahva mittui tampi leh sil hahsa ka tunga hung tungte thuaah kawmin Lalpa nna ka tong hi.
44020020	Huleh nanguh phattuamna diing sil bangmah phuangdoh louin ka iim sih a, ka hung hesah veh a, vaantaang lah leh inn chin ah ka hung thuhilh veu hi.
44020021	Judate leh Grikte kawmah zong Pathian lama lungsim kisiih thu leh i Lalpa Jesu Khrist ginna thu ka hesah jeel hi.
44020022	“Huleh tuin ngai un, hagau in Jerusalem a chiahtou diingin ahung phuut hi. Hu mun a ka tunga sil hung tung diingte ka he sih hi.
44020023	Kaanna leh hahsatna in ahung ngaah hi, chia khopi chin a Hagau Siangthou in ahung heetsah veute chauh ka he hi.
44020024	Hizongleh ka kitaaidemna kipaahtaha ka taaitung theihna diing leh Lalpa Jesu apat ka muh Pathian hehpihna tanchinpha heetsah diing natohna ka tohzoh theihna diingin hi silte khat beeh in ahung hihliing sih a, ka hinna zong iit taahin ka ngai sih hi.
44020025	“Huleh tuin, nanguh zousiah in ngai un, Pathian lalgam thu soia ka vaahlehnate’n ka meel na mu nawn sih diing uh, chih ka he hi.
44020026	Hujiahin mi zousiah sisan ah ka siang ahi chih tuni in ka hung hesah hi.
44020027	Ajiahchu Pathian thuguat zousiah na kawmvah phuandoh louha iim ka nei sih hi.
44020028	Hujiahin Pathian kouhtuam, Amah sisan a aleite vaah diingin, Hagau Siangthou in houtu a ahung siamna belaam pawlte zousiah leh nanguh tungah pilvaang un.
44020029	Ajiahchu ka chiah nung chiangin ngei huhamte na lahvah ahung luut diing va, belaam pawlte ahawi sih diing uh chih ka he hi.
44020030	Nanguh lah ngeei ah zong nungjui pawlte amahuh lama kaimang diingin thu heikawi na hung um diing uhi.
44020031	Hujiahin kiveeng un, kum thum sung zet mittui luang puma suun leh jaan a mi chin taaihilh ka tawp louh daan hezing un.
44020032	“Huleh tuin unaute, Pathian kawmah leh nanguh hung khangsah thei leh nanguh suhsiangthousate tengteng kawma goutan hung pe theitu Pathian hehpihna thu ah ka hung keemsah hi.
44020033	Kuamah dangka, sana, silhleteen ka eeng ngei sih hi.
44020034	Hi khutte’n keimah leh ka lawite taahsap atongdoh jeel chih nanguh ngeei in na he uhi.
44020035	Hitobanga tonggimin haatloute na panpih diing uh ahi chiin sil zousiah ah ka hung ensahta hi. Lalpa Jesu ngeei in, ‘Laah saangin, piaah hi vangpiaahna sangjaw ahi’ chia asoi khu hezing un,” achi hi.
44020036	Huleh huchibang thu asoi zohin akhuupdin a, a bawnun ahaamtei khawm uhi.
44020037	Huleh a bawnun hah kahin akap va, Paul angawngkawi va, atawp va,
44020038	a meel amuh nawn louh diing uh thu asoi chu alungkhampih diaah uhi. Huleh long mun tanphain avahata uhi.
44021001	Huleh hichi ahung hi a, amahuh toh ka kikhen zohun, long in ka chiah va, zangtahin Kos tuikulhgam ka tung uhi. Huleh a jiing in Rhode tuikulhgam ka tung va, hu apatin Patara khopi ka tung uhi.
44021002	Phinisia gam tawn diing long khat ka mu va, ka tuang va, ka chiah jeel uhi.
44021003	Kupra tuikulhgam ka muh un, hu gam chu veilam pang ah ka peel va, Syria gam lamah ka chiah jeel va, huleh Tura ah ka kinga uhi, hu mun a long a vante suahkhiah diing ahih jiahin.
44021004	Huleh nungjuite ka hawldoh va, hutah ah ni sagih ka taam uhi. Amah un Hagau a heetsahna in Paul chu Jerusalem a chiah lou diingin ahilh uhi.
44021005	Ka um hun diing tan uh ka um zohun, ka kipandoh va, ka chiahna diing uh ka juanta uhi. Huleh amah un a bawnun, a jite leh a tate uh toh khopi gei dongin ahung ha uhi. Huin tuikhanglian geiah ka khuupdin va, ka haamtei uhi.
44021006	Kampha a ka kihaah zohun, keiuh long ah ka tuang va, amahuh inn lamah akihkiitta uhi.
44021007	Tura khua apat kuang a chiahin Tolemai khua ka tung va, unaute chibai ka buuh va, a kawmvah ni khat ka taam uhi.
44021008	Ajiingni in keiuh Paul lawite teng ka kipandoh va, Kaisaria ka tung uhi. Dikon sagihte laha khat, sawlleh Philip inn ah ka luut va, amah toh ka um uhi.
44021009	Hu mipa’n ta nungaah siangthou li anei a, amah un thu asoilawh jeel uhi.
44021010	Hu a ni bangzah aha ka taam laiun, Judia gam apat a min Agaba kichi zawlnei khat ahung suh hi.
44021011	Amah ka kawmvah ahung a, Paul kawnggaah ala a, a khutte leh a keengte a kikaanin, “Hichu Hagau Siangthou in achih ahi: ‘Hi kawnggaah neitu hi Jerusalem a Judate’n hichi bangin akaan diing va, Jentelte khut ah apekhe sawn diing uh,’” achi hi.
44021012	Hi thu ka jaah tahun, keiuh leh hu mun a umte’n Paul chu Jerusalem a chiah lou diingin ka ngeen uhi.
44021013	Huin Paul in, “Bang diinga na kah va, ka lung na natsah uh ahiai? Ajiahchu Jerusalem a kaan chauh hi louin, Lalpa Jesu min in sih zong ka ngaap ahi,” chiin adawng hi.
44021014	Huleh houhzoh gual ahihlouh tahin ka sipta va, “Lalpa deihjawng bawl hihen,” ka chita uhi.
44021015	Hu hun nungin ka vante uh ka siam va, Jerusalem ah ka chiah touta uhi.
44021016	Kaisaria apatin nungjuite khenkhat in ahung jui va, ka tunna diing uh Kupra a nungjui masa Mason inn ah ahung pui uhi.
44021017	Huleh Jerusalem ka hung tun tahun, unaute’n kipaahtahin ahung na dawn uhi.
44021018	Huleh ajiingni in Paul leh kei un Jakob ka vaveh va, hutah ah kouhtuam upate zousiah aum uhi.
44021019	Huleh Paul in amahuh chibai abuuh zohin, a natohna zanga Pathian in Jentelte laha sil abawlsah zousiah chu abaan baan in asoi hi.
44021020	Huleh amah un hu thu ajaah tahun, Lalpa apaahtawi va, huin Paul kawmah, “Unaupa, Judate lahah gingtute saang tamtah na mu a, huleh a bawnun daan tungtaang ah phatuam angai uhi.
44021021	Nang Jentelte laha Juda um haw zousiah kawma a tate uh zehtan louh diing leh tawndaan banga um louh diing, chiin Mosi daan paihkhiahna diing thu na hilh jeel chih mi kam apatin na tanchin ahe uhi.
44021022	Bang i bawlta diai le? Mipi ahung paikhawm ngeei diing uhi, ajiahchu na hung tung chih lah ja ngeei diing ahi uhi.
44021023	Hujiahin na kawma ka soi bangun bawl in: Kichiamna nei pasal li ka nei uhi.
44021024	Hu mite pui inla, amahuh toh kisusiang inla a sam uh a meetna diing uh sum tuaah in, huchiin mi zousiah in mi kam a na thu ajaah teng uh bangmahlou ahi chih leh nang chu daan juiin kijentahin na umjaw chih ahe diing uhi.
44021025	Jentelte laha gingtute tungtaang thu chu, milem biahna sil neeh apat, sa sisan neeh apat, heehlup sa neeh apat, huleh kingaihna thaanghuai apat, akihepkhiah louhngaal uh sildang ajuih uh angai sih, chiin thupuuhna ka la va, ka gialta uhi,” achi uhi.
44021026	Huin Paul in ajiingni in kichiamna nei pasal lite chu apui a, amahuh toh kisusiang zouin, kisiansahna ni bei hun diing leh amahuh chiat a diinga a sillat hun diing uh vakihesah diingin Pathian biahinn ah aluut hi.
44021027	Huleh ni sagih achin diing kuan tahin, Asia gam a Judate’n Pathian biahinn a Paul amuh tahun mipi zousiah achiilsia va, amah tungah khut aha va,
44021028	akikou va, “Israel mite, hung panpih un, gam chin a mi zousiah kawma i mite, daan thute leh hi mun soisia chu hi pa ahi. Hulou zong Pathian biahinn ah Grikte aluutpih a, hi mun siangthou ahihbuaah zouta hi,” achi uhi.
44021029	Ajiahchu amah un hu main Paul leh Ephesi khua a mi Trophima umkhawm in khopi ah amu va, Pathian biahinn ah Paul in amah chu hung pui zouta in angaihtuah uhi.
44021030	Huin khopi zousiah abuaita va, mipite chu ataaikhawm va, Paul chu aman va, Pathian biahinn apat akaidoh va, kotkhaahte akhaah pah ngaal uhi.
44021031	Amah thah atup laitahun, Jerusalem a mi zousiah abuai uh chih thu sepaih pawl houtulian kawm atung hi.
44021032	Ama’n sepaihte leh sepaih zahoutute apui pah ngaal a, a kawmvah ataai suh uhi. Huin amah un sepaih houtulian leh sepaihte amuh tahun, Paul avuaah uh chu atawpta uhi.
44021033	Huin houtulian in ahung naih a, Paul atu a, khainiang nih a khih diing thu apia hi. Huleh koi hi a bang bawl kha ahiai, chih adong hi.
44021034	Mipi lahah akhen thukhatin akikou va, akhen thudang in akikou uhi. Huleh buai jiahin thudih ahe thei sih a, sepaihte giahbuuh a puiluut diingin thu apia hi.
44021035	Huleh Paul chu kalbi atun laiin, mipi asousang nasat jiahun sepaihte’n amah adomkaang uhi.
44021036	Mipite’n, “Sumangthaai un,” chia kikouin ajui lutlut ngaal uhi.
44021037	Huleh Paul chu sepaihte giahbuuh kulh a apuiluut diing kuan-un, ama’n sepaih houtulian kawmah, “Na kawmah thu themkhat ka soi thei diai?” achi hi. Ama’n, “Grik haam na he maw?
44021038	Tuma a mite buaina bawla mihel saang li gamdaai a puikhetu, Aiguptami hilou na hi maw?” achi hi.
44021039	Hizongleh Paul in, “Judami, Silisia gam a Tarsa khua a mi ka hi, khopi nameilou a khualetui hihna nei ka hi. Hung lungsiat inla, mi zousiah kawmah thusoi hung phalsah diingin ka hung ngeen hi,” achi hi.
44021040	Huleh lem asah tahin, Paul chu kalbi ah ading a, mipi lam a khut in ajaap a, asip duam tahun, a kawmvah, Hebrai haam in thu asoi a:
44022001	“Ulenaute leh pate haw, tuin na kawmvah ka siamna thu ka soi diing hi, ngai un,” achi hi.
44022002	Huleh a kawmva Hebrai haam a thu asoi ajaah tahun, asipta seem va, huin ama’n,
44022003	“Kei chu Juda mi ka hi a, Silisia gam a Tarsa khopi a piang, hizongleh hi khopi a khanglian ka hi. Huleh Gamaliel nuaia i pulepate uh daan thu khauhtah dungjuia jilsaha um, tunia nanguh zousiah banga Pathian lama anaphatuamngai ka hi.
44022004	Huleh hi Lampi pawl a mite hi sihna khopin ka suduhdah jeel a, numei pasal in ka kaan a suangkul ah ka khum jeel hi.
44022005	Huin siampu lalpeen leh upate zousiah in zong hu thu chu ahung heetpih uhi. Amahuh kawm apat unaute piaah diingin lehkha ka mu a, amahuh sawisa diingin Damaska khopi tana umte, Jerusalem a kaansa a hung pui diingin ka chiah hi.
44022006	“Huleh hichi ahung hita a, ka chiah a, Damaska gei ka tunin, suunkim veel tahin, thakhatin vaan apat vaah nasatah ka kiim ah ahung vaahsot hi.
44022007	Huleh kei chu tual ah ka puuh a, aw khat in, ‘Saul, Saul, nang bang diinga hung suduhdah na hiai?’ chiin ka ja hi.
44022008	Huleh ke’n, ‘Lalpa, koi na hiai?’ chiin ka dawng hi. Huleh Ama’n ka kawmah, ‘Nazareth Jesu, na suhduhdah chu ka hi,’ achi hi.
44022009	Huleh ka kawma umte’n vaah chu amu va alau uhi, hizongleh ka kawma thusoitu aw chu ahesiam sih uhi.
44022010	Huleh ke’n, ‘Bang ka bawl diai, Lalpa?’ ka chi hi. Lalpa’n ka kawmah, ‘Thou inla Damaska ah chiah inla, hutah ah sil zousiah na bawl diinga kiguatte chu hilhin na um diing hi,’ achi hi.
44022011	Huleh hu vaah loupi jiahin khua ka mu thei nawnta sih a, ka lawite’n khut in ahung kai va, Damaska ah ka luutta hi.
44022012	“Huleh mi khat Anania, daan toh kituaahtah a Pathian ngaihsah leh hu a um Judate zousiah in azahtaat uh,
44022013	ka kawmah ahung a ka kawma ding in, ‘Unaupa Saul, khua muta in,’ ahung chi hi. Huleh huchih laitahin amah chu ka muta hi.
44022014	Huleh ama’n, ‘I pulepate uh Pathian in a deihlam he diing leh Midihtat chu mu a, a kam a suaah aw ja diinga ahung guat na hita hi.
44022015	Ajiahchu na muh leh na jaah thu ah mi zousiah kawmah Amah thu heetpihtu na hi diing hi.
44022016	Huleh bang diinga khongai nalai na hiai? Thou inla baptisma tang in, huleh Lalpa min kouin na sualna kisusiang in,’ ahung chi hi.
44022017	“Hichi ahung hi a, Jerusalem a ka chiah kiit a, Pathian biahinn a ka haamtei laiin, zelhin ka um a,
44022018	‘Kin inla Jerusalem apat kintahin pawt in, ajiahchu ka tanchin na soi diing pomlou diing ahi uh,’ hung chiin Amah chu ka mu hi.
44022019	Huleh keima’n, ‘Lalpa, amah un sinagog a umte suangkul a ka khum a, nang hung gingtate ka vuaah veu ahe uhi.
44022020	Na thu hetu Stephen sisan asuah laiun, kei zong a kawmah ka ding a, suhlup diing lemsatu ka hi a, amah thattute puante zong ka na keem ahi,’ ka chi hi.
44022021	Ama’n ka kawmah, ‘Chiah in, gamlataha Jentelte kawmah ka hung sawl diing ahi,’ ahung chita,” achi hi.
44022022	Huleh amah un hi tanchiang a thusoi angaikhia va, huin aw ngaihtahin, “Hitobang phet mi hi khovel akipatin suchimit un, ajiahchu hingtaah ahi sih hi,” achi uhi.
44022023	Huleh akikou va, a puante uh asepkhia va, vaanlam a leivui atheh laiun,
44022024	sepaih houtulian in Paul chu sepaihte giahbuuh a puiluut diingin thu apia a, a tunga hutobang lawma akikouna san uh aheetna diingin jeep a dohchian diing achi hi.
44022025	Hizongleh savun khau a akaan zohun, Paul in a kawma ding sepaih zahoutu kawmah, “Rom khualetui hihna nei mite mawngmawng siamlouh tansahna bei a vuaah phal ahiaimah?” achi hi.
44022026	Sepaih zahoutu’n hu ajaah tahin, sepaih houtulian kawmah achiah a, “Na silbawl diing pilvaang in, ajiahchu hi pa Rom khualetui hihna nei ahi,” chiin ahilh hi.
44022027	Huin sepaih houtulian ahung a, a kawmah, “Hung hilh in, Rom mi na hi maw?” achi hi. Ama’n, “Hi e,” achi hi.
44022028	Huleh sepaih houtulian in, “Hi khualetui hihna ke’n sum tampi a ka lei ahi,” chiin adawng hi. Huleh Paul in, “Kei chu Rom mi mawnga piang ka hi,” achi hi.
44022029	Hujiahin dotchian tumte’n amah achiahsan pah va, sepaih houtulian in zong Rom mi ahi chih aheettahin, amah mah in akaansah ahih jiahin alauta hi.
44022030	Ajiingni in, Judate’n bang jiahin ahiai Paul aheeh uh chih heetchian auut jiahin, sepaih houtulian in amah akaanna vapat aphel hi. Siampu lalte leh vaihawmtute zousiah kikhawm diingin thu apia a, Paul ahung pui va, a ma vah adingsahta uhi.
44023001	Huleh Paul in vaihawmtute aen teentaan a, “Ulenaute, tuni tanin Pathian mitmuhin sialepha heetna hoihtah zousiah toh ka um zing hi,” achi hi.
44023002	Huin siampu lalpeen Anania in Paul kawma dingte’n a kam behsah diingin asawl hi.
44023003	Huin Paul in a kawmah, “Nang, baang kinuh vaampa, Pathian in nang ahung beeng jaw diing hi. Nang daan thu banga ka thu ngaihtuah diingin na tou a, daanlou banga kei beh diingin na hung chi maw?” achi hi.
44023004	Huleh a kawma dingte’n, “Nang in Pathian siampu lalpeen na soisia maw?” achi uhi.
44023005	Huin Paul in “Unaute, siampu lalpeen ahih ka he sih a ahi; ajiahchu, ‘Na mite uh tunga vaihawmtu soise sin,’ chih gelh ahi,” achi hi.
44023006	Hizongleh Paul in, khenkhat Sadukaite ahi va adang Pharisaite ahi uh chih aheet tahin, vaihawmtute lahah akikou a, “Ulenaute, kei chu Pharisai, Pharisai khat tapa ka hi, misite kinepna leh thohkiitna thu ah vaihawmsaha um ka hi,” achi hi.
44023007	Huleh ama’n hichia asoi zohin, Pharisaite leh Sadukaite kaal ah kinialna ahung um a, mi paikhawmte chu akilangkhenta uhi.
44023008	Ajiahchu Sadukaite’n misi thohkiitna mawngmawng aum sih, angelte zong aum sih, hagau zong aum sih, achi va; hizongleh Pharisaite’n hute chu aum veh hi chih apom uhi.
44023009	Nasatahin abuaita va, Pharisai pawl laha daanjilsahtute khenkhat in dingdohin anial va, “Hi mi a giitlouhna bangma i mu sih uh; hagau in aha, angel in aha a kawmah thu soi ahihtaah leh, Pathian i dou sih diing uh,” achi uhi.
44023010	Huleh ahung kinial naah deuhdeuh phetun, sepaih houtulian in Paul chu aloihtel khaah diing uh alau a, sepaihte chu vachiah suh a, a lah vapat a Paul chu thagum a ladoh a, sepaihte giahbuuh a hung pui ngeei diingin thu apia hi.
44023011	A jaan in Lalpa chu Paul kawmah ading a, “Paul, hamuangtahin um in, Jerusalem a ka thu na heetsah bangin, Rom ah zong na hesah diing hi,” achi hi.
44023012	Huleh khua ahung vaah tahin Judate hunkhop akithukum va, Paul athah masiah va bangmah ne lou leh dawn lou diingin akichiamta uhi.
44023013	Huleh mi thah sawma kithukumte chu sawmli saanga tamjaw ahi uhi.
44023014	Huleh amahuh chu siampu lalte leh upate kawmah achiah va, “Paul ka thah masiah va bangma ne lou diingin nasatahin haamsia louin ka kichiam uhi.
44023015	Hujiahin nang un vaihawmtute toh a thu kichian seem a ngaihtuah diing kipangin na kawmva puikhe diingin sepaih houtulian kawmah vasoi un; huleh ama’n na kawm uh ahung phaah ma a anathat diinga mansa ka hi uhi,” achi uhi.
44023016	Huleh Paul tupa, a sanggamnu tapa in aguuh taan thu uh anaja a, sepaihte giahbuuh ah avaluut a Paul avahilhta hi.
44023017	Huin Paul in sepaih zahoutute laha khat a kawmah akou a, “Hi tangvaal chu sepaih houtulian kawmah pui in, a kawmah soi diing bang aha anei hi,” achi hi.
44023018	Huchiin ama’n sepaih houtulian kawmah apui a, “Paul mitaangpa in a kawmah ahung kou a, hi tangvaal in na kawma soi diing bang aha aneih jiahin na kawma hung pui diingin ahung ngeen hi,” achi hi.
44023019	Huin sepaih houtulian in a khut in atu a, atuamin apuidoh a, “Ka kawma na soi diing chu bang ahiai?” chiin aguuhin adong hi.
44023020	Huleh ama’n, “Paul thu kichian seema ngaihtuah tum bangin, jiing chianga vaihawmtute kawma puisuh diingin Judate’n hung nget lem asata uhi.
44023021	Hizongleh a thu uh na zop sin, ajiahchu a lahva mi sawmli saanga tamjaw in aguuh taan va, hu mite’n amah athah masiah va bangma ne lou diing leh dawn lou diingin akichiam uhi; huleh tuin na thu ngaahin mansain aum uhi,” achi hi.
44023022	Huchiin sepaih houtulian in tangvaal chu achiahsah a, “Hi thute na hung hesahta chih koimah hilh sin,” chiin thu apia hi.
44023023	Huleh sepaih zahoutute laha nih akou a, “Jaan daah thum chianga Kaisaria tana chiah diingin sepaih za nih toh, sakol tungtuang mi sawmsagih toh, teitawi mi za nih toh kimansain koih un;
44023024	huleh gamoptu Felix kawma bittaha aluut theihna diingin Paul tuanna diing sakol zong guatsah un,” achi hi.
44023025	Huleh ama’n hichibangin lehkhathot agial hi:
44023026	“Klaudias Lisias in gamoptu zahumpeen Felix chibai abuuh hi.
44023027	Hi mi Judate’n amat va athah diing kuan-un, kei chu sepaihte toh ka vachiah a, amah hi Rom mi ahi chih ka heetin ka hundohta hi.
44023028	Huleh a heehna jiah peen uh heet ka uut a, a vaihawmtute uh kawmah ka pui hi.
44023029	Amah chu a daan thu uh bang aha a kiheeh ahi chih ka he a, hizongleh a heehna thu vah sihna leh kaanna diing khop bangma aum sih, chih ka kandoh hi.
44023030	Huleh Judate’n amah ataang uh chih hilh ka hih tahin, na kawmah amah ka hung sawl ngaal hi; huleh amah heehte’n a tunga thubuai aneih phot uh na ma a soi diingin thu ka pia hi. Mangpha.” chiin.
44023031	Huchiin sepaihte’n a thupiaah bangin Paul chu jaan in apui va, Antipatri atunpih uhi.
44023032	Ajiingni in sakol tungtuang mite amah toh akitonsah va, sepaihte chu amahuh giahbuuh ah ahung kiihta uhi.
44023033	Amahuh Kaisaria khopi atung va, gamoptu kawmah lehkhathot chu apia va, Paul zong ama ah adingsah uhi.
44023034	Huleh gamoptu in lehkhathot asim zohin, Paul umna gam adong hi. Huleh Silisia gam apat ahi chih aheet tahin,
44023035	“Nang hung heehte ahung tun chiangun, na thu ka ngaikhe diing,” achi hi. Huleh Herod Praitoriam sunga koih diingin thu apia hi.
44024001	Huleh ni ngaa nungin siampu lalpeen Anania toh, upate khenkhat leh thusoi siam Tartulla toh ahung suh va, Paul tunga thubuai chu gamoptu kawmah asoi uhi.
44024002	Huleh Paul akouhdoh tahun, Tartulla in Felix ma ah Paul aheehpanta a, “Nangmah vaanga lemna nasatah ka neih jiah uh leh na lunggeelsiamna a hi gam a kisiamhoihnate ahung tun jiahin,
44024003	bangchihtanin khoimun pouh ah lungkimtahin ka kipaah zing uhi, zahumtah Felix.
44024004	Ahihvaangin, nang diinga chimtaahhuai talua hih ka uut sih, na migiitna a ka thu uh themkhat hung ngaihkhiahsah diingin ka hung ngeen ahi.
44024005	“Ajiahchu kei un hi mihuathuaitah, mun chin a vaahleh a, khovel a Judate zousiah tohbuaitu leh Nazarethmite pawl a a makaipeen uh khat ahih ka he uhi.
44024006	Pathian biahinn suhbuaah zong atum a, huin amah chu ka man va, ka daan thu bangun vaihawmsah ka tum uhi.
44024007	Hizongleh sepaih houtulian Lisias ka kawmvah ahung a, ka khut vakipatin ngongtattahin alamangta a,
44024008	amah heehtute na kawma hung diing thu apia hi. Nang ngeei in amah dong chianin ka heehna thute zousiah uh na he thei diing hi,” achi hi.
44024009	Huleh Judate’n zong hu thu chu huchibang ahi chiin apanpih uhi.
44024010	Huin gamoptu’n thusoi diinga khut a ajaap tahin, Paul in, “Nang chu kum tamtah hi nam vaihawmsahtu na hih ka heet jiahin kipaahtahin ka dihna thu ka soi diing hi.
44024011	Jerusalem a Pathian be diinga ka chiah touh nung ni sawmlenih vaal ahi nai sih diing chih na he thei diing hi.
44024012	Huleh Pathian biahinn a mi toh ka kinial aha, ahihlouhleh sinagog leh khopi sunga mipi ka chiilsiatna bangma amu sih uhi.
44024013	Tuin zong ahung heehnate uh kichiantahin abul asuikhe thei sih uhi.
44024014	Hizongleh hichu na kawmah ka soidoh ahi: amah un biahdaan tuam achih uh Lampi juiin ka pulepate uh Pathian ka bia hi, Daan leh Zawlneite Lehkhabute a kigial zousiah gingta kawmin.
44024015	Huleh midihtatte leh dihtatloute thohkiitna aum diing chia amah un zong agintaat uh, huchu ke’n Pathian lamah ka kineppih ahi.
44024016	Hujiahin Pathian lam leh mihing lama sialepha heetna chu soiseelbeia um diingin bangchihlaipouhin ka kihahbawl hi.
44024017	“Tuin kum bangzah aha nungin ka namte uh kawma silpiaah diing leh lat diing hung tawiin ka hung hi.
44024018	Hu sil ka piaah laiin, Asia gam a hung kipan Judami koite aha in mipi tellou leh buailouin Pathian biahinn a ka kihihsiangthou chu ahung mu uhi.
44024019	Hute’n ka tunga thubuai nei hileh uh, hi ah na ma ah umin ahung heeh diing uhi.
44024020	Ahihlouhleh vaihawmtute ma a ka din laiin hi mite ngeei in, ka suhkhelh muh aneih uh leh, soi uh heh.
44024021	A lahva ding a, ‘Misi thohkiitna thu ah tuni’n na ma ah vaihawmsahin ka um ahi,’ chia ka kikou khiah jiah ahih louhngaal leh,” chiin adawng hi.
44024022	Huleh Felix in hi thute ajaah tahin hu Lampi thu chu ahechian deuh a, amahuh kawmah, “Sepaih houtulian Lisias ahung tun suh chiangin na thu uh ka ngaihtuah veh diing,” chiin kikhopna atawpsah phot hi.
44024023	Huleh ama’n Paul chu veeng a, thuthawl deuh a umsah a, a lawite’n a nna atohsah uh khaplou diingin sepaih zahoutu khat kawmah thu apia hi.
44024024	Huleh ni bangzah aha nungin, Felix chu a ji Juda numei Drusilla toh ahung va, Paul akousah a, Khrist a ginna thu angaikhia hi.
44024025	Huleh Paul in dihtatna thute, kideehna thute leh vaihawmna hung tung pai diingte asoi leh Felix chu lauin akithing a, “Tuin chiah kiit phot in, hun lem ka neih tahchiangin ka hung kou diing,” achi hi.
44024026	Huleh ahahkhiahna diinga Paul in sum apiaah bang akineem a, akousah mun sim a, ahoupih thimthem hi.
44024027	Huleh kum nih nungin Porkia Festa in Felix chu ahung hengta a, hizongleh Felix in Judate kipaahsah aut jiahin Paul chu suangkul a khumin anuseta hi.
44025001	Huchiin Festa chu hu gam ahung tun ni thum nungin, Kaisaria apatin Jerusalem ah achiah tou hi.
44025002	Huin siampu lalpeen leh Juda lamkaite’n a kawmah Paul tungthu ahiloulam in ahesah uhi.
44025003	Huleh Paul kalha deihsahna atan va, lampi a anaguuh taan va, anathah theihna diingun a kawmah Paul chu Jerusalem a vapui tousah diingin angeen uhi.
44025004	Hizongleh Festa in Paul chu Kaisaria ah kep ahih daan leh amah zong hu lamah chiah pah diing ahihdaan ahilh hi.
44025005	Huchiin ama’n, “Hu mipa’n giitlouhna nei ahih heetna diingin, na lahva thu neithei photmah in hung juisuh uh henla heeh uh heh,” chiin adawng hi.
44025006	Huleh a lahva ni sawm vaal ataam nung in Kaisaria ah achiahsuh a; a jiing in vaihawmna touphah ah atou a, Paul chu hung pui diingin thu apia hi.
44025007	Amah ahung tunin, Jerusalem apat hung suh Judate chu a kiim ah ading va, Paul tungah thubuai tampi soiin, setahin aheeh va, hizongleh a heehna thu dihtah asulang thei tuan sih uhi.
44025008	Paul in a dihna thu asoi a, “Judate daan thu ah hiin, Pathian biahinn thu hita henla, Kaisar tungah hitazongleh, sil mawngmawng ka hihkhial sih hi,” achi hi.
44025009	Hizongleh Festa in Judate deihjawng bawl auut a, Paul kawmah, “Jerusalem a chiahtouh a hutah a ka ma a hi thute ngaihtuah hileh na uut ei?” chiin adong hi.
44025010	Huin Paul in, “Vaihawmsah a ka umna diing mah, Kaisar vaihawmna touphah ma ah ka ding hi. Nang in zong chiantaha na heet bangin, Judate tungah bangma ka hihkhial sih hi.
44025011	Migilou ka hih a, sihna khopa sil hihkhial ka hih leh, sih zong ka nial sih; hizongleh hite’n ahung heehna teng uh adihtah aum louh leh, koima’n a kawmvah ahung pekhe thei sih diing hi. Kaisar kawmah ka tut ahi,” achi hi.
44025012	Huin Festa in vaihawmtute ahoupih kiimveel zohin, “Kaisar kawmah na tutta a, Kaisar kawmah na tung ngeei diing hi,” chiin adawng hi.
44025013	Huleh ni bangzah aha nungin, kumpipa Agrippa leh Berniki chu Kaisaria a hungin Festa chibai abuuh uhi.
44025014	Huleh amahuh hu a ni bangzah aha ataam nungun, Festa in Paul tungthu kumpipa kawmah asoi a, “Felix in mi taang khat anusia a;
44025015	Jerusalem a ka umlaiin siampu lalte leh Judate upate’n a thu ahung hesah va, siamlouhtangsah diingin ahung ngeen uhi.
44025016	“Ke’n a kawmvah, ‘A heehpa uh leh a heehte akimaaituah va, a heehna thu va ama’n adihna thu soina lemtaang aneih main, mi kuamah gawt diinga piaahkhiah Rom mite daan ahi sih hi,’ chiin ka dawng hi.
44025017	Hujiahin amahuh hitah ahung tunun, sawt hallouin ajiingni in vaihawmna touphah ah ka tou a, hi mi chu hung pui diingin thu ka pia hi.
44025018	Huleh a heehtute adin laiun, ka gintaat bangtahin a tungah giitlouhna thubuai bangmah lah asoi sih uhi.
44025019	Hizongleh amahuh biahdaante leh mi khat, Jesu asisa, Paul in ahing kiit chia asoi thu ah kinialna nei ahijaw uhi.
44025020	Huleh ke’n hutobang kinialnate khendaan ka heetlouh jiahin Jerusalem a chiah a, hutah a hu thu khen auut leh uutlouh ka dong hi.
44025021	Hizongleh Paul in Augusta thupuuhna diinga siit anget jawh jiahin Kaisar kawma ka sawl theih masiah veeng diingin thu ka pia hi,” achi hi.
44025022	Huin Agrippa in Festa kawmah, “Ke’n zong hupa thusoi ka ngaikhe uut,” achi hi. Ama’n, “Jiingchiangin a thusoi na ngaikhe diing,” achi hi.
44025023	Hujiahin ajiingni in Agrippa leh Berniki chu loupitahin ahung va, sepaih houtuliante leh khopi a miliante toh thusoina inn ah ahung luut va, Festa thupiaahna jiahin Paul chu ahung pui uhi.
44025024	Huin Festa in, “Kumpipa Agrippa leh hi mun a ka kawmva um zousiahte’n hi pa na mu uhi, amah chu Juda mipi zousiah in Jerusalem ah leh hi mun ah ka kawmah aheeh va, hing taah ahi sih chiin ngaihtahin akikou uhi.
44025025	Hizongleh sihna diing khop hial bangmah abawl sih chih ka he a, ama’n Augusta kawma thu atut jiahin sawl ka sawm ahita.
44025026	Hizongleh amah tungtaang ah bangmah ka lalpa kawma gelh diing lah ka thei sih hi. Hujiahin na ma vah ka hung puikhia ahi; ajiahchu a thu dotveel nunga gelh diing neu khat beeh ka muh theihna diingin, kumpipa Agrippa Aw, nang ma a hung pui ka hi diaahkhol hi.
44025027	Mitaang khat vaihawm diinga sawl a, a tunga a heehna thu uh heetsah louh ngolhuai hiin ka he ngaala,” achi hi.
44026001	Huin Agrippa in Paul kawmah, “Na dihna thu na soi thei hi,” achi hi. Huin Paul in a khut ajaah a, adihna thu asoi a:
44026002	“Kumpipa Agrippa, Judate’n ahung heehna zousiah ah ka dihna thu tuni a na ma a ka soi diing jiahin ka kipaah hi,
44026003	ajiahchu Judate tawndaan zousiah leh thubuaihuai thute na heet mahmah jiahin. Hujiahin thuaahtheitaha na hung ngaihkhiahsah ka hung ngeen hi.
44026004	“Ka naupan lai apat, amasapeen a ka chipihte lah leh Jerusalem a ka umdaan Judate zousiah in ahe uhi.
44026005	Achiil apat a ka sahkho daanva akhauhpeen dungjuia Pharisai anahi ka hi chih ka tanchin ahe va, auut uh leh ahung soipih thei uhi.
44026006	Huleh tuin ka pulepate uh kawma Pathian thuchiam chu kineppihna jiahin hitah ah vaihawmsahin ka ding ahi.
44026007	Hu thuchiam kinepna chu, ka nam uh sawmlenihte’n suun leh jaan a Pathian nna phatuamngaitaha tongin muh akineem uhi. Kumpipa Agrippa hu kinepna jiahin Judate’n ahung heeh uh ahi.
44026008	Pathian in misite akaithou chih bang diinga gintaat huailoua ngai na hi viai?
44026009	“Ke’n zong Nazareth Jesu min kalh jawngin sil tampi bawl leng hoih diingin ka na gingta veu hi.
44026010	Hu bang chu Jerusalem ah zong ka na bawl hi. Huleh siampu lalte kawm apat thuneihna ka laah nungin, misiangthoute laha mi tampi suangkul a ka khum chauh hilouin, amahuh athah laiun lemsa lamah ka na pang jeel hi.
44026011	Huleh sinagog chin ah amahuh ka gawt zing a, Jesu min soisiatsah ka tum hi. A tungvah ka gilou mahmah a, gam dang a khopite tanpha ah ka suduhdah hi.
44026012	“Hutobang bawl diingin, siampu lalte thupiaah mu a, a phalna lehkha uh tawia Damaska a ka chiah laiin,
44026013	Aw kumpipa, suun laitahin, vaan akipan vaah, ni saanga vaahjaw kei leh ka tonpihte kiim ah vaahin ka mu hi.
44026014	Huleh ka bawnun tual ah ka puuh va, Hebrai haam in, ‘Saul, Saul, nang bang diinga hung suduhdah na hiai? Vuaahna siihzum peeh nang diingin ahahsa hi,’ chiin aw khat ka ja hi.
44026015	V“Huleh ke’n, ‘Lalpa, kua na hiai?’ ka chi hi. Huin Ama’n, ‘Na suhduhdah Jesu ka hi.
44026016	Hizongleh thou inla ding in; ajiahchu na sil muhte leh na kawma ka hung phuandoh diingte seem diing leh heetpihtu diinga nang hung guat diingin na kawmah ka hung kilaah ahi.
44026017	Judate leh tua ka hung sawlna Jentelte khut apat ka hung hundoh diing hi,
44026018	Jentelte mit suvaah diing leh mial apat vaah lam ngatsah diingin, huleh kei ahung gintaat jiahva suhsiangte laha gou aluah theihna diingun, Setan thuneihna apat Pathian lama akihei theihna diing uh leh sual ngaihdamna amuhna diingun ka hung sawl hi,’ achi hi.
44026019	“Hujiahin, Aw kumpipa Agrippa, vaanlam kilaahna thu chu ka nial sih hi.
44026020	Huchiin amasain Damaska khua a mite kawmah, huleh Jerusalem khua a mite kawmah, huleh Judia gam zousiah a mite kawmah leh Jentelte kawmah zong, huchia akisiih va, Pathian kawm azot va, kisiihna toh kiphu nna atohna diingun ka hesahta hi.
44026021	Hite jiahin Judate’n Pathian biahinn ah ahung man va, thah ahung tum uh ahi.
44026022	Pathian akipan panpihna ka muh jiahin, tuni tanin aneu leh aliante kawmah thu hesahin ka um nalai hi. Zawlneite leh Mosi in hung tung diing achih uh thu chauh loungaal thu dang ka soi sih hi;
44026023	huchu Khrist in gim athuaah diing a, misite lah apat thoukiit masapeen ahi diing a, Judate leh Jentelte kawmah vaah chu ataangkoupih diing achih thu uh,” achi hi.
44026024	Huleh huchia adihna thu asoi laiin, Festa in aw ngaihtahin, “Paul, angol hita teh! Na lehkhasiam taahluatna in hung sungol ahi,” achi hi.
44026025	Hizongleh ama’n, “Zahumpeen Festa, angol ka hi sih hi, thu dihtah leh pilna thu ka soi ahijaw hi.
44026026	Hi thute kumpipa’n ahe hi, hujiahin a kawmah zong kimuangtahin ka soi ahi. Hi silte bangma a kawmah heet louh aum sih chih ka he hi, ajiahchu hi silte ningkawm khat a kibawl ahi sih hi.
44026027	Kumpipa Agrippa, zawlneite thu na gingta ei? Na gingta chih ka he hi,” achi hi.
44026028	Huin Agrippa in Paul kawmah, “Hun tomkhat sunga Khristian a hung thuzoh tum na hi,” achi hi.
44026029	Huleh Paul in, “Hun tomkhat hiin hun sawtpi hitaleh, nang chauh hilouin tunia ka thu ja zousiah keimah banga um diingin Pathian kawmah ka ngeen hi, hi kolte ahihleh but louin,” achi hi.
44026030	Huleh Paul in huchia asoi zohin, kumpipa leh gamoptu leh Berniki chu a kawmva toute toh ading chiat uhi.
44026031	Huleh achiahdoh tuam tahun, akihou va, “Hi mipa’n sihna leh kolbuhna khop hial sil bangmah abawl sih hi,” achi uhi.
44026032	Huin Agrippa in Festa kawmah, “Hi pa’n Kaisar kawmah a thu tut lou hileh, hahkhiah theih mei diing hi a,” achi hi.
44027001	Huleh Italy gam a kuang a ka chiah diing uh thu suhpuuh ahih phetin, Paul leh mitaang dang khenkhat chu Augusta Pawl a mi sepaih zahoutu, a min Julias kichi akeemsah uhi.
44027002	Huleh Asia gam tuipi geia khua umte tawn diing Adramittiam khopi long ah ka tuang va, ka kitawlta uhi. Makedonia gam, Thessalonika khua a um Aristarka in kou ahung tonpih hi.
44027003	Ajiingni in Sidon khopi ka tung va, Julias in Paul ahoih bawl a, a poimoh asepsah theihna diingin a lawite kawmah achiahsah hi.
44027004	Hu apatin long in ka chiah kiit va, huih alehnun jiahin Kupra tuikulhgam liah lamah ka kitawl uhi.
44027005	Silisia gam leh Pamphilia gamjuul tuilianpi ka khen nungun, Lykia gam a Myra khopi ka tung uhi.
44027006	Hutah ah sepaih zahoutu in Italy gam juan diing Alexandria khopi long amu a, hutah ah ahung tuangsah hi.
44027007	Awl-awlin ni tampi ka kitawl va, hahsatahin Knida khopi jawn ka gei haamhaam va, huih in ahung nan jiahin Salmoni juanin Krit tuikulhgam liah ah ka kitawl va,
44027008	hahsataha kitawlin Lasia khopi kawma um Kuangkhawlna Kilawm achih mun uh ka tungta uhi.
44027009	Huin ni tampi abeita a, huleh An ngawlna Ni abeitaah jiahin long a pai alauhuai a, hujiahin Paul in amahuh athuhilh a,
44027010	a kawmvah, “Pute aw, tua long a paina ah siatna leh manna nasatah tung diing ahi chih ka he a, thuampua leh long tung chauh ah hilouin, i hinna uh nasan diingin zong lauhuai ahi,” achi hi.
44027011	Ahihvaangin, sepaih zahoutu in Paul soi saangin longpu leh long neitu thu agingtajaw hi.
44027012	Huleh phalbi hun a umna diinga kuang khawlna mun akijen louh jiahin a tamjaw in hu apat a kitawldoh a, Phinix khopi tun teeiteei kineemin, hutah a phalbi sung um asawmta va; Phinix chu Krit tuikulhgam a kuang khawlna mun khat ahi a, sim tumlam leh maal tumlam ngat tuaah ahi.
44027013	Huleh sim huih awl-awla ahung nun tahin, adeihjawng uh mu kisain siihka chu akaitou va, Krit tuikulhgam ning juuljuul ah akitawl uhi.
44027014	Hizongleh tomkhat zohin hu apatin Euroklidon achih uh huihpi haattah ahung nung suhta hi.
44027015	Long ahung phukhata a, huih lam anawt theih taahlouh jiahin ka mawh hahta va, ahung toh lehlehta hi.
44027016	Klauda achih uh tuikulhgam khat juul ah ka taai va, hahsatahin bitna kuang neu chu ka bitsah thei haamhaam uhi.
44027017	Akaihdoh zohun apanpihna khaute zangin, long nuai lamah avial va; huin ajawhleh Sirti sehneel phu kha inteh chih lauin puanjaahna bangkim akai ngiam va, huchiin ahung mawh toh lehlehta hi.
44027018	Tuikinawh in ahung vawh nasat jiahin, ajiingni in long a thuampuate tui ah apaikhia uhi.
44027019	A ni thum ni’n ka khut ngeei un kuang van ka paikhia uhi.
44027020	Ni tampi, ni leh aahsi akilang sih a, huihpi namei in ahung nuai sih a, hin diing mawngmawng ka kineem nawnta sih uhi.
44027021	Hizongleh sawttah an neloua um nungin, Paul a lahvah ading a, “Pute aw, ka thusoi nana juih jawh diing va, Krit apat kitawlkhe loua um a, huleh hibang siatna leh manna tuaah louh diing hi jeen a.
44027022	Huleh tuin, lungmuangtaha um diingin ka hung hasuan ahi, ajiahchu na lahva kuamah in hinna ataan sih diing uh, long chu se diing ahi.
44027023	Ajiahchu amah a ka hih a, a nna zong ka toh Pathian angel tujaanin ka kawmah ahung ding a,
44027024	‘Lau sin, Paul, Kaisar ma ah na ding ngeei diing ahi; en in, long a na tuanpihte zousiah zong Pathian in ahung piaah na hita,’ ahung chi hi.
44027025	Hujiahin pute aw, lungmuang tahin um un; ajiahchu Pathian ka gingta a, ahung hilh bangin aum diing hi.
44027026	Ahihvaangin tuikulhgam khat ah ahung sepdoh ngeei diing hi,” achi hi.
44027027	Hizongleh Adria Tuilianpi a huih in adung avaai a ahung muut leengna a jaan sawmleli jaan in, jaan kimlai diingin longpute’n gam khat tung diing bangin akiheta uhi.
44027028	Huin tui thuuh daan ateh va, fi t za leh sawmnih hiin ahe va, themkhat kitawl gamla deuhin ateh kiit va, fi t sawmkuah hiin ahe uhi.
44027029	Huin suang lah phu kha inteh chih alau va, long nung lamah siihka nei li akhia va, khovaah ngaahin ahaamteita uhi.
44027030	Huleh longpute’n chu kuang ma lama long siihkate khia kipangin, bitna kuang neu chu tuilianpi ah akhaikhia va, long chu taihsan atum uhi.
44027031	Paul in sepaih zahoutu leh sepaihte kawmah, “Hite long a aum zing louh uh leh na bit thei sih diing uh,” achi hi.
44027032	Huin sepaihte’n bitna kuang neu khaute asaattan va ahahta uhi.
44027033	Khovaah kuanin, Paul in a bawnun an ne diingin ahasuan hi, “An ngawla na ngaah va bangmah neloua na umna uh tuni ni sawmleli ahita.
44027034	Hujiahin an ne diingin ka hung hasuan hi, ajiahchu hi na damna diing uh ahi a, na lahva kuamah a samjang khat zong amang sih diing,” achi hi.
44027035	Huleh hu thu asoi zohin, tanghou ala a, amahuh zousiah ma ah Pathian kawmah kipaahthu asoi a, abalkeeh zohin ane panta hi.
44027036	Huin amahuh zousiah lungmuangtahin aum va, an zong aneta uhi.
44027037	Huleh long sunga um mi chu ka bawnun za nih leh sawmsagih leh guup ka hi uhi.
44027038	Huleh an aneehkham zohun, an chu tui lahah apaai va, long asuzangta uhi.
44027039	Huleh khovaah phetin a gam chinchaai aheta sih va; hizongleh sehneel piau nei khat amu va hutah ah chu ahihtheih leh long tawlluut atum uhi.
44027040	Huleh long siihka haw chu ahahkhia va, tuilianpi ah anusia va, long heehna kaanna aphel va, long puanjaah chu huih seh jawngin akaitou va, piau taah ajuanta uhi.
44027041	Huleh tuilianpi nih kisuhtuahna mun ah ka luut kha va, long in lei asuta a; huin long malam chu akiphut detta a, hihliing zohlouhin aum a, a meilam chu tuikinawh ahaat jiahin akeehta hi.
44027042	Huleh sepaihte’n mitaangte chu tui liau gaalkaaia taaimang khat um kha unteh, chiin thah atumta uhi.
44027043	Hizongleh sepaih zahoutu in Paul bitsah auut a, a siltup uh akhaam a; tuiliau siam photmah tuilianpi a tawmkhia a, piaugaw a kaai masa diingin thu apia hi.
44027044	Midang khenkhat singpeeh tungah, khenkhat long keehphel tung banga gaalkaai diingin thu apia hi. Huchiin a bawnun piaugaw ah bittahin agaalkaai vehta uhi.
44028001	Huleh bittaha asuaahtaat phetun, hu tuikulhgam chu Malta ahi chih aheta uhi.
44028002	A gam mite’n lungsiat tahzetin ahung na lungsiat va; guah ajut jiah leh adap jiahin mei achih va, ka bawnun ahung na kipaahpih uhi.
44028003	Huleh Paul in sing lom khat atom a, mei a avah leh meisa hul jiahin guulngaan khat ahung pawtdoh a, a khut ah akikhai denta hi.
44028004	Huleh a gam mite’n a khut a guul kikhaiden amuh un, “Hi pa hi tualthat ahi ngeei diing, tuilianpi apat bittahin suaahta mahleh, thudih khenna in ahin phal nawnlou ahita,” achi uhi.
44028005	Huleh ama’n guulsia chu mei ah athing khia a, bangmah achi sih hi.
44028006	Ahihvaangin, amah un chu ahung pawm aha, ahihlouhleh thakhat a puuha si pah diinga gingtain angaah uhi. Hizongleh sawtpi angaah va bangmah achih louh tahin, a lungsim uh aheng va amah chu pathian ahi, achi jawta uhi.
44028007	Hu mun chu hu tuikulhgam hausapa, a min Poblio achih uh gam ahi a, hupa’n ahung na kipaahpih a, ngainatahin ni thum ahung zintungsah hi.
44028008	Huleh hichi ahung hi a, Poblio pa chu khosih leh eehsiih in analum a, Paul a kawmah avaluut a, ahaamtei a, a tungah a khut anga a, asudamta hi.
44028009	Huchibanga abawl zohin, hu tuikulhgam a midang natna nei zousiah zong ahung va, adam chiatta uhi.
44028010	Amah un nasatahin ahung paahtawi va; ka chiah diingun ka poimoh zousiah uh ahung pia uhi.
44028011	Huleh ha thum nungin Alexandria long, a luvuum a Unau Phiit lim kitaah, hu tuikulhgam a phalbi sung teng taamta khuh ah ka chiahta uhi.
44028012	Huleh Syrakusa ah ka kinga va, hutah ah ni thum ka taam uhi.
44028013	Huleh hu apatin ka pai kual va, Rhegiam khopi ka tung uhi. Ni khat nungin sim huih ahung nung a, a jiing kiit in Putioli khopi ka tung uhi.
44028014	Hutah ah unaute ka mu va, a kawmvah ni sagih taam diingin ahung ngeen uhi. Huchiin Rom lam juanin ka chiah jeelta uhi.
44028015	Unaute’n ka tanchin uh ajaah tahun, hu akipatin Appi Dawlmun leh Zinbuuh Thumte khopi chianga hung dawn diingin ahung uhi. Paul in amahuh amuhin, Pathian kawmah kipaahthu asoi a, ahamuangta hi.
44028016	Huleh Rom ka tunun, sepaih zahoutu in mitaangte chu veengtu sepaih houtu kawmah apekhia a; hizongleh Paul chu aveengtu sepaih khat toh amah chauh a aum aphalsah hi.
44028017	Huleh hichi ahung hi a, ni thum nungin Paul in Juda houtu haw akoukhawm a; amahuh ahung kikhop tahun a kawmvah, “Ulenaute, i mipite ahihlouhleh i pulepate uh tawndaan tungah bangmah ka bawlsiat aum louh vaangin, Jerusalem apatin Rom mite kawmah mitaanga piaahkhiah ka hita hi.
44028018	Ahung etdih zohun, sihna khop hial ka tunga bangma aum louh jiahin hahkhiah ahung sawm uhi.
44028019	Hizongleh Judate’n huchu anial jiahun Kaisar kawmah ka thu tut lou thei ka hita sih hi; ka chipihte heehna a bawl chu hilouin.
44028020	Hujiahin hi thu jiaha nanguh toh kimuhtuah a, kihoulim diingin ka hung ngeen ahi, Israelte kinepna jiaha hi khainiang a kaan ka hi ngaala,” achi hi.
44028021	Amah un a kawmah, “Na tanchin Judia gam apatin lehkhathot in ka mu sih va, unaute koima’n zong hi a hungin na tung thubuai bangmah ahung ensah sih va, asoi zong ahung soise ngei sih uhi.
44028022	Hizongleh na ngaihdaan chu nangmah apat ka ja nuam uhi; ajiahchu hi pawl hi gam chin a soisiat a aum uh ka he uhi,” achi uhi.
44028023	Huleh ni aguat va, hu atun ni in a kawmvah mi tampi ahung va, jiingkaal apat nitaahlam dongin a kawmvah Pathian lalgam thu hilhchianin ahesah a, Mosi Daan thu leh Zawlneite Lehkhabute thu in, Jesu lamah amahuh ajawl tuuntuun hi.
44028024	Khenkhat in thu kisoi chu agingta va, khenkhat in agingta sih uhi.
44028025	Huleh amahuh akithugual theih louh phetun, Paul in thu khat asoi zohin apawtkheta uhi, a thusoi chu hih ahi: “Hagau Siangthou in zawlnei Isai kam a i pulepate uh kawma asoi chu adih ngeei mei,
44028026	‘Hi mite kawmah chiah inla vasoi in, “Ja chu na ja diing va, angaihna na he sih diing uh; mu chu na mu diing va, hizongleh heetsiamna na nei sih diing uhi;
44028027	ajiahchu hi mite lungtang ataahta a, a bil uh angongta a, a mit uh asiingta uhi; huchilou inchu a mit un amu kha diing va, a bil un aja kha diing va, a lungtang un ahesiam kha diing va, huchiin ahung kiheikiit kha diing va, ke’n ka na sudam kha diing hi,”’ achih chu.
44028028	Hujiahin Pathian hutdamna thu chu Jentelte kawma sawl ahita chih he un, amah un zong angaikhe diing uhi,” achi hi.
44028029	Hi thute asoi zohin, Judate chu apawtkheta va, amahuh lahah nasataha kinialna anei uhi.
44028030	Huleh Paul chu kum nih pumluum inn luahman kipiaahin aum a, a kawma chiah photmah anakipaahpih hi.
44028031	Pathian lalgam thu asoi a, Lalpa Jesu Khrist thu jaleentahin ahilh jeel a, koimah in amah akhaam sih uhi.
45001001	Paul, Jesu Khrist suaah, apostol hi diinga kouh, Pathian tanchinpha diinga sehtuam in,
45001002	hu tanchinpha Pathian in malai peha zawlneite kam a Pathian Lehkhathu Siangthou a anachiamsa,
45001003	huchu tahsa daan a David suan a piang, a Tapa Jesu Khrist i Lalpa uh tungtaang,
45001004	huleh Amah chu misi lah apat thohkiitna jaalin sianthouna Hagau dungjuiin silbawltheihna toh Pathian Tapa ahi chiin phuandohin aumta hi, i Lalpa uh Jesu Khrist chu.
45001005	A min jiaha nam chin laha mi ginna lama thumangsah diingin Amah vaangin hehpihna leh apostol hihna ka tangta uhi.
45001006	Hute lahah nanguh zong Jesu Khrist a kouhte na hi uhi.
45001007	Pathian deihtahte, misiangthou hi diinga kouhte, Rom khua a um zousiah kawmah, i Pa uh Pathian leh Lalpa Jesu Khrist kawm apat hehpihna leh hamuanna na kawmvah um hen.
45001008	Khovel pumpi a na ginna uh athansuaah jiahin na bawnva tunga ka kipaahna thu, amasapeenin Jesu Khrist tungtawnin ka Pathian kawmah ka soi hi.
45001009	Huchi ahih jiahin ka haamteina ah na min uh ka lou ngiitngeet chih a Tapa tanchinpha a ka hagau a a nna ka tohsah zing Pathian chu ahung heetpihtu ahi.
45001010	Bangchidaan aha khat a tu beeha na kawmva ka hungna diing Pathian deihdaan a lampi ka muhtheiha ahihleh chiin ka ngeen hi.
45001011	Ajiahchu na detna diingva hagaulam silpiaah bang aha ka hung piaah theihna diingin nanguh hung muh ka uut hi;
45001012	huchu na ginna uh leh ka ginna a nanguh leh kei i kisuhhaattuah theihna diingin ka chihna ahi.
45001013	Huleh unaute, Jentel dangte kawma ka tohgimna gah ka muhtaah bangmaha nanguh laha zong ka muh theihna diingin na kawmvah tampivei hung ka tumta a, hizongleh tu dongin daalin ka um zing chih na heetlouh uh ka deih sih hi.
45001014	Grikte leh Grik hiloute kawmah bat ka nei hi, mipil leh mipilloute kawmah zong.
45001015	Huchiin nanguh Rom khua a umte kawmah zong tanchinpha soi diingin ka kithalawp zing hi.
45001016	Bangjiahin ahiai i chih leh Khrist tanchinpha chu ka zumpih sih hi, ajiahchu agingta photmah diingin hichu hutdamna diinga Pathian silbawltheihna ahi: Judate diingin ahi masa a, huleh Grikte diingin zong ahi.
45001017	Ajiahchu hikhu ah Pathian dihtatna chu ginna apat ginna ah suhlatin aumta hi; “Midihtat chu ginna in ahing diing,” chih gelh bangin.
45001018	Ajiahchu thutah dihtatlouhna a daaltu, mihingte Pathian ngaihsahlouhna leh dihtatlouhna zousiah tungah Pathian lungthahna chu vaan apatin suhlatin aumta hi.
45001019	Pathian in aheetsahtaah jiahin Pathian tanchin heet diing chu amahuh ah suhlatin aumta hi.
45001020	Ajiahchu khovel siam chiil apat a sil muhtheihlouhte, a kumtuang silbawltheihna leh a Pathian jia natan chiang silsiam ah akilang a, chiantaha muhin aum a, hujiahin suanlam diing anei sih uhi.
45001021	Ajiahchu Pathian he ngaalin Pathian bangin apaahtawi sih va, kipaahthu zong asoi sih va, himahleh a ngaihtuahna uh chu thulimlou ahung suaahta a, huleh a lungtang ngol uh chu ahung mialta hi.
45001022	Pil kisain mingol ahung suaahta va,
45001023	sitheilou Pathian loupina chu sithei mihingte, vate, keenglinei sate leh aboh a vaah ganhingte lim ah atangsahta uhi.
45001024	Hujiahin Pathian in amahuh chu a sapum uh zumhuaitaha kibawltuah diing leh a lungtang uh uutjawng banga sil niin abawl uh phalin apedohta hi.
45001025	Hute’n chu Pathian thutah juau a tangsahin, kumtuanga phattaah a Siamtu saangin a silsiam biain a nna atohsah jawta uhi. Amen.
45001026	Hujiahin Pathian in zumhuaitaha ahuuh uh phalin apedohta hi. Ajiahchu a numeite uh nasan in zong a pianken umdaan ngeina uh daanlou banga um diingin akibawl limdang uhi.
45001027	Hutobangmahin pasalte’n zong numei zatdaan ngeina tawpsanin huuhin khat leh khat akienlah va, pasal leh pasal kilawmloutahin akibawl va, apaikhial man muh diing uh chu amahuh ah akimuh uhi.
45001028	Huleh a lungsim va Pathian aheet uutlouh jiahun, Pathian in sil kilawmloute bawl diinga lungsim manlouh aneih uh phalin apedohta hi;
45001029	dihtatlouhna, numei leh pasal kaala thaanghuaina, giitlouhna, duhaamna, kimuhdahna zousiah a dimin; thangsiatnate, tualthahnate, kinialnate, kiheemnate, mi siatna diing ngaihtuahnate in adim va; amahuh chu misoisiathaatte,
45001030	miheehsete, Pathian mudahte, kihau haatte, kiliansahte, kichapousahte, silgilou pandohtute, nulepa thumangloute,
45001031	heetsiamna neiloute, ginumloute, pianpih lungsiatna neiloute, kilem uutloute, zahngaihna neiloute ahi uhi;
45001032	amah un hutobang sil bawlte chu sitaah ahi chih Pathian vaihawmna he ngaalun, amahuh chauh bawl zong hilouin hizongleh midang hutobang bawlte zong akipaahpih uhi.
45002001	Hujiahin, aw mihing, mi soiseel haat koi hitazongleh chin, suanlam diing himhim neilou na hi, ajiahchu midang na soiseelna tah ah nangmah siamlouh na kitangsah ahi; nang asoiseeltu in zong hutobang silte na bawl thou jiahin.
45002002	Hizongleh Pathian vaihawmna chu hutobang sil bawlte tungah thutah dungjuiin atu ahi chih i he hi.
45002003	Aw mihing, hutobang sil bawlte soiseel a, nang lah hute mah bawl thou ngaal, Pathian vaihawmna peel diinga kigingta na hiaimah?
45002004	Ahihlouhleh Pathian hoihna in kisiih diingin nang ahung pui chih helouin, a hoihna leh a jaidoh daan leh a thuaahtheihna hauhdaante simmoh na hiaimah?
45002005	Hizongleh na lungtang khauh jiah leh na kisiih nuamlouh jiahin, Pathian lungthahna ni leh vaihawmna dihtat hung kilat ni chianga diingin na tungah lungthahna na kikholkhawm ahi.
45002006	Ama’n chu “mi chin a silbawl bang jeelun athuhkiit diing”:
45002007	sil hoih bawla kuhkaltaha pang a, loupina leh paahtawina leh manthaai theihlouhna hawl mite kawmah kumtuang hinna ape diing hi.
45002008	Hizongleh soihah a thutah juilou a, dihtatlouhna juite tungah chu lungthahna leh thangtawmnate aum diing a,
45002009	thuaahgimna leh lungngaihna nasatah chu silgilou bawl zousiah tungah aum diing hi, Judate tungah aum masa diing a huleh Grikte tungah zong aum diing hi;
45002010	hizongleh sil hoih bawl photmahte kawmah chu loupinate, paahtawinate leh hamuannate piaah ahi diing hi: Judate kawmah piaah masat ahi diing a, huleh Grikte kawmah zong piaah ahi diing hi.
45002011	Ajiahchu Pathian ah deihsahtuamna aum sih hi.
45002012	Koipouh daan neiloua sil bawlsual chu daan louin ROMTE 1:28,282 amangthaai diing a, koipouh daan neia sil bawlsual chu daan a vaihawmsahin aum diing hi.
45002013	Ajiahchu daan thu ja mi hih chauh chu Pathian mitmuhin siamtang ahi sih a, hizongleh daan banga gamta chu midih ahi diing uhi.
45002014	Ajiahchu daan neilou Jentelte’n a pianken lungtang un daan silte abawl va, daan nei sih mahleh uh, hite chu daan in akineihtawm jeel uhi.
45002015	A lungtang vah daan silbawl gelh ahi chih aensah va, huchu a sialepha heetna un aheetpih a, a lungsimte uh kinialin siam leh siamlouh akitangsah lehleh uhi,
45002016	ka tanchinpha soi dungjuia Pathian in Jesu Khrist zanga mihing thukiphualte vai ahawmsah ni chiangin.
45002017	Ngai in, nang chu Judami kichi na hi a, daan na muang a, Pathian na suang a,
45002018	huleh a deihjawng na he a, daan a hilha na um jiahin sil hoih jawte na khenthei a,
45002019	huleh nangmah ngeei chu mittawte puitu leh mial a umte diinga vaah hiin na kimuang a,
45002020	daanbu a heetna leh thutah um chu nei a kikoihin, mingolte leh naungeehte hilhtu hiin na kigingta hi.
45002021	Hujiahin nang, midangte hilhtu, nang leh nang kihilhlou na hiaimah? Nang guuhtaat louh diing ahi chia thusoitu, na gu veu maw?
45002022	Nang, “Aangkawm sin,” chia hilhtu, aang na kawm veu maw? Nang milem hopa, milem biahna inn a silte na gu veu maw?
45002023	Nang, daan suangpa, na daan bohsiat jiahin Pathian na suminse veu maw?
45002024	Ajiahchu, “Pathian min chu nanguh jiahin Jentelte lahah soisiatin aumta hi,” chia gelh bangin.
45002025	Ajiahchu daan juitu na hih inchu, zehtan aphatuam ngeei a; himahleh daan bohsetu na hih inchu, na zehtan chu tanlouh bang ahung hita hi.
45002026	Hujiahin zehtanlou mi’n daan thusehte ajuih leh, a zehtanlouh chu tan banga ngaih ahi sih diaimah?
45002027	Huleh piandaana zehtanlou mi’n daan ajuih leh, nang, lehkhathu leh zehtan daan nei ngaala daan bohsetu chu ahung soiseel sih diaimah?
45002028	Ajiahchu apolaang chauh a Judami hi chu Judami tah ahi sih a, akilanga tahsa chauha zehtan zong zehtan ahi sih hi.
45002029	Hizongleh a sungnung lama Judami hi chu Judami tah ahi; huleh zehtan tah chu lungsim lama tan ahi a, lehkha thu mei a hilouin, Hagau ah ahi; amah paahtaat loh chu mihing apat ahi sih a, hizongleh Pathian apat ahijaw hi.
45003001	Bang ahiai Judami in hamphatna aneih tuan? Ahihlouhleh zehtan zong bang ahiai aphattuamna?
45003002	Lam chinteng ah aphatuam hi. Apipeenin, Pathian kamsuahte a kawmva kolsaha aum jiahin ahi.
45003003	Ajiahchu khenkhatte’n gingta sih mahleh uh bang achi tuan diai? A gintaatlouhna un Pathian ginumna bangmalou asuaahsah diaimah?
45003004	Suaahsah lou hial! Pathian chu adih a, hizongleh mi chin ajuau uhi: “Na thusoi a siamtanga na um a, vaihawmsaha na um chianga zong na zoh theihna diingin,” chia gelh bangin.
45003005	Hizongleh i dihtatlouhna in Pathian dihtatna asuhlat leh, bang i soi diai? Pathian in mi agawtin dihtatlou ahiai? (Mihing bangin ka soi ahi).
45003006	Hilou hial! Ajiahchu huchi hitaleh Pathian in khovel vai bangchiin ahawmta diai?
45003007	Ahihvaangin ka juau soi jiaha Pathian thutahna Amah loupina diinga apun seem leh, bang diinga kei zong misual banga siamlouh tansaha um nalai ka hiai?
45003008	Huleh bang diing a, ahung heeh va khenkhat in ka soi louhpi na hung soisah bangva, “Sil hoih ahung pawt theihna diingin sil hoihlou i bawl diing uh” chia soi jaw lou i hi viai? Hutobang mite’n siamlouh atan uh adih ahi.
45003009	Ahihtaahleh bang? Amahuh saangin i hoihjaw tuanva ahiaimah? Hoihjaw himhim lou. Ajiahchu Judate leh Grikte anihun sual nuaia um veh ahi uh chih ama in i kawhchianta hi.
45003010	Hichia gelh bangin, “Koimah midihtat mawngmawng aum sih, khatmah zong aum sih.
45003011	Koimah hesiam mawngmawng aum sih, koimah Pathian hawl mawngmawng aum sih.
45003012	Ahilou lamah apeet zou vehta va, bangmah phatuamlou ahung suaah vehta uhi. Koimah sil hoih bawl mawngmawng aum sih, khatmah zong aum sih hi.”
45003013	““A lawl uh haan kihong ahi a, a lei un heemthu asoi va”; “A muuh vah guulsia gu aum hi”;
45003014	“A kam uh haanse lohna leh khaatna in adim hi.”
45003015	“A kal uh sisan suah diingin akin suan uhi.
45003016	Manthaaina leh gentheihna a lampi vah aum a;
45003017	huleh hamuanna lampi zong ahe sih uhi.”
45003018	“A mit hah vah Pathian launa mawngmawng aum sih hi,” chih chu.
45003019	Huchiin daan in sil bangpouh asoi photmah chu, kam chinteng hup ahih theihna diing leh khovel zousiah Pathian ma a mohtanga aum theihna diingun, daan nuaia umte kawma asoi ahi chih i he uhi.
45003020	Ajiahchu daan silbawlte jiahin koimah Pathian mitmuhin siamtangin aum sih diing uh; ajiahchu daan jiahin sual kiheetna ahung um hi.
45003021	Hizongleh tuin chu Daan leh Zawlneite Lehkhabute in aheetsah bangin, daan tellouin Pathian dihtatna chu suhlatin aumta hi.
45003022	Huchu Jesu Khrist gintaatna jiaha a gingta photmahte diinga suhlat-a um Pathian dihtatna chu ahi; ajiahchu a kilimdanna bangmah aum sih hi.
45003023	Ajiahchu mi zousiah in sil abawlsualta va, Pathian loupina aching zouta sih uhi,
45003024	Khrist Jesu a um tatna jaalin a hehpihna in athawn a siamtansahin aum va,
45003025	Pathian thuaahtheihna jaala malaia a sualnate uh kiheetmohbawla aum jiahin, a dihtatna suhlatna diingin Khrist Jesu chu ginna tungtawna a sisan jaala sual thuphatawina hi diingin Pathian in aguat a,
45003026	tulai hun a a dihtatna sulang diingin, huchia Amah chu midihtat ahihtheihna diing leh Jesu gingta photmahte siamtangsahpa ahihtheihna diingin.
45003027	Ahihleh kisahtheihna diing khoiah aum ei? Aum thei mawngmawng sih hi. Bang daan in ahiai siam i tan uh? Silbawl daan in ahiai? Hilou, ginna daan in ahijaw hi.
45003028	Hujiahin mi khat chu daan silbawlte jiah hilouin ginna jiahin siamtansah ahi chih i gingta uhi.
45003029	Pathian chu Judate Pathian chauh ahiaimah? Jentelte Pathian zong hilou maw? Hi e, Jentelte Pathian zong ahi.
45003030	Zehtante ginna jiaha siamtangsah diing leh zehtanlouhte zong huh ginna tungtawn mah a siamtangsah diing Pathian chu khat ahi ngaala.
45003031	Ahihleh ginna jaala daan chu bangmalou i suaahsah uh ahiai? Suaahsah lou hial! Husaangin, daan i sukipjaw uh ahi.
45004001	Ahihleh tahsa daan a i pu uh Abraham in amuh bang ahiai i soi diing uh?
45004002	Ajiahchu natoh jiaha Abraham siamtansaha aum leh suan diing anei hi, hizongleh Pathian lamah chu anei sih hi.
45004003	Ajiahchu Pathian Lehkhathu in bang ahiai asoi? “Abraham in Pathian agingta a, huchu amah diinga dihtatna a ngaih ahi,” achi hi.
45004004	Huleh natongtu loh chu hehpihna silpiaah a ngaih ahi sih a, bat a ngaih ahijaw hi.
45004005	Hizongleh nna tonglou a, Pathian ngaihsahloute siamtangsahpa gingta jaw mi ginna chu dihtatna a ngaih ahi,
45004006	Pathian in natoh telloua midihtat a aseh mi hamphatdaan David in zong anasoi a:
45004007	“A tatleehna uh ngaihdama um a, a sualnate uh khuha umte chu ahampha uhi;
45004008	LALPA’N sualna neia aseh louh diing mi chu ahampha hi,” chia asoitaah bangin.
45004009	Ahihleh hu hamphatna zehtante tung chauha um ahiai, ahihlouhleh zehtanlouhte tungah zong? Ginna chu Abraham a diinga dihtatna a ngaih ahi i chi ngaala.
45004010	Ahihleh huchu bangchi kingaih ahiai? Azehtan nungin ahiai, ahihlouhleh azehtan main? Azehtan nungin ahi sih a, azehtan main ahijaw hi.
45004011	Huleh zehtanlouha aum laia ginna a amuh dihtatna heetna zehtan chiamchihna chu amu a; zehtanlouh hizongleh uh agingta zousiah pa ahih theihna diingin, dihtatna chu amahuh diinga zong seha aum theihna diingin,
45004012	huleh zehtanlouhte a diinga zehtante pa chauh ahi sih a, i pu uh Abraham zehtanlouha aum laia a ginna neih banga neite pa zong ahi.
45004013	Ajiahchu Abraham aha, ahihlouhleh a chihaah kawmah khovel gouluahtu ahi diing chih daan jiaha chiam ahi sih a, hizongleh ginna a dihtatna jiahin ahijaw hi.
45004014	Ajiahchu daan a mite gouluahtute ahih un chu, ginna bangmalou ahita diing a, thuchiam zong panna bei ahita diing hi.
45004015	Ajiahchu daan in lungthahna asiam hi, ajiahchu daan um louhna ah bohsiatna zong aum sih hi.
45004016	Hujiahin hehpihna dungjuia ahih theihna diingin ginna jiahin ahi a, chihaahte zousiah in thuchiam chu peelloua amuhna diingun, daan nei mite chauh hilouin, hizongleh i bawnva i pu uh Abraham banga ginna nei zousiah in zong amuh theihna diingun,
45004017	(“Nam tampite pa in ka hung bawlta hi,” chia gelh bangin) misite suhingtu leh sil umloute um banga soitu Pathian agintaatpa mitmuh ah.
45004018	Kinephuai a aum louhin zong ama’n chu kineemtahin agingta hi, nam tampite pa ahung hihtheihna diingin, “Huchibangin na chihaah ahung hi diing,” chia kisoi dungjuiin.
45004019	Huleh ginna a haatlou hi louin, a sapum sisa banga um leh amah chu kum za khat veel diing mi ahi a, Sarah achiing ahih zong angaihtuah sih hi.
45004020	Ginlelhna jaalin Pathian thuchiam tahsanglouin aum sih a, hizongleh ginna ah ahaat a, Pathian loupina apia hi.
45004021	Huleh Ama’n thu achiam phot chu ataangtungsah thei hi chih hechianin agingta tinten hi.
45004022	Hujiahin a ginna chu “amah a diinga dihtatna a ngaih ahita hi.”
45004023	Huleh a ginna chu a dihtatna a ngaih ahi chih amah diing chauha gelh ahi sih a,
45004024	hizongleh eiuh diingin zong ahi. Misi lah apat a i Lalpa uh Jesu kaithoupa i gintaat un chu eiuh diingin zong dihtatna a ngaih ahi diing hi.
45004025	Hu Jesu chu i tatsualnate jiahin piaahkhiahin aum a, huleh siam i tanna diingun kaihthohin aum hi.
45005001	Hujiahin ginna jiaha siamtansaha umin, i Lalpa uh Jesu Khrist jaalin Pathian toh kilemin i um uhi.
45005002	Amah jaal mahin i dinna uh hi hehpihna ah ginna jaalin luuttheihna i ROMTE 4:10,286 neita va, huleh Pathian loupina a kineemin kipaahin zong i um uhi.
45005003	Huleh huchauh zong hilouin, gimthuaahna in kuhkalna asiam chih hein gimthuaahna ah zong i kipaah va;
45005004	huleh kuhkalna in heetchianna asiam a, heetchianna in kinepna asiam hi.
45005005	Huleh kinepna in chu alungkesah sih, ajiahchu hu Hagau Siangthou i kawma ahung piaah in Pathian lungsiatna i lungtang vah aleihleetta hi.
45005006	Ajiahchu haatna beia i um laiin, a huntahin Khrist chu Pathian ngaihsahloute luangin ahung sita hi.
45005007	Bangjiahin ahiai i chih leh midihtat luanga sih mi auut khol sih diing a, ahiinlah mi hoih luanga sih chu mi khenkhat in angaap meithei hi.
45005008	Hizongleh misualte i hih laia Khrist i luangva ahung sihna ah Pathian in ahung lungsiatna chu alangsahta hi.
45005009	Hu saangmahin, tuin, a sisan a siamtansaha i um nungin Amah jaalin lungthahna apatin hutdamin i um diing uhi.
45005010	Ajiahchu meelma i hihlaia bawn a Tapa sihna jiaha Pathian toh kilemta i hih un chu, kilema i um zoh nungun a hinna jiahin hutdamin i um diaahkhol diing uhi.
45005011	Hu chauh hilouin, tua Pathian toh kilepna i muhna uh i Lalpa Jesu Khrist jaalin Pathian ah zong i kipaah uhi.
45005012	Hujiahin, mi khat jiaha sual khovel a ahung luut a, sual jiaha sihna ahung luut mahbangin, mi zousiah anasualtaah jiahin sihna in mi zousiah ajeelsuaahta hi.
45005013	Ajiahchu daan umma tanin sual khovel ah aum a, hizongleh daan um louh laiin sual chu suala ngaih ahi sih hi.
45005014	Hizongleh Adam apat Mosi tanphain Adam sualna banga sil bawlsual loute tungah zong sihna in vai ahawm hi; Adam chu ahung diingpa Jesu etsahna ahi.
45005015	Hizongleh silthawnpiaah chu giitlouhna toh kibang ahi sih hi. Ajiahchu mi khat giitlouh jaala bawn mi tampi asih va ahihleh, Pathian hehpihna leh Mi khat, Jesu Khrist hehpihna jiaha silthawnpiaah chu mi tampite tungah suhpungin aum ngeei diing hi.
45005016	Huleh hi silthawnpiaah chu mi sual khat tungtawna hung kuan khu toh akibang sih hi, bangjiahin ahiai i chih leh mi khat sualna jiahin vaihawmna chu ahung um a hu in siamlouhtanna atun hi, hizongleh sualna tampi lahah silthawnpiaah ahung um a hu in siamtansahna atun hi.
45005017	Ajiahchu mi khat giitlouh jiaha sihna in hu mi khat jiah maha vai ahawm leh, hehpihna nasatah leh dihtatna silthawnpiaah mute’n Mi khat, Jesu Khrist jiahin hinna ah vai ahawm ngeei diing uhi.
45005018	Hujiahin mi khat giitlouh jiahin siamlouh tansahna chu mi zousiah tungah ahung um hi. Huchi bangmahin Mi khat dihtatna silbawl jiahin hinna siamtansahna chu mi zousiah tungah ahung um hi.
45005019	Ajiahchu mi khat thumanlouh jiaha mi tampite misual akihihsah mahbangin, Mi khat thuman jiahin mi tampite midihtat hihsah ahi diing uhi.
45005020	Huleh giitlouhna atam seemna diingin daan ahung um hi. Hizongleh sual apunna phot ah hehpihna zong apung jawseem hi,
45005021	huchia sual in sihna a vai ahawm mahbanga, hehpihna in dihtatna jaala kumtuang hinna tanna diinga i Lalpa uh Jesu Khrist jiaha vai ahawm theihna diingin.
45006001	Ahihleh bang i soita diai? Hehpihna apun seemna diingin sual ah i um zing diing uh adiai?
45006002	Um zing lou hial diing! Eiuh sual lama sisate bangchiin sual ah i hing thei nalai lai diai?
45006003	Eiuh Khrist Jesu a baptis a um photmahte chu a sihna ah baptis-in i um uh ahi chih helou na hi viaimah?
45006004	Hujiahin Pa loupina jaala Khrist chu misi lah apat kaihthoh ahih bangin eihaw zong hinna thah a i hin theihna diingun baptisma tungtawnin sihna ah Amah toh vuiin i um uhi.
45006005	Ajiahchu a sihna kibatpiha Amah toh i na kizoptaah uh leh, a thohkiitna kibatpihin zong i kizop diing uh,
45006006	huchia sualna sapum suhjawngkhaala aum theihna diingin, tu apat sual suaaha i um nawn louhna diingun i mihing lui uh Amah toh kilhbehin aumta hi chih theiin.
45006007	Ajiahchu koipouh asitasa chu sual apatin ajaleenta hi.
45006008	Huleh Khrist toh i sihtaah a ahihleh, Amah toh hin zong i hinkhawm diing uh ahi chih i gingta hi.
45006009	Khrist chu misi lah apat kaihthohin aum a, asi nawn sih diing chih hein. Sihna in Amah tungah thu anei nawnta sih hi.
45006010	Ajiahchu a sihna chu sual lam thu ah setden diingin khatvei asita a; hizongleh ahin lam thu ahihleh Pathian lamah ahing ahi.
45006011	Huchibangmahin nanguh zong sual lam thu ah sitain kingai unla, hizongleh Pathian lamah i Lalpa uh Jesu Khrist ah hingin kingai un.
45006012	Hujiahin na sapum uh uutjawng na juihna diingun na sapum sithei vah sual in vaihawm sih heh.
45006013	Na sapum hiangte uh zong dihtatlouhna vanzat diingin sual kawmah pephal sih un, hizongleh misi lah akipat hing kiit bangin Pathian kawmah kipia un; huleh na sapum hiangte uh zong dihtatna vanzat diingin Pathian kawmah pia un.
45006014	Ajiahchu sual in na tungvah thu aneita sih diing hi, bangjiahin ahiai i chih leh daan nuaia um na hi sih va, hizongleh hehpihna nuaia um na hijaw uhi.
45006015	Ahihleh bang chita diing? Daan nuaia um hilou a hehpihna ROMTE 5:19,288 nuaia um i hih jiahin i sual diing uh ahi diai? Sual hial lou diing!
45006016	Mi khat kawma suaah banga thumang diinga na kipiaah chiangun, na thuman pa uh suaahte na hi va, nanguh chu sihna tuntu sual suaahte aha, ahihlouhleh dihtatna tuntu thumanna suaahte hijaw aha, na hi uh chih helou na hi viaimah?
45006017	Hizongleh Pathian kawmah kipaahthu um heh, sual suaah anahi himahzongleh uh chin, nanguh hung kipia kihilhna daan thu chu lungtang tah in na juita uhi.
45006018	Sual apat hahdoha umin, dihtatna suaahte na hung hita uhi.
45006019	Na tahsa uh haatlouh jiahin mihing daanin ka soi ahi. Na sapum hiangte uh daan bohsiatna tuntu dihtatlouhna leh giitlouhna suaah diinga nana piaah bangun, huchibangmahin tuin na sapum hiangte uh sianthouna tuntu dihtatna suaah diingin pia un.
45006020	Ajiahchu sual suaahte na hih laiun dihtatna lam ah nana jaleenta uhi.
45006021	Ahihleh tua na sil zumpihte vah hulaiin gah bang ahiai leh na neih uh? Hu silte tawpna lah sihna ahi ngaala.
45006022	Hizongleh tuin sual apat jaleensaha um a, Pathian suaahte na hung hih nungun, sianthouna khopin na gah uh na nei va, huleh a tawpna ah kumtuang hinna toh na nei uhi.
45006023	Ajiahchu sual man sihna ahi a, hizongleh Pathian silthawnpiaah chu i Lalpa uh Jesu Khrist jaalin kumtuang hinna ahi.
45007001	Unaute, daan in mi a damsung teng a tungah thu aneihkhum ahi chih na he sih viai mah (daan he mite kawmah ka soi ahi)?
45007002	Ajiahchu numei pasal nei chu a pasal damsung siah daan a a pasal a kaanin aum ahi. Hujiahin a pasal asih inchu, pasal lam thu ah daan apat hahkhiahin aum hi.
45007003	Huchiin a pasal dam zinga midang akiteenpih inchu, aangkawmnu akichi diing hi. Hizongleh a pasal asih inchu, hu daan thu apatin ajaleenta a, midang toh kiteeng zongleh aangkawmnu ahi sih diing hi.
45007004	Hujiahin, ka unaute, midang khat, sihna apat kaihthoha umpa na kiteenpih theihna diingun, daan thu lamah Khrist sapum tungtawnin asi na hung hita uhi, huchia Pathian lama gah i suah theihna diingun.
45007005	Ajiahchu tahsa a i um laiin, daan in atohthou i sual uutnate’n sihna tun diinga gah suang diingin i sapum hiangte ah nna atong uhi.
45007006	Hizongleh tuin eiuh hung kaantu chu sihsan zouin, daan apat hahkhiahin i umta uhi, huchia lehkhagelh lui bangphet hilou a Hagau hinna thah a nna i toh theihna diingin.
45007007	Ahihleh bang i soita diai? Daan chu sualna hi adiai? Hilou hial! Aleh lamah, daan jiahin hilou leh chu, sual kichi helou diing hi ing a. Ajiahchu daan in, “Na een louh diing ahi,” na chi sih leh, een kichi helou diing ka hi.
45007008	Hizongleh sual in thupiaah tungtawnin hun lemtaang muin ka sungah eenna chinteng aumsah hi. Ajiahchu daan umlouin sual chu asi ahi.
45007009	Huleh tumalamin kei chu daan louin ka na hing a, hizongleh thupiaah ahung um tahin sual ahung hingdoh a huleh kei ka sita hi.
45007010	Huleh hinna hung po diing thupiaah chu sihna diing ahung hita chih ka hung hedohta hi.
45007011	Ajiahchu sual in thupiaah jiaha hun lemtaang muin ahung heem a, hukhu zangin ahung sulumta hi.
45007012	Hujiahin daan chu asiangthou a, huleh thupiaah zong asiangthou a huleh adihtat a huleh ahoih hi.
45007013	Ahihleh sil hoih khu kei diinga sihna hung hita adiai? Hilou hial! Hizongleh sual chu sual a akilat theihna diingin sual in sil hoih tungtawnin keimah ah sihna ahung tongdoh hi. Hujiahin sual chu thupiaah tungtawna sual nasatah ahung hihtheihna diingin.
45007014	Ajiahchu daan chu hagaulam sil ahi chih i he hi, hizongleh kei chu sami, sual suaaha khotsa ka hi.
45007015	Ajiahchu sil ka bawl peen ka hesiam sih hi. Ajiahchu sil ka bawl uutpeen chu ka bawl sih a; hizongleh ka uutlouh peen ka bawl hi.
45007016	Ka bawl uutlouh peen ka bawl inchu, daan ahoih hi chia pom ka hita diing hi.
45007017	Huchiin tuin a bawltu chu kei ka hita sih a, hizongleh sual keimah a um bawl ahijaw hi.
45007018	Ajiahchu keimah ah (chih chu ka tahsa ah) sil hoih mawngmawng ateeng sih chih ka he hi; abawl uutna peen chu keimah ah aum a, hizongleh hu a hoih bawl theihna keimah ah ka mu sih hi.
45007019	Ajiahchu sil hoih ka bawl uut peen ka bawl sih a; hizongleh sil hoihlou ka bawl uutlouh peen ka bawljaw hi.
45007020	Ka uutlouh peen ka bawl inchu, a bawltu keimah ka hita sih a, sual keimah a um bawl ahijaw hi.
45007021	Huchiin hi daan ka hung hedohta, sil hoih ka bawl uut laiin giitlouhna ka kawmah aum hi.
45007022	Ajiahchu ka mihing lungsim sunglam ah Pathian daan tungah ka kipaah hi.
45007023	Hizongleh ka tahsa hiangte ah daan tuam khat aum chih ka he hi. Hukhu in ka lungsim daan adou a, huleh ka tahsa hiangte a um sualna daan kawmah suaahin ahung pui veu hi.
45007024	Migenthei hina meijeen ing e! Hi sihna sapum lah apat koi in ahiai hung suaahtasah diing?
45007025	I Lalpa uh Jesu Khrist jaalin Pathian kawmah kipaahthu ka soi hi. Huchiin keimah tah in chu ka lungsim in Pathian daan ka tong a, hizongleh tahsa in chu sualna daan ka tong hi.
45008001	Hujiahin tuin chu Khrist Jesu a umte, tahsa daan a hing lou a, hizongleh Hagau daan a hingte diingin siamlouhtansahna mawngmawng aumta sih hi.
45008002	Ajiahchu Khrist Jesu a um hinna Hagau daan in sual leh sihna daan apat ahung jaleensahta hi.
45008003	Daan in tahsa tungtawna a haatlouh jiaha abawl guallouh chu, Pathian in a Tapa ngeei chu sual tahsa tobang pua a sual jiaha ahung sawlna ah, tahsa sual chu siamlouh atangsahta hi,
45008004	huchia tahsa daan a hing lou a, himahleh Hagau daan a hingjaw eihaw tunga dihtatna daan poimohte suhtaangtunga aum theihna diingin.
45008005	Ajiahchu tahsa daan a umte’n tahsa lam silte alunggulh va, hizongleh Hagau daan a umte’n chu Hagau silte alunggulh uhi.
45008006	Ajiahchu tahsa lam silte ngaihtuah chu sihna ahi a, hizongleh Hagau silte ngaihtuah chu hinna leh hamuanna ahi.
45008007	Ajiahchu tahsalam lungsim chu Pathian toh kimeelmaatna ahi; bangjiahin ahiai i chih leh huchu Pathian daan nuaiah aum sih a, um zong aum theilou him ahi.
45008008	Huchiin tahsa a umte’n Pathian akipaahsah thei sih uhi.
45008009	Hizongleh Pathian Hagau nanguh a aum tahzet inchu, tahsa a um na hi sih va hizongleh Hagau a um na hijaw uhi. Hizongleh mi koipouh in Khrist Hagau aneih louh inchu, Amah a ahi sih hi.
45008010	Huleh Khrist nanguh a aum leh, sapum chu sual jiahin asi ahi; hizongleh Hagau chu dihtatna jiahin ahing ahi.
45008011	Hizongleh misi lah akipat Jesu kaithoupa Hagau nanguh a aum inchu, misi lah akipat Khrist kaithoupa’n nanguh a um Hagau tungtawnin na sapum uh sitheite zong asuhing diing hi.
45008012	Hujiahin unaute, bat nei i hi uhi, tahsa a hilouin, tahsa daan a hing diing hi louin.
45008013	Ajiahchu tahsa daan a na um un chu, na si diing va; hizongleh sapum silbawlte Hagau a na suhlup jeel un chu, na hing diing uhi.
45008014	Ajiahchu Pathian Hagau puia um photmahte chu Pathian tate ahi uhi.
45008015	Lau a um kiit diingin suaah hihna hagau na mu uh ahi sih a, hizongleh ta hihna Hagau na mu uh ahijaw a, hu Hagau jiahin “Abba, Pa,” chiin i kikou uhi.
45008016	Hagau ngeei in eimah hagau toh Pathian tate i hi chih ahung heetpih hi.
45008017	Huleh tate i hih-un chu, gouluahtute i hi; Amah toh i thuaahgim tahzet un chu Pathian gouluahtute leh Khrist gouluahpihtute i hi uhi; huchia eite zong Amah kawma paahtawia i um theihna diingun.
45008018	Ajiahchu tulaia thuaahgimnate chu ijawchianga eiuh a loupina suhlat-a um diing toh tehkaahthamin ka ngai sih hi.
45008019	Ajiahchu silsiam zousiah in kineem mahmahin Pathian tate kilatna diing angaahlah mahmah uhi.
45008020	Ajiahchu silsiam zousiah chu umjebei a umsahin aumta uh, amahuh uutthu hilouin, kinepna neia amahuh a thu nuaia umsahpa jiahin ahijaw hi.
45008021	Ajiahchu silsiam zousiah zong siatna suaah apat suahtaatsaha umin Pathian tate jaleenna loupi ah aluut diing uhi.
45008022	Ajiahchu silsiam zousiah tutan dongin thuum leh nauvei na thuaahin aum uh chih i he uhi.
45008023	Huleh amahuh chauh hilouin, Hagau gah masa nei eihaw ngeei zong ta hihna, i sapum uh tatna muhna diing, ngaahlah mahmahin lungsim in i maau uhi.
45008024	Ajiahchu kinepna a hutdamin i um uhi; hizongleh muhsa zinga kinep chu kinepna ahi sih hi, mi’n amuhsa zing ah bang diingin akineem nalailai diviai?
45008025	Hizongleh i muhlouh i kineppih inchu, kuhkaltahin i ngaah hi.
45008026	Hutobangmahin, Hagau in zong i haatlouhnate ah ahung panpih hi. Ajiahchu bangchi banga haamtei diing i hiai chih i he sih a; hizongleh Hagau in thuumna soi guallouhin ahung ngetsah zing hi.
45008027	Huleh Pathian deihjawng banga misiangthoute diinga angetsah jiahin, Amah lungtang entu in Hagau lungsim bang ahiai chih ahe hi.
45008028	Huleh Pathian lungsiatte, Ama’n aguat banga akouhte diingin sil zousiah chu a hoihna diingun atongkhawm chiat hi chih i he uhi.
45008029	Ajiahchu aheetlawhte chu Amah Tapa banga um diingin aguatlawh hi, a Tapa chu unau tampite laha tachiil ahung hihtheihna diingin.
45008030	Huleh Ama’n aguatlawhte chu kouh zong akou a; akouhte chu siam atangsah a; siam atansahte chu apaahtawi hi.
45008031	Ahihleh hi thute ah bang i soita diai? Pathian i lama apan leh, koi in ahiai hung dou thei diing?
45008032	Amah Tapa ngeei zong hawilou a, hizongleh i bawnva diinga hung pedohpa in bang diingin sil zousiah athawnin Amah toh ahung pekhawm lou diai?
45008033	Pathian miteelte koi in ahiai heeh diing? Siamtangsahtu Pathian ahi ngaala.
45008034	Koi in ahiai siamlouhtangsah diing? Asi chu Khrist ahi ngaala; ahi, athoukiit jawta a, Pathian jiatlam ah aum a, eiuh diinga hung ngetsahtu zong ahi.
45008035	Khrist lungsiatna akipan koi in ahiai hung khen diing? Gimthuaahna in ahiai, lungngaihna in ahiai, suhduhdahna in ahiai, kial in ahiai, saguaahna in ahiai, lauhuaina in ahiai, naamsau in ahiai hung khen diing?
45008036	“Nangmah jiahin nitumin thahin ka um va, goh diing belaam banga ngaih ka hi uhi,” chia gelh bangin.
45008037	Khenlou hial diing, hite zousiah ah ahung lungsiattu jaalin gualzoute saanga tungtuang jaw i hi uhi.
45008038	Ajiahchu sihna aha, hinna aha, angelte aha, lalnate aha, silbawltheihnate aha, sil umzingte aha, sil hung um diingte aha,
45008039	saanna aha, thuuhna aha, ahihlouhleh silsiam dang mawngmawng in zong i Lalpa uh Khrist Jesu a um Pathian lungsiatna akipan eite ahung khen thei sih diing chih chiantahin ka he hi.
45009001	Khrist ah thutah ka soi ahi, ka juau sih, Hagau Siangthou ah ka sialepha heetna in zong ahung heetpih hi,
45009002	ka lungtang ah hahsatna daaitheilou leh lungngaihna nasatah ka nei hi.
45009003	Bangjiahin ahiai i chih leh ka unaute, tahsa lama ka chipihte luangin keimah Khrist kawm apat koihtuam khopa haamse thuaahin um leng chiin ka haamtei hi.
45009004	Israelmi ahi ngaalva; ta hihnate, loupinate, thuhunte, daan thu piaahnate, Pathian biahinn a natohnate leh thuchiamte bang amahuh neih ahi.
45009005	Pulepate amahuh a ahi a, tahsa lam thu ah Khrist zong amahuh lah apat a hung pawt ahi a, Amah chu sil zousiah tunga um kumtuanga paahtawi taah Pathian ahi. Amen.
45009006	Hizongleh Pathian thu bangmalou banga umta ahi sih hi. Ajiahchu Israel haahte a bawnun Israel mi ahi veh sih uhi.
45009007	Abraham chihaahte ahih jiahun zong a bawnun tate ahi veh tuan sih uh; hizongleh, “Isak ah na haahte akichi diing,” chih ahijaw hi.
45009008	Hu tahsa tate chu Pathian tate ahi sih va; hizongleh thuchiam tate chu chihaah a ngaih ahijaw uh chihna ahi.
45009009	Ajiahchu hikhu thuchiam ahi: “Tu bang hun in ka hung diing a, Sarah in tapa anei diing,” chih chu.
45009010	Huleh hi chauh hilouin, Rebekah in, mi khat, i pu uh Isak tungtawna nau apaai laiin,
45009011	(naupangte chu piang nailouin, sil hoih leh silsia zong bawl nailouin, teel lam thu a Pathian siltupnajiah adet theihna diingin, silbawl jiah hilou a hizongleh a koutu deih jiah hijawin),
45009012	a kawmah, “A upajaw in a naupangjaw nna atohsah diing,” Pathian in achi hi.
45009013	“Jakob ka lungsiat a, hizongleh Esau chu ka mudah hi,” chih gelh bangin.
45009014	Ahihleh bang i soita diai? Pathian ah dihtatlouhna aum a adiai? Hilou hial!
45009015	Ajiahchu Ama’n Mosi kawmah, “Ka khotuah uut photmah ka khotuah diing a, ka lainat uut photmah ka lainat diing,” chiin anasoita hi.
45009016	Huchiin adeihpa jiahin ahi sih a, muhsawma taaipa jiahin zong ahi diaah sih, hizongleh akhotuahtu Pathian jiahin ahijaw hi.
45009017	Ajiahchu Pathian Lehkhathu in Pharaoh kawmah hichiin achi, “Hi jiah tahin ka hung tungding a, nangmah a ka silbawltheihna ka etsah theihna diing leh leitung pumpi a ka min phuana aum theihna diingin,” achi hi.
45009018	Hujiahin Pathian in auut photmah akhotuah a, auut photmah zong asoihahsah veu hi.
45009019	Nang in ka kawmah, “Bang diinga Ama’n i dihlouhna hung kawh ahiai? A deihjawng koi in akalh ei?” na chi ahi meithei.
45009020	Hizongleh tahzetin, Aw mihing, nang Pathian dawng vialtu koi na hiai? Silsiam in a siamtu kawmah, “Bang diinga hitobanga hung siam na hiai?” achi diaimah?
45009021	Beelkhengtu in beel leitang khat apat beel khat phatuam a zattaaha kheeng diing leh beel khat zattaahloua kheeng diingin, beel leitang tungah thu anei sih eimah?
45009022	Pathian in a lungthahna leh silbawltheihna suhlat auut a, manthaaina tuaah diinga kiguatsa lungthahna beelte tunga athuaahzoh haamhaam leh, bang akhawh diai?
45009023	Huleh Ama’n malai apat loupina tang diinga aguatlawhsa hi khotuahna beelte tunga a loupina hauhsatna asuhlat theihna diinga,
45009024	Judate lah apat chauh hilou a, hizongleh Jentelte lah apat akouhdoh eite tunga zong athuaahzoh haamhaam leh, bang akhawh diai?
45009025	Hosea Lehkhabu a, “Ka mi hi ngeiloute chu ka mite ka chi diing a, lungsiat ngeilouh mite zong ka lungsiatte ka chi diing hi.
45009026	Huleh hichi ahung hi diing a, a kawmvah, ‘Ka mite na hi sih uh,’ chiha umna ngeei ah, Pathian hing tate chihin aum diing uh,” anachih bangmahin.
45009027	Huleh Isai in zong Israelte tungtaang thu anataangkoupih a: “Israel tate jaw tuikhanglian sehneel bangin tam zongleh uh, agawtmawh chauh hutdamin aum diing uh.
45009028	Ajiahchu LALPA’N leitung a nna tomkhat abawl diing jiahin, Ama’n hu nna chu azou diing a, dihtatna in asutom diing hi” chiin.
45009029	Huleh Isai mah in, “Sepaihte LALPA’N chihatu diing hung na hawisahlou hileh, Sodom bangin i umta diing va, Gomorrah banga bawlin i umta diing uhi,” chia anasoilawh bangin.
45009030	Ahihleh bang i soita diai? Dihtatna delhlou Jentelte’n dihtatna aphata uh ahi, ginna jiaha dihtatna chu.
45009031	Hizongleh daan a dihtatna delh Israelte’n hu dihtatna daan chu aphazouta sih uhi.
45009032	Bang jiahin? Ginna in adelh sih va, daan silbawlte a muhtheih banga adelh jiahun ahi. Ajiahchu puuhna suang ah apuuhta uhi.
45009033	“Ngai in, Zion ah puuhna suang leh daalna suangpi ka koih hi, koipouh Amah gingta chu azahtasah sih diing hi,” chia gelh bangin.
45010001	Unaute, Israelte diinga ka lungtang deihpeen leh Pathian kawma ka haamteina peen chu hutdama ahung um theihna diing uh ahi.
45010002	Ajiahchu Pathian lamah phattuam ngaihna anei uh chih ka heetpih hi, ahihvaangin heetna dungjuiin chu ahi sih hi.
45010003	Ajiahchu Pathian dihtatna helouin, amahuh dihtatna tundoh tumin, Pathian dihtatna ah akituluut nuam sih uhi.
45010004	Ajiahchu agingta photmahte diingin Khrist chu dihtatna muhna diingin daan suhtawpna ahi.
45010005	Ajiahchu daan a kuan dihtatna tungtaang Mosi in agial hi, “Hu silte juitu chu hute in ahing diing,” chiin.
45010006	Hizongleh ginna a dihtatna in chu hichiin achi hi, “Na lungsim in, ‘Vaan ah koi akaltou diai?’ chi sin” (huchu, tunglam apat Khrist puikhiah diing chihna ahi),
45010007	“ahihlouhleh, ‘Lei nuaiah koi akumsuh diai?’” chi sin (huchu, misi lah apat Khrist puitouh diing, chihna ahi).
45010008	Hizongleh bang ahiai asoi? “Thu in ahung naih hi, na kam leh na lungtang ah aum hi” (huchu ginna thu ka soi uh chu ahi):
45010009	huchu na kam a Jesu chu Lalpa ahi chia na phuan a, misi lah apat Pathian in Amah akaithou chih na lungtang a na gintaat leh, hutdamin na um diing hi.
45010010	Ajiahchu mi’n lungtang in agingta a dihtatna amu hi, huleh kam in aphuang a hutdamna amu hi.
45010011	Ajiahchu Pathian Lehkhathu in, “Koipouh Amah gingta chu azahtasah sih diing,” achi hi.
45010012	Ajiahchu Judate leh Grikte kilimdanna bangma aum sih hi, ajiahchu a bawnva tunga Lalpa chu khat ahi a, Amah kou zousiah tungah ahausa hi.
45010013	Ajiahchu “LALPA min kou photmah chu hutdamin aum diing hi.”
45010014	Ahihleh Amah agintaat louhpi uh bangchiin akou diviai? Huleh a thu ajaah louhpi uh bangchiin agingta diviai? Huleh a soitu umlouin bangchiin aja diviai?
45010015	Huleh sawl ahihlouh uh leh bangchiin thu asoi diviai? “Hamuanna tanchinpha leh sil hoih kipaah huai hung tutte keeng kilawm hina mei e!” chia gelh bangin.
45010016	Hizongleh tanchinpha a bawnun ajom veh sih uhi. Ajiahchu Isai in, “Lalpa, ka thusoi uh kua in ahiai gingta?” anachi hi.
45010017	Huchiin ginna chu jaahna jiahin ahung um a, huleh jaahna chu Pathian thu tungtawnin ahung um hi.
45010018	Hizongleh ka chi ahi, amah un aja sih va ahiaimah? Ja tham e: “A aw uh leitung pumpi ah athangsuaah a, a thu uh kawlmong tanphain athangta hi.”
45010019	Hizongleh ka chi ahi, Israelte’n ahe sih va ahiaimah? Amasapeenin Mosi’n, “Nam zong hiloute zangin ka hung thangsesah diing a, heetsiamna neilou namte zangin ka hung sulungthah diing hi,” anachi hi.
45010020	Huleh Isai in hangsantahin, “Ahung hawl loute in ahung mu va; ahung kou loute kawmah suhlatin ka umta hi,” achi hi.
45010021	Hizongleh Israelte kawmah chu, “Mithumangloute leh soihahte diingin suun nitum in ka baan ka jaah hi,” chiin asoi hi.
45011001	Ahihleh Pathian in a mite paaikheta ahiaimah? Paaikhe lou hial! Ajiahchu kei zong Israelmi, Abraham chihaah, Benjamin phung a mi ka hi.
45011002	Pathian in a mi aheetlawhte apaaikhe sih hi. Pathian Lehkhathu in Elijah thu asoi na he sih viaimah? Ama’n Israelte tungthu Pathian kawmah atut a,
45011003	“LALPA, na zawlneite athat va, na maitaamte asuchim va, keimah tangin ka um a, kei zong thah ahung tum uhi,” chiin.
45011004	Hizongleh Pathian in a dawnna in bangchiin asoi ei? “Baal lim ma a khuupdin ngeilou mi saang sagih keimah diingin ka koih hi,” chiin adawng hi.
45011005	Hutobangin tulaiin zong Pathian hehpihna a teel ahih dungjuiin gawtmawh hon khat aum nalai hi.
45011006	Huleh hehpihna jiah ahih inchu, natoh jiah ahita sih hi; huchilou inchu hehpihna chu hehpihna ahita sih diing hi. Hizongleh natoh jiah ahih inchu, hehpihna ahita sih diing; huchilou inchu natoh zong natoh ahita sih diing hi.
45011007	Ahihleh bang ahita diai? Israelte’n ahawl uh amu sih va; hizongleh teelte’n chu amu uh, adang zousiah chu suhtawtin aumta uhi.
45011008	“Pathian in tuni dongin a kawmvah motna hagau apia hi, amuh theihlouhna diing uh mitte leh ajaah theihlouhna diing uh bilte toh,” chih gelh bangin.
45011009	Huleh David in, “A dohkaan uh chu amahuh diingin thaang leh pial hung suaah henla, puuhna leh phubalaahna hung suaah heh.
45011010	Khua amuh louhna diingun a mitte uh hung mial henla, huleh a kawng uh kuunsah zing in,” achi hi.
45011011	Ahihleh ka chi ahi, a puuhna diingun akisui viai? Kisui lou hial! Hizongleh a giitlouhna jiahva Jentelte athangsiat theihna diingun Jentelte kawmah hutdamna ahung tung jawta hi.
45011012	Huleh a giitlouhna uh bawn khovel suhhauhsatna ahih a, huleh a lohsapna uh zong Jentelte hauhsatna ahih inchu, a buchinna uh bangchipheta hauhsatna ahita diai mah!
45011013	Ajiahchu nanguh Jentelte kawmah ka soi ahi, kei Jentelte apostol ka hih jiahin ka natohna ka paahtawi hi,
45011014	bangchijawng ahakhat-a ka chipihte ka thangsiatsah a, a lahva khenkhatte beeh ka hutdam theih khaah leh chiin.
45011015	Ajiahchu amahuh paihkhiahna bawn khovel toh Pathian kilepna ahihleh, amahuh pomkiitna chu sihna apat hinna loungaal bang ahi diai?
45011016	Ajiahchu a gahmasa asianthouin chu, a lom pumpi zong huchibangmahin asiangthou hi; huleh a zung asianthouin chu, a baate zong huchibangmahin asiangthou hi.
45011017	Olive sing tah baa khenkhatte saattanin um henla, huleh nang olive tahlou a lahvah phuhluutin um lehchin, olive zung hauhsatna kikoppihtu na hung hita diing a,
45011018	baate tungah kiuangsah sin. Hizongleh kiuangsah zongleh chin a zung chawmtu nangmah na hi sih a, a zung chu nang hung chawmtu ahijaw hi, chih he in.
45011019	Ahihleh nang in, “Phuhluut-a ka um theihna diingin baate suhtana um ahi,” na chi ahi diing.
45011020	Ahi, agintaatlouh jiahun ahi suhtana aum uh, huleh nang na ginna jiahin na ding ahi. Kiuangsah sinla, hizongleh lau jaw in.
45011021	Ajiahchu Pathian in pianpih baa tahte bawn ahawi louh inchu, nang zong ahung hawi tuam sih diing hi.
45011022	Hujiahin Pathian hoihdaan leh thukhauhdaan en in: apuuhte tungah chu akhauh a; hizongleh a hoihna a na umzing leh, nang tungah chu ahoih diing hi. Huchi ahihlouh inchu, nang zong saatkhiahin na um ve diing hi.
45011023	Huleh amahuh zong gingtaloua aum zing louh un chu, phuhluutin aum diing uhi, ajiahchu Pathian in amahuh aphutluut thei hi.
45011024	Ajiahchu nang, pianken a olive tahlou apat saatkhiah bawn pianken loutaha olive sing hoih a phuhluut-a na um leh, hi pianken mawnga baa tahte chu amahuh olive sing ngeei ah bangchituha phuhluut seemin aumta diviai?
45011025	Ajiahchu unaute, na kipilsah louhna diingun hi thukiphual, Jentelte bukimna ahung tun tokaalin Israelte tungah lungngonna hunkhop chiang ahung tung tadih ahi, chih na heetlouh uh ka deih sih hi.
45011026	Huchiin Israel zousiah hutdamin aum diing uhi, “Zion apatin Hundampa ahung diing a, Jakob apatin Pathian ngaihsahlouhna asumang diing hi.
45011027	Ajiahchu a sualnate uh ka laahmang tahchianga a kawmva ka thuhun diing chu hikhu ahi,” chih gelh bangin.
45011028	Tanchinpha lam ngaihtuahin chu nanguh jiahin meelma ahi uhi, hizongleh teel thu lam ngaihtuahin chu pulepate jiahin deihtahte ahi uhi.
45011029	Ajiahchu Pathian silthawnpiaahte leh a kouhna chu henlamdang theihlouh ahi.
45011030	Ajiahchu nang un nidanglaia Pathian thu na manlouh bang va, hizongleh tua amahuh thumanlouhna jiaha khotuahna na muh bangun,
45011031	hutobangmahin tuin amah un agingta sih uh, huchia nang un khotuahna na muhta jiahva amah un zong khotuahna amuh theihna diingun.
45011032	Ajiahchu Pathian in akhotuah veh theihna diingin, amahuh zousiah chu thumanlouhna nuaiah akhum vehta hi.
45011033	Aw, Pathian pilna leh heetna thuuh hina lawmlawm e! A lemguatnate hawl guallouh leh a lampite muh guallouh hina meijeen e!
45011034	“Ajiahchu LALPA lungsim koi in ahiai he? Ahihlouhleh kua ahiai Amah lemguatpihtu a pang ngei?”
45011035	“Ahihlouhleh aditkiit diinga zong koi in ahiai Amah kawma sil pe masa phot?”
45011036	Ajiahchu Amah akipan leh Amah jaalin leh Amah diinga sil zousiah um ahi. Amah kawmah kumtuangin loupina um hen. Amen.
45012001	Hujiahin unaute, na sapum uh kithoihna hing leh siangthou leh pomtaah hi diinga Pathian kawma kilaan diingin Pathian khotuahna jiahin ka hung ngeen hi, huchu na natoh diingva kilawm him ahi.
45012002	Huleh hi khovel daan bangin um sih unla, himahleh Pathian deihjawng hoih leh pomtaah leh hoihbukim bang ahiai chih na heetchian theihna diingun na lungsim uh a thaha umin hung limdang jawta un.
45012003	Ajiahchu ka kawma hung kipia hehpihna jaalin ka soi ahi, na lahva mi koimah in akingaihsang diing huntawh vaalin kingaisang sih hen, hizongleh Pathian in mi chin kawma ginna apiaah hun bang jeela dihtaha ngaihtuah jaw diingin ka chi ahi.
45012004	Ajiahchu sapum khat ah hiang tampi i nei va, hizongleh hiang zousiah natoh akibang veh sih hi.
45012005	Huchiin eihaw tampi hizonglehhang, Khrist ah sapum khat i hi va, khat leh khat i kihiangtuah chiat uhi.
45012006	I kawma Pathian hehpihna hung kipia dungjuiin silpiaah tuamtuam i nei chiat va, hute i zang diing uhi: thusoilawhna ahihleh, i ginna uh toh kihunin i soi diing uhi;
45012007	natohsahna ahihleh, i tong diing uh; thuhilhtu in zong hilh jeel heh.
45012008	Hasot theihna tangtu in zong hasot jeel henla, silpetu in zong iit het louin pia heh. Makaitu in taimatahin ma kai henla, mi khotuahtu in kipaahtahin khotuah heh.
45012009	Lungsiatna chu heem bawlna tellouin hi heh. Gilou photmah hua unla, ahoih lam photmah tu tinten un.
45012010	Unau kilungsiatna in khat leh khat kilainat tuah chiat un. Kizahbawlna lamah khat leh khat kideihsah tuah chiat un.
45012011	Taimaatna lamah thase sih unla, hagau lamah chihtahtah suahin Lalpa nna tong un;
45012012	kinepna a kipaah zingin, gimthuaahna a hahkatin, haamteina a kuhkal zingin;
45012013	misiangthoute taahsapna panpih unla, mikhualte kipaahpih zing un.
45012014	Ahung suduhdahte vangpiaah un; vangpiaah unla huleh haamsiat sih un.
45012015	Kipaahte kipaahpih unla, huleh kapte kahpih un.
45012016	Khat leh khat ngaihtuah kibangin um un. Kiliansah sih unla, hu saangin mikingaingiamte toh kilawi jaw un. Nangmah ngaih in kipilsah sin.
45012017	Koimah giitlouhna giitlouh in thuh sih un. Mi zousiah mitmuh ah sil kilawm bawl diing tum un.
45012018	Ahihtheih inchu, na hihtheih laisiah uh mi zousiah toh kituaahin um un.
45012019	Unau deihtahte, phuba kila sih un, hizongleh lungthahna chu Pathian ot jaw un; ajiahchu hichibanga gelh ahi, “Phubalaah chu kei a ahi, keima’n ka thuh diing hi,” Lalpa’n achi hi chih gelh ahi.
45012020	Hujiahin, “Na meelma agilkial leh, neeh diing pia in; adangtaah leh, dawn diing pia in. Ajiahchu huchibanga na bawl leh, a lutung ah meiaam na sekhawm ahi diing hi.”
45012021	Giitlouhna kizousah sih unla, hoihna in gilou zou jaw un.
45013001	Mi chin a tunga vaihawmtute nuaiah kituluut heh. Ajiahchu Pathian thu louin koimah vaihawm aum sih hi. Vaihawmtu a umte chu Pathian guat ahi uhi.
45013002	Hujiahin koipouh vaihawmtu nial chu Pathian silguat doudaal ahi a, huleh adoudaaltute’n amahuh tung mah ah siamlouhtansahna amu diing uhi.
45013003	Vaihawmtute chu sil hoih bawlte diingin lauhuai ahi sih va, hizongleh mi giloute diingin lauhuai ahi uhi. Vaihawmtu lau loua um na uut ei? Sil hoih bawl in, huchiin vaihawmtu paahtaat na loh diing hi.
45013004	Ajiahchu vaihawmtu chu na hoihna diinga Pathian natongtu ahi. Hizongleh silgilou na bawl inchu, lau in; ajiahchu ama’n naamsau ajiah beiin atawi sih hi; ajiahchu amah Pathian natongtu ahi a, silgilou bawlte tunga lungthahna phubalatu ahi.
45013005	Hujiahin lungthahna lau jiah chauh hilouin, na sialepha heetna jiahin zong vaihawmtu nuaia na kituhluut diing mawng ahi.
45013006	Ajiahchu hikhu jiahin siah zong na pia uh ahi, ajiahchu amahuh chu hi sil ngeei bawl diinga Pathian natongtu mah ahi uhi.
45013007	Hujiahin a kawmvah atan diing lawm zousiah uh pia un: siah piaahna diingpa kawmah siah pia un; leiman tawina diingpa kawmah leiman tawi un; lau diingpa chu lau unla; zahbawl diinga umpa chu zahbawl un.
45013008	Kilungsiat tuahna loungaal chu koimah bangmah ba sih un, ajiahchu amah midang lungsiatpa in daan ajuikim veh ahi.
45013009	Bangjiahin ahiai i chih leh hi thupiaahte, “Aang na kawm louh diing ahi, Tual na thah louh diing ahi, Na guuh louh diing ahi, Heetpihtu dihloua na pan louh diing ahi, Na een louh diing ahi,” chih haw leh hulou thupiaah dang mawngmawng aum leh, hute chu, “Nangmah na kilungsiat banga na innveengte na lungsiat diing ahi,” chih in akhaikhawm veh hi.
45013010	Lungsiatna in a innveengte abawlse sih hi; hujiahin lungsiatna chu daan zuihkimna ahi.
45013011	Hun umdaan hein hite bawl un, ihmu khanloh ahun mahmahta hi; ajiahchu i gintaat chiillai saangin i hutdamna uh anai jawta hi.
45013012	Jaan abei dehdehta a, khua vaah diing ahita hi. Hujiahin mial a silbawlte paaiin vaah gaalthuam in i kithuam diing uhi.
45013013	Suun a um bangin dihtahin i um diing uh, thaangtatin leh zukham buaia umlouin, huuh leh kingaihna thaanghuai a umlouin, kihaau leh kithangsiat-a um louin.
45013014	Hizongleh Lalpa Jesu Khrist in kithuam unla, huleh tahsa uutna supiching diingin bangmah kibawl sih un.
45014001	Ginna a haatlou mi chu, a ginlahnate soiseel louin pomdaan siam un.
45014002	Mi khat in bangkim ne theiin akigingta a, hizongleh mi haatlou in chu anteh louhing chauh ane hi.
45014003	Anete’n aneloute simmoh sih henla, aneloute’n zong anete soiseel sih hen; ajiahchu Pathian in amah apomta hi.
45014004	Midang khat suaah soiseeltu nang koi na hiai? A pu a diingin ading ahihlouhleh apuuh ahi. Ahi, amah chu dinsahin aum diing hi, ajiahchu Pathian in amah adingsah thei hi.
45014005	Mi khat in ni khat chu ni dang saangin angai poimoh tuam a; midang in ni zousiah kibang chiatin angai hi. Mi chin in amahuh lungsim chiat ah chiangtahin kiheet uh heh.
45014006	Ni tangtu in Lalpa a diingin atang a, huleh ni tangloutu in Lalpa a diingin atang lou ahi. Anetu in Pathian kawmah kipaahthu soiin Lalpa a diingin ane a, huleh ane loutu in zong Pathian kawmah kipaahthu soiin Lalpa a diinga ne lou ahi.
45014007	Ajiahchu koimah amah a diinga hing ahi sih a, huleh koimah amah a diinga si zong ahi sih hi.
45014008	Ajiahchu i hin leh, Lalpa a diingin i hing a; huleh i sih leh, Lalpa a diingin i si uh ahi. Hujiahin i hin in zong, i sih in zong, Lalpa a i hi uhi.
45014009	Bangjiahin ahiai i chih leh misite leh mihingte Lalpa ahih theihna diingin Khrist chu asi a, athoukiit a huleh suhhingin aum ahi.
45014010	Hizongleh nang bang diinga na unau soiseel na hiai? Ahihlouhleh nang bang diinga na unau simmoh na hiai? Ajiahchu i bawnva Khrist vaihawmna touphah ma a ding diing i hi uhi.
45014011	Ajiahchu, “Keimah ka hin jiahin, khuup chinteng ka ma ah akhuupdin diing va, lei chinteng zong Pathian kawmah akiphuang diing uh, LALPA’N achi hi,” chih gelh ahi.
45014012	Huchiin i bawnun Pathian kawmah eimah tanchin chiat i soi diing uhi.
45014013	Hujiahin khat leh khat i kisoiseel nawn sih diing uh, hizongleh koipouh in a unau kisuihna diing aha, ahihlouhleh kipuuhna diing bangmah abawl louhna diing ngaihtuah tinten jaw hen.
45014014	Sil amah a sianglou mawngmawng aum sih chih, Lalpa Jesu ah ka hechian a, ka muang mahmah hi; hizongleh sil khat siangloua ngaitu diingin, huchu amah diingin sianglou ahi.
45014015	Na sil neeh jiaha na unau lungsim anat inchu, lungsiatna daan in na gamtalou ahi. A luanga Khrist si zouta mi khat chu na sil neeh in sumang sin.
45014016	Hujiahin na hoihna uh mi’n gilou a asoisiat diingin umsah sih un;
45014017	ajiahchu Pathian lalgam chu neeh leh dawn thu ahi sih a, himahleh dihtatna, hamuanna leh Hagau Siangthou a kipaahna bang ahijaw hi.
45014018	Ajiahchu koipouh hi silte a Khrist natong chu Pathian pomtaah leh mihing pomin aum veu uhi.
45014019	Hujiahin kilepna diing leh khat leh khat khantouhna diing silte i delh diing uhi.
45014020	An jiahin Pathian natohna suse sin. Sil zousiah chu asiangthou ngeei a, hizongleh a sil neeh a mi khat puuhna bawl chu amah diingin sual ahi.
45014021	Na unau puuhna diing aha ahihlouhleh lunghihmohna diing aha ahihlouhleh suhjawngkhaalna diing aha ahih inchu, sa neehlouh leh uain dawn louh leh sil bangmah bawllouh ahoih hi.
45014022	Ginna na nei ei? Pathian ma ah nangmah chauhin kineih in. Amah hoihsah lama amah leh amah siamlouh kitangsahlou mi chu ahampha hi.
45014023	Hizongleh gingleltu in aneeh inchu, ginna a aneeh louh jiahin siamlouhtangin aum hi; ajiahchu ginna loua bawl photmah chu sual ahi.
45015001	Huchiin ei a haatte’n eimah chauh nopsahna diing hawllouin, a haatloute haatlouhna i thuaahpih diing uh ahi.
45015002	Ajiahchu mi chin in i innveengte a khantouhna diingun, a hoihna diingun i sulungkim diing uhi.
45015003	Ajiahchu, “Nang hung housete housiatna chu ka tungah atuta hi,” chia gelh bangin Khrist in zong Amah nopsahna diing angaihtuah sih hi.
45015004	Ajiahchu malai a anakigial photmah chu, Pathian Lehkhathu a kuhkalna leh hamuanna tungtawna eite’n kinepna i neih theihna diinga eiuh kihilhna diinga gelh ahi.
45015005	Huchiin thuaahtheihna leh hamuanna Pathian in Khrist Jesu mahbangin khat leh khat lungsim kibang neiin hung umsah hen,
45015006	huchia Pathian, i Lalpa uh Jesu Khrist Pa ngeei chu lungsim munkhat pua leh aw khat suaha na paahtawi theihna diingun.
45015007	Hujiahin Khrist in zong Pathian loupina diinga ahung kipaahpih mahbangin khat leh khat kipaahta chiat un.
45015008	Tuin huchu na kawmvah ka soi ahi, pulepate kawma thuchiamte sukip diingin Khrist Jesu chu Pathian thudih heetsahna diingin zehtante suaah ahung hita hi,
45015009	huchia khotuahna jiaha Jentelte’n Pathian apaahtawi theihna diingun, “Hikhu jiahin Jentelte lahah na min ka hung paahtawi diing a, na min phatin la ka sa diing hi,” chih gelh bangin.
45015010	Huleh ama’n, “Nanguh Jentelte, a mite toh kipaah un,” achi kiit hi.
45015011	Huleh, “Nanguh Jentelte zousiah, LALPA chu phat un, huleh mi zousiah in zong Amah phat un,” achi kiit hi
45015012	Huleh Isai in, “Jesse Zungpi aum diing a, huleh Amah chu Jentelte tunga vaihawm diingpa ahi a, Jentelte’n Amah ah kinepna anei diing uhi” chiin asoi kiit hi.
45015013	Hagau Siangthou silbawltheihna jiaha kinepna na hauh theihna diingun kinepna Pathian in ginna a kipaahna leh hamuanna chinteng in hung sudim hen.
45015014	Ka unaute, nanguh chu hoihna in na dim va, heetna in na dim va, khat leh khat na kihasuantuah thei uh chih keimah mah in zong ka muang hi.
45015015	Ahihvaangin, unaute, Pathian in ahung piaah hehpihna jiahin nanguh hung heetdohsahna diingin hangsantahin sil khenkhat tungtaang ka gial ahi,
45015016	Jentelte kawma Jesu Khrist thunatongtu ka hihtheihna diingin Pathian tanchinpha nna ka tong hi, huchia Hagau Siangthou a suhsiangthou Jentelte sillatte chu pomtaah ahih theihna diingin.
45015017	Hujiahin Pathian lam silte ah Jesu Khrist ah kiletsahna diing ka nei ahi.
45015018	Khrist in Jentelte thuawisahna diinga thusoi leh natoh a keimah tungtawna abawlte loungaal bangmah ka soi ngam sih hi,
45015019	chiamchihna leh sil loupite in, Pathian Hagau silbawltheihna in, huchiin Jerusalem khua leh a kiimveel gam apat Illyrikum gam tanpha in Khrist tanchinpha kimtahin ka soi zouta hi.
45015020	Huchiin midang innbul phuhsa tunga inn bawl ka hihlouhna diingin, Khrist min kiloh nailouhna mun a tanchinpha soi chu ka siltup ahi,
45015021	hizongleh, “A tanchin kisoi ngei louhnate’n amu diing va, huleh aja ngei nailoute’n ahung hesiam diing uh,” chia gelh bangin.
45015022	Hikhu jiahin na kawmva hung diing tampivei daalin ka umta hi.
45015023	Hizongleh tuin chu hi gam kiimveel ah mun ka neita sih a, huleh kum tampi na kawmva hung nuamin zong ka umta a,
45015024	Spain gam a ka chiah hunhun chiangin, na kawmvah ka hung diing hi. Ajiahchu ka hung zin chiangin nanguh toh kithuahkhawm theihna hun tomkhat ka neihtheih masat leh, nanguh hung muh ka kineem a, huleh ka zinna lampi ah na hung panpih uh ka kineem hi.
45015025	Hizongleh tuin chu misiangthoute natohsah diingin Jerusalem a chiah phot diing ka hi.
45015026	Ajiahchu Makedonia leh Akaia gam a mite’n Jerusalem a misiangthoute laha migentheite diingin kipaahtahin thohlawm athohkhawm uhi.
45015027	Ahi, lungkimtahin ahih uhi, huleh a leiba uh zong ahi mawng uhi. Ajiahchu Jentelte’n a hagaulam silte uh akikoppih ngaal un chu, tahsa lam silte a amahuh apanpihve uh chu ahih diing mawng uh ahi.
45015028	Hujiahin, hi ka bawl zoh a, hi gah zong chiantaha ka muhsah zoh chiangin nanguh hung tawnin Spain gam ah ka chiah diing hi.
45015029	Huleh na kawmva ka hung chiangin Khrist tanchinpha vangpiaahna kim toh ka hung diing chih ka he hi.
45015030	Unaute, i Lalpa Jesu Khrist min leh Hagau lungsiatna jaala Pathian kawma na hung haamteisahna vah chihtahzet hung suahpih diingin ka hung ngeen hi,
45015031	huchia Judia gam a gingloute laha ka suaahtaat theihna diing leh Jerusalem khua a diinga ka natohna hi misiangthoute diinga pomtaah ahih theihna diingin,
45015032	huchia Pathian deihjawng banga, kipaahtaha na kawmva ka hung a, i kisuhhalh khawm chiat theihna diingun.
45015033	Tuin hamuanna Pathian na bawnva kawmah um hen. Amen.
45016001	Kenkria a kouhtuam natongtu i sanggamnu uh Phibi na kawmvah meellaahna ka hung bawl hi,
45016002	Lalpa min a misiangthoute banga nana pom va, na panpih uh angaihna photmah a na panpih diingun; ajiahchu ama’n zong mi tampi anapanpihta a, keimah ngeei zong ahung panpihta hi.
45016003	Khrist Jesu a ka natoh khawmpih Prisilla leh Akuila chibai hung buuhsah un.
45016004	Amah un ka hinna a diingin a ngawng uh adohta uhi, amahuh kawma kei chauh in kipaah thu ka soi hilouin, Jentel kouhtuam zousiah zong a tungvah akipaah uhi.
45016005	Huchibangmahin a inn va kouhtuam kikhawmte zong chibai hung buuhsah un. Akaia gam a Khrist a gah masapeen ka deihtah Epaineta chibai hung buuhsah un.
45016006	Eiuh diinga tonggim Mari chibai hung buuhsah un.
45016007	Ka chipihte leh ka koltaanpih, apostol laha minthang tah, Khrist a zong kei saanga um masajaw Andronika leh Junia chibai hung buuhsah un.
45016008	Lalpa a ka deihtah Amplia chibai hung buuhsah un.
45016009	Khrist a i natohpih Urbana leh ka deihtah Staki chibai hung buuhsah un.
45016010	Khrist a pom Apelle chibai hung buuhsah un. Aristobulu innkuan a mite chibai hung buuhsah un.
45016011	Ka chipih Herodion chibai hung buuhsah un. Lalpa a um Narkissa innkuan a mite chibai hung buuhsah un.
45016012	Lalpa a natong, Triphaina leh Triphosa chibai hung buuhsah un. Lalpa a nna hahtoh mahmah, deihtah Persi chibai hung buuhsah un.
45016013	Lalpa a teel Rufa, leh a nu huleh kei nu zong hive, chibai hung buuhsah un.
45016014	Asunkrita, Phlegon, Herma, Patroba, Hermi leh a kawmva um unaute chibai hung buuhsah un.
45016015	Philologa leh Julia, Neria leh a sanggamnu, huleh Olimpa leh a kawmva misiangthou umte zousiah chibai hung buuhsah un.
45016016	Tawp siangthou in chibai kibuuh tuah un. Khrist kouhtuam zousiahte’n chibai ahung buuh uhi.
45016017	Tuin ka unaute, kihilhna daan nanguh hung kihilh louh jawnga kikhenna leh puuhna siamdohtute chiamchih diing leh kiheisan diingin ka hung ngeen hi.
45016018	Ajiahchu hutobang mite’n i Lalpa uh Jesu Khrist nna atong sih uh, hizongleh amahuh gilpi nna atong jaw uhi, huleh dangnaal jiah leh maaitangphat kamsiamna in heetna tawmte lungsim aheem uhi.
45016019	Na thuman daan uh mi zousiah lahah akithangta hi. Hujiahin na tungvah ka kipaah hi; hizongleh sil hoih lama na pil va, huleh silgilou lama na mawl uh ka deih hi.
45016020	Huleh hamuanna Pathian in Setan chu tomkaallouin na keeng nuaivah ahung tuandeensah diing hi. I Lalpa uh Jesu Khrist hehpihna na tungvah um hen. Amen.
45016021	Ka natohpih Timothi leh ka chipihte Lukia, Jason leh Sosipater in chibai ahung buuh uhi.
45016022	Keimah Tartia, hi lehkhathot gialpa’n Lalpa min in chibai ka hung buuh hi.
45016023	Gaia, kei leh kouhtuam zousiah zintunnapa in chibai ahung buuh hi. Khopi sung sumkoltu Erasta leh unaupa Kuarta in chibai ahung buuh uhi.
45016024	I Lalpa uh Jesu Khrist hehpihna na bawnva tungah um hen. Amen.
45016025	Tuin, ka tanchinpha leh Jesu Khrist thu taangkoupihna dungjuia, khovel siam chiil apat phuala um,
45016026	hizongleh tua suhlat hita, ginna lama thumanna diinga zawlneite Pathian Lehkhathu jaala nam zousiah kawma heetsaha um, hu thukiphual kiphuandohna dungjuia, huleh kumtuang Pathian thupiaah dungjuia nang hung tungding thei,
45016027	Amah chauh apil Pathian kawmah Jesu Khrist jaalin kumtuangin loupina um hen. Amen.
46001001	Paul, Pathian deihdaan a Jesu Khrist apostol diinga kouh leh i unaupa uh Sosthene in,
46001002	Korinth khua a Pathian kouhtuam umte, Khrist Jesu a suhsiangthou diinga kouhte kawm leh mun china i Lalpa Jesu Khrist min lou amahuh leh eite zousiah kawmah:
46001003	I Pa uh Pathian leh Lalpa Jesu Khrist kawm apat hehpihna leh hamuanna na kawmvah um hen.
46001004	Na tungva Jesu Khrist a Pathian hehpihna hung kipia jiahin ka Pathian tungah ka kipaah zingzing hi;
46001005	huchiin silbangkim ah, thusoina chinteng leh heetna chinteng ah Amah ah suhhauhsatin na umta uhi,
46001006	huchia Khrist thu heetpihna nanguh a suhkipa aumtaah bangin,
46001007	huchiin silpiaah ah tasam louin, i Lalpa uh Jesu Khrist hung kilaahna diing ngaahlahtahin nana ngaah uhi,
46001008	Ama’n i Lalpa Jesu Khrist ni chianga soiseelbeia na um theihna diingun a tawp dongin zong ahung sukip diing hi.
46001009	Pathian chu a ginum hi, Ama’n a Tapa i Lalpa uh Jesu Khrist toh kipawlkhawmna ah nanguh ahung kou luutta hi.
46001010	Tuin unaute, na bawnva thukhat a na um va huleh na lahvah kikhenna aum louh a, hizongleh lungsim kibang leh ngaihdaan kibanga soiseelbeia na kizop jawhna diingun i Lalpa uh Jesu Khrist min in ka hung ngeen hi.
46001011	Ajiahchu ka unaute, na lahvah kihauna aum chih na tungtaang thu uh Kleo innkuanpihte’n ahung hilh uhi.
46001012	Tuin hikhu ka soi hi, nanguh mi chin in, “Kei Paul lawi ka hi,” huleh “Kei Apollo lawi ka hi,” “Kei Kepha lawi ka hi,” “Kei Khrist lawi ka hi,” na chi uhi.
46001013	Khrist hawmkhenin aum eimah? Paul nanguh diingin kilhbehin aum eimah? Ahihlouhleh Paul min in baptisma na tang viaimah?
46001014	Krispa leh Gaia chihlouh na lahva khat beeh ka hung baptis louh jiahin Pathian kawmah kipaahthu ka soi hi.
46001015	Huchilou inchu khenkhat in keimah min a baptisma tang na kichi kha diing uhi.
46001016	Huleh Stephana innkuante zong ka baptis a, hute chihlouh midang ka baptis lam ka he sih hi.
46001017	Ajiahchu Khrist in baptis diingin ahung sawl sih a, hizongleh tanchinpha soi diingin ahung sawl jaw hi; pilna thu a soi louin, huchilou inchu Khrist kros bangmalou asuaah kha diing hi.
46001018	Ajiahchu kros thu chu mangthaaite diingin ngolhuai ahi a, hizongleh eiuh hutdama umte diingin chu Pathian silbawltheihna ahi.
46001019	Ajiahchu, “Mipil pilna ka suse diing a, huleh lemhetu lemheetna ka koihmang diing hi,” chih gelh ahi.
46001020	Mipil khoiah aum ei? Daanjilsahtu khoiah aum ei? Hi khang a nialhaatmi khoiah aum ei? Pathian in hi khovel pilna ngolhuai asuaahsah sih eimah?
46001021	Ajiahchu Pathian pilna ah, khovel in pilna tungtawna Pathian aheet louh nungun, thu kisoi ngolhuai tungtawna agingtate hutdam diing chu Pathian kipaahpih ahita hi.
46001022	Ajiahchu Judate’n chiamchihna angeen va, Grikte’n pilna ahawl uh;
46001023	hizongleh kei un chu Khrist kilhbeha um thu ka soi uhi, huchu Judate diingin puuhna, huleh Grikte diingin ngolna ahi;
46001024	hizongleh Judate hiin Grikte hitazongleh, kouhte diingin Khrist chu Pathian silbawltheihna leh Pathian pilna ahi.
46001025	Ajiahchu Pathian ngolna mihing saangin apiljaw a, huleh Pathian haatlouhna zong mihing saangin ahaatjaw hi.
46001026	Ajiahchu unaute, kouh na hihna uh ngaihtuah dihvua. Tahsa lama mipil tampite, mihaat tampite, milian tampite kouh ahihlouh daan uh.
46001027	Hizongleh Pathian in mipilte azahtaatsahna diingin khovel sil ngolhuaite ateel jawta a, huleh sil haatte azahtaatsahna diingin khovel sil haatloute ateel jawta hi;
46001028	huleh khovel sil ngiamte leh sil muhsithuaite Pathian in ateel a, huleh sil umlou tanin ateel hi, sil umte bangmalou asuaahsah theihna diingin,
46001029	huchia Pathian ma a koimah akiuahsah theihlouhna diingin.
46001030	Hizongleh nanguh chu Amah vaangin Khrist Jesu ah na um uhi, Jesu chu Pathian apat eiuh diingin pilna, dihtatna, suhsiangthouna leh tatdohna ahung hita hi.
46001031	Huchia, “Akisuang phot chu LALPA ah kisuang heh” chia kigial bangin.
46002001	Huleh unaute, kei chu na kawmva Pathian thu heetpihna phuanga ka hung laiin, thusoi siamna sangtah leh pilna toh hung ka hi sih hi.
46002002	Ajiahchu ke’n Jesu Khrist leh Amah kilhbeha um thu chauh lou chu na lahvah bangma dang heet ka tum sih hi.
46002003	Huleh kei chu haatlou leh lauin, nasataha kithing kawmin na lahvah ka um hi.
46002004	Ka kamsuahte leh ka thusoite chu mihing pilna a jawlsiamna thu ahi sih a, hizongleh Hagau leh silbawltheihna suhlatna in ahijaw,
46002005	huchia na ginna uh mihing pilna a kinga lou a, Pathian silbawltheihna a akingah jawhna diingin.
46002006	Ahiinlah pichingte lahah chu pilna thu zong ka soi jeel uhi, ahihvaangin hi khang pilna thu ahi sih a, hi khang vaihawmtu hung mangthaai diingte pilna thu zong ahi sih hi.
46002007	Hizongleh kei un chu Pathian pilna thukiphual, Pathian in khovel um ma a i loupina diingva anaguatlawhsa pilna kiphualgu thu ka soi jaw uhi.
46002008	Huchu hi khang vaihawmtute khatbeeh in ahe sih uhi; ajiahchu anahe hita uh leh, loupina Lalpa chu anakilhbeh sih diing uhi.
46002009	Hizongleh, “Mit a muh ngeilouh, bil a jaah ngeilouh, huleh mihing lungtang a zong luut ngeilou, Pathian in Amah lungsiatte diinga abawlsah silte chu,” chia gelh bangin.
46002010	Hizongleh Pathian in hute chu a Hagau in i kawmah ahung hesahta hi. Ajiahchu Hagau in sil bangkim ahawldoh a, ahi, Pathian sil thuuhtahte zong.
46002011	Ajiahchu mihing silte chu mihing a um hagau loungaal koi ahiai he diing? Huchibangmahin Pathian silte zong Pathian Hagau loungaal koimah in ahe sih hi.
46002012	Huchiin Pathian in athawna ahung piaah silte i heettheihna diingun ei un chu khovel hagau hilouin, hizongleh Pathian a kuan Hagau chu i tang uh ahi.
46002013	Hi silte chu mihing pilna a soi louin, hizongleh Hagau Siangthou thuhilhna in hagaulam silte chu hagaulam thute a hilhchian in ka soi jaw uhi.
46002014	Hizongleh tahsa mi in chu Pathian Hagau silte apom thei sih hi, ajiahchu amah ngaihin hute chu ngolhuai ahi; hite chu hagau a heet ahih jiahin he zong ahe thei sih hi.
46002015	Hizongleh hagau mi in chu sil zousiah ahechian veu a, amah ahihleh koima’n ahechian sih hi.
46002016	Ajiahchu “Amah thuhilh thei diinga LALPA lungsim koi in ahiai he?” Hizongleh ei un chu Khrist lungsim i pua uhi.
46003001	Huleh unaute, hagau mite kawma soi bangin na kawmvah thu ka soi thei sih a, hizongleh tahsa mite kawma soi bangin, Khrist a naungeehte kawma soi bangin ka soi ahi.
46003002	An gum hilouin nawitui in ka hung vaah hi; ajiahchu na ne thei nai sih va, huleh tutanin zong na ne thei nai sih uhi;
46003003	ajiahchu nanguh na tahsami nalai uhi. Na lahva kithangsiatna, kinialna leh kipawlkhenna aum jiahin, tahsami hi nalai leh mihing meimei banga khosa nalai hilou na hi uh maw?
46003004	Ajiahchu khat in, “Kei Paul lawi ka hi,” huleh adang in, “Kei Apollo lawi ka hi,” na chih laisiah uh tahsami hilou na hi viaimah?
46003005	Ahihleh Paul koi ahiai, huleh Apollo koi ahiai? Hizongleh Lalpa’n apiaah bangjeela amahuh tungtawna na gintaat uh thunatongtute hilou ahi viaimah?
46003006	Keima’n ka suan a, Apollo in tui abuaah a, hizongleh Pathian in akhangsah hi.
46003007	Huchiin asuantu zong bangmah ahi sih a, tui buaahtu zong bangmah ahi sih, akhangsahtu Pathian chauh loungaal chu.
46003008	Huleh asuantu leh tui buaahtu chu akibang ahi va, mi chin in atohgim bang jeelun kipaahman akimuh chiat diing uhi.
46003009	Ajiahchu keiuh chu Pathian natohkhawmpihte ka hi uh; nanguh chu Pathian louma na hi va, Pathian inn na hi uhi.
46003010	Pathian hehpihna kei hung kipia dungjuiin, innlamtu siamtah bangin ke’n innbulphuh chu ka lemta a, midang in a tungah inn alam uhi. Hizongleh mi chin hu a tunga a innlam daan vah pilvaang chiat uh heh.
46003011	Ajiahchu innbulphuh lepsa loungaal innbulphuh dang kuama’n alem thei nawn sih hi, hu innbulphuh chu Jesu Khrist ahi.
46003012	Tuin hi innbulphuh tungah mi koipouh in sana in, dangka in, suangmantam in, sing in, hampa in, buhpawl in lamta leh,
46003013	mi chin natoh chu ahung kisulang diing hi; ajiahchu mei a suhlat hi diing ahih jiahin a Ni in aphuangdoh diing hi; huleh mei in mi chin natoh chu bangchi bang ahiai chih asuchian diing hi.
46003014	Innbulphuh tunga koi natoh zong aum zing leh, amah in kipaahman amu diing hi.
46003015	Koi natoh zong akaah inchu, manna athuaah diing hi; hizongleh amah tah chu hutdamin aum diing a, ahihvaangin mei a paisuaah bang ahi diing hi.
46003016	Pathian inn na hi va, huleh na sungvah Pathian Hagau ateeng chih helou na hi viaimah?
46003017	Mi koipouhin Pathian inn asuhbolhhoh inchu, Pathian in amah asuse diing hi. Ajiahchu Pathian inn chu asiangthou a, hu inn chu nanguh na hi uhi.
46003018	Mi koimah amah leh amah kiheem sih heh. Na lahva mi koiaha hi khang a pil akisah leh, ahung pil theihna diingin mingol hung suaah heh.
46003019	Ajiahchu hi khovel pilna chu Pathian ngaihin ngolna ahi. Ajiahchu, “Amah in mipilte a pil lepchiahna vah aman hi,” chih gelh ahi.
46003020	Huleh hubaan ah, “LALPA’N mipil ngaihtuahnate ahe a, hute chu bangmalou ahi,” chia gelh bangin.
46003021	Hujiahin mi koimah mihing ah kisuang sih heh. Ajiahchu sil zousiah nanguh a ahi:
46003022	Paul hiin Apollo hiin Kepha hizongleh, ahihlouhleh khovel hiin hinna hiin sihna hizongleh, sil um nalaite hiin sil hung um diingte leh sil zousiah chu nanguh a ahi.
46003023	Huleh nanguh chu Khrist a na hi va, huleh Khrist chu Pathian a ahi.
46004001	Huchiin mi’n keiuh chu Khrist suaahte leh Pathian thukiphual enkoltute bangin hung he uh heh.
46004002	Hubaan ah, hitah a enkoltute chu mi ginum ahih uh apoimoh hi.
46004003	Hizongleh nang un na hung etkhiah uh aha ahihlouhleh mihing thukhenna a na hung etkhiah uh chu kei diingin sil neutakhat ahi. Adihtahin kei leh kei zong ka kienkhe sih hi.
46004004	Ajiahchu keimah ah ahung awimohtu bangmah umin ka he sih hi, ahiinlah huin siam ahung tangsah ahi tuan sih; hizongleh ahung enkhetu chu Lalpa ahi hi.
46004005	Hujiahin a hun main Lalpa hung masiahin bangmah enkhe sih un. Ama’n chu mial a sil kiphualte vaah ah ahung podoh diing a, huleh lungtang a ngaihtuahte zong ahung sulang diing hi. Hu hun chiangin mi chin in paahtawina chu Pathian apat atang chiat diing uhi.
46004006	Unaute, tuin hi silte chu nang un akigialta khu kheellam bangma na ngaihtuah louh diing uh chih keiuh apat na jil theihna diing uh leh huchia nanguh koimah in khat na kiuahsahpih va, khat na kalh louhna diingun, na phattuamna diingun keimah leh Apollo tungah etsahna thu in ka kizang ahi.
46004007	Ajiahchu kuan ahiai nang midang apat hung tuamsah? Huleh na muh louh bang ahiai na neih? Tuin amuta ngeei na hih leh, bang diinga mulou banga kisathei na hiai?
46004008	Tuin na kichingta uh! Na hung hausata uhi! Keiuh louin kumpipate na hung hita uh, huleh huchia keiuh zong nanguh toh ka lal theihna diingun, adihtahin kumpipate na hih uh ka deih hi!
46004009	Ajiahchu Pathian in keiuh apostolte chu si diinga guatsa bangin anunungpeen a hung koih hiin ka ngaihtuah hi. Ajiahchu khovel mitmuhin, angelte leh mihingte mitmuhin etnop a et ka hung hita uhi.
46004010	Keiuh chu Khrist a diinga mingol ka hi va, hizongleh nanguh chu Khrist ah mipil na hi uhi! Keiuh chu ka haat sih va, hizongleh nanguh chu na haat uhi! Nanguh chu na zahum va, hizongleh keiuh chu simmohin ka um uhi!
46004011	Tu daahkaal dongin ka gilkialun ka dangtaah va, silhleteen tasamin ka um va, mite vuaahthop leh teenna mumal beiin ka um uhi.
46004012	Huleh ka khut un nna ka tong uhi. Housiata ka um un ka vangpiaah va, suhduhdaha ka um un ka thuaah teeiteei uhi.
46004013	Soisiat-a ka um un neemtahin ka dawng uhi. Tutanin khovel niinnoh, sil zousiah bolhhoh bang ka hung hita uhi.
46004014	Na zahtaatna diingun hi thute ka gial ahi sih a, hizongleh ka ta deihtahte bangin ka hung taaihilh ahijaw hi.
46004015	Ajiahchu nang un Khrist ah hilhtu saang sawm nei zongleh uh chin, pa chu tampi na nei sih uhi; ajiahchu tanchinpha jaalin Khrist Jesu ah nanguh ka hung hingkhia hi.
46004016	Huchihjiahin ka umdaan juitute hi diingin ka hung hasot hi.
46004017	Hikhu diing jiahin Lalpa a ka ta deihtah leh ginum Timothi na kawmvah ka hung sawl hi. Ama’n chu gam chin a kouhtuam zousiah ka thuhilh bangin, Khrist a ka umdaan nanguh ahung hesah kiit diing hi.
46004018	Na kawmva hung nawnlou diing banga hung na ngaihtuahin na lahvah khenkhat anakiuangsah uhi.
46004019	Hizongleh Lalpa’n lem achih leh, na kawmvah ka hung baih diing a, huchiin kiuangsahte chu a thusoi uh hilouin a silbawltheihna uh ka heta diing hi.
46004020	Ajiahchu Pathian lalgam chu thu ah aum sih a, silbawltheihna ah aum jaw hi.
46004021	Bang ahiai na deih uh? Na kawmvah chiang tawiin ka hung diai, ahihlouhleh lungsiatna leh lungneemna hagau toh ka hung diai?
46005001	Na lahvah kingaihna thaanghuai aum chih athang vengvung a, huchibang kingaihna thaanghuai Jentelte lahah zong aum ngei sih, huchu mi khat in a pa ji akiteenpih hi.
46005002	Huleh huchibang silbawlpa chu na lah vapat nohdoh diinga lungngaih naahsaangin na kiuahsahpih jaw uhi.
46005003	Ajiahchu keimah tahsa a ka tel louh vaangin hagau in ka tel a, na lahva tel tobangin hutobanga gamtapa chu atung vai ka hawm zouta hi.
46005004	I Lalpa uh Jesu Khrist min in, ka hagau toh i Lalpa uh Jesu Khrist silbawltheihna toh na kikhopkhawm chiangun,
46005005	huchibang mi chu Lalpa Jesu Ni chianga a hagau hutdama aum theihna diingin, a tahsa suhmangna diingin Setan kawmah pedoh un.
46005006	Na kisahtheihna uh ahoih sih hi. Tol themchakhat in tanghou beu a pumin ajeelsuaah veu hi chih na he sih uh maw?
46005007	Hujiahin tolsohlouh na hih ngeei bangmah un, tanghou beu thah na hihtheihna diingun, tol lui chu paaimang un. Ajiahchu adihtahin i Chiahkaan uh Khrist chu ei a diingin latin aumta hi.
46005008	Hujiahin tol lui toh hilouin, giitlouhna leh suhsiat tupna tol toh zong hilouin, hizongleh chihtahna leh thutahna tolsohlouh tanghou toh kuut chu i nei diing uhi.
46005009	Kingaihna thaanghuai a kibualte kithuahpih lou diingin ka lehkhathon ah ka hung gialta hi.
46005010	Hi khovel a kingaihna thaanghuai a kibualte toh aha, mihuaihamte toh aha, leepgute toh aha, ahihlouhleh milem bete toh aha kithuah het louh diing ahi chi chu ka hi sih hi, ajiahchu huchi diing hileh khovel apat na chiahdoh uh ngai diing ahi.
46005011	Hizongleh tuin chu koipouh unau chih hingaala kingaihna thaanghuai aha, huaiham aha, milem bia aha, soisiat haat aha, zukham haat aha, leepguuh haat aha, huchibang mi chu kithuahpih lou diing leh neeh tanpha ne khawm lou diingin na kawmvah tuin ka hung gialta hi.
46005012	Ajiahchu polam mite keimah in ka vaihawm diing bang aum ei? Nang un a sunga umte vaihawm lou na hi viai mah?
46005013	Hizongleh polam a mite chu Pathian in avaihawm hi. Hujiahin “na lah vapatin hu migiloupa chu koihdoh un.”
46006001	Na lahva koiaha khat in midang tungah thubuai neita leh uh chin, misiangthoute ma a tut louin, daan a heeh diingin midihtatloute ma ah na tut ngam diviaimah?
46006002	Misiangthoute’n khovel vaihawm diing ahi uh chih na he sih viaimah? Huleh khovel vaihawm diing na hih uh leh, sil neupeente vaihawm diinga taahlou na hi uh maw?
46006003	Angelte tunga vaihawm diing i hi chih na he sih viaimah? Huchi ahih inchu, hi damsung silte giap i vaihawm taahluat diing hilou maw?
46006004	Huchi ahihleh hi damsung silte tungtaang a vaihawmna na neih uh leh, kouhtuam a mi zahumlou peente vaihawm diingin na tousah viaimah?
46006005	Hichu na zumna diingun ka soi ahi. Na lahvah mipil, a unaute kikaal a vaihawm thei khat beeh umlou ahiaimah?
46006006	Himahleh unau in unau daan ah na heeh va, hu zong gingloumite ma ah ahi nalai hi!
46006007	Huchi ahih jiahin khat leh khat daan a na kiheehtuah uh chu na guallelhna lianpi uh ahi. Bang diinga amohjaw hi a kikoih meilou na hi viai? Bang diinga dihloutaha bawlna thuaah jaw meilou na hi viai?
46006008	Hilou, nanguh mah in na bawl sual va na heem uh, huleh hu zong na unaute uh tungah ahi na bawl uh!
46006009	Midihtatloute’n Pathian lalgam aluah sih diing uh chih na he sih viaimah? Heemzohin um sih un. Kingaihna thaanghuai a bualte aha, milem bete aha, aangkawmte aha, mihuuhte aha, tohuuhte aha,
46006010	gutate aha, eenhaatte aha, zukham haatte aha, misalh haatte aha, huleh leepgute aha in Pathian lalgam aluah sih diing uhi.
46006011	Huleh na lahva khenkhat huchibang nana hi uhi. Hizongleh nanguh chu silsiang leh suhsiangthou na hita uh, nanguh chu Lalpa Jesu min leh i Pathian uh Hagau a siamtansah na hita uhi.
46006012	Sil zousiah bawl kei diingin phal ahi a, hizongleh sil zousiah bawl chu ahoihkim sih hi. Sil zousiah bawl kei diingin phal ahi a, hizongleh bangmah in thuneihna ka tunga aneih ka phal sih hi.
46006013	Ante chu gilpi a diing ahi a, huleh gilpi zong an a diing ahi, hizongleh anihun Pathian in asumang diing hi. Huleh sapum chu kingaihna thaanghuai a diing ahi sih a, hizongleh Lalpa a diing ahijaw a, huleh Lalpa chu sapum a diing ahi.
46006014	Pathian in Lalpa chu akaithou a, huleh eiuh zong a silbawltheihna in ahung kaithou diing hi.
46006015	Na sapum uh Khrist hiangte ahi chih na he sih viaimah? Ahihleh Khrist hiangte chu lain nohchijuaahte hiang in ka bawl diing ahiaimah? Bawllou hial diing!
46006016	Ahihleh nohchijuaah toh kizop photmah chu amahnu toh sapum khat ahi uh chih helou na hi viaimah? Ajiahchu Ama’n, “Anihun sapum khat ahung hita diing uh,” achi hi.
46006017	Hizongleh Lalpa toh kizop photmah chu Amah toh hagau a pumkhat ahi uhi.
46006018	Kingaihna thaanghuai taaisan un. Mihing sualna zousiah chu sapum polam ahi a, hizongleh kingaihna thaanghuai a sual bawl in chu amah sapum tungah sil abawlsual ahi.
46006019	Ahihlouhleh na sapum uh chu Pathian apat na neih uh, Hagau Siangthou inn ahih daan leh na sapum uh nanguh a ahihlouh daan na he sih viaimah?
46006020	Ajiahchu man a leisa na hi uhi; hujiahin na sapum uh leh na hagau un Pathian paahtawi un, huchu Pathian a ahi.
46007001	Huleh ka kawma na hung sil gelhte uh thu ah: Pasal in numei suhkhaah louh ahoih hi.
46007002	Ahihvaangin kingaihna thaanghuai aum jiahin, pasal chin in ji kineih chiat henla, huleh numei chin in zong pasal kineih chiat heh.
46007003	Pasal in a ji kawmah a tan diing chu pia heh, huleh huchibangmahin numei in zong a pasal kawmah pia heh.
46007004	Ji in amah sapum tungah thu anei sih a, a pasal in anei jaw hi. Huleh huchibangmahin pasal in zong amah sapum tungah thu anei sih a, a ji in anei jaw hi.
46007005	An ngawl leh haamteina a na kipumpiaah theihna diingva hun tomkhat a diinga na kilungtuaah uh ahih louhngaal leh, khat in khat tan diing dawl kikhaam sih un; huleh na kisuum zohlouh jiahva Setan in ahung heem louhna diingin hung umkhawm kiit un.
46007006	Hizongleh hi thu chu thupiaah banga soi louin, phalsah thuin ka soi jaw ahi.
46007007	Ajiahchu mi zousiah keimah bang chiat uh leh ka deih hi. Hizongleh mi chin in Pathian apat silpiaah tuam chiat anei uh, khat in hitobangin, adang in hutobangin anei chiat uhi.
46007008	Hujiahin kiteeng nailoute leh meithaite kawmah hichiin ka chi hi: Keimah bangin um uh leh amahuh diingin ahoih diing hi.
46007009	Ahihvaangin akisuum zohlouh uh leh chu kiteeng uh heh, ajiahchu tahsa uutna a kisuumzohlouh saangin kiteen ahoihjaw hi.
46007010	Tuin kiteengsate kawmah thu ka pia hi, kei piaah hilouin Lalpa piaah ahijaw hi: Ji in a pasal paisan sih heh.
46007011	Hizongleh apaisan inchu, pasal neilouin umzing jaw heh, ahihlouhleh a pasal toh kilem kiit uh heh. Huleh pasal in a ji khuul sih heh.
46007012	Hizongleh adangte kawmah chu, Lalpa’n asoi hilouin, ke’n ka soi hi: Unau koiaha in gingloumi ji a aneih a, amahnu a kawma aum nuam zing leh, khuul sih heh.
46007013	Huleh gingloumi pasal a nei in chu a pasal in a kawma um zing auut leh, nuse sih heh.
46007014	Ajiahchu ginglou pasal chu a ji jiahin suhsiangthouin aum a, huleh ginglou ji zong a pasal jiahin suhsiangthouin aum hi. Huchi hilou hileh chu na tate uh asiang sih diing uh, hizongleh tuin chu asiangthou uhi.
46007015	Hizongleh a ginglou jaw in akhen leh, khen mei heh. Unaupa aha, unaunu aha chu huchibang thu ah kaanin aum sih hi. Hizongleh Pathian in eiuh chu kituaaha um diingin ahung kou hi.
46007016	Ajiahchu Aw ji, na pasal na hutdam diing leh diing louh bang na he ei? Ahihlouhleh Aw pasal, na ji na hutdam diing leh diing louh bangchiin na he ei?
46007017	Hizongleh Pathian in mi chin kawma ahawmsahtaah bangin, Lalpa’n mi chin akouhtaah bangin, huchiin um heh. Huleh huchibangin keimah in kouhtuam chin ah thu ka pia hi.
46007018	Zehtansa a kouh mi aum ei? Zehtanlouh hung hi tuan sih heh. Zehtanlouh a kouh mi aum ei? Zehtan hi tuan sih heh.
46007019	Zehtan bangmah ahi sih a, zehtan louh zong bangmah ahi sih hi, hizongleh apoimoh chu Pathian thupiaahte juih khu ahi.
46007020	Mi chin kouha aumna mah vah um zing uh heh.
46007021	Suaah hihlai a kouh na hiai? Poisa sin; hizongleh suahtaatsah theih na hihin chu, suaahta mei in.
46007022	Ajiahchu suaah hihlai a Lalpa a kouh chu Lalpa mi jaleen ahi. Huchibangmahin jaleen hihlai a kouh zong Khrist suaah ahi.
46007023	Man a leisa na hi uh; mite suaah hi sih un.
46007024	Unaute, mi chin kouha aumna bang chiatin hutah ah Pathian toh umzing uh heh.
46007025	Huchiangleh nungaah siangthoute tungtaang ahihleh Lalpa thupiaah bangmah ka nei sih hi. Hizongleh ginum diinga Lalpa hehpihna tang ka hih jiahin, ka ngaihdaan ka soi diing hi.
46007026	Huchiin tulai hahsatna jiahin hichu hoih diingin ka ngaihtuah hi, huchu mi aum ngeia aum zing chu ahoih hi, ka chi hi.
46007027	Ji a kaan na hiaimah? Kisuutkhiah tum sin. Ji apat kaan nawnlouh na hiaimah? Ji neih tum sin.
46007028	Hizongleh ji na neih zongleh sil bawlsual na hi sih; huleh nungaah siangthou in zong pasal nei mahleh sil bawl sual ahi sih hi. Ahihvaangin huchibang mite’n leitung khosahna ah buaina athuaah diing uhi; hizongleh ke’n chu na thuaah louh uh ka deih hi.
46007029	Hizongleh unaute, hikhu ka soi ahi, hun atomta hi, huchiin ji neite chu neilou bangin,
46007030	huleh kapte kaplou bangin, kipaahte chu kipaahlou bangin, sil leite chu aneilou bangin,
46007031	huleh khovel sil zangte chu azang nuamlou bangin um uh heh. Ajiahchu hi khovel umdaan hi abeimang zing hi.
46007032	Hizongleh ke’n chu lungkhamna beia na um uh ka hung deihsah hi. Ji neilou in chu Lalpa akipaahsah theihna diingin, Lalpa lam silte angaihsah hi.
46007033	Himahleh ji nei in chu a ji akipaahsah theihna diingin khovel silte angaihsah hi.
46007034	Pasal nei leh nungaah siangthou zong akibang sih hi. Pasal neilou in chu tahsa leh hagau a siangthoutaha aum theihna diingin Lalpa lam silte angaihsah hi. Hizongleh pasal nei in chu a pasal akipaahsah theihna diingin khovel lam silte angaihsah hi.
46007035	Huleh hite chu na hoihna diingva ka soi ahi. Nanguh deihjawng khap tuma ka soi ahi sih a, himahleh umdaan kilawm hun a na um theihna diing uh leh Lalpa nna buailoua na toh theihna diingva ka soi ahijaw hi.
46007036	Hizongleh mi koipouh in a ta nungaah siangthou akuul donga aleensah a, a tunga dihlou kisa a, a pasal neih diing khawh asah leh, hoih asah bangin bawl heh. Abawl sual sih; pasal neisah mei heh.
46007037	Ahihvaangin lungsim dettah pua a, phamohsahna neilou a, amah lungsim uutna kithunun zou a, a ta nungaah siangthou kepzing a lungtang a tumpa in chu abawl hoih hi.
46007038	Huchiin a ta nungaah siangthou pasal neisahpa in abawl hoih a, hizongleh pasal neisahloupa in abawl hoihjaw hi.
46007039	Ji chu a pasal adamsung siah daan thu a kaan ahi. Hizongleh a pasal asih inchu, Lalpa a um mi chauh, adeih photmah akiteenpih thei hi.
46007040	Hizongleh kei ngaihtuah daanin chu aum ngeiin um leh nuam asajaw diing hi; huleh keimah in Pathian Hagau neiin zong ka kingaihtuah hi.
46008001	Huleh milemte biahna kithoihna sil latte tungtaang ahihleh koipouh in heetna i nei chiat uh chih i he uhi: Heetna in mi achapousah a, himahleh lungsiatna in mi asiamhoih hi.
46008002	Mi koiaha in bangkim he a akingaihtuah inchu, aheet diing bangin ahe nailou ahi.
46008003	Hizongleh mi koiaha in Pathian alungsiat inchu, hu mi mah chu Pathian heetin aum hi.
46008004	Hujiahin milem biahna kithoihna silte neeh lam thu ahihleh, khovel ah milem kichi bangmah ahi sih chih leh khat chauh loungaal Pathian dang aum sih chih i he uhi.
46008005	Ajiahchu pathian tampi leh lalpa tampi aum mahbangin, pathian chia minvohte vaan ah aha ahihlouhleh lei ah aha um zongleh uh,
46008006	ahihvaangin eiuh diingin chu Pa, Pathian khat chauh aum a, Amah apat sil zousiah ahung um a, huleh eiuh chu Amah diingin i hing uhi; huleh Lalpa khat, Jesu Khrist aum a, Amah tungtawnin sil zousiah aum a, huleh Amah tungtawnin eiuh i hing uhi.
46008007	Ahiinlah hu heetna chu mi teng in anei sih hi; himahleh khenkhatte in chu tutan chiangah milem biahna toh akingeinaseh jiahun, milem kawma kilaanta banga geelin hu an chu ane va; huleh a sialepha heetna uh ahaatlouh jiahin suhbolhhohin aumta hi.
46008008	Hizongleh neeh in Pathian paahtaat ahung lohsah sih hi; ajiahchu i neeh jiahun i hoihjaw uh ahi sih a, ne sih zonglei i sejaw uh ahi tuan sih hi.
46008009	Hizongleh pilvaang un, huchilou inchu hi na jaleenna uh bangchi ahain mi haatloute diingin puuhna ahung suaah kha diing hi.
46008010	Ajiahchu heetna nei nang mi koiaha in milem biahna ankuang uum a tou hung muta leh, amah sialepha heetna haatloupa chu milem biahna silte ne diinga haansanloh talou diing ahiaimah?
46008011	Huchiin na unau haatlou, amah luanga Khrist sita chu na heetna jiahin amangthaai diing adiai?
46008012	Huleh huchia unaute tunga na sual va, a sialepha heetna haatlou uh na suhliamsah chiangun Khrist tungah na sual uh ahi.
46008013	Hujiahin neeh in ka unau asuhpuuh inchu, sa ka ne nawn mawngmawng sih diing hi, huchilou inchu ka unau ka supuuh kha diing hi.
46009001	Apostol hilou ka hiaimah? Jaleen hilou ka hiaimah? I Lalpa uh Jesu Khrist ka mu sih eimah? Nanguh Lalpa a ka natoh gah hilou na hi viaimah?
46009002	Midangte diingin apostol hi sih zongleng, nanguh diingin chu ka hi ngeei mei hi. Ajiahchu nanguh chu Lalpa a ka apostol hihna chiamchihna na hi uhi.
46009003	Kei hung enkhetute kawma ka kiveenna chu hikhu ahi:
46009004	Neeh theihna diing leh dawn theihna diing jaleenna neilou ka hi viaimah?
46009005	Apostol dangte leh Lalpa unaute leh Kepha banga gingtu khat ji a nei a, kipuileh theilou ka hi viaimah?
46009006	Ahihlouhleh kei leh Barnaba chauh in nna tong lou diinga thuneihna neilou ka hi viaimah?
46009007	Sepaih koi ahiai amah neihsa seenga gaal kuan ngei? Grephuan bawl ngaala a gah ne lou koi aum ei? Ahihlouhleh gan hon khawi ngaala a nawi dawn lou koi aum ei?
46009008	Hi thute mihing ngaihdaan chauh a soi ka hiaimah? Ahihlouhleh daan thu in zong humah asoi sih eimah?
46009009	Ajiahchu Mosi daan bu ah, “Bawngtal in buh achil laiin a muuh kaan sin,” chih gelh ahi. Pathian in bawngtalte diing angaihtuah ahiaimah?
46009010	Ahihlouhleh Ama’n eiuh diing jiah maha soi ahiaimah? Eiuh diing jiaha gelh ahi tahzet hi, huchu lei lettu in kineemtahin alet diing ahi a, huleh kineem puma buh votu in zong a kinepna chu amuh diing mah ahi.
46009011	Kei un na kawmva hagaulam silte tuh ka hih uh leh, nanguh apat na tahsa lam silte uh aat leh ung sil loupi ahiaimah?
46009012	Midangte’n na tungvah hi thuneihna tang ahih uh leh, kei un zong ka tangjaw tham sih diviaimah? Ahihvaangin hi thuneihna ka zang sih va, hizongleh sil zousiah ka thuaah uh; huchilou inchu Khrist tanchinpha ka daal kha diing uhi.
46009013	Pathian biahinn a natongte’n biahinn a silte ane va, huleh maitaam a natongte’n maitaam a silte ah tan anei uh chih na he sih viaimah?
46009014	Huchibangmahin tanchinpha soitute chu tanchinpha mah a ahin diing uh ahi chiin Lalpa’n aguatta hi.
46009015	Hizongleh ke’n chu hi silte khatbeeh ka zang sih a, huleh hi silte ka tungah kibawl leh chia gelh zong ka hi sih hi; ajiahchu koiaha in ka kisuanna peen bangmalou a abawl saangin kei diingin sih ahoihjaw hi.
46009016	Ajiahchu tanchinpha soi zong leng suan diing bangmah ka nei sih hi, bawllouh theihlouh ka tunga kinga ahih jiahin; ahi, tanchinpha soi sih leng ka tung gih diing ahi!
46009017	Ajiahchu hi sil thanuamtaha bawl ka hih leh, kipaahman muh diing ka nei hi; hizongleh ka uut thu lou a bawl ka hihin chu, tanchinpha keemtu hihna mohpuaahna chu piaah ka hita him hi.
46009018	Huchi ahihleh ka kipaahman bang ahita diai leh? Huchu tanchinpha a ka thuneihna ka zatkhial louhna diinga Khrist tanchinpha ka soi chianga a manbeia ka soi theihna diingin.
46009019	Ajiahchu mi zousiah apat jaleen himahleng, mi tam seem ka laahluut theihna diingin mi zousiah suaah in ka kibawl hi.
46009020	Judate ka laahluut theihna diingin Judate kawmah Judami bangin ka um hi. Daan nuaia umte ka laahluut theihna diingin, daan nuaia umte kawmah daan nuaia umte bangin ka um hi.
46009021	Daan neiloute ka laahluut theihna diingin, daan neiloute kawmah daan neilou bangin ka um hi, Pathian daan nuaia umlou tuanlouin, hizongleh Khrist daan nuaia um ngaalin.
46009022	Mi haatloute ka laahluut theihna diingin, mi haatloute kawmah haatlou bangin ka um hi. Bangchijawng aha a mi khenkhat beeh ka hutdam theihna diingin mi zousiah kawmah sil bangkimin ka kibawl hi.
46009023	Nanguh toh tan ka neih theihna diingin tanchinpha jiahin hichu ka bawl ahi.
46009024	Kitaaidemte chu a bawnun ataai va, hizongleh khat chauh in kipaahman amu veu uh chih na he sih viaimah? Na tan theihna diingun taai un.
46009025	Huleh koipouh kitaaidemna a kipaahman muh tum mi chu sil zousiah ah akideeh veu uhi. Amah un vaang lallukhuh sethei muhna diingin abawl uh ahi, hizongleh eite’n chu lallukhuh setheilou diingin i bawl uhi.
46009026	Hujiahin tup bei hilouin, huchibangmahin ka taai a, huih guaah lahpi tuum hilouin ka pang ahi.
46009027	Hizongleh ka tahsa ka sawi a, ka thu nuaiah ka koih hi, huchilou inchu midangte kawma tanchinpha ka soi zoh nungin keimah houh paihkhiahin ka um kha diing hi.
46010001	Hubaan ah, unaute, hite na heetlouh uh ka deih sih hi, huchu i pulepate a bawnun mei nuaia ana-um va, huleh a bawnun tuipi akaan va,
46010002	huleh a bawnun mei leh tuipi a Mosi kawma baptis-in aum va,
46010003	a bawnun hagaulam an kibang ane va,
46010004	huleh a bawnun hagaulam dawn diing kibang adawn chiat uhi. Ajiahchu amah un amahuh juitu hagaulam Suangpi apat adawn chiat va, hu Suangpi chu Khrist ahi.
46010005	Hizongleh a lahva mi tamjawte tungah Pathian alungkimta sih a, hujiahin gamdaai ah a luang uh apuuhlum gamta uhi.
46010006	Huchia silgilou alunggulh bangva i lunggulh louhna diingun, hite chu i etton diingva siltung ahi.
46010007	A lahva khenkhatte chu milem bemi ahih bangun milem bemi hi sih un. “Mipite chu ne diing leh dawn diingin atou va, huleh nopleninga um diingin ading jeel uh,” chih gelh bangin.
46010008	A lahva khenkhat in kingaihna thaanghuai abawl va, ni khat a saang sawmnih leh saang thum apuuhloh bangun, ei un kingaihna thaanghuai i bawl sih diing uhi.
46010009	A lahva khenkhat in aje-et va, guulte a suhmanga aum bangun, ei un jaw Khrist i je-et sih diing uhi.
46010010	A lahva khenkhat aphun va, sumangtu suhmanga aum bangun, i phun sih diing uhi.
46010011	Huchiin hite zousiah chu etton diingin a tungvah anatung ahi a, huleh eiuh huntawp hung tunnate kawma thuhilhna diinga gelh ahi.
46010012	Hujiahin dinga kingaihtuah chu pilvaang heh, huchilou inchu apuuh kha diing hi.
46010013	Mihing diinga heemna taangpi chihlouh heemna bangmahin ahung man kha nai sih hi; hizongleh Pathian chu aginum hi, Ama’n na thuaahzoh vaal uh heemna na tuaah diing uh aphal sih diing; hizongleh na thuaahzohna diingun heemna toh kitonin taaikhiahna lampi zong ahung siamsah diing hi.
46010014	Hujiahin ka deihtahte, milem biahna taaisan un.
46010015	Mipilte kawma thusoi bangin ka soi ahi; ka thusoi ngaihtuah un.
46010016	Vangpiaahna nou i dawn uh Khrist sisan kipawlkhawmpihna hilou ahiaimah? Tanghou i balkeeh uh Khrist tahsa i kikoppihna hilou ahiaimah?
46010017	Ajiahchu eiuh tampi hizonglehhang tanghou beu khat leh tahsa khat i hi uhi; ajiahchu hu tanghou beu khat ah tan i nei khawm chiat uhi.
46010018	Tahsa daan a Israelte en un: kithoihna sa nete maitaam toh tan nei khawm ahi sih viaimah?
46010019	Ahihleh bang ahiai ka soi? Milem chu sil bang ahakhat ahiai, ahihlouhleh milem biahna a sil kilaante zong sil bang aha khat ahiai?
46010020	Jentelte kithoihna chu Pathian kawmah hilouin, dawite kawmah akithoih uh chih soi ka hijaw a, huleh nanguh dawite toh na kipawlkhawm uh ka deih sih hi.
46010021	Lalpa nou leh dawite nou na dawnkhawm thei sih diing uh; Lalpa dohkaan a leh dawite dohkaan a zong na nekhawm thei sih diing uhi.
46010022	Ahihlouhleh Lalpa thangsiat diinga suhlungthah tum i hi viai? Amah saanga haatjaw i hi viaimah?
46010023	Sil zousiah bawl kei diingin phal ahi a, hizongleh sil zousiah ahoihkim veh sih hi. Sil zousiah kei diingin phal ahi a, hizongleh sil zousiah in asiamhoih sih hi.
46010024	Mi koimah in amah ngen hoihna diing hawl sih henla, hizongleh mi chin in midang hoihna diing hawl jaw heh.
46010025	Dawl a sa kijuaah photmah chu sialepha heetna jiahin bangma dongse louin ne un.
46010026	Ajiahchu, “Leilung leh a sunga um zousiah LALPA a ahi.”
46010027	Ginglou mite laha koiaha in an ne diinga ahung chial a, huleh chiah na uut ngaal inchu, na ma va alui phot uh sialepha heetna jiahin bangma dongse louin ne mei un.
46010028	Hizongleh mi koiaha in, “Hichu kithoihna ahi,” chia ahung hilh leh, amah ahung hilhpa jiah leh sialepha heetna jiahin ne sih un; ajiahchu “leilung leh a sunga um zousiah LALPA a ahi.”
46010029	Nangmah sialepha heetna chi ka hi sih a, hizongleh midang sialepha heetna chi ka hijaw hi. Ajiahchu midang sialepha heetna in bang diinga ka jaleenna hung vaihawm diing ahiai?
46010030	Ajiahchu kipaahtaha ka neeh leh, bang diinga kipaahthu ka soina an tunga soisiat-a um ka hiai?
46010031	Hujiahin na neeh un hileh, na dawn un hitaleh, na bawl photmah uh Pathian loupina diingin bawl veh un.
46010032	Judate aha Jentelte aha ahihlouhleh Pathian kouhtuamte aha lungnatna diing bangmah bawl sih un,
46010033	huchia amahuh hutdam ahih theihna diingva, keimah phattuamna diing chauh hawllou a, hizongleh mi tampite phattuamna diing ka hawljawh mahbangin.
46011001	Kei Khrist umdaan juitu ka hih mahbangin nanguh ka umdaan juitute hi un.
46011002	Huleh unaute, sil zousiah a na hung heetzing va, thugousiah ka hung piaahsawn bang jeela na kolzing jiahun ka hung paahta hi.
46011003	Hizongleh pasal photmah lutang chu Khrist ahi a, numei lutang chu pasal ahi a, huleh Khrist lutang chu Pathian ahi chih na heet uh ka hung deih hi.
46011004	Pasal a lu khuh puma haamtei aha, ahihlouhleh thusoi aha photmah in a lu azahbawl lou ahi.
46011005	Hizongleh numei a lu khuh loua haamtei aha, ahihlouhleh thusoi photmah in a lu azahbawl lou ahi; ajiahchu huchibanga bawl chu a sam kimeet kiau toh kibang giap ahi.
46011006	Ajiahchu numei in a lu akhuh louhngaal inchu, meetkiau mei heh. Ahihvaangin numei diinga sammeet ahiai mah, ahihlouhleh meetkiau azumhuai jiahin khuh heh.
46011007	Ajiahchu pasal hi Pathian lim leh loupina ahihjiahin a lu akhuh louh diing mawng ahi; hizongleh numei chu pasal loupina ahi.
46011008	Ajiahchu pasal chu numei apat siam ahi sih a, hizongleh numei ahihleh pasal apat siam ahijaw hi.
46011009	Pasal chu numei a diinga siam ahi sih a, hizongleh numei chu pasal a diinga siam ahijaw hi.
46011010	Hikhu jiahin numei in a lu tunga thuneihna chiamchihna angelte jiahin aneih ngeeingeei diing ahi.
46011011	Ahihvaangin Lalpa ah chu numei apat pasal ajaleen thei sih a, pasal apat numei zong ajaleen thei diaah sih hi.
46011012	Ajiahchu numei hi pasal apat siam ahih mahbangin, pasal zong numei tungtawnin apiang hi; hizongleh sil zousiah chu Pathian apat ahi veh hi.
46011013	Nang un kingaihtuah un. Numei in a lu khuhloua Pathian kawma ahaamtei akilawm eimah?
46011014	Pasal in sam sau aneih leh, amah diingin azumhuai hi chih pianken ngeinadaan in zong ahung hesah sih eimah?
46011015	Hizongleh numei in sam sau aneih inchu, amah diingin loupina ahijaw hi; ajiahchu a sam chu a khuhna diinga piaah ahi.
46011016	Hizongleh mi koiaha in anial nuam inchu, huchibang tawndaan i nei sih va, Pathian kouhtuamte’n zong anei sih uhi.
46011017	Hizongleh nanguh hi thu ka hung hilhna ah ka hung phat thei sih hi, ajiahchu a hoihjawhna diingin na kikhawm sih va, asiatjawh seemna diingin na kikhawm veu uhi.
46011018	Ajiahchu amasapeenin kouhtuam a na kikhop chiangun na lahvah kilangkhennate aum chih ka ja a, huleh gin zong gingtaatna khat ka nei hi.
46011019	Ajiahchu na lahva midih a pomte heetdoh ahih theihna diingun, na lahvah kilangkhennate zong aum diing mawng ahi.
46011020	Hujiahin na kikhop chiangun Lalpa nitaah an ne diinga hung na hi sih uhi.
46011021	Ajiahchu na neeh chiangun mi chin in midangte main nanguh nitaah an na kineeh chiat va; huchiin khat agilkial a, adang in akham hi.
46011022	Bangchidaan ahiai? Neehna diing leh dawnna diing inn kineih lou na hi viaimah? Ahihlouhleh Pathian kouhtuamte na musit-un bangma neiloute na selphou uh ahiaimah? Na kawmvah bang ahiai ka soi diing? Hi thu ah ka hung paahta diing adiai? Ka hung paahta hial sih hi.
46011023	Ajiahchu Lalpa kawm apat ka muh chu nanguh ka hung hilhsawn ahi: huchia Lalpa Jesu’n matsaha aum jaanin tanghou ala a,
46011024	huleh kipaahthu asoi zohin abalkeeh a, “La unla, ne un; hichu ka tahsa nanguh diinga kibalkeeh chu ahi; na hung heetzingna diingun hichu bawl un,” achi hi.
46011025	Huchibangmahin an aneeh zohin nou zong ala a, “Hi nou chu thuhun thah a ka sisan ahi. Na dawn tengva na hung heetzingna diingun hichu bawl un”, achi hi.
46011026	Ajiahchu hi tanghou na neeh va hi nou na dawn tengun, ahung kiit masiah Lalpa sihna na phuangdoh jeel uh ahi.
46011027	Hujiahin mi koipouh taahloupi-a Lalpa tanghou ne leh nou dawn in chu Lalpa tahsa leh sisan tungah siamlouh atang diing hi.
46011028	Huleh mi amah kienchianjaw heh, huchiin tanghou chu ne henla, nou chu dawn heh.
46011029	Ajiahchu Lalpa tahsa hesiam lou a ne taahlou leh dawn taahloupi-a ne leh dawn in chu amah siamlouh kitanna diingin anein adawn hi.
46011030	Hikhu jiahin na lahvah mi tampi na jawngkhaal va huleh na china va, huleh tampi na ihmuta uhi.
46011031	Ajiahchu ei leh ei dihtaha i kietchian leh, vaihawmsahin i um sih diing uhi.
46011032	Hizongleh vaihawmkhuma i um chiangun khovel toh siamlouhtanga i um louhna diingun Lalpa taaihilhin i um veu uhi.
46011033	Hujiahin ka unaute, ne diinga na kikhop chiangun, khat leh khat kingaah chiat un.
46011034	Hizongleh mi koipouh a gil akial leh a inn lamah ne heh, huchia vaihawmna na thuaahna diingva hung kikhawm na hihlouhna diingun. Huleh thu dangte chu ka hung chiangin ka lemtuaah veh na diing hi.
46012001	Huleh unaute, hagaulam silpiaahte tungtaang heloua na um uh ka deih sih hi.
46012002	Jentelte na hih laiun puia na um bang jeelun, milem haamtheiloute lamah puimangin na um uh chih na he uhi.
46012003	Hujiahin koima’n Pathian Hagau a thu soiin Jesu chu haamse thuaah ahi, achi ngei sih a, huleh koima’n Hagau Siangthou jaal louin Jesu chu Lalpa ahi, achi thei ngei sih, chih ka hung hesah hi.
46012004	Huchiin silpiaah tuamtuam aum a, hizongleh Hagau kibang ahi.
46012005	Huleh thunatohna tuamtuam aum a, hizongleh Lalpa kibang ahi.
46012006	Huleh natohna tuamtuam aum a, hizongleh bangkim a bangkim bawltu Pathian khat ahi.
46012007	Hizongleh mi zousiah phattuampih diingin Hagau natoh kilatna chu mi chin kawmah piaahin aum hi.
46012008	Ajiahchu mi khat kawmah Hagau tungtawnin pilna thu piaah ahi a, huleh midang kawmah hu Hagau tungtawn mah in heetna thu piaah ahi;
46012009	midang kawmah hu Hagau mah in ginna piaah ahi a, huleh midang kawmah hu Hagau mah in suhdamtheihna silpiaahte piaah ahi;
46012010	midang kawmah silmah bawltheihnate piaah ahi a, midang kawmah thusoilawhtheihna piaah ahi a, huleh midang kawmah hagaute heetkhentheihna piaah ahi a, midang kawmah haam tuamtuamte a thusoitheihna piaah ahi a, midang kawmah haam tuamtuamte lehdohtheihna piaah ahi.
46012011	Hizongleh hute zousiah chu Hagau khat mah in hi silte zousiah chu atongdoh a, mimal chin kawmah adeih bangjeelin ahawm hi.
46012012	Ajiahchu sapum chu khat ahi a, hizongleh hiang tampi anei hi; hiang zousiah chu tam mahleh uh sapum khat ahih bangun, Khrist ah zong hutobangmah ahi.
46012013	Ajiahchu eiuh Judate hiin Jentelte hitalei, suaah hiin suaah lou hilei, i bawnun sapum khat a um diingin Hagau khat a baptis-in i um va, huleh i bawnun Hagau khat mah a dawnsahin i umta uhi.
46012014	Ajiahchu sapum chu hiang khat chauh ahi sih a, hizongleh hiang tampi ahijaw hi.
46012015	Keeng in, “Khut ka hihlouh jiahin sapum a pang ka hi sih,” chi leh, hijiahin sapum a panglou ahi diaimah?
46012016	Huleh bil in, “Mit ka hihlouh jiahin sapum a pang ka hi sih,” chi leh, hijiahin sapum a panglou ahi diaimah?
46012017	Sapum chu a pumpi in mit hitaleh, khojaahna khoiah aumta diai? A pumpi in khojaahna hitaleh, gimnam heetna khoiah aumta diai?
46012018	Hizongleh Pathian in hiang chinteng chu pha asah bangin sapum ah akoih hi.
46012019	Huleh a bawnun hiang khat chauh hitaleh uh, sapum khoiah aumta diai?
46012020	Hizongleh tuin hiang tampi aum a, ahiinlah sapum khat chauh ahi.
46012021	Huleh mit in khut kawmah, “Bangmahin ka hung mamoh sih,” achi thei sih a, lutang in zong keeng kawmah, “Bangmahin ka hung mamoh sih,” achi thei tuan sih hi.
46012022	Chitheilou chauh hi thamlouin, sapum hiang haatloua kilangte chu apoimohjaw mahmah hi.
46012023	Huleh i sapum hiang zahtaat thamlouh a i ngaihte tungah zahna lianjaw i pia va, huleh i hiang suhlat thamlouhte’n naahpiihtahin kilawmna aneijaw uhi.
46012024	Hizongleh i hiang suanhuaite’n huchibang amamoh sih uhi. Hizongleh Pathian in poimoh thamlou hiangte chu zahna lianjaw piain, sapum chu alemkhawm hi,
46012025	huchia sapum a kikhenna aum louh a, hizongleh hiangte chu khat leh khat akingaihsah chiat theih jawhna diingun.
46012026	Huleh hiang khat in athuaahin zong, hiang zousiah in athuaahpih hi; huleh hiang khat paahtawia aum leh, hiang dang zousiah in akipaahpih uhi.
46012027	Tuin nanguh chu Khrist sapum na hi va, a mimal malin a hiangte na hi uhi.
46012028	Huleh Pathian in kouhtuam ah hite akoih hi: amasapeenin apostolte, anihna ah zawlneite, athumna ah thuhilhtute, hubaan ah silmah bawltute, huzohin suhdamtheihna silpiaahte, panpihtheihnate, vaihawm siamnate, haam tuamtuamte a haamtheihnate.
46012029	A bawnun apostol ahi viai? A bawnun zawlnei ahi viai? A bawnun thuhilhtu ahi viai? A bawnun silmah bawltute ahi viai?
46012030	A bawnun suhdamtheihna silpiaahte anei viai? A bawnun haamdangte in thu asoi viai? A bawnun haam aletthei viai?
46012031	Hizongleh silpiaah hoihpeente chu lunggulh jaw un. Huleh lampi hoihjaw ka hung musah nalai diing hi.
46013001	Mihing haamte leh angel haamte in thu soi mahleng, lungsiatna ka neih louhin chu, sum-eng tumging aha ahihlouhleh daah khutbeh ging aha bang ka hi giap hi.
46013002	Huleh thusoilawhtheihna silpiaah nei in, thukiphual zousiah leh heetna zousiah hesiam veh mahleng, taang kisuantheihna khop ginna zousiah nei mahleng, lungsiatna ka neih louh inchu, bangmah ka hi sih hi.
46013003	Huleh ka neih zousiah migentheite vaahna diingin pedoh vehin, huleh ka sapum haaltum diingin pedoh zongleng, lungsiatna ka neih louh inchu, bangma ka phattuampih sih hi.
46013004	Lungsiatna in athuaahthei a huleh aching hi; lungsiatna in athangse sih; lungsiatna chu akiphat sih a, akiuangsah sih hi;
46013005	akilawmlouin agumtat sih a, amah deihjawng chauh angaihtuah sih a, alungthah baih sih a, silgilou angaihtuah sih hi;
46013006	dihtatlouhna ah akipaah sih a, hizongleh thutah ah akipaah hi;
46013007	sil zousiah puaah daan asiam a, sil zousiah agingta a, sil zousiah alamen a, sil zousiah athuaah mualsuaah hi.
46013008	Lungsiatna chu bangchihmahin abei sih diing hi. Hizongleh thusoilawhtheihnate um mahzongleh, ahung bei diing hi; haamdangte um mahleh, ahung tawp diing hi; heetnate um mahleh, ahung mang diing hi.
46013009	Ajiahchu akimlouin i he a, akimlouin i soilawh uhi.
46013010	Hizongleh abukim chu ahung tun chiangin akimlou chu suhbei ahita diing hi.
46013011	Ka naupan laiin naupang haam in ka haam a, naupang heet in ka he a, naupang ngaihtuah in ka ngaihtuah hi; hizongleh ka hung pichin phetin naupanlai silte ka paaikheta hi.
46013012	Ajiahchu tuin liimlang a et bangin chianloutahin i mu hi, hizongleh hu hun chiangin chu kimaaituahin i muta diing hi. Tuin chu akimlouin ka he a, hizongleh hu hun chiangin chu kei hung kiheet bangin ka heta diing hi.
46013013	Huleh tuin ginna, kinepna leh lungsiatna hi teng thum aum zing hi; hizongleh hi teng laha lianpeen chu lungsiatna ahi.
46014001	Lungsiatna chu delh jeel unla huleh hagaulam silpiaahte lunggulh un, adiaahkholin thusoilawhtheihna diing lunggulh un.
46014002	Ajiahchu haam tuam khat a haam in chu mi kawma thusoi hilouin, Pathian kawmah asoi ahijaw hi, koimah in asoi aheetlouh jiahin; ahiinlah hagau ah chu thukiphual asoi ahi.
46014003	Hizongleh thusoitu in chu mihing kawmah siamhoihna thute, hasotna thute leh hamuanna thute asoi ahi.
46014004	Haamdang a thusoi in chu amah chauh akisiamhoih a, hizongleh thusoitu in chu kouhtuamte asiamhoih hi.
46014005	Na bawnva haamdangte a na haam uh chu ka hung deihsah hi, hizongleh hu saangin thu na soitheih uh ka hung deihsahjaw hi; ajiahchu kouhtuam in siamhoihna atan theihna diinga aletdoh louhngaal leh, haamdangte a haam saangin thusoi mi chu aloupijaw hi.
46014006	Tuin unaute, haamdangte a thusoiin na kawmvah hungta leng, thuphuandoh in aha, heetna in aha, thusoilawhtheihna in aha, ahihlouhleh thuhilhna in aha na kawmvah soi sih leng, bang in ka hung suphatuam diai?
46014007	Sil hinna neilou gingthei theile aha ahihlouhleh tingtang aha ngeei zong umjia neia agin louh leh, bang kimuut a, bang kitum ahiai chih bang achi kiheet theih diai?
46014008	Ajiahchu peengkuul mumal beiin kimuut leh, koi ahiai gaal kuan diinga kisa diing?
46014009	Huchibangmahin nang un zong haam heettheih diinga na soi louh uh leh, bang kisoi ahiai chih bang achi kiheet diai? Ajiahchu huih laha haam na hi giap diing uhi.
46014010	Khovel ah haam chi tuamtuam tampi aum ahi mei thei, hizongleh umje neilou khatmah zong aum sih hi.
46014011	Hujiahin, hu haam umjia ka heetlouh inchu, hu thusoipa diingin kei chu gamdangmi ka hi a, huleh kei diingin a soipa zong gamdangmi ahi diing hi.
46014012	Huchi mahbanga nang un zong hagaulam silpiaahte na lunggulh jiahun, kouhtuam siamhoihna diinga na hung khantouh theihna diing uh hawl un.
46014013	Hujiahin haamdang khat a thusoitu in alehdoh theihna diingin haamtei heh.
46014014	Ajiahchu haamdang khat in haamteita leng, ka hagau chu ahaamtei a, hizongleh ka heetna chu asuphatuam sih hi.
46014015	Ahihleh a thutawpna bang ahita diai? Hagau in ka haamtei diing a, heetsiamna toh zong ka haamtei diing hi. Hagau in la ka sa diing a, heetsiamna toh zong la ka sa diing hi.
46014016	Huchilou inchu, hagau a kipaahthu na soi chiangin bangma hesiam loupa in na kipaahthu soi ah bangchiin na thusoi heloupiin, “Amen,” achi thei diai?
46014017	Ajiahchu nang in chu kipaahthu na soi hoih ngeel a, hizongleh midang chu asiamhoih tuan sih hi.
46014018	Nanguh zousiah saanga haam dangte a thu ka soi tam jawh jiahin Pathian kawmah kipaahthu ka soi ahi.
46014019	Ahiinlah kouhtuam lahah chu haam dang khat a thu saang sawm ka soi saangin, ka thusoi a midangte ka hilh theihna diingin ka heetsiamna toh thu teng ngaa soi ka uut jaw hi.
46014020	Unaute, heetsiamna lamah naupang sih unla, ahiinlah giitlouhna lamah chu naupang un; huleh heetsiamna lamah piching un.
46014021	Daan Lehkhabu ah, “Haam dang mite leh gamtuam mite kam in hi mite kawmah thu ka soi diing a; huchiin zong ka thu angaikhe tuan sih diing uhi,” Lalpa’n achi, chih gelh ahi.
46014022	Hujiahin haam dangte chu gingtute diingin hilouin hizongleh gingloute diingin chiamchihna ahi; hizongleh thusoilawhna chu gingloute diingin ahi sih a, gingtute diingin ahijaw hi.
46014023	Hujiahin kouhtuam pumpi mun khat a na kikhopna vah mi zousiah haam dangte in haamta leh uh chin, hutah ah ahe nailoute ahihlouhleh gingloumite hungta leh, nanguh chu mingol ahung chi sih diviaimah?
46014024	Hizongleh mi zousiah in thu soilawhta leh uh, ginglou ahiai ahihlouhleh heloumi khat hutah ah hung leh, amah chu mi zousiah in misual ahihdaan ahesah diing va, misual ahi chiin amah leh amah akihedohsah diing uhi.
46014025	Huchiin a lungtang thuguuhte chu suhlatin aumta diing a, huleh khupboha puuhin Pathian abe diing a, na lahvah Pathian aum tahzet hi chih asoisawn diing hi.
46014026	Bangchih diing ahita diai, unaute? Na hung kikhop tengun mi chin in phatna la bang, thuhilhna bang, haam tuam bang, thuphuandoh bang, haam lehdohna bang na nei chiat uhi. Sil zousiah chu siamhoihna diinga bawl hi heh.
46014027	Mi koipouh in haam tuam khat a thu asoi leh, nih aha ahihlouhleh atam tawpin thum in aha soi heh, hu zong kikheel jeelin hi henla, huleh mi khat in letdoh heh.
46014028	Alettu diing aum louh leh, amah chu biahinn ah sipkhianin um henla, huleh amah leh Pathian kaal ah kisoi heh.
46014029	Thusoilawhtute nih aha thum aha in soi uh henla, adangte in asoi uh ngaihtuah uh heh.
46014030	Hizongleh a kawma tou thusoilawh dang khat kawma thuphuandoh ahung um leh, amasapeen sip heh.
46014031	Ajiahchu mi zousiah in ajil va, mi zousiah hasot-a aum theihna diingin na bawnun khat khat in thu na soilawh thei uhi.
46014032	Huleh zawlneite hagau chu zawlneite thuthu in aum uhi.
46014033	Ajiahchu Pathian chu buaina Pathian ahi sih a hizongleh hamuanna Pathian ahijaw hi, misiangthoute kouhtuam tengteng a ahih mahbangin.
46014034	Na numeite uh chu kouhtuam kikhopnate ah sip uh heh, ajiahchu amahuh diingin thusoi phal ahi sih hi; hu thamlouin daan Lehkhabu in zong asoi bangin akituhluut diing uh ahi.
46014035	Huleh bang aha heet nuam aneih un chu, inn lamah a pasalte uh dong uh heh; ajiahchu kouhtuam kikhopna a numei thusoi chu azumhuai hi.
46014036	Ahihlouhleh Pathian thu achiil a nanguh apat hung suaah ahiaimah? Ahihlouhleh nanguh kawm chauha hung tung ahiaimah?
46014037	Mi koipouh in thusoilawhtu ahiai ahihlouhleh hagaumi ahiaimah hia akingaihtuah leh, na kawmva ka thugelhte chu Lalpa thupiaah ahi chih he uh heh.
46014038	Hizongleh mi koipouh ahelou aum leh, amah chu helouin um mei heh.
46014039	Hujiahin unaute, thusoilawh theihna chu lunggulh unla, haam dangte a haam zong khap sih un.
46014040	Sil zousiah hoihtah leh kituuptaha bawl hi heh.
46015001	Hubaan ah, unaute, na kawmva ka tanchinpha hung soi, pom zong na pom va huleh humah ngeei zong na dinna uh hi chu ka hung hesah ahi,
46015002	na kawmva ka hung soi thu na pomdet uh leh, humah a hutdam zong na hi uhi, huchi ahihlouh inchu, athawnin na gingta uh ahi.
46015003	Ajiahchuamasapeeninkeimah in zong ka muh chu nanguh ka hung hilh sawn ahi: huchu Pathian Lehkhathu dungjuiin Khrist chu i sualnate jiahin asi a,
46015004	huleh Amah chu vuiin aum a, Pathian Lehkhathu dungjuiin ni thum ni in kaihthohin aumta a,
46015005	huleh Kepha kawmah akilaah a, huzohin apostol sawmlenihte kawmah.
46015006	Hunungin unau za ngaa saanga tamjawte kawmah khatvei thuin akilaah a, amahuh chu atamjaw tutanin adam nalai va, hizongleh khenkhat chu a-ihmuta uhi.
46015007	Hunungin Jakob kawmah akilaah a, huin apostol zousiah kawmah.
46015008	Huleh atawppeenin ahun loua piang kei kawmah zong akilaah hi.
46015009	Ajiahchu apostolte laha aneupeen ka hi, Pathian kouhtuamte ka suhduhdah jiahin apostol minvoh taah zong ka hi sih hi.
46015010	Hizongleh Pathian hehpihna jiahin tua ka hihna chu ka hita a, huleh a hehpihna ahung piaah chu athawnin aum sih hi; hizongleh amahuh haw zousiah saangin ka tonggimjaw hi, ahihvaangin kei toh ahi sih a, Pathian hehpihna ka kawma umin atong jaw ahi.
46015011	Hujiahin kei hiin amahuh hitaleh, huchiin ka soi va, nang un na gingta uhi.
46015012	Ahihleh tuin Khrist chu misi lah apat athoukiit chih akisoi ngaal leh, bangchidaana na lahva mi khenkhat in misi thohkiitna aum sih na chih uh ahiai?
46015013	Hizongleh misi thohkiitna umlou ahih inchu, Khrist zong kaihthoha umlou ahi diing hi.
46015014	Huleh Khrist kaihthoha umlou ahih inchu, ka thusoi uh athawn ahi a, na ginna uh zong athawn ahi hi.
46015015	Ahi, misite thoukiit lou ahih un chu, Pathian in Khrist akaihthou louhpi akaithou hi chia ka heetpihtaah jiahun, keiuh chu Pathian heetpihtu dihlou hia ngaihin ka umta diing uhi.
46015016	Ajiahchu misite athohkiit louh un chu, Khrist zong kaihthoh ahi sih diing hi.
46015017	Huleh Khrist kaihthoha aum louh inchu, na ginna uh athawn ahi diing a, na sualna vah na um nalai diing uhi.
46015018	Huchiangleh Khrist a ihmute amangthaai ahita diing uhi.
46015019	Tu damsung chauha Khrist a kinepna i neih un chu, mi zousiah laha mi lungsiathuai peen i hi diing uhi.
46015020	Hizongleh tuin Khrist chu misi lah apat kaihthohin aumta a, ihmute gahmasa ahung hita hi.
46015021	Ajiahchu mihing jiaha sihna ahung um jiahin, Mihing jiah mahin misi thohkiitna zong ahung umta hi.
46015022	Ajiahchu Adam a mi zousiah asih mahbangin, Khrist ah mi zousiah suhhingin aum diing uhi.
46015023	Hizongleh mi chin chu amahuh hun chiat ah ahi diing va: Khrist chu gahmasapeen ahi a, huchiin ahung kiit chiangin Khrist a te hun ahi diing hi.
46015024	Huchiin Ama’n lalgam Pa Pathian kawma apiaahkhiah chiangin, vaihawmna zousiah leh thuneihna zousiah leh silbawltheihna zousiah asuhmang chiangin, a tawpna ahung tung diing hi.
46015025	Ajiahchu Ama’n a meelmate zousiah a keeng nuaia akoih masangsiah vai ahawm ngeei diing ahi.
46015026	Meelma nunungpeen suhmanga um diing chu sihna ahi.
46015027	Ajiahchu “Ama’n sil zousiah a keeng nuaiah akoihta hi.” Himahleh “sil zousiah a thu nuaiah akoih” achih khu in a thu nuaia sil zousiah koihtu chu ahuam sih chih akilang hi.
46015028	Huleh sil zousiah a thu nuai a aum chiangin, Pathian chu bangkim a bangkim ahihtheihna diingin, Tapa ngeei zong sil zousiah a thu nuaia koihpa nuaiah akituluutta diing hi.
46015029	Huchilou inchu, misite thoukiit mawngmawng lou ahihleh, misite a diinga baptisma tangte’n bang abawlta diviai? Ahihleh bang diinga misite a diinga baptisma atansah uh adiai?
46015030	Huleh bang diinga eite zong daahkaal chin a lauhhuai dinmun a umzing i hi viai?
46015031	I Lalpa uh Jesu Khrist a ka hung suanna jiahin nitengin ka si chih tahzetin ka soi ahi.
46015032	Mihing hihdaan banga Ephesi a gamsate kisualpih ka hih leh, kei diingin bang aphatuam diai? Misite thoukiit lou ahihleh, “Nein i dawn diing uh, ajiahchu jiing chianga si diing i hi!”
46015033	Heemin um sih un: “Lawm gilou in umdaan hoih asusia hi.”
46015034	Dihtatna lamah halh unla, sual sih un; ajiahchu khenkhat in Pathian heetna anei sih uhi. Hichu na zahtaatna diingva ka soi ahi.
46015035	Hizongleh mi khenkhat in, “Misite bangchiin kaihthoh ahi diing viai? Bangchi bang sapum neiin ahung pawt diviai?” achi ahi diing.
46015036	Nang mingol, na haichi tuh zong asih louh leh, ahingdoh sih hi.
46015037	Huleh na tuhin a kung hung um diing khu na tuh sih a, gehu hiin haichi dangdang hitaleh, a tang mah ahi na tuh.
46015038	Hizongleh Pathian in pha asah bangjeelin a kung apia a, huleh haichi chin kawmah amah kung chiat apia hi.
46015039	Tahsa zousiah chu tahsa kibang ahi sih a, hizongleh mihing tahsa jaat tuam ahi a, gamsate tahsa jaat atuam a, ngate tahsa jaat atuam a, vate tahsa jaat atuam hi.
46015040	Vaanlam sapum aum a, leilam sapum zong aum hi; hizongleh vaanlam sapum loupina atuam a, leilam sapum loupina atuam hi.
46015041	Nisa loupina tuam khat aum a, ha loupina tuam aum a, huleh aahsite loupina tuam aum hi; ajiahchu aahsi leh aahsite zong loupina daan ah akibang sih uhi.
46015042	Huchibangmahin misi thohkiitna zong ahi. Sapum chu muattheia tuhin aum a, muattheiloua kaihthohin aum hi.
46015043	Simmoh umtaha tuhin aum a, loupitaha kaihthohin aum hi. Haatloutaha tuhin aum a, silbawltheitaha kaihthohin aum hi.
46015044	Pianpih sapuma tuhin aum a, hagaulam sapum neia kaihthohin aum hi. Pianpih sapum aum a, hagaulam sapum zong aum hi.
46015045	Huleh hichia gelh ahi, “Mi masa Adam chu hinna nei mi ahung hita hi.” Adam nunung chu hinna petu Hagau ahung hita hi.
46015046	Ahihvaangin, hagaulam chu aum masa sih a, hizongleh tahsalam aum masa a, huleh hunungin hagaulam ahung um hi.
46015047	Mihing masa chu lei a siam, leivui apat ahi a; Mihing nihna chu vaan apat Lalpa ahi.
46015048	Lei a siam mite chu lei a kisiampa bang ahi va, vaanlam mite chu vaan a Mi bang ahi uhi.
46015049	Huleh lei a kisiampa meel i puaah bangun, vaan Mi meel zong i po diing uhi.
46015050	Unaute, tuin hi ka soi ahi, tahsa leh sisan in Pathian lalgam aluah thei sih a, muatthei in zong muattheihlouhna aluah thei sih hi.
46015051	Ngai un, thukiphual ka hung hilh ahi: I bawnun i ihmu veh sih diing va, hizongleh i bawnun suhlimdangin i um veh diing uhi,
46015052	thakhatin, mitphet kaallouin, peengkuul nunungpeen gin chiangin. Ajiahchu peengkuul ahung ging diing a, huleh misite chu muattheiloua kaihthohin aum diing va, eite zong suhlimdangin i umta diing uhi.
46015053	Ajiahchu hi muatthei in muattheihlouhna asilh diing a, huleh hi sithei in sihtheihlouhna asilh ngeei diing hi.
46015054	Huchia hi muatthei in muattheihlouhna asilh a, huleh hi sithei in sihtheihlouhna asilh hun tahchiangin, “Sihna chu zohna ah valhin aumta.
46015055	Aw sihna, na gu khoiah aum tai? Aw haankhuuh, na gualzohna khoiah aum tai?” chia kigialte chu ahung taangtungta diing hi.
46015056	Sihna gu chu sual ahi a, huleh sual silbawltheihna chu daan thu ahi.
46015057	Hizongleh i Lalpa uh Jesu Khrist jaala gualzohna hung pepa Pathian kawmah kipaahthu um heh.
46015058	Hujiahin ka unau deihtahte, dettahin, suhliing guallouhin, Lalpa natoh phatuamngaitaha tong gigein um un, na tohgimna uh chu Lalpa ah athawn sih diing chih na he ngaalva.
46016001	Huleh misiangthoute diinga thohlawm tungtaang thu chu, Galatia gam a kouhtuamte ka thupiaah bangin nang un zong bawl un.
46016002	Ka hung chianga thohlawm donna aum nawn louhna diingin, hapta ni masapeen in na neih bang jeelun, mi chin in na khut vah na koih khawl chiat un.
46016003	Huleh ka hung chiangin koi hitaleh pha na sahsahte uh chu na hehpihna silpiaah uh vathah diingin lehkhathonte toh Jerusalem ah ka sawl diing hi.
46016004	Huleh kei zong ka chiah alem leh, kei toh kitonin achiah diing uhi.
46016005	Makedonia gam tawna ka pai chiangin na kawmvah ka hung diing hi, ajiahchu Makedonia gam tawna pai diing ka hi.
46016006	Huleh ka khualzinna diing photmah a na hung panpih theihna diingun na kawmvah tomkhat, ahihlouhleh phalbi sung siah aha, ka taam meithei hi.
46016007	Ajiahchu zin kawma hung muh malam ka uut sih hi; hizongleh Lalpa’n lem asah leh, sawt deuh na kawmva taam ka kineem hi.
46016008	Hizongleh Pentikost dongin Ephesi khua ah ka taam diing hi.
46016009	Ajiahchu phatuamtaha natohna diing kot lianpi kei diingin akihong a, doutute zong tampi aum uhi.
46016010	Huchiin Timothi ahunga ahihleh, lauthawng loua na lahva aum theihna diing ngaihtuah un; ajiahchu kei tobangin ama’n Lalpa nna atong hi.
46016011	Hujiahin koima’n musit sih heh. Hizongleh ka kawma ahung theihna diingin a khualzinna ah lungmuangtahin sawl jaw un; ajiahchu unaute toh ka kawma ahung uh ka kineem mahmah hi.
46016012	Tuin unaupa Apollo thu ahihleh unaute toh na kawmva hung diingin ka phuut a, hizongleh tutaha hung diing chu amah deihdaan ahi sih hi; ahiinlah hun lemtaang aneih chiangin ahung diing hi.
46016013	Kiveeng un, ginna ah dingkip un, hangsan unla, haattahin um un.
46016014	Na silbawl photmah uh lungsiatna toh bawl hi heh.
46016015	Unaute, Stephena innkuanpihte chu Akaia gam a gah masapeen ahi va, misiangthoute natohna diingin akipia uh chih na he uhi,
46016016	huchibangte kawm leh mi chin keiuh hung tohpiha tonggimte kawma kituluut diingin ka hung ngeen hi.
46016017	Stephena, Fortunata leh Akaika hung chu ka kipaah hi, ajiahchu amah un na umlouh awng uh ahu uhi.
46016018	Ajiahchu amah un kei lungsim leh nanguh lungsim ahung suhhalhsah uhi. Hujiahin huchibang mite chu ahihna uh heetpih un.
46016019	Asia gam a kouhtuamte’n chibai ahung buuh uhi. Akuila leh Prisilla in a inn va kouhtuam kikhawmte toh Lalpa ah tahzetin chibai ahung buuh uhi.
46016020	Unaute zousiah in chibai ahung buuh uhi. Tawp siangthou in khat leh khat chibai kibuuh tuah un.
46016021	Kei Paul in hi chibai buuhna chu keimah khut ngeei a ka gelh ahi.
46016022	Mi koipouh in Lalpa Jesu alungsiat louh leh, haamse thuaahin um heh. Maranatha.
46016023	I Lalpa uh Jesu Khrist hehpihna na kawmvah um hen.
46016024	Khrist Jesu a ka hung lungsiatna na bawnva kawmah um hen. Amen.
47001001	Paul, Pathian deihlama Jesu Khrist apostol leh i unaupa uh Timothi in, Korinth khua a um Pathian kouhtuamte leh Akaia gam pumpi a misiangthoute zousiah kawmah:
47001002	Pathian i Pa uh leh Lalpa Jesu Khrist kawma kipan hehpihna leh hamuanna na kawmvah um hen.
47001003	Pathian leh i Lalpa uh Jesu Khrist Pa, lainatna Pa leh hamuanna zousiah Pathian chu paahtawiin um hen,
47001004	Pathian in ahung hamuanna khu mah a ei un zong hahsatna a um photmahte i hamuan theihna diingun, Pathian in eiuh hahsatna zousiah ah ahung hamuan hi.
47001005	Ajiahchu Khrist gimthuaahnate i tungva adimleet bangin, i hamuanna uh zong Khrist jiahin adimleet hi.
47001006	Huleh gimthuaaha ka um un chu, nanguh hehnepna diing leh hutdamna diingin ahi a, huchu gimthuaahna ka thuaah bang uh kuhkaltaha thuaahzohna diingin aphatuam hi. Ahihlouhleh hamuana ka um uh leh, nanguh hehpihna diing leh hutdamna diingin ahi.
47001007	Huleh ka gimthuaah uh hung thuaahpihtute na hih bangva, ka hehnepna uh tangtute zong na hi uh chih ka heet jiahun, na tungva ka kinepna uh adet hi.
47001008	Ajiahchu unaute, Asia gam a ka tungva gimthuaahna hung tung chu na heetlouh uh ka deih sih uh: huchu hin zong kineem zou nawn lou khopa um in, ka haatna un azoh guallouh puaahgih nasatah guanin ka um uhi.
47001009	Hizongleh keiuh leh keiuh kimuang loua misi kaithouthei Pathian ka muan jawhna diingun tahzetin si diinga thupuuhkhumna chu keiuh ah ka kineih uhi.
47001010	Ama’n chu huchituha sihna nasatah lah apat ahung hundohta a, huleh ahung hundoh zing hi; ahung hundoh nalai diing chiin Amah ah ka kineem uhi.
47001011	Mi tampite apat silpiaah ka muh jiah va, mi tampi in keiuh luanga kipaahthu asoi theihna diingun, nang un zong keiuh diinga na hung haamteisahna un na hung panpih uhi.
47001012	Ka kisuanna uh chu hikhu ahi: ka sialephaheetna un ahung heetpih, huchu tahsa pilna daan hilou himahleh Pathian hehpihna jaal jaw a khovel a siangthou leh Pathian laua chihtaha ka gamtat uh khu ahi a, nanguh kawmah huchibangin ka gamta diaahkhol uhi.
47001013	Ajiahchu na sim va huleh pom zong na pom uh khu loungaal na kawmvah thu dang bangma ka gial sih uhi. Huleh atawp donga na heetsiam zing uh ka kineem hi
47001014	(tua heetna chiang na hung neih bangun), Lalpa Jesu Ni chiangin nanguh zong ka kisuanpihte uh na hih bangun, keiuh chu na kisuanpihte uh ka hi diing uhi.
47001015	Huleh hi gintaatnatah neiin phattuamna nihveina na tan theihna diingun na kawmva hung masat ka tum hi.
47001016	Huleh nanguh hung tawn malamin Makedonia gam a chiah suaahin, Makedonia gam apat na kawmva hung kiitin, nang un Judia gam lama ka chiahna diing ah hung thah ulehchin ka chi hi.
47001017	Hujiahin huchibang ka ngaihtuah laiin, ngaihsamtaha bawl ka hiaimah? Ahihlouhleh ka sil guanggalhna ah tahsalam daana “Hi hi” chih leh “Hilou hilou” chihkhawm lehleh ka hiaimah?
47001018	Hizongleh Pathian aginum bangin, nanguh lama ka thu uh chu Ahi chih leh Hilou chih ahi khawm sih hi.
47001019	Ajiahchu na lahva keiuh, keimah ngeei leh Silvana leh Timothi in, a thu ka soi uh Pathian Tapa Jesu Khrist chu Ahi chih leh Hilou chih ahi khawm sih a, Amah ah chu Ahi chih ahijaw hi.
47001020	Ajiahchu Pathian thuchiam zousiah chu Amah ah Ahi chih ahi a, hujiahin Pathian loupina diingin Amah ah Amen ka chi uhi.
47001021	Huleh Khrist a nanguh toh hung sukiptu leh keiuh thau hung nuhtu chu Pathian ahi.
47001022	Ama’n chu chiam zong ahung chiamchihta a huleh i lungtang vah khaamna Hagau ahung peta hi.
47001023	Himahleh ka hinna tunga heetpihtu diingin Pathian ka kou ahi, huchia nanguh ka hung hawi theihna diingin Korinth ah ka hung nawn sih hi.
47001024	Na ginna tungva thu hung neihkhum hilouin, na kipaahna diingva na tohpihte uh ka hijaw uhi; ajiahchu ginna ah na dingdet uhi.
47002001	Hizongleh nanguh lung suna diingin na kawmvah ka hung kiit sih diing chih keimah ngeei in ka na thupuuhta hi.
47002002	Ajiahchu ke’n nanguh hung sulungkham leng, ka suhlungkhamte mah chihlouh koi in ahiai kei hung kipaahsah diing?
47002003	Huleh na kawmvah hi thu mah ahi ka hung gelh, huchilou inchu, ka hung chiangin ka kipaahna diingte lahah lungkhamna ka mu jaw kha diing hi, ka kipaahna chu na bawnva kipaahna hi diingin ka muang ngaala.
47002004	Ajiahchu lunggimna leh lungkhamna nasatah apat mittui tampi toh ka hung gelh ahi; suhlungkhama na um louh va, hizongleh na tungvah lungsiatna nasatah ka nei hi chih na heet jawhna diingun ka gial jaw hi.
47002005	Hizongleh mi koipouh in lungkhamna asiam leh, kei ahung sulungkham sih a, hizongleh soiuang taahluat louhin, bangtan ahain na bawnun ahung sulungkham hi.
47002006	Huchibang mi a diingin chu mi tampi in apiaah uh hi gawtna ahuntawh hi.
47002007	Huchiin na ngaihdam diing va huleh na hamuan jawh diing uh ahi, huchilou inchu huchibang mi chu alungkham taahluatna in atuumzou kha diing hi.
47002008	Huchi ahih jiahin amah lama na lungsiatna uh hesah thah diingin ka hung hasot hi.
47002009	Hukhu jiah mahin zong ka gial ahi, huchu sil zousiah a thu na man uh leh na manlouh uh ka heetchianna diingin.
47002010	Bangma pouha mi na ngaihdam uh chu, ke’n zong ka ngaidam hi. Ajiahchu sil bangpouh ka ngaihdam leh, hi ka ngaihdam mi chu nanguh jiahin Khrist ma ah ka ngaidamta hi.
47002011	Huchilou inchu Setan in eiuh ah hun lemtaang amu kha diing hi, ajiahchu a guuha a lungtupte i haih sih uhi.
47002012	Huleh Khrist tanchinpha soi diinga Troas khua a ka hung laiin Lalpa’n kei diingin kot khat ahung honsah hi.
47002013	Ka unaupa Tita ka muhlouh jiahin ka ha amuang thei sih hi; hizongleh amahuh hakhiain hu apatin Makedonia gam ah ka chiahta hi.
47002014	Hizongleh Khrist a gualzohna hung pe zingtu leh keiuh zanga Amah heetna gimnamtuui mun chin a phuangdohtu Pathian kawmah kipaahthu um hen.
47002015	Ajiahchu hutdama umte leh mangthaaite lahah Pathian a diingin Khrist gimnamtuui ka hi uhi.
47002016	Khenkhat kawmah sihna diinga sihna gimnam ka hi va, huleh khenkhat kawmah hinna diinga hinna gimnam ka hi uhi. Huleh hi silte diinga chingzou koi ahiai?
47002017	Ajiahchu Pathian thu chu mi tamtah in sumkawlveina a azat bangun kei un chu ka zang sih uhi; hi saangin chihtahna toh Pathian apat bang jawin Khrist ah Pathian mitmuh in thu ka soi uh ahi.
47003001	Keiuh leh keiuh kisoiphat pankiit ka hita viaimah? Ahihlouhleh kei un midangte bangin na kawmvah soiphatna lehkha ahihlouhleh nanguh apat soiphatna lehkha poimoh ka hi viaimah?
47003002	Nanguh chu ka lehkhathot uh ka lungtang va gelh, mi zousiah heet leh sim na hi uh;
47003003	Khrist lehkhathot, keiuh etkol, lehkhatui a gelh hilou a, Pathian hing Hagau a gelh, suangpeeh a gelh hiloua tahsa lungtang peeh a gelh na hijaw uh chih chiantaha suhlat ahi.
47003004	Huleh huchibang muanna chu Khrist jaalin Pathian lamah ka nei hi.
47003005	Sil bang aha khat keiuh apat ahi chi diingin keiuh chauhin ka chin sih va, ka chitna uh chu Pathian apat ahijaw hi.
47003006	Ama’n chu thuhun thah natongtute hithei diingin keiuh ahung chinsah a, lehkhajeem a natongtute hilouin hizongleh Hagau a natongtute diingin ahijaw; ajiahchu lehkhajeem in asulum a, hizongleh Hagau in chu hinna apia hi.
47003007	Suangpeeh a sut a gelh, sihna natohna chu hichilawma loupina toh ahung a, hu loupina hung kiam hiaihiai chu Mosi maaitanga aum jiaha Israel tate’n a maaitang aet ngam louhva ahihleh,
47003008	Hagau natohna chu bangchiin aloupijaw lou thei diai?
47003009	Ajiahchu siamlouh tansahna natohna bawn aloupi inchu, dihtatna natohna chu nasatahin aloupijaw hi.
47003010	Ajiahchu loupina ummasa chu loupina nasajaw in akhuumkheel jiahin hilam thu ah loupina anei nawn sih hi.
47003011	Ajiahchu ahung kiam hiaihiai bawn aloupia ahihleh, aum zing khu chu nasatahin aloupijaw seem hi.
47003012	Hutobang kinepna ka neih jiahun, hangtaha thusoi ngamna ka nei uhi.
47003013	Huleh akiam hiaihiai vaah chu Israel tate’n aet tang theihlouhna diingva a maaitang puan khuh Mosi bang chu ka hi sih hi.
47003014	Hizongleh a lungsim uh suhkhauhin aum hi. Ajiahchu tuni tanin Thuhun Lui asim chiangun hu maaikhuhna chu hawhkhiah louhin aum zing hi, hu maaikhuhna chu Khrist chauh a suhbeia um ahih jiahin.
47003015	Hizongleh tuni tanphain Mosi Lehkhabu asim chiangun a lungtang vah maaikhuhna aum zing hi.
47003016	Ahihvaangin Lalpa lama akihei chiangun hu maaikhuhna chu laahmang ahi diing hi.
47003017	Tuin Lalpa chu Hagau ahi; huleh Lalpa Hagau umna phot ah jaleenna aum hi.
47003018	Hizongleh eiuh chu i bawnun, maai khuhlouha liimlang a en bangin Lalpa loupina chu en zingin, hu meel bang ngeei po diingin loupina apat loupina ah ahung sulimdang zing hi, Lalpa Hagau apat bang ngeeiin.
47004001	Hujiahin hehpihna ka tan bangva hi natohna ka tan jiahun ka lungke sih uhi.
47004002	Hizongleh sil zumhuai kiphualte ka paampaihta uh; doha lungsim a hing louin, Pathian thu mi heemna a zang louin, hizongleh Pathian mitmuh ah thutah suhlatna jiahin mi chin sialepha heetna ah keiuh leh keiuh adih hiin ka kisoipha jaw uhi.
47004003	Hizongleh ka tanchinpha uh phuala aum leh, mangthaaite kawmah ahi phuala aum.
47004004	Pathian lim batpih Khrist tanchinpha loupina vaah in amahuh asalhvaah theihlouhna diingin, hi khovel pathian in agingtaloute lungsim asuhmialsahta hi.
47004005	Ajiahchu keiuh leh keiuh ka kisoithang sih va, Khrist Jesu chu Lalpa ahi chih leh keiuh chu Jesu jiahin na suaahte ka hi uh chih ka soi jaw uhi.
47004006	Ajiahchu mial lah apat a vaah hung vaahdoh diing, chia thupetu chu Pathian ahi a, Ama’n Jesu Khrist meel a Pathian loupina heetna vaah ahung piaahna diingin ka lungtang uh asalhvaahta hi.
47004007	Hizongleh silbawltheihna haattah chu kei uh apat hilou a, Pathian apat ahihjawh theihna diingin hu gou chu lei beel ah ka keem uhi.
47004008	Lehlam lehlam ah nehthopin ka um va, hizongleh ka chimoh nai sih uhi. Lungdongin ka um va, hizongleh ka lungke tuan sih uhi.
47004009	Suhduhdahin ka um va, hizongleh taihsanin ka um sih uhi; sawn puuhin ka um va, hizongleh suhmangin ka um sih uhi.
47004010	Jesu hinna ka sapum va suhlat-a aum theihna diingin, bangchihlaipouhin Jesu sihna ka sapum vah ka po lehleh uhi.
47004011	Ajiahchu ka tahsa uh sithei a Jesu hinna zong suhlat-a aum theihna diingin keiuh ahing nalaite chu bangchihlaipouhin Jesu a diingin sihna kawmah piaahkhiahin ka um uhi.
47004012	Huchiin keiuh ah sihna in atong a, hizongleh nanguh ah chu hinna in atong hi.
47004013	“Ka gingta a hujiahin ka soita hi,” chih gelh bangin, ginna hagau ngeei ka nei jiahun, kei un zong ka gingta va hujiahin ka soi uh ahi;
47004014	ajiahchu Lalpa Jesu kaithoukiitpa in keiuh zong Jesu toh ahung kaithou diing a, nanguh toh a maaima ah ahung tut diing chih ka he uhi.
47004015	Ajiahchu mi tampi tunga hawmjaaha um hehpihna in Pathian loupina diinga kipaahthu soina aluangleetsah theihna diingin, sil zousiah chu nanguh phattuamna diinga um ahi.
47004016	Huchihjiahin ka chau sih uhi; ka polam mihing uh kiam hiaihiai zongleh, ka sunglam mihing uh chu ni chin a siamthahin aum zing hi.
47004017	Ajiahchu mitphetkaal sung chauh ka gimthuaahna uh jaangtakhat in kumtuang loupina gih tungtuang jaw ahung bawlsah zing hi.
47004018	Sil muhtheihte enlouin, hizongleh sil muhtheihlouhte ka enjaw uhi. Ajiahchu sil muhtheihte chu tomtakhat sunga diing ahi a, hizongleh sil muhtheihlouhte chu kumtuang a diing ahijaw hi.
47005001	Bangjiahin ahiai i chih leh hi puanbuuh, i lei inn uh suhsiatin um mahzongleh, Pathian apat khut a bawl hilou kumtuang inn det vaan ah i nei uh chih i he uhi.
47005002	Ajiahchu vaan apat i inn diing uh silhthuahsaha um uut mahmahin hi puanbuuh sungah i maau zing uhi.
47005003	Huchibanga silhthuahsaha i um inchu, saguaahin i um sih diing uhi.
47005004	Ajiahchu eiuh hi puanbuuh a umte chu puaahgih puain i maau zing uhi, silhloua i um uut jiah uh hilouin, silhthuahsaha i um uut jiahun ahijaw hi, huchia sithei chu hinna in avalhzoh theihna diingin.
47005005	Huleh hikhu diinga eiuh hung siamtu chu Pathian ahi a, huleh khaamna Hagau hung petu zong Amah ahi.
47005006	Huchiin bangchihlaipouhin muangtahin i um uhi, sapum inn a i um laisiah uh Lalpa inn a umlou i hih uh hein.
47005007	Ajiahchu muh theiha pailouin, ginna in i pai jaw uhi.
47005008	Muangtahin i um va, ahi, sapum a umloua Lalpa kawma um i uut jaw tham uhi.
47005009	Huchihjiahin inn ah umin umlou zonglehhang, Amah kipaahpih jawng hih chu tuppeenin i nei uhi.
47005010	Ajiahchu mi chin in a sapum a asilbawlte asia apha abawl bangbanga amuh theihna diingin Khrist vaihawmna touphah ma ah i bawnun i ding diing uhi.
47005011	Hujiahin Lalpa lauhuai daan hein mite ka jawl teeiteei uhi; hizongleh Pathian kawmah suhlatin ka um va, huleh na sialepha heetna va suhlat-a ka um uh zong ka kineem hi.
47005012	Ajiahchu na kawmvah ka hung kisoipha kiit uh ahi sih, hizongleh lungtang a hiloua apolaang a kisuangte kawma dawnna na neih theihna diingun keiuh jiaha kisuan theihna hunlemtaang hung pia ka hijaw uhi.
47005013	Ajiahchu ka ngol uh leh, Pathian a diingin ahi a; ka pil uh leh, nanguh diingin ahi.
47005014	Ajiahchu mi zousiah sih luanga mi khat asih inchu, mi zousiah si ahita hi chia ka ngaihtuah jiahun, Khrist lungsiatna in ahung sawl teeiteei hi.
47005015	Huleh a hingte zong amahuh diinga ahin nawn louh va, asih luangva si a thoukiitpa a diinga ahin jawhna diingun Amah chu mi zousiah diingin asi ahi.
47005016	Huchihjiahin tukalsiah chu tahsa lamah kuamah ka he nawn sih uhi. Tahsa daanin Khrist anaheta zongleh ung, tuin chu hutobangin ka he nawn sih uhi.
47005017	Hujiahin mi koipouh Khrist a aum inchu, silsiam thah ahita hi; sil luite abeita a, ngai un, sil zousiah ahung thah vehta hi.
47005018	Huleh sil zousiah chu Pathian apat ahi a, Ama’n Jesu Khrist jiahin Amah toh kilemin ahung bawl a, ka kawmvah kilepna natohna ahung pia hi.
47005019	Huchiin Pathian chu Khrist a umin, khovel Amah toh kilemin abawl a, a tatsualnate uh tatsualna a sehsah louin, ka kawmvah kilepna thu ahung kolsahta hi.
47005020	Hujiahin kei uh chu Khrist palaite ka hi va, Pathian in kei uh manga nanguh ahung nget bangin, Pathian toh kilem un, chiin Khrist luangin ka hung ngeen uhi.
47005021	Ajiahchu Amah ah Pathian dihtatna i hung hih theihna diingun, sual mawngmawng helou Amah chu Pathian in eiuh jiahin sualin abawlta hi.
47006001	Huleh keiuh Amah toh tongkhawmte’n Pathian hehpihna chu phattuamna beia na muh louhna diingun ka hung hasot uhi.
47006002	Ajiahchu Ama’n, “Hun kipaah huai ah ka hung ngaikhia a, hutdamna ni ah ka hung panpih hi,” achi hi. Ngai un, tu hun kipaah huai ahi; ngai un, tu hutdamna ni ahi.
47006003	Ka thunatohna uh dema aum louhna diingin sil bangmah ah puuhna diing ka bawl sih uhi.
47006004	Himahleh Pathian thunatongtute ka hi uh chih sil zousiah ah ka suchian uhi: kuhkal mahmahna ah bang, hahsatna ah bang, taahsapna ah bang, lungkhamna ah bang,
47006005	jeepna ah bang, suangkul taanna ah bang, buaina ah bang, tohgimna ah bang, ihmut louhna ah bang, an ngawlna ah bang;
47006006	sianthouna in, heetna in, thuaahtheihna in, chitna in, Hagau Siangthou in, lungsiatna dihtah in,
47006007	thutah thu in, Pathian silbawltheihna in, jiatlevei a dihtatna gaalvan in,
47006008	zahbawlna leh zahbawllouhna in, soisiatna leh soiphatna in; mi heemtute banga ngaihin, mi dihtah hingaalin;
47006009	mi heetlouhin, minthangtah hingaalin; si diing bangin, huleh ngai un, ka hing uhi; vuaahthop bangin, thah chu hilouin;
47006010	lungkhamtah bangin, kipaah zing ngaalin; genthei bangin, mi tampi suhausa ngaalin; bangma neilou bangin, huleh sil zousiah nei ngaalin.
47006011	Aw nanguh Korinthte, na kawmvah kihongtahin ka soi va, ka lungtang uh ka hong lian uhi.
47006012	Nanguh ka hung khaah uh ahi sih a, himahleh nanguh ngeei in na hung lainatna uh na khaah uh ahijaw hi.
47006013	Huleh tate kawma soi bangin ka soi ahi, nanguh ka hung piaah banga na hung piaah theihna diingun, nang un zong na lungtang uh hong lian un.
47006014	Gingloumite toh kituaahlouin ngawngkol pokhawmin um sih un. Ajiahchu dihtatna leh dihtatlouhna in bang kikopna anei ei? Huleh mial leh vaah in bang kithuahna anei viai?
47006015	Huleh Khrist leh Belial in bang kituaahna anei viai? Ahihlouhleh gingtu leh gingloumi in bang tankhawm anei viai?
47006016	Huleh Pathian biahinn leh milemte in bang kilemna anei viai? Ajiahchu nanguh chu Pathian hing biahinn na hi uhi. Pathian in, “Amahuh ah ka teeng diing a, amahuh lahah ka vaahleh diing a; huleh a Pathian uh ka hi diing a, amahuh ka mite ahi diing uh,” achih bangin.
47006017	Hujiahin, “A lahva kipan hung pawtdoh unla, atuamin um un, Lalpa’n achi. Huleh sil sianglou khoih sih un, huchiin ka hung pom thei diing hi.
47006018	Huleh nanguh diingin na Pa uh ka hi diing a, nanguh chu ka tapate leh ka tanute na hi diing uh, Bangkimbawlthei LALPA in achi,” achih bangin.
47007001	Hujiahin unau deihtahte, hi thuchiamte i neih jiahun, Pathian launa a sianthouna subukimin, tahsa leh hagau bolhhohna zousiah apat i kisusiangthou diing uhi.
47007002	Keiuh hung pom un. Koimah alam louin ka bawl sih uh, koimah ka suse sih uh, koimah ka heembawl sih uhi.
47007003	Nanguh siamlouh tansahna diinga hi thu ka soi ahi sih; ajiahchu i sih leh si khawm a, i hin leh hing khawm diingin ka lungtang vah na teeng uh chih tumain ka soita hi.
47007004	Nanguh lama thu ka soi ngam daan aloupi a, nanguh a ka kisuanna aloupi hi. Lungmuanna in ka dim a; ka gimthuaahna zousiah vah nasatahin ka kipaah ahi.
47007005	Ajiahchu Makedonia gam ka hung tun un, ka tahsa un khawldamna anei sih a, lehlam lehlam ah suhgimin ka um jaw uhi. Polam ah kihaunate aum a, sunglam ah launate aum hi.
47007006	Hizongleh lungkete hamuantu Pathian in Tita hungna jiahin ahung hamuanta hi.
47007007	Huleh amah hungna jiah chauh hilouin, ama’n nanguh a hamuanna aneih daan, nang un kei na hung ngaih daan uh, na hung hasiatpih daan uh, kei diinga na phattuamngaih daan uh ahung hilh phetin ahung hamuangsahta a, huchiin ka kipaah seemta hi.
47007008	Ajiahchu keima’n ka lehkhathot in hung sulungkham zongleng tuin ka kisiih sih hi, anakisiihta himahleng. Ajiahchu hu lehkhathot in nanguh tomtakhat sung chauh ahung sulungkham chih ka he hi.
47007009	Tuin chu ka kipaah ahi, suhlungkhama na um jiahuh hilouin, na lungkhamna un kisiihna ahung tutjaw jiahin ahi. Ajiahchu nang un kei uh jiaha manna bangma na tan louhna diingva Pathian deihjawnga suhlungkhama um na hi uhi.
47007010	Ajiahchu Pathian deihjawnga lungkhamna in hutdamna umna diingin kisiihna atun a, huchu adahhuai sih hi; hizongleh khovel lungkhamna in chu sihna atun hi.
47007011	Ajiahchu ngai un, Pathian deihjawnga lungkhamna ngeei in nanguh ah bang atun ei en un: bang thanopnate, dihtatna deih jiaha bang lunghihlouhnate, bang launate, bang lunggulhnate, bang phattuamngaihnate, bang thudih bawl deihnate atun eimah! Hi silte zousiah ah na siang uh chih na suchianta uhi.
47007012	Huchiin na kawmvah gial zongleng, adihlou bawlpa jiah aha ahihlouhleh dihloutaha thuaahpa jiaha ka gelh zong ahi sih hi, hizongleh na tungva ka phattuamngaih daan uh Pathian mitmuh a na kawmva suhlat-a aum theihna diinga ka gelh ahijaw hi.
47007013	Hujiahin na hamuanna vah ka hamuangta uhi. Na bawnva Tita lungsim na tohhalhsah jiahun, amah kipaahna ah ka kipaah tungtuang uhi.
47007014	Ajiahchu Tita kawma nanguh ka hung kisuanpihna photmah ah suhzumin ka um sih hi. Hizongleh thutah a sil zousiah na kawmva ka soi bangun, nanguh tungtaang Tita ma a ka hung suanna uh zong thutah ahi ngeei hi.
47007015	Huleh nanguh na bawnva na thuman daante uh, lau leh kithing puma amah nana saan daante uh ageeldoh chiangin, a lungsung ah nanguh ahung lungsiatna azual deuhdeuh hi.
47007016	Hujiahin sil zousiah a na tungva muanna ka neih jiahin ka kipaah hi.
47008001	Huchiangleh unaute, Makedonia gam a kouhtuamte tunga Pathian hehpihna piaaha um chu ka hung hesah uut uhi:
47008002	huchu suhgimna je-etna nasatah laha a kipaahna uh kichindaan leh a jawn mahmahna va kiphalna ahauh daan uh ahi.
47008003	Ajiahchu ahihzoh bangun, huleh ahihzoh saangva zong nasajawin uuttahin apia uh chih ka heetpih hi.
47008004	Amah un hi hehpihna silpiaah chu pomsah diingin leh misiangthoute panpihna natohna a atel theihna diingun hah ngetin ahung ngeen uhi.
47008005	Huleh hichu ka na lamet bang uh hilouin, Pathian deihlamin amahuh mahmah Lalpa kawmah leh keiuh kawmah akipe masa phot uhi.
47008006	Huchiin tuma a apattaah banga hu hehpihna chu na lahva bawlzou diingin Tita ka ngeen uhi.
47008007	Hujiahin silbangkim a na hauh bangun, ginna ah, thusoitheihna ah, heetna ah, phattuamngaihna zousiah ah leh keiuh na hung lungsiatna va na hauh bangun, hi hehpihna ah zong na hauhna diing uh ngaihtuah un.
47008008	Thupiaah bangin chu ka soi sih a, midangte phattuamngaihna tungtawna na lungsiatna uh tahjia etna diingin ka soi jaw hi.
47008009	Ajiahchu i Lalpa uh Jesu Khrist hehpihna chu na he uh, a gentheihna jiaha na hung hauhsat theihna diingun, Amah chu hausa mahzongleh, nanguh jiahin ahung gentheita hi.
47008010	Huleh hitah ah ka ngaihdaan ka soi hi: Nang un kum khat paita a hikhu bawl diinga nana kipat uh chauh hilouin, bawl diing nana lunggulh him jiahun hichu nanguh diingin ahoih ahi.
47008011	Hujiahin tuin bawl taangtung un, uut diinga kipeihna aum banga, na neih bang jeelva na piaah kim theihna diingun.
47008012	Ajiahchu uutna lungsim aum masat phot leh, mi a neihlouh daan dungjui hilouin a neih daan dungjuia pomsah ahi.
47008013	Ajiahchu midangte thadamtaha um a, nanguh gihtaha um diing hung chi ka hi sih;
47008014	hizongleh kibatgualna diingin ka chi ahijaw hi, huchia tu huntah a na neih vaal uh chu amahuh taahsap awnghuhna ahung hih a, amahuh neih vaal zong nanguh taahsap awnghuhna ahung hih theihna diingin ahi, huchia kibatgualna ahung um theihna diingin.
47008015	“Alakhawmtam in avaalin anei sih a, alakhawmtawm in lah atasam tuan sih,” chih gelh bangin.
47008016	Hizongleh nanguh diinga ka phattuamngaihna toh kibanga Tita lungtang a phattuamngaihna umsahtu Pathian kawmah kipaahthu um heh.
47008017	Ajiahchu keiuh ngetna apom chauh hilouin, amah mawnga phatuamngai a, amah uutthu a na kawmva hung ahi.
47008018	Huleh Tita toh unaupa khat, tanchinpha lam thu a kouhtuam zousiah in asoiphat uh, ka hung sawl uhi.
47008019	Huleh huchi chauh zong hilouin, amah chu kouhtuamte’n keiuh toh hi silpiaah toh zinkhawm diinga aguat uh zong ahi a, hu silpiaah chu Lalpa ngeei loupina diing leh na lungsim kipeih daan uh suhlatna diinga kei un ka guanggalh uh ahi a,
47008020	hi silpiaah tamtah ka hawmna vah koima’n ahung dem louhna diingin ka pilvaang uhi.
47008021	Lalpa mitmuh chauh ah hilouin, mihing mitmuh ah zong dihtaha bawl ka ngaikhawh uhi.
47008022	Huleh amahuh toh i unaupa uh ka sawl va, amah chu sil tampi a aphattuamngaihdaan tamveitah ka muchianta va, tu diahin na tungva tahsanna liantah aneih jiahin phatuam angai nasa seem ahi.
47008023	Tita tungtaang thu ahihleh, amah hi nanguh lam thu a ka kithuahpih leh ka natohpih ahi. Huleh i unaute uh ahihleh, kouhtuamte thupotute ahi va, Khrist loupina ahi uhi.
47008024	Hujiahin amahuh kawm leh kouhtuamte ma ah, na lungsiatna uh heetchianna leh nanguh ka hung suanna uh chu ensah un.
47009001	Ajiahchu misiangthoute diinga panpihna toh kisai na kawmva ka hung gelh angai sih hi.
47009002	Bangjiahin ahiai i chih leh na lungsim kipeih daante uh ka he a, hu thu ah Akaia gam kipeihsa a aumna kum khat ahita, chiin Makedonia gam mite kawmah ka hung suang a, huleh na phattuamngaihna un mi tamjawte asuthathou hi.
47009003	Ahihvaangin hichilam thu a nanguh ka hung suanna athawn ahih louhna diingin unaute ka hung sawl hi; huchia ka soi bangtaha kipeihsa a na um theihna diingun;
47009004	huchilou inchu Makedonia gam a mi khatpouh kei toh hungin, nanguh kimansalouin hung muta leh ung, nanguh soi louh, keiuh zong nanguh ka hung suanna lamvah ka mualphou kha diing uhi.
47009005	Hujiahin tuma a nana chiamsa uh silpiaah chu laahsah thoh hilou a, phaltaha pe jaw a, mansa diama na koihna diingun, ahun main unaute chu na kawmva hung masa diingin hasot ngaiin ka ngaihtuah hi.
47009006	Hizongleh hichu ka soi ahi: Atheh tawm in a-at tawm diing a, atheh tam in a-at tam diing hi.
47009007	Phallou sasa a, ahihlouhleh piaahlouh theihlouha ngaia pelouin, mi chin in a lungtang a atup bangjeelin pia heh, ajiahchu Pathian in kiphaltaha petu chu alungsiat hi.
47009008	Huleh Pathian in hehpihna zousiah na tungvah ahung vuh thei hi, huchia nanguh bangchihlaipouha sil hoih zousiah a buchinga um zing a, nna hoih chinteng na toh theihna diingun.
47009009	“Ama’n ahawmjaah a, migentheite kawmah apia a, a dihtatna chu kumtuangin aum zing hi,” chih gelh bangin.
47009010	Huleh athehtupa kawma haichi petu leh neeh diinga tanghou hung pepa in, na haichi theh diing uh hung piain, apungsah diing a, huleh na dihtatna gahte uh akhangsah diing hi.
47009011	Na silphalna jiahun bangkim ah suhhauhsatin na umta va, hukhu ngeei in keiuh tungtawnin Pathian kawmah kipaahthu soina aumsah hi.
47009012	Ajiahchu hi natohna in misiangthoute taahsap awng ahuhsah chauh ahi sih a, Pathian kawma kipaahthu soina tamtah ah aluangleet hi.
47009013	Hi natohna suhchetna tungtawnin, Khrist tanchinpha na phuanna va na thumanna jiah uh leh amahuh leh mi zousiah tunga na kiphalna jiahun, amah un Pathian apaahtawi uhi.
47009014	Huleh amah un zong nanguh diinga ahung haamteisahna jiahun, nanguh a Pathian hehpihna loupitah um khu jiahin ahung ngai mahmah uhi.
47009015	A silthawnpiaah soiseeng guallouh jiahin Pathian kawmah kipaahthu um hen!
47010001	Huleh na lahva nunneem leh na um louhna va khauh kei, Paul in, Khrist nunneemna leh jaidamna in ka hung ngeen ahi.
47010002	Hizongleh tahsa daan banga gamta a keiuh hung ngaihtuah khenkhatte tunga khauh diing ahi chia ka ngaihtuah banga, na kawmva ka um chianga huchia ka khauh louhna diingin ka hung ngeen hi.
47010003	Ajiahchu tahsa in um mahleh ung, tahsa daan in ka dou sih uhi.
47010004	Ajiahchu ka gaaldouna gaalvan uh chu tahsa daan ahi sih a, kulhpi dettahte suhchimna diinga Pathian a silbawltheihna ahijaw hi.
47010005	Suangtuahnate leh Pathian heetna doudaala kisangkoihna chintengte ka supuuh va, ngaihtuahna chinteng Khrist thumanna suaahin ka pui uhi.
47010006	Huleh na thumanna uh suhbukim ahih chianga thumanglou zousiah gawt diingin kimansain ka um uhi.
47010007	Nang un sil apolama kilatdaan a en na hi viaimah? Mi koipouh in Khrist a hia amah leh amah akimuan a ahihleh, hichu ama’n ngaihtuah kiit heh, amah Khrist a ahih bangin keiuh zong Khrist a ka hi uhi.
47010008	Ajiahchu nanguh suhsiatna diing hilouin, khantouhna diing jawa Lalpa hung piaah ka thuneihna uh neukhat suang deuh zong leng, ka zum sih diing hi,
47010009	huchia lehkhathonte a nanguh hung suhlau tum banga ka kilat louhna diingin.
47010010	Ajiahchu amah un, “A lehkhathonte jaw agihin akhauh a, hizongleh amun ah tahsa a aumna ah ajawngkhaal a, a thusoi zong amuhsithuai hi,” achi uhi.
47010011	Huchibang mi in hikhu ngaihtuah heh, na kawmva ka umlouh laiva lehkha thugelh a ka hihna bangbang un, na kawmva ka um chiangun zong natoh ah ka hi diing uhi.
47010012	Ajiahchu keiuh chu amah leh amah kiphatte lahah ka kisimtel ngam sih va, amahuh toh teh zong ka kitehkaah ngam sih uhi. Hizongleh amahuh chu amahuh leh amahuh kitehtuahin, huleh amahuh leh amahuh akitehkaah va, heetsiamna beiin aum uhi.
47010013	Hizongleh keiuh chu ka tehna hun vaal un ka kisuang sih diing uhi, hizongleh Pathian hung guatsah, nanguh zong huap diinga tehna hu bangjeelin ka kisuang jaw diing uhi.
47010014	Ajiahchu nanguh kawm hung tungpha lou banga keiuh hung kigolhsau talua ka hi sih uhi; ajiahchu Khrist tanchinpha toh nanguh kawm tan ka hungta uhi.
47010015	Ka tehna vaal va kisuang hilouin, chih chu midangte tohsa a kisuang louin, hizongleh na ginna uh akhan dungjuiin na lahva ka kizatna bial uh nasatahin na hung keehletsah diing uh chih kinepna ka nei uhi,
47010016	huchia na gam kallam va tanchinpha ka soi theihna diingun, huleh midang bialsung a natohsa tunga ka kisuang louhna diingun.
47010017	Hizongleh, “Akisuang phot chu LALPA ah kisuang heh.”
47010018	Ajiahchu amah leh amah kisoipha chu pomin aum sih a, hizongleh Lalpa’n asoiphat mi chu pom ahijaw hi.
47011001	Ka ngol deuhna ah nang un na hung thuaah theih uh ka deih hi, huleh na hung thuaah thei ngeei uhi.
47011002	Ajiahchu Pathian thangsiatna in na tungvah ka thangsia hi. Ajiahchu Khrist kawma nungaah siangthou banga ka hung piaah theihna diingin na pasal diing uh khat ka hung hualsah hi.
47011003	Hizongleh guul in a doha zanga Evi aheem bangin, Khrist kawma na kipiaahna uh tahna leh sianthouna apat na lungsim uh suhsiatin aum kha diing chih ka lauthawng hi.
47011004	Ajiahchu koiaha khat ahung a ka soi louh uh Jesu dang asoi leh, ahihlouhleh na tan ngeilouh uh hagau dang na tan va, ahihlouhleh na tan ngeilouh uh tanchinpha dang na tanva ahihleh, na pom baih talua uh ahi!
47011005	Ajiahchu apostol lianpeente saanga nengtakhat a zong neujawin ka kingaihtuah sih hi.
47011006	Himahleh thusoi ah siam sih zong leng, heetna lamah chu ka huchi sih hi. Tahzetin huchu sil bangkim ah na lahvah ka sulangta uhi.
47011007	Na kawmva Pathian tanchinpha athawna ka soi jiaha, tawisanga na um theihna diingva ka kingaihngiamna ah sil bawlsual ka hiaimah?
47011008	Nanguh nna ka hung tohsah theihna diingin amahuh apat loh lain kouhtuam dangte chu a neih uh ka laahsah hi.
47011009	Huleh na kawmva ka um laia ka taahsapin koimah a diingin puaahgih ka hi sih hi, ajiahchu Makedonia gam apat hung unaute’n ka taahsap awng teng ahung huhsah uhi. Huleh sil bangkim ah nanguh puaahgih hilou diingin ka kibawl a, huchibangin ka kibawl jeel diing hi.
47011010	Khrist thutah keimah a aum bangin, Akaia gam sunga hi ka kisuanna chu koima’n ahung sutawp sih diing hi.
47011011	Bangjiahin? Nanguh ka hung lungsiat louh jiahin maw? Pathian in ahe hi!
47011012	Hizongleh a kisuanna silte va keiuh banga ngaiha aum theihna diingva hunlemtaang deihte apat hunlemtaang ka laahmang theihna diingin ka bawl chu ka bawl jeel diing hi.
47011013	Ajiahchu huchibang mite chu Khrist apostolte hia kibawlthuh, natongtu heemhaatte, apostol tahloute ahi uhi.
47011014	Huleh hichu alimdang sih hi, ajiahchu Setan ngeei zong vaah angel in akibawlthuh hi.
47011015	Huchihjiahin a natongtute zong dihtatna natongtute banga akibawlthuh uh leh, huchu sil limdang ahi sih hi. A tawpna uh chu a natoh bang dungjuiun ahi diing hi.
47011016	Ka soi kiit ahi, koima’n mingol in hung ngaihtuah sih heh. Ahihlouh vaanglah leh, keimah neukhat beeh ka kisuang theihna diingin mingol bangin hung pom un.
47011017	Ka thusoi chu Lalpa soi diing bangin ka soi sih a, hi kisahtheihna ah ngoltah bangin ka soi jaw hi.
47011018	Mi tampi tahsa lama akisuan jiahun kei zong ka kisuang diing hi.
47011019	Ajiahchu nanguh mipil na hi va, mi ngolte kipaahtahin na thuaah zou jeel uhi!
47011020	Ajiahchu mi khat in suaahin hung bawl leh, hung ne gam leh, amahuh lawhna diingin nanguh hung zang leh, amah leh amah kiliansah leh, na maai vah hung beeng leh, na thuaah zou jeel uhi.
47011021	Ka zumna diingin haatlou ka hi uh chiin ka soi ahi! Hizongleh mingol bangin ka soi ahi, midang hangsanna ah chu kei zong ka hangsan ahi.
47011022	Hebraimi ahi uh maw? Kei zong ka hi. Israelmi ahi uh maw? Kei zong ka hi. Abraham chihaahte ahi uh maw? Kei zong ka hi.
47011023	Khrist natongtute ahi uh maw? (Mingol bangin ka soi ahi.) Kei ka hi seem hi; tohgimna bang ah atamjaw seemin, vuaahna bang ah atuang avaalin, suangkul taanna bang ah mun seemin, sihna bang ah tampivei.
47011024	Judate lahah vuaahna sawmli chinna diing khat a sam ngaavei ka tuaah hi.
47011025	Thumvei chiangpum a jeepin ka um a, khatvei suang a sehin ka um a, thumvei kuang siatna ka tuaah a, jaan khat leh suun khat tuithuuh laiah ka um hi.
47011026	Khualzinna ah tampivei, tui tunga lauhuai ah, suamhaatte laha lauhuai ah, ka chipihte laha lauhuai ah, Jentelte laha lauhuai ah, khopi sung a lauhuai ah, gamdaai a lauhuai ah, tuilianpi a lauhuai ah, unau tahloute laha lauhuai ah,
47011027	tohgimna leh hahsatna ah, tampivei jaan ihmut louhna ah, gilkialna leh dangtaahna ah, tampivei an ngawlna ah, dap thuaahna leh saguaahna ah ka um hi.
47011028	Polam a hu silte chih louh zong kouhtuamte zousiah ka ngaihtuahna ni chin a hung net zing ka tungah aum hi.
47011029	Kua haatlouhna ka thuaahpih louh aum ei? Koi puuhna ka lungnatpih louh aum ei?
47011030	Kisuang diing mawng hitaleng, ka haatlouhna lam silte ka suang diing hi.
47011031	Pathian leh i Lalpa uh Jesu Khrist Pa, kumtuanga paahtawia um in ka juau sih chih ahe hi.
47011032	Damaska ah kumpipa Areta nuai a gamoptupa’n kei hung matsah tumin Damaskate khopi aveengsah hi.
47011033	Huleh kotta ah bawm in kulh pangah ahung khaikhesuh va, huchiin a khut apat ka suaahta hi.
47012001	Keiuh diingin kisuang phatuam sih mahzongleh, silmuh leh Lalpa kilaahna ka hung soi diing hi.
47012002	Kum sawmleli paita in Khrist a um mi khat ka he a, sapum in ahiai aum ka he sih a, sapumlou in ahiai aum ka he sih a, Pathian in ahe hi, huchibang mi khat vaan thumna tan ah laahtouhin aum hi.
47012003	Huleh huchibang mi khat chu ka he a, sapum in ahiai sapum louin ahiai aum ka he sih a, Pathian in ahe hi.
47012004	Amah chu Paradis ah laahtouhin aum a, soi guallouh thu avaja a, huchu mihing diinga soi phallouh ahi.
47012005	Huchibang mi chu ka suang diing hi; kei mah ka hihleh ka haatlouhna loungaal bangmah ka suang sih diing hi.
47012006	Ajiahchu kisuan uut mahleng, mingol ka hi sih diing hi, ajiahchu thutah soi diing ka hi ngaala. Hizongleh mi koiaha in ahung muhdaan bang leh ka thu ajaah bang saanga ahung ngaih loupi louhna diingin ka kideeh diing hi.
47012007	Huleh kilaahnate anasat beeh jaala ka kingaihsang taahluat louhna diingin Setan thupotu ahung sun diing ling khat ka tahsa ah ahung kipia hi, huchilou inchu ka kingaisang talua kha diing hi.
47012008	Kei apat achiahmangna diingin hi sil jiahin Lalpa kawmah thumvei ka ngeen hi.
47012009	Huleh Ama’n ka kawmah, “Ka hehpihna chu nang a diingin ahuntawh hi, ajiahchu ka haatna chu haatlouhna ah suhbukimin aum hi,” achi hi. Hujiahin Khrist silbawltheihna ka tunga aum theihna diingin, kipaahtahin ka haatlouhnate ka suang jaw diing hi.
47012010	Hujiahin haatlouhnate ah, housiatnate ah, taahsapnate ah, suhduhdahnate ah, hahsatnate ah Khrist jiahin ka lungkim hi. Ajiahchu ka haatlouh huntah chiangin ka haat hi.
47012011	Kisuangna in mingol ka hung suaahta a, nang un huchilou theilouin na hung bawl uhi. Ajiahchu na hung soiphat jawh diing uh ka hi, ajiahchu bangma hi sih zongleng, apostol lianpeente ka phaah lelhna bangma aum sih hi.
47012012	Tahzetin apostol hihna chiamchihnate chu kuhkalna chinteng in, chiamchihnate in, silmahte in, silbawl loupite in na lahvah bawl ahi.
47012013	Ajiahchu kei nanguh diinga puaahgih ka hihlouh chih louhngaal, bang lamah ahiai kouhtuam dangte saanga nuainungjaw a na um uh? Hi suhkhelhna hung ngaidam un!
47012014	Ngai un, na kawmva hung diinga ka kipeihna a thumveina ahita hi. Huleh nanguh diingin puaahgih ka hi sih diing hi, ajiahchu na sil neih uh hawl ka hi sih a, nanguh hung hawl ka hijaw hi. Ajiahchu tate’n nulepa a diinga akholkhawm diing uh ahi sih a, hizongleh nulepate’n tate diinga akholkhawm diing uh ahijaw hi.
47012015	Huleh ke’n nanguh ka hung lungsiat seem a, nang un na hung lungsiat louh seem vaangun, ke’n chu na hinna uh diingin kipaahtahin ka neih chu ka seeng diing a, ka kiseeng bei diing hi.
47012016	Hizongleh ahi hi hitaleh, nanguh puaahgih ka hung guan sih hi. Ahihvaangin lungsim siama doha a ka hung mat na hi uhi!
47012017	Na kawmva ka hung sawlte laha koiaha zangin, nanguh apat punna ka siam kha eimah?
47012018	Tita chu na kawmva hung diingin ka ngeen a, huleh amah toh unaupa khat ka hung sawl hi. Tita in amah lawhna diingin nanguh ahung zang mawleh? Hagau kibangin ka gamta khawm sih viaimah? Kalsuan kibanga chiah hilou ka hi viaimah?
47012019	Na lahva keiuh leh keiuh dihna thu kisoi a hung ngaihtuah na hi uh maw? Khrist ah Pathian ma ah thu ka soi uhi. Hizongleh deihtahte, sil zousiah chu nanguh bawlhoihna diingin ka bawl uhi.
47012020	Ajiahchu ka hung chianga nanguh ka hung muh diing banga ka hung muhlouh khaah diing leh kei na hung muhlouh diing bangva na hung muhkhaah diing uh ka lau hi; huchilou inchu kinialnate, kithangsiatnate, thangtawmnate, kikhinnate, kisoisiatnate, kiguuhhounate, uanghaamnate leh buainate ahung um kha diing hi;
47012021	huchilou inchu, ka hung kiit chiangin ka Pathian in na lahva ahung sumualphou diing a, huleh tuma a anatasual a himahleh a sianglouhna uh leh a kingaih thaanghuaina uh leh a huuhna silchiinte vapat kisiihlou mi tampite ka lungngaihkhum kha diing hi.
47013001	Hichu na kawmva ka hung a thumveina diing ahi. “Heetpihtu nih ahihlouhleh thum kam ah thu chinteng suhchetin aum diing hi.”
47013002	Tumain na kawmva ka um anihveina laiin ka soita a, huleh tuin umlou hizongleng malaia sil anabawlsualte leh midang zousiah kawmah ka hung gial ahi, huchia ka hung kiitin chu koima ka hawi sih diing hi,
47013003	nang un keimah a thusoi Khrist heetchianna na hawl jiahun, Amah chu nanguh lamah haatlou ahi sih a, hizongleh na lahvah silbawltheitah ahijaw hi.
47013004	Ajiahchu haatlouhna jiahin kilhbehin um mahleh, Pathian silbawltheihna in ahing zing ahi. Ajiahchu keiuh zong Amah ah haatlou ka hi va, hizongleh Pathian silbawltheihna in nanguh lamah Amah toh ka hingkhawm diing uhi.
47013005	Ginna ah na umna viai mah nanguh leh nanguh kienkhia unla, nanguh mimal kienchian un. Ahihlouhleh nanguh leh nang un Jesu Khrist nanguh ah aum chih kiheet lou na hi viaimah?– etkhiahna a chingzoulou tahzet na hih louhngaal uh leh.
47013006	Hizongleh keiuh chu etkhiahna a chinglou ka hi sih uh chih na he diing uh chih ka kineem hi.
47013007	Huleh silgilou na bawllouhna diingun Pathian kawmah ka ngeen hi, huchu keiuh etkhiahna a chinga ka kilat theihna diing uh ahi sih a, etkhiahna ah keiuh chinglou bangin kilang mahleh ung, a dih na bawl theihna diing uh ahijaw hi.
47013008	Ajiahchu thutah a diinga bawl chihlouh chu thutah kalhin bangma ka bawl thei sih uhi.
47013009	Ajiahchu keiuh ka haatlouh va nanguh na haat chiangun ka kipaah uhi. Huleh na hoih bukimna diingun zong ka ngeen hi.
47013010	Hujiahin suse diing hilou a, bawlhoihna diing jaw a Lalpa hung piaah thuneihna dungjuiin na kawmva ka um chianga khauhtaha ka hung bawl louhna diingin, na kawmva ka umlouh laiin hi silte ka hung gial ahi.
47013011	Atawppeenin, unaute, kipaahtahin um un. Hoihbukimin um un. Hamuangtahin um unla, lungsim mun khat pua unla, kituaahtahin um un; huleh lungsiatna leh hamuanna Pathian na kawmvah aum diing hi.
47013012	Kitawpna siangthou in khat leh khat chibai kibuuh un.
47013013	Misiangthoute zousiah in nanguh chibai ahung buuh uhi.
47013014	Lalpa Jesu Khrist hehpihna leh Pathian lungsiatna leh Hagau Siangthou kipawlpihna na bawnva kawmah umta hen. Amen.
48001001	Paul, apostol in (mihing apat hilou, mihing vaanga zong hilou, hizongleh Jesu Khrist leh misi lah apat a Amah kaithoutu Pa Pathian vaanga hijaw in),
48001002	huleh ka umpih unau zousiahte’n, Galatia gam a kouhtuamte kawmah:
48001003	Pa Pathian leh i Lalpa Jesu Khrist kawm apat hehpihna leh hamuanna na kawmvah um hen,
48001004	Pathian leh i Pa uh deihdaan dungjuiin tulai hun giloutah lah apat ahung suahtaatsah theihna diingin Amah chu i sualnate uh luangin akipeta hi.
48001005	Pathian kawmah loupina kumtuang kumtuangin um zingta hen. Amen.
48001006	Khrist hehpihna a nanguh hung koupa apat tanchinpha tuam a kintaha na kituan mei uh chu thumah ka sa hi,
48001007	huchu tanchinpha dang ahi sih; himahleh nanguh hung subuai leh Khrist tanchinpha ahilou jawnga hei uut mi hunkhop aum uhi.
48001008	Hizongleh keiuh hiin, vaan apat angel hitaleh, tanchinpha na kawmva ka soi uh loungaal tanchinpha dang mawngmawng na kawmva ahung soi aum leh, haamselohin um heh.
48001009	Tuma a ka soi mahbangun tuin zong ka soi jeel ahi, tanchinpha na muhsa peen uh loungaal tanchinpha dang mi koipouhin na kawmva ahung soi leh, haamselohin um heh.
48001010	Ajiahchu ke’n tuin mihing kipaahsah ahiai ka hawl, ahihlouhleh Pathian kipaahsah ahiai ka hawl? Ahihlouhleh mihing suhlungkim tum ka hiaimah? Mihing suhlungkim tum nalai hitaleng, Khrist suaah ka hi sih diing hi.
48001011	Hizongleh unaute, ka tanchinpha soi chu mihing deihdaan ahi sih chih ka hung hesah hi.
48001012	Ajiahchu mihing apat ka muh zong ahi sih a, mi hung hilh zong ka hi sih a, hizongleh Jesu Khrist hung kilaahna jiaha ka muh ahijaw hi.
48001013	Ajiahchu bangtobanga Pathian kouhtuamte tehguallouha suduhdah a, ka suhbei veh tum daan tuma a Juda sahkhua a ka umlaiin ka tungtaang na jata uhi.
48001014	Huleh ka pulepate tawndaan a phatuam ka ngaih diaahkhol jiahin Juda sahkhua lamah zong ka chipihte laha ka khangual tampi ka na khuup hi.
48001015	Hizongleh ka nu gil sunga ka umlai apat hung koihtuamtu leh a hehpihna a hung koutu Pathian in,
48001016	Jentelte laha a tanchinpha ka soi theihna diinga a Tapa chu keimah a kilaahsah pha asah tahin; hulaiin mihing koima ka dong pah sih a,
48001017	Jerusalem a kei saanga apostol hi masate kawmah zong ka chiahtou sih a, hizongleh Arabia gam ah ka chiah jaw a, huin Damaska ah ka kilehkiitta hi.
48001018	Huin kum thum nungin Jerusalem ah Peter kimuhpih diingin ka chiahtou a, a kawmah ni sawmlengaa ka vaum hi.
48001019	Hizongleh Lalpa sanggampa Jakob chihlouh apostol dangte khatbeeh ka mu sih hi.
48001020	(Tua na kawmva ka thu gelhte, tahzetin, Pathian ma ah ka juau sih hi.)
48001021	Hu nungin Syria gamkaih leh Silisia gam ah ka chiahta hi.
48001022	Huleh Judia gam a Khrist a um kouhtuamte meelheetlouhin ka na um nalai hi.
48001023	Hizongleh, “Tuma a eiuh hung suduhdahpa’n khatvei laia asuhmang sawm ginna tanchinpha chu tuin ataangkoupihta,” chih thu chauh aja uhi.
48001024	Huleh amah un keimah jiahin Pathian apaahtawita uhi.
48002001	Huin kum sawmleli nungin Barnaba toh Jerusalem ah ka chiahtou kiit a, Tita zong ka pui hi.
48002002	Huleh kilaahna jiahin ka chiah tou a, Jentelte kawma ka tanchinpha soi chu a kawmvah ka hesah hi, hizongleh mi zahumte chu atuamin ka hilhchian a, huchilou inchu bangchi aha in athawna taai ka hi kha diing hi.
48002003	Hizongleh ka tonpih Tita chu Grikmi ahihvaangin zehtansah teeiteeiin aum sih hi.
48002004	Hi zehtanna thu ahung um jiah chu suaaha ahung taansah theihna diing va, Khrist Jesu a jaleenna i neih uh enkhe diinga guuhsima hung luut unau tahloute jiah ahi.
48002005	Tanchinpha thutah chu na kawmva aum zing theihna diingin daahkaal khat sung jiang zong a thu nuai va kipeluut lou ka hi uhi.
48002006	Hizongleh mizahumte chu bangtobang hitaleh uh kei diingin aphatuam sih; Pathian in koimah deihsah tuam anei sih, ajiahchu mi zahumte’n bangma ahung behlapsah tuan sih uhi.
48002007	Hizongleh huchih naah saangin, zehtante diing tanchinpha Peter kawma kepsaha aum bangin zehtanlouhte diing tanchinpha chu ka kawmah kepsahin aum chih ahe uhi.
48002008	(Ajiahchu zehtante apostol hi diinga Peter a sil nasataha bawltu ngeei in, Jentelte apostol hi diingin keimah ah sil nasatahin abawl a),
48002009	khuam chiha heet Jakob, Kepha leh Johan in ka kawma hehpihna hung kipia aheet phetun, Jentelte kawma chiah diingin kei leh Barnaba chu kipawlkhawmna khut jiatlam ahung pia uhi, huleh amahuh zehtante kawma chiah diingin.
48002010	Amah un migentheite ka heetzing diing uh chauh adeih va, huchu ke’n zong bawl ka tup zing mawng ahi.
48002011	Hizongleh Antiok a Peter ahung tun tahin amah chu dem abaang jiahin a maaitang ah ka na nial hi.
48002012	Ajiahchu Jakob kawm apat mi koite aha ahung maun, ama’n Jentelte kawmah an ane veu hi; hizongleh amahuh ahung tahun zehtante alauh jiahin anungtawl a, aumtuamta hi.
48002013	Huleh Judami dangteng zong huchibangin amah toh alepchiah va, huchiin Barnaba nasan zong a lepchiahna va puimangin aumta hi.
48002014	Hizongleh tanchinpha thutah dungjuiin aum sih uh chih ka muhin, a bawnva ma ah, Peter kawmah, “Nang Judami hinapi a, Judate um banga umlou a, Jentelte um banga na um ngaal leh, bang diinga Jentelte khu Judamite um banga umsah tum haam na hiaimah?
48002015	“Jentel misualte hilou a, keiuh pianken a Judami mawnga piangte in,
48002016	daan thute bawl jiahin mi siamtangin aum sih a, hizongleh Jesu Khrist gintaat jiah chauhin siamtangin aum chih ka he va, kei un zong daan silbawl jiah hilouin, Khrist ginna jiaha siamtanga ka um theihna diingin Khrist Jesu chu ka gingta uhi; ajiahchu daan juih jiahin koimah siamtangin aum sih diing hi.
48002017	“Hizongleh Khrist a siamtan ka sawm lai ngeei va zong misualte ka na hih uh leh, Khrist chu sualna natongtu ahiaimah? Hilou hial!
48002018	Ajiahchu keima’n ka sil suhsiatte bawlpha kiitta leng, kei leh kei daan botsetu a kisiam ka hi diing hi.
48002019	Ajiahchu Pathian lama ka hin theihna diingin, kei chu daan jiahin daan lamah ka sita hi.
48002020	Khrist toh kilhbehin ka umta a, keimah hing hi nawn louin, hizongleh Khrist keimah ah ahing ahijaw hi; huleh tua tahsa a ka hin chu ahung lungsiat a ka luanga kipepa, Pathian Tapa a ginna a hing ka hi.
48002021	Pathian hehpihna chu bangmalou ka suaahsah sih; ajiahchu daan jiaha siamtanna hung kuan ahihin chu, Khrist chu athawna si ahi diing hi,” ka chi hi.
48003001	Galatia mingolte aw, na lahva na mitmuh ngeeiva Jesu Khrist chu kilhbeha chiantaha suhlat hita a, hu thutah chu muanglou diinga koi in hung bumngol ahita ei?
48003002	Na lahva kipan hi chauh ka he nuam hi: daan thute bawl jiahin ahiai Hagau chu na muh uh, ahihlouhleh ginna thu na jaahva na gintaat jiahun?
48003003	Hichilawmin na ngol uh ahi maw? Hagau a pan zoutain, tahsa a suhbukim hi diing na hi uh maw?
48003004	Athawn ahih tahtah leh, sil huzahpi athawna thuaah na hi uh maw?
48003005	Huchiin daan na juih jiahva Pathian in Hagau hung pia a, na lahva silmah bawl ahi maw, ahihlouhleh na thujaah uh na gintaat jiahun?
48003006	“Abraham in Pathian agingta a, huchu amah diinga dihtatna a sehsah” ahih bangin.
48003007	Hujiahin ginna a umte chauh Abraham tate ahi uh chih he un.
48003008	Huleh Pathian Lehkhathu in, ginna jiahin Pathian in Jentelte siam atangsah diing chih helawhin, Abraham kawmah, “Nangmah ah nam zousiah vangpiaahin aum diing uh,” chiin tanchinpha anasoita hi.
48003009	Huchi ahih jiahin ginna a umte chu gingtu Abraham toh vangpiaah khawmin aum uhi.
48003010	Ajiahchu daan silbawlte a um photmahte chu haamse nuaia um ahi uh; ajiahchu hichibanga gelh ahi, “Daan bu a bawl diinga kigial zousiah juizing lou chu haamsiatin aum uhi,” chiin.
48003011	Hizongleh Pathian mitmuh ah koimah daan jaala siamtang aum sih uh chih alang chian hi, ajiahchu, “Midihtat chu ginna in ahing diing,” chih ahi.
48003012	Huleh daan thu chu ginna jiahin ahi sih a, hizongleh, “Huchibanga bawltu chu hute ah ahing diing hi,” chih ahijaw hi.
48003013	Khrist chu ei luanga haamsiat-a hung umin, daan thu haamsiatna apatin eite ahung tandohta hi, ajiahchu hichibanga gelh ahi, “Singdawn a khailup photmah chu haamse thuaah ahi uh,” chiin,
48003014	huchia Abraham vangpiaahna chu Jesu Khrist jaala Jentelte tunga ahung um theih a, huchia eihaw in Hagau chiam chu ginna tungtawna i muh theihna diingun.
48003015	Unaute, mihing daan in ka soi ahi: Hichu mihing thuhun chauh hitamahleh, suhkip ahihin chu, koima’n aphel ngei sih a, beh zong abehlap ngei sih hi.
48003016	Huleh Abraham leh a chihaah kawmah thuchiamte chu anakipia hi. Ama’n tampite soina in, “Chihaahte kawmah,” achi sih a, mi khat tungthu soina in, “Na chihaah kawmah,” achi jaw hi, huchu Khrist ahi.
48003017	Huleh hichu ka soi ahi, Pathian in Khrist a asuhkipsa thuhun chu kum za li leh kum sawmthum nunga hung um daan thu in thuchiam chu bangmalou suaah diingin asumang thei sih hi.
48003018	Gouluah diing chu daan thu jiah hitaleh, thuchiam jiah ahita sih diing hi, hizongleh Pathian in thuchiam jiahin huchu Abraham anapeta hi.
48003019	Ahihleh bang diinga daan thu um ahiai leh? Hichu thuchiam kipiaahnate kawma Chihaah ahung masiah in bohsiatna jiahin behlapsahin aum hi, huleh hichu angelte zanga palai khat khut a suhkip ahi.
48003020	Huleh palai chu langkhat chauh luanga palai ahi sih a, hizongleh Pathian chu khat ahi.
48003021	Ahihleh daan thu chu Pathian thuchiamte kalh ahiaimah? Hilou hial! Hinna pethei daan thu anakipia hitaleh, dihtatna chu daan thu jiahin aum ngeei diing hi.
48003022	Hizongleh Jesu Khrist gin jiaha thuchiam chu a gingtate akipiaah theihna diingin, Pathian Lehkhathu in mi zousiah chu sualna nuaiah akhaahkhumta hi.
48003023	Hizongleh ginna ahung tun main daan thu nuaia kolin i na um va, ahung kiphuanglang diing ginna ah khaahkhumin i naum uhi.
48003024	Huchiin ginna jiaha siam i tan theihna diingin daan thu chu Khrist kawma hung puitu diing eiuh hung hilhtu ahung hita hi.
48003025	Hizongleh ginna ahung tun nungin hilhtupa nuaiah i um nawnta sih uhi.
48003026	Ajiahchu na bawnun Khrist Jesu ginna jiahin Pathian tate na hi uhi.
48003027	Ajiahchu Khrist a baptisma tang photmah chu Khrist a kithuam na hita uhi.
48003028	Hu ah chu Judami, Grikmi aum nawn sih a, saltaang leh jaleen zong aum nawn sih, huleh numei leh pasal zong aum nawn sih hi; ajiahchu na bawnun Khrist Jesu ah pumkhat na hita uhi.
48003029	Huleh Khrist a na hih un chu, Abraham chihaah, thuchiam dungjui a gouluah diingte na hi uhi.
48004001	Huleh hichiin ka chi hi, gouluahtu diing chu bangkim neitu hizongleh naupang ahih laisiah, suaah toh kilimdanna anei tuan sih hi.
48004002	Hizongleh a pa hun guat atun masiahin a dontute leh a enkoltute nuaiah aum jaw hi.
48004003	Huchibangmahin ei zong naupang i hih laiun khovel lam kithuhilhna meimeite nuaiah suaahin i naum uhi.
48004004	Hizongleh ahun biching ahung tun tahin, Pathian in a Tapa chu ahung sawl a, daan nuaiah numei apat ahung piang hi,
48004005	daan nuaia umte tankhe diingin, huchia ta a pomna i tan theihna diingun.
48004006	Huleh tate na hih jiahun Pathian in a Tapa Hagau chu “Abba, Pa,” chia kikouin na lungtang sungvah ahung sawlta hi.
48004007	Hujiahin suaah na hi nawn sih a, ta na hijawta hi; huleh ta na hih leh, Khrist jaala Pathian gouluahtu diing zong nahi hi.
48004008	Huchi hitamahleh, hu hun laiin Pathian na heet maun, a pianken mawng va pathian hiloute nna nana tong uhi.
48004009	Hizongleh tua Pathian na hung heet nung va, ahihlouhleh Pathian heet mi na hung hihjawh nung va, bang diinga thubul jawngkhaal leh manlouhte suaah a luut kiit uut a, kiheikiit na hi viai?
48004010	Nite, hate, hunte leh kumte na tang veu uhi.
48004011	Bangchi ahain na tungvah ka tonggim thawn kha diing chih ka hung lausah hi.
48004012	Unaute, ka hung ngeen hi, keimah bangin um un, ajiahchu kei zong nanguh bangin ka um hi. Dihlouin na hung bawl kha het sih uhi.
48004013	Na kawmva tanchinpha ka soi masatnapeen chu ka tahsa haatlouhna tungtawnin ahi chih na he uhi.
48004014	Huleh ka tahsa a nanguh diinga je-etna um chu na musit sih va, nual zong na nual sih uh, hizongleh Pathian angel bang leh Khrist Jesu bang hialin na hung pom jaw uhi.
48004015	Ahihleh hampha na kisahna uh khoia um ahita ei? Ajiahchu hithei hileh bawn, na mit uh kheidohin na hung pe hial diing uh chih heetpihna ka hung nei hi.
48004016	Huchia thutah ka hung hilh jiahin na meelma uh hung hita ka hiaimah?
48004017	Amah un phatuamngaitahin nanguh ahung hawl va, hizongleh hoihna diingun ahi sih hi; nang un amahuh na hawl theihna diingva hung koihtuam tum ahijaw uhi.
48004018	Hizongleh bangchihtanin ahoih lama phatuamngaitaha hawla um zing chu ahoih hi, na kawmva ka um sung chauh hilouin.
48004019	Ka taneute aw, nanguh a Khrist siampichinga aum masiah nausuaah nat thuaahin ka hung thuaah kiit hi.
48004020	Tuin na kawmva um a, ka aw suah suhlimdang ka uut ngeei mei; ajiahchu na tung thu uh ka hung lauthawngpih hi.
48004021	Hung hilh un, nanguh daan nuaia um uutte, daan thu ngaikhe lou na hi viaimah?
48004022	Ajiahchu hichibanga gelh ahi, Abraham in tapa nih anei a: khat chu a suaahnu toh ahi a, huleh khatpeen chu a suaahlounu toh ahi.
48004023	Hizongleh suaahnu toh peen chu tahsa daan a piang ahi a, suaahlounu toh peen chu thuchiam jiaha piang ahi a,
48004024	hichu tehkhinna ahi. Ajiahchu hi numei nihte chu thuhun nihte ahi uh: khat chu Sinai Taang apat sala taang diinga ta neinu ahi a, huchu Hagar ahi.
48004025	Ajiahchu Hagar chu Arabia gam a Sinai Taang ahi a, tulaia um Jerusalem toh kibang ahi a, huleh a tate toh sala taang khawm ahi uhi.
48004026	Hizongleh tunglam Jerusalem chu ajaleen a, huchu i bawnva nu ahi.
48004027	Ajiahchu hichibanga gelh ahi, “Nang, ta neiloua chiingnu, nuam in, nang nausuaah nat thuaahlou nu, ngaihtahin kikou doh in, ajiahchu pasal neinu saangin lungjuang nu in ta anei tamjaw hi.”
48004028	Huchiin unaute, eiuh chu Isak banga thuchiam tate i hi uhi.
48004029	Hizongleh hulaia tahsa daan a piang in Hagau daan a piang asuhduhdah bangin, tuin zong huchi ahi.
48004030	Ahihvaangin Pathian Lehkhathu in bang ahiai asoi? “Suaahnu chu a tapa toh delhmang un, ajiahchu suaahnu tapa in suaahlounu tapa toh gou aluahkhawm sih diing hi,” achi hi.
48004031	Huchiin unaute, suaahnu tate i hi sih a, suaahlounu tate i hijaw uhi.
48005001	Hujiahin jaleen diinga Khrist in ahung jaleensahta na ah dingkip unla, huleh suaah ngawngkol ah taang kiit nawn sih un.
48005002	Ngai un, zeh na tan uh leh, Khrist chu nanguh diinga bangma phatuam lou ahi diing, chiin kei Paul in na kawmvah ka soi ahi.
48005003	Ajiahchu zehtan zousiah kawmah daan thu zousiah jui diinga bat nei ahi uh, chih ka hesahkiit hi.
48005004	Nanguh daan a siamtan tum pouhmahte, Khrist toh khenin na umta uh; hehpihna apat na puuhta uhi.
48005005	Ajiahchu kei un Hagau jaalin ginna a dihtatna kinepna chu kilawptahin ka ngaah uhi.
48005006	Ajiahchu Jesu Khrist ah zehtan leh zehtan louhin bangmah phattuamna anei sih a, hizongleh lungsiatna jiaha ginna natoh chu aphatuam hi.
48005007	Hoihtahin na taai uhi. Thutah jui lou diingin koi in ahiai nanguh ahung daal?
48005008	Hi phuutna chu nanguh hung koupa apat ahi sih hi.
48005009	Tol tawmtakhat in tanghou beupi ajeelsuaah hi.
48005010	Nang un lungdang na geel sih diing uh chih Lalpa ah ka hung muang hi; hizongleh nanguh hung subuaitu in, koi hitazongleh, atunga vaihawmna chu athuaah diing hi.
48005011	Huleh unaute, ke’n zehtan thu soi nalai ka hih leh, bang diinga suhduhdahna thuaah nalai ka hiai? Huchi ahihleh kros a kipalpuuhna chu suhbei ahita diing hi.
48005012	Nanguh hung subuaite kisaatkhe hial mei leh uh ka uut hi!
48005013	Ajiahchu unaute, jaleen diinga kouh na hi uh; na jaleenna uh tahsa uutna diinga lemtaanna in zang sih unla, hizongleh lungsiatna in khat leh khat nna kitohsah jaw un.
48005014	Ajiahchu, “Nangmah na kilungsiat banga na innveengte na lungsiat diing ahi,” chih thupiaah khat ah daan thu zousiah suhbukimin aum hi.
48005015	Hizongleh na kikeih va, na kineeh tuah uh leh, pilvaang un, huchilou inchu khat leh khat na kisuhmang tuah kha diing uhi!
48005016	Huleh hi ka soi ahi, Hagau ah um un, huchiin tahsa uutna na supiching sih diing uhi.
48005017	Ajiahchu tahsa uutna in Hagau adou a, Hagau in tahsa adou hi; sil na bawltumte uh na bawl theihlouhna diingun, hite chu akikalh tuah uh ahi.
48005018	Hizongleh Hagau puia na um un chu, daan nuaia um na hi sih uhi.
48005019	Huleh tahsa uutna silbawlte chu akilang chiang hi: hute chu, aangkawmna, kingaihna thaanghuai, thaanghuaina, huuhna kihdah huai,
48005020	milem biahna, dawi aisaanna, muhdahna, kihauna, thangsiatna, thangtawmna, mahni masialna, kikhenna, ginna dihloute,
48005021	deihgohna, tualthahna, zukhamna, eltol gualnop bawlna leh huchibang dang dangte ahi. Huchibang silbawltute’n Pathian lalgam aluah sih diing uh, chih tuma a ka hung hilhtaah bangmahin, ka hung hilh khawl hi.
48005022	Hizongleh Hagau gah ahihleh lungsiatna, kipaahna, hamuanna, thuaahtheihna, jaineemna, hoihna, ginumna,
48005023	thunuaigolhna leh kisuumtheihna ahi. Hichibangte kalhin daan aum sih hi.
48005024	Huleh Khrist a hi mite’n tahsa chu a lunggulhna leh a uutna toh akilhbehta uhi.
48005025	Hagau a hing i hih leh, Hagau mah ah i um diing uhi.
48005026	Khat leh khat kilang leh kithangsiat a um louin, i kiloupisah sih diing uhi.
48006001	Unaute, mi koiaha a suhkhelhna a matdoha aum leh, nanguh hagau mite’n nanguh ngeei in zong heemna na tuaah kha diing chih ngaihtuahin, huchibang mi chu jaineemna lungsim neitahin tungding kiit un.
48006002	Khat leh khat na puaahgih uh kidawn chiat unla, huchiin Khrist daan juikim un.
48006003	Ajiahchu mi bangma hiloupi-a amah leh amah akingaihsang leh, amah leh amah akiheem ahi.
48006004	Hizongleh mi chin in amah natoh kietchian chiat jaw hen, huchiin midang tung hilouin, amah chauh tungah suan diing anei diing hi.
48006005	Ajiahchu mi chin in amah puaah chiat akipuaah diing hi.
48006006	Thu hilha umpa’n ahilhtu kawmah sil hoih zousiah hawm heh.
48006007	Heemin um sih un, Pathian chu muhsit gual ahi sih hi; ajiahchu mi’n atuh phot uh, humah chu a-at kiit diing uhi.
48006008	Ajiahchu tahsa lama tuhpa’n tahsa lam apat siatna a-at diing a, hizongleh Hagau a tuhpa’n chu Hagau apat kumtuang hinna a-at diing hi.
48006009	Huleh sil hoih bawl i chimtaah sih diing uh, ajiahchu i lungkiaah louh leh, ahuntahin i aat diing uhi.
48006010	Hujiahin hun lemtaang i neih bangjeelin mi zousiah kawmah sil hoih i bawl diing uh, adiaahkholin ginna a i innkuanpihte kawmah i bawl diing uhi.
48006011	Keimah khut ngeei a na kawmva jeem gol pipi a lehkha ka hung gelh en un.
48006012	Tahsa a kilat hoih tum photmahte’n zehtan diingin nanguh ahung sawl teeiteei uhi; huchia Khrist kros jiaha suhduhdahna athuaah louhna diing jiah chauhun ahi.
48006013	Ajiahchu amahuh zehtante nasan in zong daan ajui tuan sih va, hizongleh na tahsa va suan diing aneih theihna diingun zeh tan leh uh chin chih adeih uh ahijaw hi.
48006014	Hizongleh ke’n chu i Lalpa uh Jesu Khrist kros loungaal ka suang het sih diing hi, Amah jiahin khovel kei diingin kilhbeh ahita a, huleh kei khovel diingin kilhbeh ka hita hi.
48006015	Ajiahchu Khrist Jesu ah chu siamthahna loungaal, zehtan leh zehtanlouh zong, bangmah aphatuam sih hi.
48006016	Huleh hi daan banga umte zousiah tungah hamuanna leh khotuahna um hen, huleh Pathian Israelte tungah zong.
48006017	Tua kipanin koima’n hung subuai nawn sih heh, ajiahchu ka tahsa ah Lalpa Jesu chiamtehnate ka pua hi.
48006018	Unaute, i Lalpa uh Jesu Khrist hehpihna na hagau uh kawmah um hen. Amen.
49001001	Paul, Pathian deihjawng a Jesu Khrist apostol in, Ephesi khua a um misiangthoute leh Khrist Jesu a mi ginumte kawmah:
49001002	Pathian i Pa uh leh Lalpa Jesu Khrist kawm akipan hehpihna leh hamuanna na kawmvah um hen.
49001003	Vaan munte a Khrist a hagaulam vangpiaahna chinteng a vaang hung pepa i Lalpa uh Jesu Khrist Pathian leh Pa chu phatin um hen.
49001004	Ama’n a ma a siangthou leh soiseelbeia i um theihna diinga leilung siam ma a lungsiatna a Khrist a ahung na teel dungjui in,
49001005	Amah hung deihsahna hoih deihjawng dungjuiin Amah a diingin Jesu Khrist tungtawna ta a eite hung bawl diingin ahung na guatlawhta hi,
49001006	a hehpihna loupidaan paahtawi diingin, hu hehpihna chu alungsiat mahmahpa ah athawnin ahung peta hi.
49001007	A hehpihna hauhdaan dungjuiin a sisan jaalin Amah ah tatkhiahna, i sualnate ngaihdamna i nei uhi,
49001008	hu hehpihna chu Ama’n pilna leh lemheetna zousiah ah eite tungah akiningchingsah a,
49001009	Ama’n ahung deihsahna hoih dungjuia Amah a bawl atup bangin a deihjawng thukiphual i kawmah ahung hesah hi,
49001010	huchia hunbi khenna kim ahung tun chianga vaan a sil umte leh leitung a sil umte Amah ah, a bawna Khrist a khat a asuhtuahkhawm theihna diingin.
49001011	Amah deihjawng lemguatna dungjui a sil zousiah bawlpa tup banga guatlawhsa i hihtaah jiahun, Amah ah gouluahtute zong i hita uhi,
49001012	huchia eiuh Khrist a anakineem masate chu a loupina paahtawina i hih theihna diingun.
49001013	Thutah thu, na hutdamna tanchinpha uh na ngaihkhiah nungun Amah ging zong na gingtata va; Amah na gingtaat nungun chiamna Hagau Siangthou a chiamchih na hita uhi,
49001014	Hagau Siangthou chu Pathian loupina paahtawina diinga gou leisa tatkhiahna hun masiah a diinga i gouluah diing uh khaamna ahi.
49001015	Hujiahin ke’n zong Lalpa Jesu a na ginna uh leh misiangthoute zousiah tunga na lungsiatna uh ka na jaahin,
49001016	ka haamteinate ah na min uh louin, nanguh jiaha kipaahthu soi ka tawp sih hi,
49001017	huchia i Lalpa uh Jesu Khrist Pathian, loupina Pa in Amah heetna lam thu a pilna leh thuphuandohna hagau nanguh ahung piaah theihna diingin.
49001018	A kouhna kinepna bang ahiai chih leh misiangthoute a a goutan loupina hauhjia bang ahiai chih na heet theihna diingun, na lungsim mitte uh suhvaaha ahung um theihna diingin ka haamtei hi,
49001019	huleh a silbawltheihna haatna natoh dungjuia ei agingtate lama a silbawltheihna nasat daan bang ahiai na hung heet theihna diingun,
49001020	hu silbawltheihna chu Ama’n misi lah apat a Khrist akaihthoh a huleh vaan munte a a jiatlam a atousah laiin Khrist tungah azangta hi,
49001021	hi khovel chauh hilouin, khovel hung tung diing ah zong- lalnate, thuneihnate, silbawltheihnate, vaihawmnate leh min kiphuaah zousiah tunglam peh a Khrist atousah laiin azangta hi.
49001022	Huleh sil zousiah a keeng nuaiah Pathian in akoihta a, Amah chu sil zousiah tunga lutang hi diingin kouhtuam kawmah apeta hi,
49001023	hu kouhtuam chu a sapum ahi, Amah bangkim zousiah sudimpa taangchinna ngeei chu.
49002001	Huleh nanguh na bohsiatna uh leh na sualna vah na sita va,
49002002	hutah ah chu tuma laiin hi khovel daan bangin na um va, huihkhua a thuneitu lal, tua thumanglou tate a tong zingtu hagau daan bangin na um uhi.
49002003	Hute lahah eiuh zong tuma laiin i tahsa uutna ah, i tahsa leh i lungsim deihjawng supichingin i um va, huleh midangte banga pianken mawnga thangtawmna tate i na hi uhi.
49002004	Hizongleh Pathian khotuahna haupa’n, a lungsiatna nasatah a eite ahung lungsiatna jiahin,
49002005	sual a si i hih lai ngeeiun zong Khrist toh ahung suhing khawmta a (hehpihna a hutdam na hi uhi),
49002006	huleh Amah toh ahung kaithou khawmta a, vaan munte ah Khrist Jesu ah ahung toukhawmsahta hi,
49002007	huchia hun hung tung diingte ah Khrist Jesu jaala i tunga a chitna a a hehpihna hauh nasatdaan ahung etsah theihna diingin.
49002008	Ajiahchu hehpihna jiaha ginna jaala hutdam na hi uh, hu zong nanguh a suaah ahi sih; Pathian silthawnpiaah ahi,
49002009	natoh jiahin ahi sih, huchilou inchu mi’n asuang kha diing uhi.
49002010	Ajiahchu Pathian in malai peha i umna diinga anaguatkholh Khrist Jesu a nna hoih tong diinga siam, Amah khutsuaah i hi uhi.
49002011	Hujiahin nanguh tuma lam a, tahsa a Jentelte, tahsa khut a tan Zehtan achihte un Zehtanlouh ahung chihte uh,
49002012	huchih laia Khrist neiloua Israel khua leh tui toh kimat lou a, khovel a kinepna bei leh Pathian neiloua na um va, chiamna thuhunte laha mikhual a ana-um na hi uh chih hezing un.
49002013	Hizongleh tuin chu Khrist Jesu ah, nanguh ni danga gamlapi a umte, Khrist sisan jaalin suhnaiin na umta uhi.
49002014	Ajiahchu Amah hi i kilemna uh ahi a, i kikaal a kidaaidanna baang chu suchimin, nihte chu pumkhatin asiamta hi.
49002015	Ei mihing pawl nihte apat mihing thah khat Amah ngeei a asiam theihna diingin, kimeelmaatna umsahtu daan, a sung a thupiaahte leh thusehte zousiah a tahsa a sumangin, kilemna abawlta hi,
49002016	huleh huchia Ama’n anih va kros tungtawna sapum khat a Pathian toh akilepsah theih a, humah a kimeelmaatna chu asuhlup theihna diingin.
49002017	Huleh Amah chu hungin, nanguh gamlapi a umte leh naitakhat a umte kawmah zong lemna tanchinpha ahung soi hi.
49002018	Ajiahchu Amah jiahin eihaw in Hagau khat a Pa kawma luut theihna i nei tuaah uhi.
49002019	Hujiahin tuin chu mikhual leh gamdangmi na hi nawn sih va, hizongleh misiangthoute toh khualetui hihna neite leh Pathian innkuante na hijawta uhi,
49002020	huleh Jesu Khrist ngeei chu aning a suang poimohpeen hiin, apostolte leh zawlneite innbul phuh tunga lam na hi uhi.
49002021	Amah ah chu inn pumpi kituaahtaha suhtuaha umin, Lalpa ah biahinn siangthou in akhangtou a,
49002022	Amah ah nanguh zong Hagau a Pathian teenna diinga lepkhawm na hi uhi.
49003001	Hikhu jiahin kei, Paul, nanguh Jentelte diinga Jesu Khrist suangkul taang in,
49003002	nanguh diinga Pathian hehpihna keem diinga mohpuaahna piaah ka hi chih na jaahtaah ngeei uh leh,
49003003	huchu tuma a tomtakhat a ka gelh bangin thukiphual chu ka kawma Ama’n thuphuandoh tungtawna ahung heetsahtaah daan ahi a,
49003004	huchu na sim chiangun Khrist thukiphual ka heetdaan na hesiam diing uh;
49003005	huchu tulaia apostol siangthoute leh zawlneite kawma Hagau a heetsaha aum bangin, nidanglaiin mihing tate kawmah heetsahin aum ngei sih hi:
49003006	huchia Jentelte chu sapum khat a hiangtanpih gouluahpihte leh tanchinpha jiaha Khrist ah a thuchiam tanpihte ahih diing uh chu;
49003007	hukhu ah Pathian silbawltheihna natoh jiaha Pathian hehpihna silpiaah ka kawma hung kipeta khu dungjuiin kei chu hu tanchinpha natongtu a siam ka hita hi.
49003008	Jentelte kawma Khrist hauhsat daan hawldoh seeng guallouh thute soi diinga misiangthoute zousiah laha neupeen saanga neujaw kei kawmah hi hehpihna chu piaah ahi,
49003009	huleh kumtuang apat a Jesu Khrist manga sil zousiah siamtu Pathian a phuala um thukiphual kipawlkhawmna chu mi zousiah musah diingin;
49003010	huchia tua vaan munte a lalnate leh thuneihnate kawmah Pathian pilna chinteng kouhtuam tungtawna heetsaha aum theihna diingin,
49003011	Ama’n i Lalpa uh Khrist Jesu a asuhbuchingtaah a kumtuang silguat dungjuiin,
49003012	Amah ginna jiahin eihaw’n Amah ah haansanna leh muangtaha luut theihna i nei uhi.
49003013	Hujiahin nanguh diinga ka gimthuaahte jiaha lungke lou diingin ka hung ngeen hi, huchu na loupina uh ahi.
49003014	Hikhu jiahin i Lalpa uh Jesu Khrist Pa ma ah ka khuupdin a,
49003015	lei leh vaan a innkuan chinteng in a min uh alaahnapa uh Amah ma ah,
49003016	huchia Ama’n a loupina hauhdaan bang jeela a Hagau jiaha mihing sungnung lama silbawltheihna a suhhaata nanguh ahung umsah theihna diingin;
49003017	huchia Khrist chu ginna tungtawna na lungtang va ateen theihna diingin; huleh huchia nanguh lungsiatna a zungha leh kiptaha um a,
49003018	misiangthoute zousiah toh a letdaan, a saudaan, a saandaan leh a thuuhdaante na heetchian theihna diing uh leh
49003019	Khrist lungsiatna heetphaah guallouh na hung heet va, Pathian taangchinna zousiah a suhdima na um theihna diingun ahi.
49003020	Huchiin eimah a tongjeel silbawltheihna dungjuia i nget leh i ngaihtuah saanga loupijaw a bawl theipa kawmah,
49003021	Khrist Jesu jiahin kouhtuam ah kumtuangin akhang akhang in loupina Amah kawmah umta hen. Amen.
49004001	Hujiahin kei, Lalpa a suangkul taang in kouha na umna uh toh kiphuutawha gamta diingin ka hung hasot ahi,
49004002	kingaihngiamna leh thunuaigolhna zousiah toh, thuaahtheihna toh, lungsiatna a khat leh khat kithuaahzoutuah chiat diingin,
49004003	lemna gui a kaan khawma Hagau kipumkhatna chu theihtawpsuaha vom tinten diingin.
49004004	Kouh na hih laiva kinepna khat a kouh na hih bangmahun sapum khat leh Hagau khat aum a;
49004005	Lalpa khat, ginna khat, baptisma khat,
49004006	bangkim tunga um leh bangkim a um, huleh nanguh zousiah a um Pathian khat leh mi zousiah Pa khat aum hi.
49004007	Hizongleh Khrist silthawnpiaah tehna dungjuiin hehpihna chu i kawm chiat ah piaahin aum hi.
49004008	Hujiahin, “Ama’n tunglam a akal touhin matte chu sal in apui a, huleh mihingte kawmah silpiaahte apia hi,” chiin asoi hi.
49004009	(Huchiin, “Amah akaltou,” chih chu lei mun ngiampeente ah amasain akumsuhta chihlouh bang dang chihna adiai?
49004010	A kumsuhpa chu sil zousiah asuhbukim theihna diinga vaan zousiah tungpeh a kaltoupa mah ahi.)
49004011	Huleh Ama’n khenkhatte chu apostol, khenkhatte zawlnei, khenkhatte sawlleh, khenkhatte pastor leh thuhilhtu hihna apia a,
49004012	huchu thunatohna diinga misiangthoute kithopna diing leh Khrist sapum bawlhoihna diing ahi a,
49004013	ginna lama kituaahna leh Pathian Tapa heetna lama pichingna, Khrist taangchinna dungtan i phaah chiat masiah va diinga hung kipia ahi;
49004014	huchia thuhilhna huih chinteng in amuutleeng lehleh, mihingte lepchiahna a doha jeheemna in amuutleeng lehleh naupang i hih nawn louhna diingun.
49004015	Himahleh lungsiatna a thutah soiin, sil zousiah ah Amah a i khantouh theihna diingun Amah chu lutang ahi, Khrist ngeei chu.
49004016	Amah apatin sapum pumpi, guhtuah chinteng in sahiang dangteng natohna hoihtah apiaah daan dungjuia zopkhawm leh khaikhawma umin, sapum chu lungsiatna a kibawlhoihna diingin akhangsah hi.
49004017	Hujiahin hi ka soi a, Lalpa ah ka hung hesah hi, lungsim umjebei pua a Jentelte ahin bangun um nawn sih un;
49004018	a heetsiamna uh suhmiala umin, amahuh a heetlouhna aum jiah leh a lungtang uh angon jiahin Pathian hinna apat khenin aum uhi;
49004019	amah un heettheihna mawngmawng aneih nawn louh jiahun sil sianglou chinteng huaihamtaha bawl diingin huuhna kihdahhuai ah akipumpiaahta uhi.
49004020	Hizongleh nang un chu Khrist thu huchibangin na jil sih uh,
49004021	Jesu a thutah aum banga Amah thu ja a Amah thuhilh a um na hih photmah uh leh,
49004022	na nidanglai umdaan va mihing lui, heemna duhgawlna dungjuia se deuhdeuh chu hawhkhia unla,
49004023	huleh na lungsim hagau uh suthah un;
49004024	huleh hu mihing thah, dihtatna dih leh siangthouna a Pathian batpiha siama um chu silh un.
49004025	Hujiahin juau soi tawpsanin, “Mi chin in a innveengte kawmah thutah soi chiat heh,” ajiahchu eihaw khat leh khat kihiangtuah chiat i hi uhi.
49004026	“Lungthah unla, sual chu sual sih un”: na lungthahna uh ni in tum khum sih heh.
49004027	Diabol zong mun ot sih un.
49004028	Guta in gu nawn sih henla, hizongleh tasam kawma piaah diing aneih theihna diingin a khut a sil hoih bawlin tonggim jaw heh.
49004029	Na kam vapat thusia pawt sih henla, hizongleh a ngaikhetute kawma hehpihna apiaah theihna diingin khantouhna diingin thuhoih pawt jaw heh.
49004030	Huleh Pathian Hagau Siangthou sulungngai sih un, tatna ni a diinga Amah a chiamchih na hi uhi.
49004031	Khaatnate, thangtawmnate, lungthahnate, haannate leh kisoisiatnate chu giitlouhna zousiah toh na lah vapat koihmangin umta heh.
49004032	Huleh khat leh khat kingaaina tuah chiat unla, lungneem unla, Pathian in Khrist a nanguh ahung ngaihdam bangin nanguh zong khat leh khat kingaidam tuah chiat un.
49005001	Hujiahin ta deihtahte bangin Pathian entontute hi un.
49005002	Khrist in ahung lungsiat a eiuh diinga Pathian kawma silpiaah leh kithoihna namtuui diinga akilat bangin lungsiatna ah um un.
49005003	Hizongleh misiangthoute umdaan diinga kilawm him in, kingaihna thaanghuaite leh bolhhohna zousiah, huaihamna toh, na lahvah lohkhaahin um sih heh.
49005004	Zahmohthute, thu ngolhuai a houlimte, chiamnuih thaanghuaite na lahvah um sih henla, hute saangin kipaahthu soi jaw un.
49005005	Ajiahchu nulepa kaal a thaanghuaite, siangthouloute leh mihuaihamte’n (hu mi chu milem bia ahi) Khrist leh Pathian lalgam ah tan mawngmawng anei sih uh chih na he uhi.
49005006	Mi kuamah in thu meimei pouh in hung heem sih uh heh, ajiahchu hi silte jiahin Pathian thangtawmna chu thumanglou tate tungah atung hi.
49005007	Hujiahin amahuh kithuahpih sih un.
49005008	Ajiahchu nanguh tuma laiin mial na hi va, hizongleh tuin chu Lalpa ah vaah na hita uhi. Vaah tate bangin um un,
49005009	ajiahchu Hagau gah ahihleh hoihna chinteng leh dihtatna leh thutah ah ahi,
49005010	Lalpa deihjawng bang ahiai chih enchian un.
49005011	Huleh gah neilou mial natohte toh kithuah khawmna nei sih unla, hizongleh adihlouh daan uh taahlang jaw un.
49005012	Ajiahchu aguuha a silbawlte uh chu asoi zong azumhuai hi.
49005013	Hizongleh sil zousiah adihlouh daan uh vaah in ataahlat chiangin muhtheihin aum uh, ajiahchu sil sulang photmah chu vaah ahi.
49005014	Hujiahin Ama’n, “Nang ihmu khanglou inla, misi lah apatin thou in, huchiin Khrist in ahung salhvaah diing hi,” achi hi.
49005015	Huchiin na umdaan uh pilvaang un, mingolte banga umlouin hizongleh mipilte bangin um un,
49005016	nite ahoih louh jiahin hun chu aphatuam theipeenin zang un.
49005017	Hujiahin ngol sih unla, hizongleh Lalpa deihjawng bang ahiai chih hesiam jaw un.
49005018	Huleh zukhamin um sih un, hu ah chu kisuumlouhna aum hi; hizongleh Hagau a dimin um jaw un;
49005019	phatna late, Pathian late leh hagaulam late a nanguh leh nanguh kihouin, na lungtang vah Lalpa diingin ging kilawm toh la sa un;
49005020	bangkim tungah i Lalpa uh Jesu Khrist min in Pathian leh Pa kawmah kipaahthu soi ngiitngeet un;
49005021	Pathian launa ah khat leh khat kituluut tuah chiat un.
49005022	Jite haw, Lalpa kawma bangin na pasalte chiat uh nuaiah kituluut un.
49005023	Ajiahchu Khrist chu kouhtuam lutang ahih a, sapum Hundampa ahih bangin, pasal chu ji lutang ahi.
49005024	Hujiahin kouhtuam chu Khrist nuaia akituhluut mahbangin, jite chu silbangkim ah a pasalte chiat uh nuaiah kituluut uh heh.
49005025	Pasalte haw, Khrist in kouhtuam alungsiat a, a luang a akipiaah bangin, nang un zong na jite uh lungsiat un,
49005026	huchiaAma’n a kouhtuam chu thu tungtawna tui a sawp a asawpsiang theihna diingin,
49005027	huchia kouhtuam buaahbaanglou, meelhemlou leh huchibang mawngmawng umlou, hizongleh kouhtuam siangthou leh soisiat bei loupitah chu Amah akipiaah theihna diingin.
49005028	Hujiahin pasalte’n chu amahuh sapum ngeei bangin a jite chiat uh alungsiat diing uh ahi. A ji lungsiatpa chu amah leh amah kilungsiat ahi.
49005029	Ajiahchu kuama’n amah tahsa ahaw ngei sih, hizongleh Lalpa’n kouhtuam achawm a adeihthoh bangin, achawmin adeihthoh jaw hi.
49005030	Ajiahchu eite chu Amah sapum leh tahsa leh guh hiangte i hi uhi.
49005031	“Hi jiahin pasal in a pa leh a nu anuse diinga huleh a ji ah abehta diing a, huleh anihun sapum khat ahung hita diing uh.”
49005032	Hichu thukiphual loupitah ahi, hizongleh ke’n chu Khrist leh kouhtuam thu ahi ka soi.
49005033	Banghitaleh na lahva koipouhin amah akilungsiat bangin a ji lungsiat heh, huleh ji chu a pasal zahtaat diingin pilvaang heh.
49006001	Naupangte haw, Lalpa ah na nulepate uh thu mang un, ajiahchu hichu sildih ahi.
49006002	“Na nu leh na pa zahtaat in,” huchu chiam nei thupiaah masapeen ahi,
49006003	“huchiin nang a diingin ahoih diinga huleh leitung ah na damsawt diing hi.”
49006004	Huleh nanguh pate haw, na tate uh sulungthah sih un, hizongleh Lalpa thununna leh thuhilhna in keem piching jaw un.
49006005	Suaahte haw, Khrist thu na man bangun lau leh kiliing pumin lungsiangtahin tahsa lama na pute uh thu mang un;
49006006	mihing kipaahsah diinga mitmei chauh veeng hilouin, Khrist suaah banga lungtang apat Pathian deihjawng bawl jawin.
49006007	Mihing kawma hilouin, Lalpa kawma natong bangin thanuamtahin tong un,
49006008	ajiahchu mi chin in, suaah hiin suaahlou hitaleh, sil hoih abawl phot uh Lalpa kawm apatin humah amu kiit diing uh chih na he uhi.
49006009	Huleh nanguh pute haw, nanguh ngeei Pu zong vaan ah aum chih hein, huleh Ama’n mi deihsahtuam anei sih chih hein huchibangmahin a kawmvah bawl unla, vaubawl sih un.
49006010	Atawppeenin ka unaute, Lalpa ah leh a haatna silbawltheihna ah haattahin um un.
49006011	Diabol jeheemnate na douzoh theihna diingun Pathian gaalthuam bukim in kithuam un.
49006012	Bangjiahin ahiai i chih leh i dou uh chu tahsa leh sisan ahi sih a, hizongleh lalnate, thuneihnate, hi khovel mial tunga vaihawmtute leh huihkhua a hagau gilou umte ahijaw uhi.
49006013	Hujiahin ni hoihlou a na douzohna diing uh leh na bawlzoh veh nungva zong na din theihna diingun Pathian gaalthuam bukim la un.
49006014	Hujiahin na kawng uh thutah a gaahin, dihtatna awmphaw silhin,
49006015	lemna tanchinpha kisahkhawlna chu na keeng va butin ding un.
49006016	Hi teng baanah, ginna lum la un, hukhu in giloupa thaltang kuang thei zousiah na sumit thei diing uhi.
49006017	Huleh hutdamna siihlukhuh la unla, huleh Hagau naamsau, huchu Pathian thu ahi a, la un.
49006018	Haamteina leh ngetna chinteng in bangchihlaipouhin Hagau a haamtei zinga umin, misiangthoute zousiah diingin thuaahhaatna leh ngetsahna toh ngaihsah zingin um un.
49006019	Huleh tanchinpha thukiphual hesah diinga hangsantah a ka kam ka kaah a, thusoitheihna piaaha ka um theihna diingin hung haamteisah un,
49006020	hu diinga palai siihkolbut ka hi ngaala, huchia hu lampang ka soi diing banga hangsantaha ka soi theihna diingin.
49006021	Hizongleh nang un zong bangchibanga ka um leh ka tanchin na heet theihna diingun, Lalpa a unau deihtah leh thunatongtu ginum Tikika in bangkim nanguh ahung hesah diing hi.
49006022	Ka tanchin uh na heetna diing uh leh na lungtang uh ahung hamuan theihna diingin amah na kawmvah ka hung sawl ahi.
49006023	Pa Pathian leh Lalpa Jesu Khrist apat hamuanna, huleh lungsiatna toh ginna chu unaute kawmah um hen.
49006024	I Lalpa uh Jesu Khrist chihtahtaha lungsiatte zousiah kawmah hehpihna um hen. Amen.
50001001	Paul leh Timothi, Jesu Khrist suaahte’n, Philippi khua a um Khrist Jesu a misiangthou zousiah kawma leh kouhtuam houtute leh dikonte kawmah:
50001002	I Pa uh Pathian leh Lalpa Jesu Khrist kawm akipan hehpihna leh hamuanna na kawmvah um hen.
50001003	Nanguh ka hung geeldoh chintengin ka Pathian kawmah kipaahthu ka soi hi.
50001004	Na bawnva diinga ka haamteina chinteng ah kipaahtahin ka hung haamteisah hi,
50001005	akipat ni apat tuni tanpha a tanchinpha a na hung kipawlkhawmpihna uh jiahin,
50001006	na sungva nna hoih pantu in, Jesu Khrist ni tanphain huchu abawl mualsuaah ngeei diing chih dettahin ka muang hi.
50001007	Na bawnva tungtaang thu a keima’n hichibang lungsim ka neih chu adih mawng ahi, ajiahchu nanguh ka lungtang ah ka hung vom zing hi, ka kolbuhna leh tanchinpha suhkipna leh kepna ah hehpihna ka tanpihte na hih vehtaah jiahun.
50001008	Ajiahchu Jesu Khrist lainatna in nanguh na bawnun ka hung ngai mahmah chih chu Pathian in ahung heetpih ahi.
50001009	Huleh heetna leh heetkhenna zousiah a na lungsiatna uh ahung tam seemseem theihna diingin ka haamtei a,
50001010	huchia sil hoih mahmahte na hung heet theih va, Khrist ni tana mi chihtah leh dembei na hung hih theihna diingun,
50001011	Pathian loupina leh paahtawina diinga Jesu Khrist jaala um dihtatna gah a na dim jiahun.
50001012	Hizongleh unaute, ka tunga siltungte hi tanchinpha dalh seemna diinga hung tung ahi chih na heet uh ka deih hi.
50001013	Huchiin Praitoriam veengtute zousiah leh midang zousiah kawmah Khrist a ka kolbuhna chu alangchianta hi.
50001014	Huleh Lalpa a unau tamtah in ka kolbuh jiahin lauloutah leh hangsantaha Pathian thu chu soi diingin kimuanna aneita uhi.
50001015	Khenkhatte’n chu thangsiatna leh kinialna jiahin Khrist ataangkoupih va, khenkhatte’n lungsim dihtah puain asoi uhi.
50001016	Amasate’n chu ka kolbuh a thuaahna behlapsah tumin lungsim dih toh hilouin, mahni masialna in Khrist ataangkoupih uhi.
50001017	Hizongleh anunungte’n chu tanchinpha gum diinga guat ka hihdaan hein, lungsiatna jiahin asoi uhi.
50001018	Bang akhawh ei? Lam chinteng ah aheem hiin atah hitaleh, Khrist chu taangkoupihin aumta himhim ahi. Huleh hutah ah chu ka kipaah hi. Ahi, ka kipaah diing hi.
50001019	Ajiahchu hikhuh in na haamteina uh leh Jesu Khrist Hagau panpihna jaalin ka suahtaatna ahung suaah ngeei diing chih ka he hi,
50001020	ka lamet mahmah leh ka kinepna dungjuiin bangma ah suhzumin ka um sih diing hi, hizongleh ka bawl zing bangmahin, tuin chu ka hin in zong, ka sih in zong, Khrist chu ka sapum ah hangsanna zousiah toh suhloupiin aum diing hi.
50001021	Ajiahchu kei diingin hin Khrist ahi a, sih chu punna ahi.
50001022	Hizongleh tahsa in hing leng kei diingin tohgimna gahsuahna ahi diing hi; ahiinlah khoipeen ka teel jaw diai chih ka he sih hi.
50001023	Ajiahchu nih saikaahin chih diing jaw saang helouin ka um hi, chiahmanga Khrist kawma um uutna ka nei a, huchu ahoihjaw mahmah hi.
50001024	Ahiinlah tahsa a um chu nanguh jiahin apoimoh jaw hi.
50001025	Huleh hi muanna neiin, na ginna uh khanletna diing leh na ginna va na kipaahna diingun nanguh zousiah toh ka um zing phot diing chih ka he hi.
50001026	Huchia na kawmva ka hung kiitna jiah a, kei diinga Jesu Khrist a na kipaahna uh atamseem theihna diingin.
50001027	Hunga nanguh ka hung muh ahiai, ahihlouhleh ka um louh a zong hagau khat a na dinkip daan uh leh lungsim khat nei a, tanchinpha thuginna a na pan daan uh tanchin ka jaah theihna diingin, na umdaan uh leh Khrist tanchinpha kituaahsah phot un,
50001028	huleh bangma ah na meelmate uh suhlauin um sih un, huchu amahuh diinga manthaaina chiamchihna ahi a, hizongleh nanguh diingin chu hutdamna ahi a, huchu Pathian akipan ahi.
50001029	Ajiahchu Khrist jiaha nang un Amah na gintaat chauh uh hilou a, Amah vaanga thuaah zong na thuaah diing uh ahi chih piaah na hi uhi,
50001030	keimah a hahsatna na muhsa bang uh leh tua keimah a hahsatna na jaah bang uh, nang un zong na nei uhi.
50002001	Hujiahin Khrist a kihehnepna bang, kilungsiatna hamuanna bang, Hagau a kipawlkhawmna bang, kilainatna leh kikhotuahna bang aum leh,
50002002	lungsim kibanga umin, lungsiatna kibang neiin, tup kibang leh lungsim mun khat neia umin ka kipaahna subukim un.
50002003	Kinialna aha, ahihlouhleh kiloupisahna jiah aha in bangmah bawl hi sih heh, hizongleh lungsim ngiamtahin mi chin in amah saangin midang hoihjawin ngai chiat heh.
50002004	Na lahva mi koipouh in amah lawhna diing chauh en sih henla, hizongleh midang lawhna diing zong en uh heh.
50002005	Khrist Jesu a zong um hi lungsim chu nanguh ah um heh,
50002006	Amah chu Pathian banga um hiin, Pathian toh kibanga um chu sil khiahlah huaiin angaihtuah sih a,
50002007	hizongleh Amah chu hung kikoihngiamin, suaah bangin ahung um a, mihing banga siamin ahung um hi.
50002008	Huleh mihing limlemeel bang hung puain, ahung kingaingiam a, sihna tanphain thu ahung mang hi, kros sihna ngeei chu.
50002009	Hujiahin Pathian in zong Amah chu nasatahin atawisangta a, min lahlah a min tungnungpeen apeta hi,
50002010	huchia vaan a umte, lei a umte leh lei nuaia umte khuup chinteng Jesu min a akhuupdin va,
50002011	huleh lei chinteng in Jesu Khrist chu Pa Pathian loupina diinga Lalpa ahi chih aphuan theihna diingun.
50002012	Hujiahin ka deihtahte, thu na man gige bangmahun, ka um peet chiang chauh hilouin, tua ka umlouh lai diaahkholin, lau leh liing pumin na hutdamna chiat uh tongdoh un,
50002013	ajiahchu Amah hung deihsahna hoih bawl diinga nanguh hung uutsahtu leh hung bawlsah diinga natongtu chu Pathian ahi hi.
50002014	Sil zousiah phun lou leh nial louin bawl un,
50002015	huchia khang paisual leh lungsim kawite laha khovel a vaahte banga na taannate uh laha dembaanglou leh poikhoihlou, soiseelbei Pathian tate na hih theihna diingun,
50002016	huchia Khrist ni chianga keimah in athawnin ka taai sih a, huleh athawnin ka tonggim sih chia ka kipaah theihna diingin, hinna thu chu tudet un.
50002017	Ahi, na ginna va hung tung sillat natoh tunga dawn diing sillat banga sunbuaahin um zongleng, ka nuam a huleh nanguh zousiah toh ka kipaah hi.
50002018	Hukhu jiah mahin nanguh zong kipaah unla, huleh kei hung kipaahpih un.
50002019	Hizongleh na tanchin uh ka heet chianga kei zong suhhaat-a ka um theihna diingin, Timothi na kawmva hung sawl pah diingin Lalpa Jesu ah ka kineem hi.
50002020	Ajiahchu lungsim munkhat pua huchibanga na umdaan uh hung ngaihtuah diing awm koima ka nei sih hi.
50002021	Ajiahchu mi zousiah in Jesu Khrist silte hawllouin amahuh a diing chiat ahawlta uhi.
50002022	Hizongleh tapa in a pa nna atoh bangin, ama’n chu tanchinpha ah kei ahung tohpih chih amah heetchianna na nei uhi.
50002023	Hujiahin bangchibanga ka um diing ka heetchian hunhun in amah hung sawlkhiah pah ka kineem hi.
50002024	Hizongleh keimah ngeei zong ka hung pah diing chih Lalpa ah ka gingta hi.
50002025	Ahiinlah ka sanggam leh natohpih leh sepaihpih, huleh na sawlleh uh leh ka taahsapna a hung kithuahpihtu Epaphrodita na kawmva hung sawl kiphamoh ka sa hi;
50002026	ajiahchu na bawnun ahung ngai mahmah a, huleh a damlouh thu na jaah jiahun alungkham mahmah hi.
50002027	Ajiahchu si dehtahin achina ngeei mah hi; hizongleh Pathian in ahehpih hi, huleh amah chauh hilouin kei zong ahung hehpih hi, huchilou hileh, lungkhamna tungah lungkhamna ka nei sawn diing hi.
50002028	Hujiahin amah na muh kiit chiangva na kipaah va, kei lungkhamna zong adaih deuhna diingin amah chu khawhsatahin ka hung sawl hi.
50002029	Hujiahin amah chu Lalpa ah kipaahtahin anapom unla, huleh hutobang mite chu zahna sangtah pia un,
50002030	ajiahchu kei diinga na hung tohsah khaahlouhte uh suhkimna diingin, Khrist natohna ah ama’n chu a hinna zong khawhsa louin anasi dehtah hi.
50003001	Atawppeenin, ka unaute, Lalpa ah kipaah un. Angeimah gelh chu kei diingin abuaihuai sih a, hizongleh nanguh diingin ahoihjaw hi.
50003002	Uite lahah kiveeng un, silgilou bawlte lahah kiveeng un, tahsa ki-atte lahah kiveeng un.
50003003	Ajiahchu eiuh chu hagau a Pathian bia zehtante i hi uh, huleh Khrist Jesu ah i nuam mahmah va, huleh tahsa ah chu suan diing i nei sih uhi,
50003004	tahsa lamah zong suan diing neithou himahzongleng. Midang koiaha in tahsa lama suan diing neia akingaihtuahin chu, ke’n ka nei seem hi:
50003005	ni giat ni a zehtan, Israel chi, Benjamin phung, Hebraite laha Hebrai tahzet, daan thu heetlama Pharisai,
50003006	phatuamngaih lama kouhtuam suduhdahtu; daan dungjuia dihtatna lama soiseelbei ka hi.
50003007	Hizongleh sil kei diinga lawhna zousiah chu Khrist jiahin manna in ka ngaita hi.
50003008	Ahi, tahzetin Khrist Jesu ka Lalpa heetna hoihtungtuang jiahin sil zousiah chu manna giapin ka ngai ahi, Amah jiahin sil zousiah ka taanta a, huleh hute chu Khrist ka tan theihna diingin eeh bang giapin ka ngai a,
50003009	huleh daan apat kimu keimah dihtatna mawng nei hilouin, hizongleh Khrist a ginna tungtawna hung kuan, ginna jaala Pathian apat hung kuan dihtatna chu neia Amah a muha ka um theihna diingin;
50003010	huchia a sihna toh kituaahtou jeel a, Amah leh a thohkiitna silbawltheihna leh a gimthuaahna kikoppihna bang ka heet theihna diingin;
50003011	bangchi jawng aha beeha misi lah apat thohkiitna ka tan theih khaah leh chiin.
50003012	Ka tang zouta ahi sih a, bukima um zouta zong ka hi sih; hizongleh Khrist Jesu’n kei ahung matna jiah khuh mah ke’n zong ka tanden theihna diingin ka delh ahi.
50003013	Unaute, kei chu man zoutain ka kisep sih; hizongleh hi sil khat chu ka bawl hi, nunglam a sil umte chu mangngilhin malam a sil umte chu delhin,
50003014	Khrist Jesu a Pathian kouhna sang kipaahman mu diingin phaahtawpna chu ka delh ahi.
50003015	Hujiahin eiuh a piching teng in hitobang lungsim i nei chiat diing uh; huleh sildang khat a lungsim dang na neih uh leh, hu zong Pathian in na kawmvah ahung hesah diing hi.
50003016	Ahiinlah i phaahna chiangchiang ah, hu daan mahin i gamta diingva, lungsim kibangin i um diing uhi.
50003017	Unaute, ka umdaan juite hung hi chiat un, huleh keiuh etton a na hung neihte uh banga umte chu chiamchih un.
50003018	Ajiahchu mi tampi aum uh, amahuh umdaan ka hung hilh veuta hi, tuin zong kap pumin ka hung hilh hi, amahuh chu Khrist kros meelmate ahi uhi.
50003019	A tawpna uh chu manthaaina ahi a, a pathian uh chu a gilpi uh ahi a, huleh a loupina uh zong a zumna uh ahi a, a ngaihtuahna uh chu leilam silte ah aum hi.
50003020	Ajiahchu eihaw khualetui hihna chu vaan ah aum a, hu apatin Lalpa Jesu Khrist, Hundampa chu ngaahleltahin i ngaah uh ahi.
50003021	Ama’n chu sil zousiah Amah thuthu a aumsah theihna natohdaan dungjuiin i tahsa bangmalou chu Amah tahsa loupitah batpihin ahung bawlthahsah diing hi.
50004001	Hujiahin ka unau deihtah leh ngaihtahte, ka kipaahna leh ka lallukhuhte, Lalpa ah huchiin dingkip un, deihtahte.
50004002	Lalpa a lungsim khat hi diingin Euodia ka hasot a huleh Sintiki ka hasot hi.
50004003	Huleh nang ka ngawngkol puaahpih muanum zong ka hung ngeen hi, tanchinpha a nna ka tohpih numei haw leh Klement zong, huleh Hinna Lehkhabu a min tuang, nna ka tohpih dangte teng panpih in.
50004004	Lalpa ah kipaah ngiitngeet un, ka chi jeel diing kipaah un!
50004005	Na chitna uh mi zousiah heet hi hen. Lalpa anai hi.
50004006	Bangma ah lungdonna nei sih unla, hizongleh sil bangkim ah haamteina leh ngetna in kipaahthu soina toh na sil ngette uh Pathian kawmah hesah un.
50004007	Huchiin Pathian hamuanna heetphaah guallouh in, Khrist Jesu jaalin na lungtangte uh leh na lungsimte uh ahung veensah diing hi.
50004008	Atawppeenin, unaute, thutah photmah, sil zahum photmah, sil dih photmah, sil siangthou photmah, sil pomtaah photmah, a hoihlama minthang photmah, hoihna bang aum a, paahtawi taah bang aum leh, hi silte ngaihtuah ngiitngeet un.
50004009	Keimah a na jilsa uh, na tansa uh, na jaahsa uh, na muhsa uh, hu silte chu bawl un; huchiin hamuanna Pathian in ahung umpih diing hi.
50004010	Hizongleh tua atawplama kei na hung ngaihtuahna uh ahung kilat jiahin Lalpa ah nasatahin ka kipaah ahi. Tuma in na hung ngaihsah mahmah va, hizongleh hun lemtaang na mu sih va ahi.
50004011	Taahsap jiaha hi thu ka soi ahi sih, ajiahchu bangchibangin um zongleng, hutah a lungkimtaha umdaan ka heta hi.
50004012	Tasamtaha umdaan ka he a, kiningchingtaha umdaan zong ka he hi. Mun chin leh sil zousiah ah gilvah leh gilkial a um theihna leh hautah leh tasam a umdaan hilhin ka umta hi.
50004013	Amah ahung suhaatpa Khrist jaalin sil zousiah ka bawl thei hi.
50004014	Ahihvaangin ka gentheihna a na hung kithuahpih jiahun na bawl hoih uhi.
50004015	Tuin nanguh Philippite’n tanchinpha hung um chiil a, Makedonia gam apat ka chiahdoh laiin, nanguh chihlouh kouhtuam dang koimah in piaah leh laah lam thu ah bangmah in ahung kithuahpih sih uh chih zong na he uhi.
50004016	Ajiahchu Thessalonika khua ngeei ah zong ka taahsap panpihna diing na hung thot kiit jeel uhi.
50004017	Silpiaah ka deih jiah ahi sih a, hizongleh nanguh hoihna a kisim diing gahsuahte hawl ka hijaw hi.
50004018	Hizongleh sil bangkim ka nei a ka hau hi. Nanguh apat hung kithot, gim namtuui, kithoihna pomtaah leh Pathian lungkimna silte chu, Epaphrodita khut apatin ka na muta a, ka kiningchingta hi.
50004019	Huleh ka Pathian in Khrist Jesu a loupina a a hauhsatna dungjuiin na taahsap zousiah uh ahung pe diing hi.
50004020	Tuin Pathian leh i Pa uh kawmah kumtuang kumtuangin loupina um hen. Amen.
50004021	Khrist Jesu a misiangthou zousiah chibai hung na buuhsah un. Ka kawma um unaute’n chibai ahung buuh uhi.
50004022	Misiangthou zousiah in, adiaahkholin Kaisar innsung mite’n chibai ahung buuh uhi.
50004023	I Lalpa uh Jesu Khrist hehpihna na bawnva tungah um hen. Amen.
51001001	Paul, Pathian deihjawnga Jesu Khrist apostol leh i unaupa uh Timothi in,
51001002	Kolosi a um, Khrist a misiangthoute leh unau ginumte kawmah, i Pa uh Pathian leh Lalpa Jesu Khrist akipan hehpihna leh hamuanna na kawmvah um hen.
51001003	Nanguh diinga haamtei ngiitngeetin Pathian, i Lalpa uh Jesu Khrist Pa kawmah kipaahthu ka soi uhi,
51001004	Khrist Jesu a na ginna uh leh misiangthoute zousiah tunga lungsiatna na neih daan uh ka jaah nungsiah un,
51001005	vaan a nanguh diinga kinepna hung kikoihsah jiahin hu kinepna thu chu tanchinpha thutah thu ah tuma laiin na jata va,
51001006	hu tanchinpha in chu khovel pumpi a agahsuah jeel mahbangin na kawmvah ahung tungta a, na jaah va thutah a Pathian hehpihna na hung heet ni vapatin na lahvah agahsuah jeel hi.
51001007	Epaphra, ka suaah tanpih uh ngaihtah, nanguh diinga Khrist natongtu ginumtah apat zong na heettaah bangmahun,
51001008	ama’n zong Hagau a na lungsiatna uh ka kawmvah aphuangdoh hi.
51001009	Hikhu jiahin keiuh zong hi ka jaah ni vapatin, nanguh diinga haamteisah leh pilna leh hagaulam heetchianna zousiah a Amah deihjawng heetna a na hung dimna diing uh ngetsah ka tawp sih uhi.
51001010	Huchia Lalpa diinga kilawmtawh leh sil zousiah a Amah kipaahna diinga na gamtat va, natoh hoih chinteng a hung gah a huleh Pathian heetsiamna lama na hung khantouhna diing uh leh
51001011	a silbawltheihna loupitah dungjuia kipaahna neia thuaahhaatna zousiah leh lungduaina lama silbawltheihna zousiah a suhhaata umin,
51001012	vaah a misiangthoute gou tankhawmpih diinga hung suchingtu Pa kawma kipaahthu soi in nanguh diinga ngetsah ka tawp sih uhi.
51001013	Ama’n chu mial silbawltheihna apatin ahung hundoh a, a Tapa deihtah lalgam ah ahung luutsahta a,
51001014	Amah ah a sisan jaalin tatdohna i mu hi, sual ngaihdamna ngeei chu.
51001015	Amah chu muhtheihlouh Pathian meelpua, silsiam zousiah laha tachiil ahi.
51001016	Ajiahchu Amah ah sil zousiah siam ahi a, vaan a umte leh lei a umte, muhtheihte leh muhtheihlouhte, laltouphahte aha lalgamte aha vaihawmnate aha thuneihnate hitazongleh; sil zousiah Amah tungtawna siam ahi a huleh Amah diinga siam ahi.
51001017	Huleh Amah chu sil zousiah um main aum a, Amah ah sil zousiah aum khawm hi.
51001018	Amah chu sapum lutang ahi, sapum chihchu kouhtuam ahi; sil bangkim a amasapeen hihna mun atan theihna diingin Amah chu kipatna bulpi, misi lah apat tachiil ahi.
51001019	Ajiahchu Amah a taangchinna zousiah aum chu Pa lemsah ahi,
51001020	huleh Amah jaala sil zousiah Amah toh kilemsah diingin, Amah tungtawna lei a sil umte hiin vaan a sil umte hitaleh a kros sisan jaala lemna bawl zouin.
51001021	Huleh nanguh nidanglaia na natoh giloute uh jiaha na lungsim va Amah apat khena um leh meelma anahi hizongleh uh chin, tuin Ama’n
51001022	chu sihna jaalin a tahsa pum ah ahung kilemsahta hi, a mitmuh a siangthou leh dembaanglou leh soiseelbei diinga ahung dinsah theihna diingin,
51001023	huchu ginna a na um zing va, kingahna neia na kip va, huleh tanchinpha na jaah uh kinepna apat na kitawlmang louh uh leh ahi diing hi. Hu tanchinpha chu vaan nuaia silsiam zousiah kawma taangkoupih ahi a, kei Paul, hu thunatongtu diinga siam ka hi.
51001024	Nanguh diinga ka gimthuaahnate ah tuin ka kipaah hi, huleh Amah tahsa a diinga, huchu a kouhtuam diinga Khrist gimthuaahna lama kisam nalai silte chu ka tahsa in ka sudim ahi.
51001025	Pathian thu chu bukimtaha ka heetsah theihna diingin, nanguh diinga Pathian apat ka kawma hung kipia enkoltu mohpuaahna dungjuiin hu kouhtuam thunatongtu diinga siam ka hi,
51001026	hu Pathian thukiphual chu akum akum leh akhang akhang a phual anahi a, hizongleh tuin chu a misiangthoute kawmah phuangdohin aumta hi.
51001027	Amahuh kawmah Jentelte laha loupina hauhsatna thukiphual khuh bang ahiai chih heetsah diing chu Pathian in lem asata hi: hu thukiphual chu Khrist nanguh a um, loupina kinepna chu ahi.
51001028	Mi chin Khrist Jesu a hoihbukima ka piaah theihna diingun, mi chin kiveeng diinga hilhin huleh pilna chinteng a mi chin thuhilhin, Amah tanchin ka phuang uhi.
51001029	Hukhu diingin ke’n zong, keimah a nasataha natong Amah silbawltheihna dungjuiin hahpana pangin ka tonggim ahi.
51002001	Ajiahchu nanguh leh Laudikia khua a umte leh tahsa a ka meel mu nailou photmahte diinga ka kihahbawl daan he leh uh chin ka uut hi,
51002002	lungsiatna a kaankhawma aum va, huleh heetsiamna kichetna bukim hauhsatna zousiah atan va, huvaanga Pathian, Pa leh Khrist thukiphual heetna chu aneih va, huchia a lungtangte uh hamuana aum theihna diingin,
51002003	hu Khrist ah pilna leh heetna gou zousiah phualin aum hi.
51002004	Huleh hichu koimah in kamsiam thu a ahung heem louhna diingun ka soi ahi.
51002005	Ajiahchu tahsa in na kawmvah um sih zongleng, na hindaan uh kituupdaan leh Khrist a na ginna kipdaan uh ka muhin ka kipaah a, hagau in na kawmvah ka um hi.
51002006	Hujiahin Lalpa Khrist Jesu na pomtaah bangmahun, Amah ah hing un.
51002007	Amah ah zungha leh lamtouha umin, hilha na um banga ginna a kiptaha umin, hutah ah chu kipaahthu soina a dimin um un.
51002008	Pilvaang un, huchilou inchu mi koiaha in Khrist thu bang hilouin, mihing thugousiah leh khovel kihilhna thubulte bang jaw in, khovel pilna leh heemna mei in gaallaahin ahung la kha diing uhi.
51002009	Ajiahchu Amah ah Pathian taangchinna zousiah sapum neiin ateeng hi;
51002010	huleh Amah ah nanguh suhbukim na hita va, Amah chu lalna leh thuneihna zousiah lutang ahi.
51002011	Amah ah nanguh chu khut a tan hilouin, Khrist zehtanna a tahsa sualna sapum tankhiah a zehtan na hi uhi.
51002012	Baptisma ah Amah toh vui na hita va, humah ah misi lah apat a Amah kaithoutu Pathian natoh gintaat jaalin Amah toh kaihthoh na hita uhi.
51002013	Huleh nanguh, na sualnate uh leh na tahsa va zehtanlouhna jiaha si chu, na bohsiatna zousiah uh hung ngaidamin, Ama’n Khrist toh ahung suhingkhawmta hi.
51002014	Ama’n daan thu, eiuh hung lang jawng leh ei toh kikalh lama gelh chu nawtmangin, kros dawn a kilhbehin alamangta hi.
51002015	Huleh lalnate leh thuneihnate susiain, Ama’n amahuh chu japi etnop a bawlin, a tungvah kros ah agualzouta hi.
51002016	Hujiahin mi koimah in, neeh thu aha, dawn thu aha, ankuang lui thu aha, ha thah thu aha, ahihlouhleh Sabbath ni thu aha in nanguh hung dem sih uh hen.
51002017	Hute chu sil hung tung diingte liim ahi a, hizongleh a tah chu Khrist ahi.
51002018	Mi koimah in, a silmuh ngeilouhte a kigolhluutin, a tahsamiitna lungsim a kimawhletsahin, kingaihngiamna dihlou leh angelte biahna zangin na kipaahman muh diing uh hung laahsah sih heh,
51002019	huleh hutobang mi’n chu hu Lutang, tahsa pumpi chawma huleh guhletaang kizopna leh thaguite kaankhawm a, Pathian apata khanna a akhangtouhna chu atudet sih hi.
51002020	Huchihjiahin, khovel kihilhna thubulte apat Khrist toh si na hihtaah uh leh, bang diinga khovel a hing banga daan thupiaahte nuaia kituluut na hi viai?
51002021	“Sukha sin, chiam sin, khoih sin,” chihte
51002022	(hite chu zat puma mangthaai veh diing ahi), hite chu mihing thupiaah leh thuhilhna ahi.
51002023	Hi silte chu bawltawm biahna leh kingaihngiamna dihlou leh khawhsa loua tahsa sawihnatna ah pilhuai abang na a, hizongleh tahsa uutna douna diingin bangma aphatuam sih hi.
51003001	Huchiin Khrist toh kaihthoh khawm na hihtaah uh leh, Pathian jiatlam a tou Khrist umna tunglam a sil umte chu hawl un.
51003002	Lei a sil umte a nga louin, tunglam a sil umte ah na lungsim uh nga un.
51003003	Ajiahchu na sita va, na hinna uh chu Khrist toh Pathian ah phual ahita hi.
51003004	Khrist, i hinna uh ahung kilat chiangin nanguh zong Amah toh loupiin na kilang diing uhi.
51003005	Hujiahin na pianken uh sualnate sulum un: kingaihnate thaanghuainate, bolhhohnate, kietlahna hoihloute, uutna giloute leh duhaamnate, duhaamna chu milem biahna ahi.
51003006	Ajiahchu hu silte jiahin Pathian lungthahna chu thumanglou tate tungah atung veu hi.
51003007	Nanguh zong tumalama hu silte a na hin laiun hute ah nana um uhi.
51003008	Hizongleh tuin chu nang un lungthahnate, thangtawmnate, huatnate, soisiatnate haw zousiah koihmang unla, huleh houlimna thaanghuaite na kam vapat koih mang un.
51003009	Mihing lui chu a silbawlte toh na hawhkhiahtaah jiahun, khat leh khat kiheemtuah sih un.
51003010	Huleh mihing thahin na kithuamta va, hu mi thah chu amah Siamtu lim bangngeei heetna ah siamthahin aum ahi.
51003011	Hu siamthahna ah chu Grikmi leh Judami, zehtan leh zehtanlouh, barbarimi leh Skuthiami, saltaang leh taanglou zong aum tuan sih hi, hizongleh Khrist chu bangkim ahi a huleh bangkim ah aum hi.
51003012	Hujiahin Pathian miteel, mi siangthou leh deihtahte bangin lainatna lungtangte, chitnate, kingaihngiamna lungsimte, jaidamnate leh thuaahtheihnate in kithuam un;
51003013	khat leh khat kithuaahthei tuah unla, khat in khat tunga thubuai bang aneih leh, kingaidam tuah un; Khrist in nanguh ahung ngaihdam bangin nanguh zong kingaidam un.
51003014	Huleh hi silte zousiah tungah lungsiatna silhthuah un, huchu bukimna kaankhawmna ahi.
51003015	Huleh Pathian hamuanna in na lungtang vah vaihawm hen, huchibang hi diingin sapum khat a kouh na hi uhi; huleh kipaahna taang zong he un.
51003016	Khrist thu chu nanguh ah pilna chinteng ah kichingtahin umsah unla, phatna late bang leh Pathian late bang leh hagaulam late bang in khat leh khat kijilsahin kithuhilh tuah unla, na lungtang va kipaahin Lalpa kawmah la sa un.
51003017	Huleh na bawl photmah uh, thusoi ah hiin natoh ah hitaleh, a bawnin Lalpa Jesu min in, Amah tungtawna Pa Pathian kawma kipaahthu soi kawmin bawl veh un.
51003018	Jite haw, Lalpa a akilawm bangin na pasalte uh kawmah kituluut un.
51003019	Pasalte haw, na jite uh lungsiat unla, a tungvah gilou sih un.
51003020	Tate haw, sil zousiah ah na nulepate uh thu mang un, huchu Lalpa kipaahpihjawng ahi ngaala.
51003021	Pate haw, na tate uh sulungthah sih un, huchilou inchu alungke kha diing uhi.
51003022	Suaahte haw, sil zousiah ah leitung a na houtute uh thu mang un, mit natonga mihing kipaahsah diing giap hilouin, hizongleh lungsim siangthoutahin leh Pathian lau kawm jawin.
51003023	Huleh na bawl photmah uh mihingte diinga bawl bang hilouin, Lalpa a diing bangin lungluuttahin bawl un,
51003024	Lalpa kawm apatin kipaahman diing gou chu na mu diing uh chih hein, ajiahchu Lalpa Khrist natohsah na hi uhi.
51003025	Hizongleh sil dihlou bawltu in chu a sil dihlou bawlman amu kiit diing hi, huleh kideihsahtuamna bangmah aum sih hi.
51004001	Houtute haw, nang un zong vaan ah Houtu na nei uh chih hein, na suaahte uh tungah adih leh tangin bawl un.
51004002	Haamtei zing unla, hutah ah chu kipaahthu soi kawmin kiveeng zing un.
51004003	Kaan a ka umna peen, Khrist thukiphual soi diinga Pathian in keiuh diinga thusoina kot ahung honsah theihna diingin keiuh diingin zong hung haamteisah un,
51004004	huchia ka soi diing bangtaha ka soi theihna diingin.
51004005	Hun chu a phatuam theipeen a zangin, polam mite lahah pilvaangtahin um un.
51004006	Mi chin bangchibanga dawn diing ahiai chih na heet theihna diingun na haam kamsuah uh chu hehpihna tel, chi kisoh hi zing hen.
51004007	Ka tanchin zousiah chu unau deihtah Tikika, natongtu ginum leh Lalpa a ka suaah hihpih in nanguh ahung hesah veh diing hi.
51004008	Hu diing mahin amah chu na kawmvah ka hung sawl ahi, na dinmun uh aheet a, na lungtang uh asuhhamuang theihna diingin.
51004009	Onesima, unau ginum leh ngaihumtah, nanguh laha mi mah toh ka hung sawl ahi. Amah un hilam sil umtan zousiah ahung hesah diing uhi.
51004010	Aristarka, ka suangkul taanpih in chibai ahung buuh a, huleh Mark, Barnaba sanggamnu tapa in zong chibai ahung buuh hi, amah tungtaang ah thupiaah na mu uhi, na kawmva ahung leh kipaahtahin anapom un.
51004011	Huleh Jesu, Jasta achih uh, zehtanmi in nanguh chibai ahung buuh hi. Hite chauh ahi uh zehtante lah apat hung kuan Pathian lalgam a diinga ka natohpihte; huleh amahuh chu kei hung hamuantute ahi uhi.
51004012	Na lahva mi, Epaphra, Khrist suaah in nanguh chibai ahung buuh hi, Pathian deihlam zousiah a hoihkim leh bukima na dindet theihna diingun amah chu haamteinate ah theihtawp suahin nanguh diingin apang hi.
51004013	Ajiahchu ama’n nanguh diing leh Laudikia leh Hierapoli khua a umte diingin phatuam angai mahmah chih ka heetpih hi.
51004014	Daktor deihtah Luk leh Dema in nanguh chibai ahung buuh uhi.
51004015	Laudikia khua a unau umte leh Nimpha leh a inn a kouhtuamte chibai hung na buuhsah un.
51004016	Huleh hi lehkhathot na lahva na sim zoh chiangun Laudikia kouhtuam ah zong na simsah unla, huleh nang un zong huchibangmahin Laudikia khua apat hung lehkhathot chu anasim veh un.
51004017	Huleh Arkippo kawmah, “Lalpa a natohna na muh chu na suhbukim theihna diingin pilvaang in,” anachi un.
51004018	Kei Paul in hi chibai buuhna chu ka khut ngeei a ka gelh ahi. Ka kolbuhte hezing un. Hehpihna na kawmvah um hen. Amen.
52001001	Paul leh Silvana leh Timothi in Pa Pathian leh Lalpa Jesu Khrist a Thessalonika khua a um kouhtuamte kawmah: I Pa uh Pathian leh Lalpa Jesu Khrist kawm apat hehpihna leh hamuanna um hen.
52001002	Ka haamteina va na min uh louin nanguh zousiah jiahin Pathian kawmah kipaahthu ka soi zing uhi.
52001003	I Pathian leh Pa ma a na ginna natohte uh, na lungsiatna natohte uh leh i Lalpa uh Jesu Khrist a kinepna jiaha na hahkatnate uh bang ka hezing uhi.
52001004	Ajiahchu unau deihtahte, Pathian teel na hi uh chih ka he uhi.
52001005	Ajiahchu ka tanchinpha uh thumeia na kawm uh hung tung ahi sih a, hizongleh silbawltheihna leh Hagau Siangthou leh heetchetna nasatah toh hung tung ahijaw hi, nanguh diinga na lahva mi bangtobang ka hi viai chih na heet bangun.
52001006	Huleh hahsatna tamtah thuaah pumin Hagau Siangthou a kipaah kawmin thu chu pomin, kei uh leh Lalpa juite na hung hita uhi.
52001007	Huchiin Makedonia leh Akaia gam a gingtu zousiah diingin etton na hung hita uhi.
52001008	Ajiahchu Makedonia leh Akaia gam chauh ah hilouin, hizongleh mun chinteng ah nanguh apatin Lalpa thu chu athangta hi. Pathian lama na ginna uh athangsuaahta a, hujiahin kei un bangma ka soi uh angai nawn sih hi.
52001009	Ajiahchu amahuh ngeei in bangtobanga nanguh laha hung luut ka hi viai chih leh milemte apat Pathian hing leh dihtah nna tong diinga na hung kihei daan uh ahung hilh va,
52001010	huleh misi lah apat Ama’n akaihthoh, vaan apat hung kuan a Tapa, lungthahna hung tung diing apat eite hung hunkhepa Jesu ngeei ana-ngaah diinga na kihei daan uh ahung hilh uhi.
52002001	Ajiahchu unaute, na lahva ka hung luutna uh athawn ahi sih chih nanguh ngeei in na he uhi.
52002002	Hizongleh na heetsa mahbangun ama a ka thuaahgim zoh un Philippi a zumhuaitaha bawlgawpa ka um nungun zong buai pumpumin Pathian tanchinpha na kawmva soi diingin ka Pathian vah ka na hangsan jaw mah uhi.
52002003	Ajiahchu ka hung hasotna uh chu dihloutaha kiheemna ahihlouhleh tupna sianglou apat ahi sih a, heembawlna in zong ahi sih hi.
52002004	Hizongleh tanchinpha kolsaha um diinga Pathian phatsah mi ka hih bang ngeeiun mihing kipaahsah diing bang hilouin, ka lungtang uh endihtu Pathian kipaahsah hi jawin thu ka soi jeel uh ahijaw hi.
52002005	Ajiahchu bangchihmahin zong kimaaitangphatna leh duhaamna phual kawmin na kawmvah ka hung ngei sih uh chih na he uhi, Pathian chu ahung heetpihtu ahi.
52002006	Khrist apostolte ka hihna un thuneihna zang thei hi zongleh ung, mihingte apat aha, nanguh apat ahihlouhleh midangte apatin paahtawina ka hawl ngei sih uhi.
52002007	Hizongleh nu in a tate aduatbawl bangin na lahvah jaidamtahin ka um jaw uhi.
52002008	Huchiin ka deihtahte uh na hung hihtaah jiahun nanguh hung ngaina mahmahin Pathian tanchinpha chauh hilouin keiuh hinna tanpha hung piaah ka uut uhi.
52002009	Ajiahchu unaute, ka tohgimdaan uh leh ka tawldaan uh na he zing uhi; ajiahchu na lahva koima ka suhbuai louhna diingun suun leh jaan a tongin Pathian tanchinpha nanguh kawmah ka soi uhi.
52002010	Nanguh agingtate laha siangthoutah leh dihtah leh soiseelbeia ka gamtat daan uh hung heetpihtute nanguh na hi va, huleh Pathian zong ahung heetpihtu ahi.
52002011	Pa in a tate tunga abawl banga na bawnva ka hung hasot daan uh, ka hung hamuan daan uh, huleh thu ka hung piaah daan uh na he uhi,
52002012	huchia a lalgam leh a loupina a nanguh hung kou luutpa Pathian a diinga kilawma na hin theihna diingun.
52002013	Hi jiahin Pathian kawmah tawplouin kipaahthu ka soi uhi, ajiahchu Pathian thu keiuh apat a na jaah uh na pom laiun, mihing thu banga pom louin, thutah, nanguh agingtate a zong nasataha natong thei Pathian thu ngeei hiin na pom jaw uhi.
52002014	Ajiahchu unaute, Judia gam a Khrist Jesu a Pathian kouhtuamte umdaan entontute na hung hita uhi. Ajiahchu amah un Judate laha athuaah bangun, nang un zong na gam mite uh lahah na thuaah ve uhi.
52002015	Hu Judate’n chu Lalpa Jesu leh a zawlneite uh athat va, keiuh zong ahung suduhdah uh; huleh Pathian asulungkim sih va huleh mi zousiah akalh va;
52002016	Jentelte hutdam ahih theihna diingva a kawmva thusoi ahung khap va, huchu a sualna uh suhdim zingna diingin ahi. Hizongleh Pathian lungthahna chu akhawh theitawpin a tungvah ahung tungta hi.
52002017	Hizongleh keiuh chu unaute, tomchakhat sung lungtang lam hilou a, meel lam chauha kikhena i um vaangun, kilawptahin na meel uh mu diingin ka hahpan seem uhi.
52002018	Huchihjiahin na kawmva hung ka tum ten va, kei Paul ngeei in zong anon nonin hung ka tumta a, hizongleh Setan in ahung daal hi.
52002019	Ajiahchu ka kinepna uh aha, ka kipaahna uh ahihlouhleh ka kipaahna lallukhuh uh bang ahiai? Ahung chianga i Lalpa Jesu Khrist ma ah nanguh ngeei na hi sih diviaimah?
52002020	Ajiahchu nanguh ka suan uh leh ka kipaahna uh na hi uhi.
52003001	Hujiahin ka thuaah zoh nawn louh phetun Athen khua ah keiuh chauh nuutsiatin um leh ung hoih ka sa uhi.
52003002	Huleh i unaupa uh Timothi, Pathian natongtu, Khrist tanchinpha lama ka tohpih uh chu nanguh hung sukip diing leh na ginna lamva hung hamuan diingin ka hung sawlta uhi,
52003003	huchia hi gimthuaahnate jiaha koima akiliin louhna diingin; ajiahchu hi silte thuaah diing mawnga guat i hi uh chih nanguh ngeei in na he uhi.
52003004	Ajiahchu na kawmva ka um laiun gimthuaahna thuaah diing i hi uh chih ka hung hilhlawhta uhi; huchibang ngeeiin atungta a, huchu na he uhi.
52003005	Hikhu jiahin, ka thuaah zoh nawn louh phetin, heemtu’n nanguh ahung heempuuh kha diing a, huleh ka tohgimna uh athawn kha diing chiin na gindaan uh he diingin mi ka hung sawl hi.
52003006	Hizongleh tua Timothi na kawm vapat ka kawm uh ahung tunin na ginna uh leh na lungsiatna thu uh, huleh kei un nanguh ka hung muh nuam mahmah bangun nang un zong keiuh hung mu nuam mahmahin na hung hezing uh chih tanchin kipaahhuaitah ahung puaah hi.
52003007	Hujiahin, unaute, ka thuaahgimna uh leh ka hahsatna zousiah vah na ginna jiahun na tungvah hamuangtahin ka um uhi.
52003008	Ajiahchu Lalpa a na dinkip phot uh leh, tuin ka hingta uhi.
52003009	I Pathian uh ma ah na tungva ka kipaahna zousiah uh jiahin nanguh lam thu ah Pathian kawmah bangtobang kipaahthu ka soi thei taphet diviai?
52003010	Na meel uh ka muh theihna diing uh leh na ginna lamva na taahsap uh ka hung suhbuchinsah theihna diingun suun leh jaan in nasataha haamteiin ka um uhi.
52003011	Tuin i Pathian uh leh i Pa uh ngeei, huleh i Lalpa Jesu Khrist in na kawm lamvah hung pui hen.
52003012	Huleh nanguh lama lungsiatna ka hauh bangun, Lalpa’n nanguh khat leh khat kilungsiat tuahna leh mi zousiah na lungsiatna uh hung supungin hung hausahta hen,
52003013	huchia i Lalpa Jesu Khrist a misiangthoute zousiah toh ahung chianga Pathian i Pa uh ngeei ma a na lungtangte uh sianthouna lama soiseelbeia ahung suhkip theihna diingin.
52004001	Huchiin atawppeenin, unaute, na umdaan diing uh leh Pathian na kipaahsah daan diing uh, ka kawmva kipan a na laah bangun na hauh seemna diingun Lalpa Jesu ah ka hung ngeenun, ka hung hasot uhi.
52004002	Ajiahchu Lalpa Jesu jaalin bangtobang thupiaahte ka hung piaah uh na he uhi.
52004003	Ajiahchu na sianthou diing uh chu Pathian deihjawng ahi: kingaihna thaanghuai na tawpsan diing uh;
52004004	mi chin in siangthou leh zahumtaha na beel chiat uh kepdaan na heetna diing uh,
52004005	Pathian helou Jentelte banga huuhna kihdahhuai lama kipe louin;
52004006	hulam thu ah chu koima a unau tungah tasualin ahihlouhleh alam louin gamta sih heh, ajiahchu Lalpa chu hutobang sil bawlte zousiah phubalatu ahih a, kei un zong ka hung hilhlawhta va huleh ka hung hesah zouta uhi.
52004007	Ajiahchu Pathian in sianglou diingin ahung kou sih a, hizongleh siangthou diingin ahung kou jaw hi.
52004008	Hujiahin anualtu chu mihing nual ahi sih a, a Hagau Siangthou hung petu Pathian nual ahijaw hi.
52004009	Hizongleh unau kilungsiat daan lam thu ah gelhsah na ngai sih uhi, ajiahchu kilungsiattuah chiat diingin nanguh ngeei Pathian hilhin na umta uhi.
52004010	Huleh Makedonia gam pumpi a unau um zousiah tungah huchu na bawl ngeei uhi. Hizongleh unaute, nasataha tong seem diingin ka hung hasot uhi;
52004011	thu ka hung piaah bangva kamtawm deuha um a, na natoh chiat uh kitoh a, huleh na khut ngeei va nna tong diingin,
52004012	huchia polam mite lama kilawmtaha na um theihna diingun, huleh bangmah taahsap na neih louhna diingun.
52004013	Hizongleh unaute, midang kinepna himhim neiloute banga na lungkham louhna diingun ihmute tungtaang na heetlouh uh ka deih sih hi.
52004014	Ajiahchu Jesu asi a huleh athoukiit chih i gintaat leh, Jesu a ihmute zong Pathian in Amah toh ahung puikhawm diing hi.
52004015	Ajiahchu hichu Lalpa thu in na kawmvah ka soi uh ahi, huchu eiuh Lalpa hung pai donga hinga ana-um nalaite’n ihmute i makhelh sih diing uhi.
52004016	Ajiahchu Lalpa ngeei chu kikou aw toh, angel tungnungpeen aw leh Pathian peengkuul ging toh, vaan apat ahung kumsuh diing a, huleh Khrist a site athou masa diing uhi.
52004017	Huzohchiangin eiuh hinga ana-um nalaite huihkhua ah Lalpa tuaah diingin amahuh toh meipi lahah laahtouhin i um diing va, huchiin kumtuangin Lalpa kawmah i umta diing uhi.
52004018	Huchihjiahin hi thute in khat leh khat kihamuan tuah chiat un.
52005001	Hizongleh unaute, a hun leh a ni lam thu chu ka hung gelhsah na ngai sih uhi.
52005002	Ajiahchu nanguh mah in Lalpa Ni chu jaan a guta bangin ahung tung diing hi chih chiantahin na he uhi.
52005003	Ajiahchu, “Muanna leh bitna!” chia asoi laitahun numei nauvei bangin thakhatin manthaaina a tungvah atung diing a; huleh asuaahta hial sih diing uhi.
52005004	Hizongleh unaute, nanguh chu hu Ni in guta banga ahung phawn diingin mial ah na um sih uhi.
52005005	Na bawnun vaah tate leh suun tate na hi uhi. Jaan a mi i hi sih va, mial a mi zong i hi sih uhi.
52005006	Hujiahin midangte bangin i ihmu sih diing va, hizongleh hahin i kiging jaw diing uhi.
52005007	Ajiahchu ihmute chu jaan ah ahi a-ihmut uh, huleh zukhamte zong jaan ah ahi akham uh.
52005008	Hizongleh ei suun a mite’n chu ginna phaw leh lungsiatna silhin, hutdamna kinepna chu lukhuh a khuhin i kiging diing uhi.
52005009	Ajiahchu Pathian in lungthahna tuaah diing hilouin, hizongleh i Lalpa Jesu Khrist vaanga hutdamna tang diingin ahung guat ahijaw hi.
52005010	Amah chu i luangin asi ahi, i hahin zong, i ihmutin zong, Amah toh i hin khawm theihna diingin.
52005011	Hujiahin nana hih veu mahbangun kisuhamuang khawm chiat unla, kisuhaattuah chiat un.
52005012	Huleh unaute, na lahva tonggimte leh Lalpa a na houtute uh leh nanguh hung hilhtute paahtawi diingin ka hung ngeen uhi,
52005013	huleh a natoh jiahva amahuh nasataha lungsiatna a ngaisang diingin ka hung ngeen uhi. Khat leh khat kituaahtahin um un.
52005014	Tuin unaute, ka hung hasot uhi, daan bangloua umte hilh unla, lungkete hamuan unla, haatloute panpih unla, mi zousiah tungah thuaahthei un.
52005015	Koimah in koi giitlouh zong giitlouh a thuh lou diingin pilvaang un, hizongleh nanguh a diing hiin mi zousiah a diing hitaleh, ahoih taphot jui un.
52005016	Kipaah zingzing un;
52005017	tawplouin haamtei un;
52005018	sil bangkim ah kipaahthu soi un; ajiahchu nanguh diingin Khrist Jesu ah hichu Pathian deihjawng ahi.
52005019	Hagau sumit sih un.
52005020	Pathian thusoilawhte ngaineep sih un.
52005021	Sil zousiah enchian unla, ahoihlam photmah tudet un.
52005022	Sual a kilang zousiah apat kiheemkhia un.
52005023	Huleh hamuanna Pathian ngeei in na pum-un hung susiangthou heh; huleh na hagau uh leh na lungsim uh leh na tahsa uh i Lalpa Jesu Khrist hung chianga soiseelbei diingin huumbitin um hen.
52005024	Nanguh hung koupa aginum a, bawl zong abawl diing hi.
52005025	Unaute, hung haamteisah un.
52005026	Unaute zousiah tawp siangthou in chibai na buuh un.
52005027	Hi lehkhathot unau siangthoute zousiah kawma simsah diingin Lalpa min in thu ka hung pia hi.
52005028	I Lalpa uh Jesu Khrist hehpihna na kawmvah um hen. Amen.
53001001	Paul, Silvana leh Timothi in, i Pa uh Pathian leh Lalpa Jesu Khrist a Thessalonika khua a um kouhtuam kawmah:
53001002	I Pa uh Pathian leh Lalpa Jesu Khrist akipan hehpihna leh hamuanna um hen.
53001003	Unaute, na ginna uh nasataha akhanlet a, na bawnva na kilungsiat tuahna uh apun seem jiahin, na tungthu vah hihtuaah ahih mahbangin, Pathian kawmah kipaahthu soi zing diing mawng ka hi uhi.
53001004	Huchiin mi’n nanguh ahung suhduhdahnate uh leh na gimthuaahna zousiah va na kuhkal daan uh leh na ginna jiahun Pathian kouhtuamte lahah ka hung suang uhi.
53001005	Hichu Pathian lalgam mi hitaaha guat na hih theihna diingva Pathian vaihawmna dihtah chiamchihna chiantah ahi a, hu diing maha zong thuaah na hi uhi.
53001006	Nanguh hung subuaite gimthuaahna a thuh chu Pathian a diinga sil dihtathuai ahi a,
53001007	huleh nanguh suhgima umte chu, Lalpa Jesu vaan akipan a angel haatte toh ahung kilaah chiangin, keiuh toh khawldamna ahung pia chu sil dihtathuai ahi a,
53001008	Pathian heloute leh i Lalpa uh Jesu Khrist tanchinpha awiloute tunga meikuang a phuba ala chu sil dihtathuai ahi.
53001009	Amahuh chu Lalpa ma leh a silbawltheihna loupitah apatin kumtuang manthaaina ah gawtin aum diing uh,
53001010	a misiangthoute laia tawimawia aumna diing leh gingtu tengteng laia ngaihsanga um diinga Amah ahung Ni tahchiangin, ajiahchu ka heetsahna uh na laiva gingtaata aumtaah jiahin.
53001011	Hujiahin i Pathian un nanguh chu ahung kouhna toh kiphuttawh mawng ahungsah theihna diingin, huleh a hoihna hung deihsahna zousiah leh silbawltheihna toh ginna natoh zousiah ahung bukimsah theihna diingin, nanguh diingin zong ka haamtei zingzing uhi,
53001012	huchia i Pathian uh leh Lalpa Jesu Khrist hehpihna dungjuia, i Lalpa uh Jesu min chu nanguh ah suhloupi-a aum a, huleh nanguh Amah ah suhloupia na um theihna diingin.
53002001	Tuin unaute, i Lalpa uh Jesu Khrist hung na diing leh a kawma i vakikhopna diing thu ah,
53002002	Khrist ni chu ahung tung zouta chia hagau in aha, thu in aha, keiuh min zanga lehkhathot in aha a na lungtang uh suhliinga um pah lou diingin, ahihlouhleh buailou diingin ka hung ngeen uhi.
53002003	Koima’n bangmah in hung heem sih heh; ajiahchu puuhsanna tah ahung tun masat a, sualna mipa, mangthaai tapa ngeei ahung kilat phot louh leh, hu Ni chu hung tung lou diing ahi.
53002004	Ama’n chu Pathian chiha um zousiah leh akibia zousiah adou a, a tungva um tumin akisuloupi diing a; Pathian biahinn a Pathian banga touin, Pathian in akibawl diing hi.
53002005	Na kawmva ka um laiin hi thute ka hung hilhta chih he nawn lou na hi viaimah?
53002006	Huleh tuin amah chu amah huntaha ahung kilat theihna diing, bang in daal ahiai chih na he uhi.
53002007	Ajiahchu daanbohsiatna thukiphual in atong panta hi, adaaltu Amah in chu lampi apat laahmang ahih masiahin adaal zing diing hi.
53002008	Laahmang ahih chiangin migiloupa chu ahung kilang diing a, Lalpa Jesu’n amah chu a kam a hu in akaangtum diing a, ahung kilaahna vaah in asumang diing hi.
53002009	Hu daanbotsepa hungna diing chu Setan natoh dungjuia silbawltheihna teng toh, chiamchihnate toh, huleh atahlou sillimdang zousiah toh,
53002010	huleh mangthaaite lahah dihtatlouhna heemna zousiah toh ahi diing hi, ajiahchu amah un hutdama aum theihna diingva thutah ngaihnatna apom louh jiahun.
53002011	Huleh hikhu jiahin juauthu agintaatna diingun Pathian in puimangna natoh haattah a kawmvah asawl diing hi,
53002012	huchia thutah gingta lou a, dihtatlouhna kipaahpih jawte a bawnva siamlouh tansaha aum theihna diingun.
53002013	Hizongleh unau Lalpa deihtahte, Hagau suhsiangthouna leh thutah gintaatna jaala hutdama um diinga atuung apat Pathian in nanguh ahung teel jiahin keiuh chu na tungthu vah Pathian kawmah kipaahthu soi zing diing mawng ka hi uhi.
53002014	Hu diing mawngin Ama’n ka tanchinpha uh tungtawnin nanguh i Lalpa uh Jesu Khrist loupina tang diingin ahung kou hi.
53002015	Hujiahin unaute, ding kip unla, thusoi in hiin ka lehkhathot un hitaleh, thugousiah nanguh hung kihilhte chu tukip un.
53002016	Tuin i Lalpa uh Jesu Khrist ngeei leh Pathian, i Pa uh ngeei, eite hung lungsiat a, hehpihna jaala kumtuang hamuanna leh kinepna hoih hung pepa’n,
53002017	na lungtang uh suhamuangin thu hoih leh natoh hoih chinteng ah hung sukipta hen.
53003001	Atawppeenin unaute, Lalpa thu chu nanguh a aum banga akhang a huleh suhloupi-a aum theihna diingin,
53003002	huleh huchia mingongtatte leh migiloute laha ka bit theihna diingun hung haamteisah un; ajiahchu mi zousiah in ginna anei veh sih uhi.
53003003	Hizongleh Lalpa chu aginum a, Ama’n nanguh ahung sukip diing a huleh migiloupa apat ahung veeng diing hi.
53003004	Huleh ka hung thupiaahte uh na bawl va huleh na bawl jeel diing uh chu Lalpa ah ka hung muang uhi.
53003005	Huleh Lalpa’n na lungtangte uh Pathian lungsiatna ah leh Khrist diinga ngaah kuhkalna ah hung pui hen.
53003006	Huchiin unaute, keiuh apat a na muh uh thugousiah banga umlou a, daan bangloua gamta unaute zousiah laha kiheemkhe diingin i Lalpa uh Jesu Khrist min in thu ka hung pia uhi.
53003007	Ajiahchu nanguh ngeei in na hung juih daan diing uh na he uhi, ajiahchu na lahvah umdaan kilawmlouin ka gamta ngei sih va,
53003008	koima tanghou zong athawnin ka ne ngei sih va, na lahva koima puaahgih ka hihlouhna diingun suun leh jaan in tawltahin ka tonggim jaw uhi.
53003009	Huchu thuneihna ka neih louh jiah uh ahi sih a, hizongleh na hung juih diingva etton diingin ka kibawl uh ahijaw hi.
53003010	Ajiahchu na kawmva ka um laiun zong hi thu ka hung pia uhi: Koipouh in nna atoh uut louh leh, ne zong ne sih heh.
53003011	Ajiahchu na lahvah daan bangloua gamta, nna mawngmawng tong lou a, phatuamloua mi tungtaang buaipihhaat khenkhat aum uh chih ka ja uhi.
53003012	Hutobang mite chu sipkhiana nna tong diing leh amahuh tanghou kineeh diingin Lalpa Jesu Khrist min in thu piain ka hasuan uhi.
53003013	Hizongleh unaute, nang un jaw sil hoih bawl chimtaah sih un.
53003014	Huleh koipouh in hi lehkhathot a ka thu uh azop louh leh, hu mi chu chiamchih unla, azum theihna diingin kithuahpih sih un.
53003015	Ahihvaangin chu meelma bangin bawl sih unla, unau bangin thuhilh jaw un.
53003016	Tuin hamuanna Lalpa ngeei in bang lam pouh ah, bangchihlaipouhin nanguh hamuanna hung pe zingta hen. Lalpa’n na bawnun hung umpihta hen.
53003017	Hi ka chibaibuuhna hi kei, Paul in ka khut ngeei a ka gelh ahi a, ka lehkhathot chin ah chiamchihna ahi a, hichibanga ka gelh veu ahi.
53003018	I Lalpa uh Jesu Khrist hehpihna na bawnva kawmah um hen. Amen.
54001001	Paul, i Hundampa Pathian leh i kinepna uh Lalpa Jesu Khrist thupiaah banga Jesu Khrist apostol in,
54001002	Ginna a ka tapa tahzet Timothi kawmah: I Pa Pathian leh i Lalpa uh Jesu Khrist kawma kipan hehpihna, khotuahna leh hamuanna umta hen.
54001003	Makedonia gam a ka chiah diing kuanin Ephesi khua a umzing diingin ka hung ngeen hi, huchia mi khenkhat in kihilhna dihlou ahilh louhna diing uh leh
54001004	amah un taangthu bulbaal neilou leh khangthu suutbei theihlouh pouh abuaipih louhna diingun hilh in, hite’n ginna jiaha Pathian natohna akhansah saangin kinialna asiam jaw uhi.
54001005	Huleh thupiaah kipiaahna jiah chu lungtang siangthou leh sialepha heetna hoih leh ginna dihtah apat lungsiatna neih ahi.
54001006	Hu apat mi khenkhatte apeetmang va, thulimlou houlimna lamah achiahta va,
54001007	a thusoi uh leh adih ahi chia apomte uh bang ahiai chih helouin daan hilhtute hih auut uhi.
54001008	Hizongleh daan chu mi’n dihtaha azatin chu ahoih chih i he hi.
54001009	Hichu hein: daan chu midihtat diinga bawl ahi sih a, daan poisalou leh kituluut uutloute a diing, Pathian ngaihsahloute leh misualte a diing, misiangloute leh Pathian zahloute a diing, pate thatte leh nute thatte a diing, mihing thatte a diing,
54001010	numei leh pasal kaala thaanghuaite a diing, tohuuhte a diing, mihing gute a diing, juau haatte a diing, juau a kihaahsialte a diing leh thugin dih toh kikalh sildang aum leh, hute a diingin ahi,
54001011	ka kawma kolsaha um phattaah Pathian loupitah tanchinpha dungjuiin.
54001012	Huleh ahung suhaattu Jesu Khrist i Lalpa un thunatongtu a ahung koih a, ginuma ahung sim jiahin Amah chu ka phat ahi.
54001013	Tuma laiin soisetu leh suduhdahtu leh sunatu ka na hi a, hizongleh ginlouhna a heloua anabawl ka hih jiahin khotuahna ka muta hi.
54001014	Huleh i Lalpa uh hehpihna chu Khrist Jesu a um ginna leh lungsiatna in adimleet ahi.
54001015	Khrist Jesu chu misualte hundam diingin khovel ah ahung hi chih thu hi gintaat um leh pomtaah mahmah ahi, hu misualte laha sualpeen ka hi.
54001016	Hijiangzongleh, hikhu jiahin khotuahna ka mu hi, huchia tunungsiaha kumtuang hinna diinga Amah hung gingta diingte kawmah etsahna diingin Jesu Khrist in a thuaahzohna tawplou keimah a asuhlat masat theihna diingin.
54001017	Tuin kumtuang Kumpipa, sitheilou, muhtheihlouh, Pathian pil chauh kawmah zahna leh loupina chu kumtuang kumtuangin umzingta hen. Amen.
54001018	Ka tapa Timothi, tuma a nangmah tungtaang thusoilawhte dungjuiin hi thupiaah chu ka hung pia ahi, hute zanga kidouna hoih na dou theihna diingin,
54001019	ginna leh sialephaheetna hoih chu tukip in, huchu mi khenkhatte’n apaaikhia va, ginna lamah kuang sia bangin akeehgawpta va,
54001020	amahuh lahah Humenai leh Alexandar ahi va, Pathian soisiat louh daan ajil theihna diingun amahuh chu Setan kawmah ka pekheta hi.
54002001	Hujiahin amasapeenin silngetnate, haamteinate, haamteisahnate leh kipaahthusoinate mi zousiah diinga bawlsah diing leh
54002002	kumpipate leh thuneihna mun a um zousiah a diinga zong bawlsah diingin ka hung hasuan hi, huchia Pathian ngaihsah leh zahumtaha hinkho thovengtah leh hamuanhuai i man theihna diingun.
54002003	Ajiahchu hichu i Hundampa Pathian mitmuhin ahoihin apomtaah hi.
54002004	Ama’n chu mi zousiah hutdama um diing leh thutah hung he diingin adeih hi.
54002005	Ajiahchu Pathian khat aum a, huleh Pathian leh mihing kikaal ah Palai khat aum hi, Mihing Khrist Jesu chu.
54002006	Amah chu mi zousiah tatdohman diingin ahung kipia hi, huchu a huntaha heetsaha um diingin.
54002007	Hu diinga thusoitu leh apostol a guat ka hi. Khrist ah thutah ka soi a, huleh ka juau sih hi, ginna leh thutah a Jentelte thuhilhtu ka hi hi.
54002008	Hujiahin mun chin a pasalte’n khut siangthou jaahin, lungthah lou leh ginglel louin haamtei uh leh ka deih hi.
54002009	Huchibangmahin numeite chu puansilh kilawm hun leh uang lou leh pilvaangtahin kithuam uh henla, sam pheehkiil aha, sana aha, tuikepsuang ahihlouhleh sil mantam a kithuam louin um uh leh ka deih hi,
54002010	hizongleh Pathian ngaihsah numei kichite a diinga kilawm huntawhin, nasep hoih in kithuam uh leh ka deih hi.
54002011	Numei in thumangtahin sipkhianin jil uh heh.
54002012	Hizongleh numei in thu ahilh leh pasal tunga thu aneih zong ka phal sih hi, sipkhianin um jaw uh heh.
54002013	Ajiahchu Adam chu siam masat ahi a, hu nungin Evi chu siam ahi.
54002014	Huleh Adam chu heemin aum sih a, hizongleh numei chu heemin aum a, bohsiatna ah apuuhta hi.
54002015	Hizongleh ginna leh lungsiatna leh siangthouna neia kisuumtheitaha aum zing uh leh, naupaaina tungtawnin hutdohin aum diing uhi.
54003001	Hichu thu muanhuai ahi: mi koipouh kouhtuam houtu a pan uutin chu, natohna hoih adeih ahi.
54003002	Huchiin kouhtuam houtu chu soiseelbei, ji khat nei, kisuumthei, pilvaangtah, gamtathoih, zindousiam, thuhilh thei,
54003003	uain kham haatlou, kihaau haatlou, punna niin a huaiham lou, mijaidam, minial haatlou, een haatlou,
54003004	amah innsung hoihtaha vaihawmzou, zahumna teng toh a tate thununna nuaia koih mi ahih diing ahi.
54003005	Ajiahchu mi’n amah innsung bawn vaihawm daan aheet louh leh, bangchiin Pathian kouhtuam aenkol thei diai?
54003006	Gingthahmi ahihlouh diing ahi, huchilou inchu akisathei kha diing a, diabol bangin siamlouhtanna atang ve kha diing hi.
54003007	Hubaan ah zong amah chu polam mite soiphat ahih ngeei diing ahi, huchilou inchu soisiat-a umin diabol thaang ah a-awh kha diing hi.
54003008	Huchibangmahin, dikonte chu mi zahum, thusoi heng lehleh loumi, uain hailou, punna niin a huaiham lou,
54003009	sialephaheetna siangtah a ginna thukiphual keem mi ahih diing uh ahi.
54003010	Huleh hite chu etchian hi masa uh henla, huchia soiseelbei ahih uh leh, dikon nna tong uh heh.
54003011	Huchibangmahin a jite uh zong mizahum ahih ngeei diing uh ahi, miheehsiathaat lou, kisuumthei, sil zousiah a ginum ahih diing uh ahi.
54003012	Dikonte chu ji khat nei, huleh a tate uh leh a innsung uh kituuptaha vaihawmzou mi hi uh heh.
54003013	Ajiahchu kouhtuam dikon nna hoihtaha tongte’n dinmun hoihtah leh Khrist Jesu a um ginna lama hamuanna loupitah akimuh uhi.
54003014	Sawtlou kaala na kawma hung kineemin hi thute na kawmah ka hung gial hi.
54003015	Hizongleh ka hung um sawt khaah leh, Pathian inn sunga bangchibanga gamta diing na hiai chih na heetna diingin ka hung gial ahi, huchu Pathian hing kouhtuam, thutah khuam leh thutah kingahna ahi.
54003016	Huleh Pathian ngaihsahna thukiphual chu nial guallouhin aloupi ahi: Pathian chu tahsa in ahung kilang a, Hagau a siamtansah ahi a, angelte’n amu va, Jentelte kawma taangkoupihin aum a, khovel ah gintaatin aum a, loupina a puitouhin aumta hi.
54004001	Hizongleh hun nunung lam chiangin mi khenkhatte’n puimangna hagaute leh dawite thuhilhnate ngaihsahin, ginna chu atawpsan diing uh chih Hagau in chiantahin asoi hi;
54004002	lepchiahna a juauthu soiin, a sialephaheetna uh siih aam a biha umin,
54004003	kiteen khaamin, huleh thutah gingta a hete’n kipaahthu soia asaan mei diing uh, Pathian in asiam ante chu ne lou diingin thu apia uhi.
54004004	Pathian silsiam zousiah chu ahoih hi, huleh kipaahthu soia saan ahih phot leh, bangmah nual diing aum sih hi.
54004005	Ajiahchu Pathian thu leh haamteina a suhsiangthou ahita hi.
54004006	Hi silte unaute na heetsah leh, nang chu Jesu Khrist thunatongtu hoih, ginna thute leh thugin hoih tutana na juih khu a vaahkhanga um na hi diing hi.
54004007	Hizongleh Pathian zahlouhna thu leh piteehte taangthu bulbaal neilou haw nual inla, Pathian ngaihsahna lamah kithunun in.
54004008	Ajiahchu tahsa kithununna ahihleh themkhat chauh aphatuam a, hizongleh Pathian ngaihsahna chu tua umzing leh hung um kiit diinga hinna thuchiam nei ahih jiahin sil zousiah ah aphatuam hi.
54004009	Hichu thu gintaathuai leh pomtaah mahmah ahi.
54004010	Ajiahchu huchia Pathian hing i muan jiahin i tonggim a, i pang teeiteei uh ahi. Amah chu mi zousiah Hundampa ahi a, a gingtate a ahi diaahkhol hi.
54004011	Hi thute chu pia inla, huleh hilh in.
54004012	Na naupanna koimah in musit sih heh, hizongleh haam kamsuah ah, gamtat daan ah, lungsiatna lam thu ah, hagaulam thu ah, ginna thu ah, sianthouna lam thu ah, gingtute etton diing hijaw in.
54004013	Ka hung masiah lehkhasim leh hasot leh thuhilh ngaihsah in.
54004014	Nangmah a um silpiaah, thusoilawhna a upate khut ngahna toh nang hung kipeta chu thahdah sin.
54004015	Mi zousiah a diinga na khantouhna alat theihna diingin hu silte ngaihtuah inla, hute ah kizangzou in.
54004016	Nangmah leh na thuhilh ah pilvaang in. Hu silte ah umzing in, ajiahchu huchibang hihna jaalin nangmah leh na thu jate na huumbit diing hi.
54005001	Pasal upate chu natahin taai sinla, himahleh pa bangin, akhanglai deuhte chu sanggampa bangin hasot in,
54005002	numei upate chu nute bangin, akhanglai deuhte chu sanggamnu bangin, siangthoutahin hasotin.
54005003	Meithaite, meithai tahzette chu zahbawl in.
54005004	Hizongleh meithai koipouh in tate aha, tute aha aneihin chu, amah un inn sungah Pathian ngaihsah daan leh a nulepate uh hoihna thuhkiit daan jil masa uh heh; ajiahchu Pathian muhin huchu ahoih a huleh apomtaah hi.
54005005	Huleh meithai tahzet, amah tanga um in chu Pathian amuang a, suun leh jaan a ngeenin ahaamtei zingzing hi.
54005006	Hizongleh tahsa nopsahna a hingnu chu a damlaiin zong asi ahi.
54005007	Huleh soiseelbeia aum theihna diingun hi thute pia in.
54005008	Hizongleh koipouh in amah innkote a diing, adiaahkhola amah innkuanpihte a diing apoimoh uh angaihtuahsah louh leh, ginna chu ajuausan a, ginglou mi saangin asejaw ahi.
54005009	Meithai kum sawmguup nuailam chu meithai in sim sinla, huleh pasal khat chauh ji anahi a,
54005010	sil hoih bawl lama mi paahtawia um a, tate khoilian a, mikhualte anazintun a, mi siangthoute keeng anasilta a, mi gimthuaahte anapanpihta a, sil hoih photmah a thanuamtaha anakipumpiaah ahihleh, meithai in sim in.
54005011	Hizongleh meithai khanglai deuhte jawh gial sin, ajiahchu tahsa uutna in Khrist lama akipiaahna uh azoh chiangin pasal neih auut veu uhi.
54005012	Huchiin a ginna masa uh apaih jiahun siamlouhtangin aum veu uhi.
54005013	Hubaan ah, inn chin ah avaahleh va, thasiat achiing va, huleh thasiat chauh zong hilouin mi tanchin soite leh phatuamloua mi tungtaang buaipihte ahung hi va asoi louh diing uh asoi uhi.
54005014	Hujiahin meithai khanglai deuhte’n chu pasal nei uh henla, talenau neiin, innsung keem hoihin soiseelna diing lemtaang mawngmawng meelma musah sih uh leh ka deih hi.
54005015	Ajiahchu tuin zong mi khenkhat Setan lamah apeetkheta uhi.
54005016	Gingtu numei aha pasal aha in meithaite aneih leh, somdawl heh, huchia meithai tahzette asomdawl theihna diingin kouhtuam chu puaahgih guanin um sih heh.
54005017	Kouhtuam upa vaihawm hoihte chu alehniha zahbawltuaaha seh hi uh heh, adiaahkholin thusoi leh thuhilhna lama tonggimte chu.
54005018	Ajiahchu Pathian Lehkhathu in, “Bawngtal in buh achil laiin a muuh kaan sin,” huleh, “Natongtu chu loh mutaah ahi,” achi hi.
54005019	Kouhtuam upa heehna chu heetpihtu nih aha thum aha louin pom sin.
54005020	Misualte chu midangte’n zong alau theihna diingun mi zousiah ma ah taaihilh in.
54005021	Khentuam neia bangmah bawllou a, deihsahtuam neiloua hi thute jui diingin Pathian leh Lalpa Jesu Khrist leh angel teela umte mitmuh ah thu ka hung pia hi.
54005022	Mi koima tungah khut nga pahpah sinla, midangte sualna ah zong vatel sin, siangtahin kikoih zing in.
54005023	Na gilpi jiahin leh na damlouh veu jiahin, tui chauh dawn nawn sinla, uain them khatkhat zang veu in.
54005024	Mi khenkhatte sualna chu akilangchiang a, vaihawmna ah atung masa veu hi; hizongleh mi khenkhatte chu a sualna un anung vah ajui hi.
54005025	Huchibangmahin khenkhatte sil hoih bawl kilang masa aum a, huchibang loute zong phual theih ahi sih hi.
54006001	Pathian min leh a thugin soisiat-a aum louhna diingin suaah ngawngkol baat photmahte’n amahuh pute chiat chu bangkim ah zahbawltaahin ngai uh heh.
54006002	Huleh gingtu pute a neite’n unau ahih jiahun zahtaat louin um sih uh heh. Husaangmahin phattuamna mute chu gingtu leh deihtahte ahih jiahun a nna uh tohsah jaw seem uh heh. Hi thute hilh inla, hasot in.
54006003	Mi koipouh in thuhilhna dang ahilh a, i Lalpa Jesu Khrist thutah leh Pathian ngaihsahna diinga thuhilhna toh akituaah louh leh,
54006004	amah chu akisathei ahi a, bangma helou ahi. Heet malahin kinial leh thukalh lamah alungluut jawta a, huchibang apatin thangsiatna, kinialna, soisiatna, kiginmohna hoihloute,
54006005	lungsim gilou neia thutah neilou mite apat kinial haatna bang ahung suaah veu a, huchibang mite’n Pathian ngaihsah chu punna in angai uhi. Huchibang mi apat kiheemkhia in.
54006006	Hizongleh lungkimna toh Pathian ngaihsah chu punna nasatah ahi.
54006007	Ajiahchu khovel ah bangma i poluut sih a, bangma i podoh het sih diing uhi.
54006008	Huchiin neeh diing leh silh diing neiin hute ah i lungawi diing uhi.
54006009	Hizongleh hauhsat tumte chu heemna leh thaang ah, uutna ngolhuai leh susethei tampi bang ah apuuhluut veu va, hute’n chu siatna leh manthaaina ah mite asutum veu uhi.
54006010	Ajiahchu sum ngaihnat hi gilou zousiah bulpi ahi. Huchu khenkhat in adeihgoh va, ginna apaimangsan va, huleh amahuh leh amahuh lungkhamna tampi in akisunlet uhi.
54006011	Hizongleh, aw nang Pathian mipa, hi silte taaisan inla, dihtatna bang, Pathian ngaihsahna bang, ginna bang, lungsiatna bang, dohtheihna bang, thunuaigolhna bang delh jaw in.
54006012	Ginna kidouna hoih dou inla, kumtuang hinna chu tu in, hu tang diinga kouh zong na hi a, heetpihtu tamtah mitmuhin kiphuanna hoih chu na phuangta hi.
54006013	Sil bangkim a hinna petu Pathian leh Pontia Pilat ma a kiphuanna hoih phuangpa Khrist Jesu mitmuhin thu ka hung pia hi,
54006014	i Lalpa Jesu Khrist hung kilat masiah thupiaah chu siangthou leh soiseelbeia kol diingin,
54006015	hu kilatna chu ahuntah ah Ama’n ahung lah diing hi, Amah chauh chu ahamphapa leh Thuneipa, kumpipate Kumpipa, lalpate Lalpa ahi a,
54006016	Amah chauh sihtheihlouhna neipa, koima naih theihlouh vaah a umpa, koima muh ngeilouh leh muh theihlouhpa ahi a, Amah kawmah loupina leh kumtuang silbawltheihna um hen. Amen.
54006017	Hi khovel a mihausate chu kisatheilou diing leh hauhsatna kiplou a muanna ngalou a, sil zousiah i kipaahna diinga kichingtah meia hung petu Pathian tunga nga jaw diingin hilh in.
54006018	Sil hoih bawl diingin, sil hoih bawl hau diingin, silphal diingin, kihop uut diingin,
54006019	kumtuang hinna atuuhdet theihna diingva, hun hung tung diinga innbulkip hoihtah amahuh diinga kholkhawm diingin hilh in.
54006020	Aw Timothi, na kawma kolsaha um chu keembit in, Pathian zahlouhna thusoi meimei leh adihloua heetna anakichi nialkalhnate chu pumpelh in.
54006021	Huchu khenkhat in nei hiin akisoi va, ginna lamah apaikhialta uhi. Hehpihna na kawmah um hen. Amen.
55001001	Paul, Khrist Jesu a um hinna thuchiam dungjuia Pathian deihjawnga Jesu Khrist apostol in,
55001002	ka ta deihtah Timothi kawmah: Pa Pathian leh Khrist Jesu i Lalpa uh kawm akipan hehpihna, khotuahna leh hamuanna um hen.
55001003	Suun leh jaan a ka haamteinate a tawplou a ka hung heetzingin, ka pulepate bawl banga sialephaheetna siangtah toh a nna ka toh ka Pathian kawmah kipaahthu ka soi hi.
55001004	Kipaahna a ka dim theihna diingin na mittuite hezingin, nangmah hung muh ka uut mahmah hi.
55001005	Ginna dihtah nangmah a um chu ka ngaihtuah chiangin, hu ginna chu amasapeenin na pi Loisi ah aum a, na nu Euniki ah zong aum a, huleh nangmah ah zong aum chih ka hechiang hi.
55001006	Hujiahin ka khut ngah tungtawna Pathian silpiaah nangmah a um chu muutkuang diingin ka hung henonsah hi.
55001007	Ajiahchu Pathian in launa hagau ahung pe sih a, hizongleh silbawltheihna leh lungsiatna leh lungsim kithuzohna hagau ahung pe jaw hi.
55001008	Hujiahin i Lalpa thu heetpihna chu zumpih sinla, ahihlouhleh Amah diinga mitaang kei zong hung zumpih sin; hizongleh Pathian silbawltheihna bang jeela tanchinpha jiaha gimthuaahna hung thuaahpihtu hijaw in.
55001009	Ama’n chu i silbawlte dungjui uh hilouin, hizongleh leilung pianma a Khrist Jesu a ahung piaah, Amah lemguat daan leh hehpihna dungjuiin ahung hundamta a huleh kouhna siangthou in ahung kouta hi.
55001010	Hizongleh ahung Hundampa Jesu Khrist kilaahna jiahin tuin suhlatin aumta a, Ama’n chu sihna sumangin, hinna leh sihtheihlouhna chu tanchinpha tungtawnin ahung sulangta hi.
55001011	Hu tanchinpha diinga kei chu thuphuangtu diing leh apostol diing leh Jentelte thuhilhtu diinga guat ka hi hi.
55001012	Hikhu jiahin hi silte zong ka thuaah hi; ahihvaangin ka zum sih, ajiahchu ka gintaatpa ka he a, huleh Amah kawma ka kolsah chu hu Ni tanin akolbit thei chih chiantahin ka he hi.
55001013	Khrist Jesu a um ginna leh lungsiatna ah, kei apat etton diing thu dih na jaahte chu tukip in.
55001014	Sil hoih na kawma kolsaha um chu i sunga teeng Hagau Siangthou tungtawnin keem in.
55001015	Asia gam a um zousiah in ahung nungheisan uh chih na he hi, a lahvah Phigela leh Hermogene atel uhi.
55001016	Lalpa’n Onesiphora innkuanpihte kawmah khotuahna pia heh, ajiahchu ama’n ahung suhalh jeeljeel a, ka khainiang buh zong azumpih sih a,
55001017	hizongleh Rom khua ahung tun tahin kuhkaltahin ahung hawl a huleh ahung mudoh hi.
55001018	Hu Ni chianga Lalpa kawma khotuahna amuh diing Lalpa’n phalsah hen! Huleh Ephesi khua a ka nna tampi ahung tohsah daan hoihtahin na he hi.
55002001	Hujiahin, nang ka tapa, Khrist Jesu a um khotuahna ah haattahin um in.
55002002	Huleh heetpihtu tampi laha ka kawma thu na jaahte, hute chu mi muanhuai midangte zong hilhsawn thei diingte kawmah keemsah in.
55002003	Huchihjiahin nang in Jesu Khrist sepaih hoihtah bangin gimthuaah hung thuaahpih in.
55002004	Sepaih hi diinga teelpa akipaahsah theihna diingin sepaih koimah hi damsung khosahnate in akisubuai ngei sih hi.
55002005	Huleh kidemna ah mi pang mah zongleh, daan banga abawl louh leh, kipaahman amu ngei sih hi.
55002006	Loubawlmi tonggimtah chu a gah tang masapeen ahih diing ahi.
55002007	Ka thusoi chu ngaihtuah in, ajiahchu Lalpa’n nang chu sil zousiah ah heetsiamna ahung pia hi.
55002008	Jesu Khrist, David chihaah a mi chu ka tanchinpha soi bangin misi lah apat kaihthohin aum hi chih hezing in.
55002009	Hu tanchinpha jiahin silgilou bawltu bangin kaanna tanpha hahsatna ka thuaahloh a; hizongleh Pathian thu chu kaanin aum sih hi.
55002010	Hujiahin Khrist Jesu a um hutdamna chu kumtuanga loupina toh amuh theihna diingun teelte jiahin sil zousiah ka thuaah ahi.
55002011	Hi thu chu agintaathuaiin adih ahi: Ajiahchu Amah toh sita i hih leh, Amah toh i hing khawm diing uhi.
55002012	I thuaah leh, Amah toh vai i hawm khawm diing hi. Amah i kiheetmohbawl leh, Ama’n zong ahung kiheetmohbawl diing hi.
55002013	Eite ginum sih zonglei, Amah chu aginum zing hi, ajiahchu Amah leh Amah akiheetmohbawl thei sih hi.
55002014	Angaikhetute diinga phatuamlou, beimangna hi giap thute a kinial lou diingin hi silte hesah zing inla, Lalpa ma ah thu pia in.
55002015	Thutah thu dihtaha khenin, zumna diing neilou natongtu bangin, Pathian kawma pomtaaha kipe diingin phatuamngaitahin um in.
55002016	Hizongleh Pathian zahtaatlouhna thusoi meimeite nungheisan in, ajiahchu huchibangte’n mite chu Pathian ngaihsahlouhna lamah apui gamla deuhdeuh uhi.
55002017	Huleh a thusoi uh chu meimasia bangin adalh deuhdeuh diing hi. A lahvah Humenai leh Phileta apang uhi.
55002018	Hute’n chu thohkiitna aum zouta chiin, thutah apaisan va, mi khenkhatte ginna asubuai veh uhi.
55002019	Ahihvaangin Pathian innbulkip chu ading zing a, hi chiamchihna anei hi: “Lalpa’n Amah-ate ahe hi,” huleh, “Mi chin Khrist min lou photmah in giitlouhna paisan heh,” chih chu.
55002020	Hizongleh inn loupi sungah sana leh dangka beelte chauh aum sih a, hizongleh sing beel leh lei beelte zong aum a, khenkhat zahum in aum va huleh khenkhat zahumlou zong aum hi.
55002021	Hujiahin mi koi hizongleh hi silte laha akikepsiangthou leh, beel zahum, siangthou leh a pu diinga zat taah, sil hoih chinteng a kipeihsa ahi diing hi.
55002022	Teilawl uutnate zong taaisan inla, himahleh lungtang siangthou a Lalpa min koute toh dihtatnate, ginnate, lungsiatnate, kilepnate delh jaw in.
55002023	Hizongleh ngolhuai leh pilhuailou kinialnate in kikhinna asiam chih hein, hute ah pang sin.
55002024	Huleh Lalpa suaah khat chu mi toh kinialhaat ahih diing ahi sih a, hizongleh mi zousiah tunga jaidam, thuhilhthei leh thuaahthei ahihjawh diing ahi.
55002025	Pathian in thutah a heetna diingva kisiihna apiaah khaah leh, chiin a kalhtute chu jaidamtahin athuhilh diing ahi,
55002026	huleh huchia diabol in amah deihjawng bawl diinga sal a amatte ahung kiphawh va, diabol thaang apat ahung suahtaat theihna diingun.
55003001	Huleh hi zong he in, ni nunung lamah hun hahsa tahtahte ahung um diing hi.
55003002	Ajiahchu mi amahuh kilungsiatte, sum ngainate, kiuangsahte, kisatheite, Pathian soisete, nulepa thumangloute, kipaahnataang heloute, siangthouloute,
55003003	iitna neiloute, kilep uutloute, juau a miheehte, kideehtheiloute, mi huhamte, hoih mawngmawng deihloute,
55003004	leptatte, ngongtatte, kingaisangte, Pathian lungsiat saanga tahsa nopsahna ngainajawte bang ahi diing uh,
55003005	Pathian ngaihsah batna anei diingva hizongleh a silbawltheihna atahsang sih diing uhi. Huchibang mite chu nungheisan in!
55003006	Ajiahchu huchibangte laha mite chu innte bang ah aluut va, sual gih in anet numei haatloute sal in aman va, uutna chinteng in apuimang uhi,
55003007	hute’n chu jil zing napiin thutah ahe thei het sih uhi.
55003008	Huleh Janne leh Jambre in Mosi akhin bangun, hite’n zong thutah adoudaal zing uhi, amahuh chu lungsim sesuaah mi, ginna lama Pathian deihlouh mi ahi uhi.
55003009	Hizongleh ma asawn thei sih diing uhi, ajiahchu Janne leh Jambre bangin angoldaan uh mi zousiah kawmah ahung kilang diing hi.
55003010	Hizongleh nang chu ka thuhilhna, ka hindaan, ka siltup, ka ginna, ka thuaahtheihdaan, ka lungsiatna, ka kuhkaldaan pilvaangtahin nana juita a,
55003011	suhduhdahna leh suhgimna Antiok leh Ikoniam leh Lystra khuate a ka tunga siltungte leh suhduhdahna ka thuaahte pilvaangtahin nana juita hi. Huleh hute zousiah ah Lalpa’n ahung hundohta hi.
55003012	Ahi, mi Khrist Jesu a Pathian ngaihsaha um tum zousiah in suhduhdahna athuaah diing mah ahi.
55003013	Hizongleh migilou leh miheemhaatte chu miheem leh heema umin asesuaah deuhdeuh diing uhi.
55003014	Hizongleh nang chu koi kawm apat na jil ahiai chih hein, na jilsa leh heetchiansaha na umna silte ah umzing in.
55003015	Huleh nang chu na naupan lai apat Khrist Jesu a ginna jiaha hutdamna mu khopa nang hung hilhpilthei Pathian Lehkhathu Siangthou he na hita hi.
55003016	Pathian Lehkhathu zousiah chu Pathian huhaihkhuma piaah ahi a, huleh hichu thuhilhna diing bang, kitaaihilhna diing bang, kisuhdihna diing bang leh dihtatna lama thuhilhna diing bangin aphatuam hi,
55003017	huchia Pathian mi chu nna hoih zousiah tong diinga kimtaha akithuam bukim theihna diingin.
55004001	Hujiahin Pathian ma leh Amah leh a lalgam hung kilat chianga mihing leh misite vaihawmsah diingpa Jesu Khrist ma ah thu ka hung pia hi:
55004002	Thu chu soi in! Ahun ah bang, ahunlou ah bang kimansain um in. Thuaahthei taha thuhilh pumin a siamlouh daan uh hesah inla, taaihilh inla, hasot in.
55004003	Ajiahchu thuhilhna dih angaihkhiah peihlouh hun uh hung tung diing ahi; hizongleh a bilte uh thu thah ja nuama athah het-het jiahin amahuh deihjawng bangin a kawmvah thuhilhtu akhawm diing uhi.
55004004	Huleh a bilte uh thutah lam apat aheimang diing va, taangthu bulbal neilou lam ngain adohta diing uhi.
55004005	Hizongleh nang chu sil zousiah ah pilvaang inla, gimthuaah inla, sawlleh tanchinphasoina nna tong inla, na thunatohna chu sutaangtung in.
55004006	Ajiahchu tuin kei chu dawn sillat banga sunbuaah ka hita a, ka chiahdohna hun anaita hi.
55004007	Kidouna hoih chu ka douta a, kitaaidemna chu ka zouta a, ginna chu ka keemta hi.
55004008	Tuin chu dihtatna lallukhuh kei diingin koihin aumta, huchu Lalpa, Vaihawmtu dihtah in hu Ni chiangin ahung pe diing hi; huleh kei kawmah chauh hilouin Amah kilaahna ngaina photmahte kawmah zong ape diing hi.
55004009	Kintaha ka kawma hung diingin theihtawp hung suah in.
55004010	Ajiahchu Dema in hi tulai khovel angaihnat jiahin ahung paisanta a, huleh Thessalonika ah achiahta hi; Kresen chu Galatia gam ah achiahta a, Tita chu Dalmatia gam ah achiahta hi.
55004011	Luk chauh ka kawmah aum hi. Mark jawn inla, hung tonpih in, ajiahchu thunatohna lamah amah kei diingin aphatuam hi.
55004012	Huleh Tikika chu Ephesi ah ka sawlta hi.
55004013	Na hung chiangin Troas khua a Karpo kawma puannaahtual ka nuutsiat khu lehkhabute toh hung pua in, adiaahkholin savun lehkhabute khu.
55004014	Alexandar, sumsungpa ka tungah agilou mahmah hi. Lalpa’n a natohte bangjeelin athuh diing hi.
55004015	Amah apat nang zong pilvaang in, ajiahchu ama’n i thute adou naah mahmah hi.
55004016	Ka siamna thu ka soi masatpeen laiin koima’n ahung dinpih sih a, mi zousiah in ahung taaisan veh uhi. A mohna uh chu a tungvah tun dah heh.
55004017	Hizongleh tanchinpha thusoi chu kei jiaha bukimtaha zoha aum a, huleh Jentelte zousiah in ajaah theihna diingun Lalpa’n ahung dinpih a huleh ahung suhaatta hi. Huleh huumpibahnei kam apatin suahtaatsahin ka umta hi.
55004018	Huleh Lalpa’n natoh gilou chinteng lah apatin ahung suaahtasah diing a, huleh a vaan lalgam ah bittahin ahung tut diing hi; Amah kawmah kumtuang kumtuangin loupina umta hen. Amen.
55004019	Priska leh Akuila, huleh Onesiphora innkuanpihte chibai hung buuhsah in.
55004020	Erasta chu Korinth ah aum zing a, Trophima ahihleh Mileta ah damlouin ka nuseta hi.
55004021	Phalbi ma a hung teeiteei diingin na theihtawp suah in. Eubula in chibai ahung buuh a, Puden, Lina, Klaudia leh unaute zousiah in zong chibai ahung buuh uhi.
55004022	Lalpa Jesu Khrist chu na hagau kawmah um hen. Hehpihna na kawmah um hen. Amen.
56001001	Paul, Pathian suaah leh, Pathian miteelte ginna dungjui leh Pathian ngaihsahna toh kituaah thutah heetna dungjuia Jesu Khrist apostol in,
56001002	hichu juau theilou Pathian in hun kipat ma peha achiamsa kumtuang hinna kinepna a kinga in,
56001003	hizongleh i Hundampa uh Pathian thupiaah dungjuia ka kawma kolsaha um a thu chu taangkoupihna tungtawnin ahuntahin asulangta hi.
56001004	Ginna kibatna thu a ka tapa dihtah Tita kawmah: Pa Pathian leh Lalpa Jesu Khrist i Hundampa uh kawm akipan hehpihna, khotuahna leh hamuanna um hen.
56001005	Krit tuikulhgam a ka hung nuutsiat jiah chu sil bawlzoh louha umte na siamtuup theihna diing leh ka hung thupiaah banga khopi chin a upate na guat theihna diingin ahi;
56001006	kouhtuam upa diing chu dembaanglou, ji khat nei, a tate chu noptat leh thumangloua heeha um mi hilouin gingtu ahih diing uh ahi.
56001007	Ajiahchu kouhtuam houtu chu Pathian goukeemtu bangin dembaanglou, thusuaah tumlou, lungthah baihlou, uain kham haatlou, mihuham lou, punna niin a huaihamlou,
56001008	hizongleh zindousiam, sil hoih deih, lungsim dih, midihtat, misiangthou, mikisuumthei,
56001009	huchia hi thuhilhna dih tungtawna midangte hasot thei a huleh amah nialkalhtute zong adihlouh daan uh aheetchiansah theihna diinga amah anakithuhilhtaah bangmaha thu muanhuai chu dettaha tukip zing mi ahih ngeei diing ahi.
56001010	Ajiahchu mi thununglou, jawt haam haat leh miheem haatte tampi aum uhi, amahuh chu zehtan haw laha mi ahi diaahkhol uhi.
56001011	Hute kam chu hupsah diing ahi. Punna niin deihmanin thu ahilh louh diing uh ahilh va, mi innkuan sung atohbuai veu uhi.
56001012	Amahuh laha khat, a zawlnei ngeei uh khat in, “Krit mite chu juau soi zingte, gamsa giloute, thase anhaite ahi uh,” chiin asoi hi.
56001013	Hi heetpihna chu adih ahi. Hujiahin ginna a ahung lamzan theihna diingun khauhtahin taaihilh in,
56001014	Judate bawltawm taangthute leh thutah apat peetmangte thupiaahte ngaihsah lou diingin khauhtahin taaihilh in.
56001015	Misiangthou a diingin sil zousiah asiangthou hi; hizongleh misianglou leh gingloute a diingin bangma asiang aum sih hi. A lungsim uh leh a sialepha heetna tanpha uh zong abuaah ahita hi.
56001016	Amah un Pathian ka he chiin a kam un aphuang va, hizongleh a silbawlte un Pathian anual va, akihdahhuai va, Pathian thu manglouin, huleh nna hoih chinteng tohna diingin chitna himhim anei sih uhi.
56002001	Hizongleh nang in chu thugin dih toh kituaah thute soi in.
56002002	Puteehte chu pilvaang diingin, zahum diingin, kisuumthei diingin, ginna leh lungsiatna leh kuhkalna a adihtah hi diingin thuhilh in.
56002003	Huchibangmahin piteehte zong sianthouna toh kilawma gamta diingin, dihloutaha misoisiat haatlou diingin, uain hailou diing leh sil hoih hilhtute hi diingin thuhilh in;
56002004	huchia amah un nupi khanglai lamte chu a pasalte uh lungsiat diing leh, a tate uh lungsiat diing leh,
56002005	pilvaang diing leh, siangthou a um diing leh, innsung nna tong diing leh, hoihtaha um diing leh a pasalte uh thu mang diinga ahilh theihna diingun, huchia Pathian thu chu soisiat-a aum louhna diingin.
56002006	Huchibangmahin pasal khanglai lamte zong pilvaang diingin hasot in.
56002007	Sil zousiah ah sil hoih bawlna lama etton diingin kimusah in; thugin a na det daan, na zahum daan leh na dih daan bang ensah in,
56002008	nangmah tungtaang ahoihloua genbaang aum louh jiaha alang a pangtute azumsuaah theihna diingun, soiseel guallouhin thusoi ah dih in.
56002009	Suaahte chu a pute uh thu mang diing leh mi kam dawng loua sil zousiah a akipaahna jawng va um diingin,
56002010	Pathian i Hundampa uh thuhilhna thu chu sil zousiah a acheimawi theihna diingva khutthem neilou a, ginumna hoih zousiah musah jaw diingin hasot in.
56002011	Ajiahchu hutdamna hung tut Pathian hehpihna chu mi zousiah kawmah ahung kilangta hi.
56002012	Huh in chu Pathian ngaihsah louhna leh khovel uutnate tawpsan a, tulai khang a pilvaang leh dihtattah leh Pathian ngaihsah a um diingin ahung hilh a,
56002013	kinepna kilawphuaitah ngaahin, huleh i Pathian loupi uh leh Hundampa Jesu Khrist loupitaha hung kilatna diing chu ngaahin i um diing uh ahi chih ahung hilh hi.
56002014	Ama’n chu daan poisahlouhna zousiah apat ahung tatkhiah theihna diing leh Amah a diinga nna hoih bawl diinga phatuamngai ateeltuam mite asuhsiangthou theihna diingin i luangun akipeta hi.
56002015	Hi thute soi inla, hasot inla, huleh thuneitahin taaihilh in. Koima’n nang hung musit sih hen.
56003001	Amahuh chu vaihawmtute leh thuneitute kawma kituluut diingin, huleh sil hoih taphot bawl diinga kigingsa a um diingin,
56003002	mi koima soise lou diingin, lemna deih diingin, nunneem diingin mi zousiah kawma kingaihngiamna zousiah ensah jaw diingin hilhpha in.
56003003	Ajiahchu eite ngeei zong malaiin mingolte, thumangloute, heema umte, tahsa uutna leh nopna chi tuamtuam natongtute, gilou leh thangse zinga umte, huathuai leh khat leh khat kimudahte i na hi uhi.
56003004	Hizongleh mihing tunga i Hundampa uh Pathian chitna leh lungsiatna ahung kilat nungin,
56003005	dihtatna natoh eiuh bawlte jiah hilouin, hizongleh pianthahna silna leh Hagau Siangthou siamthahkiitna in, Ama’n a hehpihna dungjuiin ahung hundamta hi.
56003006	Hu Hagau Siangthou chu Jesu Khrist i Hundampa tungtawnin i tungvah kiningchingtahin ahung leihbota hi.
56003007	A hehpihna a siamtansah a umin kumtuang hinna kinepna dungjuiin gouluahtu diinga siamin i um ngeei diing uhi.
56003008	Hichu thusoi ginum ahi, huleh Pathian gingtasate chu nna hoih sep sunzom diinga apilvaang diing uh ahi chia phuut zing diingin ka hung deih ahi. Hite chu mihing diingin ahoih a, huleh aphatuam hi.
56003009	Hizongleh thudoh ngolhuaite, khangthu suutte, kinialnate leh daan thu a kikalhnate chu kiheimangsan in, ajiahchu hute chu sil phatuamlou leh bangmalou ahi.
56003010	Kikhenna tuntu chu khatvei huleh nihvei na vauhilh nungin nual in,
56003011	huchibang mi chu amah leh amah siamlouh kitangsah ahih jiaha lammang leh asual ahi chih hein.
56003012	Artema ahihlouhleh Tikika na kawma ka hung sawl chiangin Nikopoli khua ah ka kawmah hung teeiteei tum in, ajiahchu hu mun ah phalbi sung um ka tum hi.
56003013	Daansiam Zena leh Apollo a khualzinna va bangmah ataahsap louhna diingun theihtawpsuahin hung pui in.
56003014	Huleh i mite zong gahloua aum louhna diingun apoimoh kinte uh awnghu diinga nna hoih seemtou zing diingin kijilsah in.
56003015	Ka kawma um zousiah in nang chibai ahung buuh uhi. Ginna a ei hung lungsiatte chibai anabuuh in. Na bawnva kawmah hehpihna um hen. Amen.
57001001	Paul, Jesu Khrist jiaha mitaang leh i unaupa uh Timothi in, ka lawm deihtah uh leh ka natohpih uh Philemon kawmah,
57001002	huleh ka deihtah uh Apphia leh ka sepaih hihpih uh Arkippo kawmah leh na inn a kouhtuam kikhawmte kawmah:
57001003	i Pa uh Pathian leh Lalpa Jesu Khrist akipan hehpihna leh hamuanna na kawmvah um hen.
57001004	Ka haamteinate a na min lou zingzingin ka Pathian kawmah kipaahthu ka soi hi,
57001005	Lalpa Jesu lam leh misiangthoute zousiah lama lungsiatna leh ginna na neih daan jain,
57001006	huchia na ginna kikoppihna chu Khrist Jesu a nangmah a um sil hoih chinteng heetkimna lama ahung phattuam theihna diingin.
57001007	Ajiahchu na lungsiatna ah nuamna leh hehnepna loupitah ka nei uhi, ajiahchu unaupa, nangmah jiahin misiangthoute lungtang ahalhta hi.
57001008	Hujiahin akilawm hun bawl diinga thu hung piaah chu Khrist ah kingam mahmah zong leng,
57001009	lungsiatna jiahin keimah Paul, teehsepu leh tua zong Jesu Khrist jiaha mitaang in ka hung ngeen jaw ahi:
57001010	ka koltaanna a ka hinkhiah ka tapa Onesima a diingin ka hung ngeen hi.
57001011	Amah chu tuma laiin nang a diingin aphatuam sih a, hizongleh tuin chu nang leh kei diingin aphatuamta hi.
57001012	Amah chu ka hung sawl kiit hi. Hujiahin anapom in, amah chu ka lungtang peetmah ahi a,
57001013	ka tanchinpha koltaanna a nangmah luanga nna hung tohsah diingin ka kawma umdensah ka uut mahmah hi.
57001014	Hizongleh na lemsahna louin bangmah ka bawl uut sih, ajiahchu na sil hoih bawl chu phuutluih a bawl hilou a, uutthu a bawl ahihjawh theihna diingin.
57001015	Ajiahchu hun tomkhat sung hikhu diinga nang ahung kikhenpih chu kumtuanga amah na neih jawhna diing zong ahi meithei hi,
57001016	suaah banga hilouin, suaah saanga hoihjaw, unau deihtah bangin, adiaahin kei diingin chu deihtah ahi a, nang a diing seemin tahsa ah leh Lalpa ah abangchi hih diaahkholta diaimah?
57001017	Hujiahin na kithuahpih banga na hung geel leh, keimah ngeei bangin anapom in.
57001018	Na tunga bawlkhial aneih a, bat bangma aneih leh keimah batin anakoih in.
57001019	Keimah, Paul in hikhu ka khut ngeei a ka gelh ahi, keima’n ka ditsah diing hi, huchia nangmah ngeei zong kei kawmah na kiba ahi chih na kawma ka soi khel ngailouin.
57001020	Ahi, unaupa, nangmah apat phattuamna Lalpa ah hung neisah inla; Lalpa ah ka lungtang hung suhalh in.
57001021	Na thumanna a kimuangin leh ka soi saanga loupijawa na bawl diing gingtain na kawmah ka hung gial hi.
57001022	Huchibang kaal ah, kei diingin zong tunna inn khat hung na ngaihtuahsah in, ajiahchu na haamteinate uh tungtawna na kawmva piaaha ka um diing ka gingta hi.
57001023	Khrist Jesu a ka koltaanpih Epaphra in chibai ahung buuh hi,
57001024	huleh Mark, Aristarka, Dema leh Luk, ka natohpihte’n zong chibai ahung buuh uhi.
57001025	I Lalpa uh Jesu Khrist hehpihna na hagau uh kawmah umta hen. Amen.
58001001	Pathian, nidanglaia i pulepate kawma lam tuamtuam leh je tuamtuam a zawlneite zanga thu anasoipa in,
58001002	hi ni nunungte ah a Tapa in i kawmah thu asoita a, Amah chu sil zousiah gouluahtu diingin aguat a, khovel zong Amah tungtawna siam ahi.
58001003	Amah chu Pathian loupina vaah leh Pathian hihna dihtah langsahtu hi in, sil zousiah a silbawltheihna thu a tudingin, Amah mah in i sualnate asilsiang zoh nungin, tunglam a Loupipeen jiatlam ah atouta hi.
58001004	Ama’n angelte saanga min phajaw gouluah a atan bang ngeeiin, amahuh saanga hoihjaw mahmah ahung hita him hi.
58001005	Ajiahchu angelte lahah khoipeen kawmah ahiai Ama’n hi thute soi khaahna ananeih ngei, “Nang chu ka Tapa na hi a, tuni in ka hung hingkheta hi”? chih leh, “Amah diingin Pa ka hi diing a, kei diingin Amah chu Tapa ahi diing hi”? chih chu.
58001006	Hizongleh tachiil khovel a ahung puiluut laiin, Ama’n, “Pathian angelte zousiah in Amah bia uh heh,” achi hi.
58001007	Huleh angelte tungtaang thu ah chu hichiin achi hi, “Ama’n a angelte chu huih asuaahsah a, huleh a natongte zong meikuang asuaahsah hi,” chiin.
58001008	Hizongleh Tapa tungtaang thu ah Ama’n, “Aw Pathian, na laltouphah chu kumtuang kumtuangin aum a, dihtatna lalchiang chu na lalgam lalchiang ahi.
58001009	Nangma’n dihtatna na deih a, daan poisahlouhna chu na hua hi. Hujiahin Pathian, na Pathian ngeei in, nang chu na lawmte tung daih ah kipaahna thau ahung nuhta hi,” chiin asoi hi.
58001010	Huleh, “LALPA, nangma’n achiil in leilung kingahna na phuumta a, huleh vaante zong na khutsuaah ahi.
58001011	Amahuh chu ahung mangthaai diing va, hizongleh nang chu na um zingzing diing hi; huleh amahuh chu a bawnun puansilh bangin ahung lui diing uh;
58001012	puan bangin na jial diing a, ahung kihengta diing uhi. Hizongleh nang chu angeingei na hi a, na kumte’n zong bei ni himhim anei sih diing hi,” chiin.
58001013	Hizongleh angelte laha khoipeen kawmah ahiai Ama’n hi thute soikhaahna ananeih ngei, “Na meelmate na keeng ngahna a ka bawl masiah ka jiatlam ah tou in”? chiin.
58001014	Hu angelte zousiah chu hutdamna gouluah diingte natohsah diinga sawldoh natongtu hagaute ahi sih viaimah?
58002001	Hujiahin i thu jaahsate uh tahzet-a i ngaihkhawh seem diing uh ahi, huchilou inchu i tolhmang kha diing uhi.
58002002	Ajiahchu angelte zanga thu kisoi bawn anakip a, bohsiatna leh thumanlouhna chinteng in gawtna dihtattah amuh un chu,
58002003	huchilawma hutdamna loupi ngaihsah sih lei, bangchiin ahiai i suaahtaat diing uh? Hu hutdamna thu chu achiilin Lalpa’n anasoi pat ahi a, huleh a thu jatute’n i kawmah asukip uhi.
58002004	Pathian in zong chiamchihnate leh sillimdangte, silbawltheihna tuamtuam toh, huleh Hagau Siangthou silpiaah tuamtuamte in Amah deihdaan dungjuiin amahuh aheetpih hi.
58002005	Ajiahchu Ama’n i na soi uh, tununga khovel hung um diing chu angelte nuaiah akoih sih hi.
58002006	Hizongleh mi khat in, mun khat ah, “Mihing bang ahi a huchilawma na ngaihtuah, ahihlouhleh mihing tapa zong bang ahi a na ngaihsah veu?
58002007	Nangma’n amah chu angelte saanga ngiamjaw deuhin na bawl a, loupina leh paahtawina na khuhsah a, na khut natohte tungah thu na neisah a,
58002008	sil zousiah a keeng nuaiah na koihta hi,” chiin anahesahta hi. Ajiahchu Ama’n sil zousiah a thuthu a um diinga a nuaia akoihna ah, a nuaia akoih louh bangma aum sih hi. Hizongleh tuin chu sil zousiah anuai a kikoihin i mu nai tadih sih hi.
58002009	Hizongleh Pathian hehpihna jaala Ama’n mi chin a diinga sihna achep theihna diingin angelte saanga nuainungjaw deuha koiha um, huleh sihna athuaah jiaha loupina leh paahtawina khuhsaha um Jesu chu i mu uhi.
58002010	Ajiahchu Amah a diinga sil zousiah um a huleh Amah tungtawna sil zousiah umpa diingin, ta tampite loupina a apuiluutna ah, gimthuaahna tungtawna a hutdamna uh siamtu suhbukim chu Amah diingin akilawm mawng ahi.
58002011	Ajiahchu susiangthoutu leh suhsiangthoute chu khat apat ahi va, hujiahin Ama’n amahuh chu unaute chih azum sih hi,
58002012	“Ka unaute lahah na min ka phuang diing a, kipungkhawnte lahah nangmah ka hung phat diing hi,” chiin.
58002013	Huleh, “Amah ah ka muanna ka nga diing hi,” achi kiit hi. Huleh, “En un, kei leh Pathian in ahung piaah naupangte,” achi kiit hi.
58002014	Huchiin naupangte chu tahsa leh sisan tangkhawm ahih jiahun, Amah ngeei in zong humahbang hung tangin, sihna jaala sihna thuneitu, diabol asuhmang theihna diingin leh
58002015	sih lau jiaha a damsung teng uh suaaha umte asuaahtaatsah theihna diingin.
58002016	Ajiahchu adihtahin Ama’n angelte apanpih sih a, hizongleh Abraham chihaahte apanpih jaw hi.
58002017	Huchihjiahin mite a diinga sual thuphatawina diinga, Pathian lam silte a mikhotuahthei leh ginumtah Siampu Lalpeen ahih theihna diingin, sil zousiah a a unaute bangbanga bawla ahung um chu Amah diingin apoimoh him ahi.
58002018	Ajiahchu Amah ngeei in zong heemna tuaahin anathuaahtaah jiahin, heemna tuaahte chu apanpih thei hi.
58003001	Huchihjiahin, vaan kouhna tang unau siangthoute haw, i thugin lemsahna thuphuan uh Apostol leh Siampu Lalpeen, Khrist Jesu chu ngaihtuah un.
58003002	Pathian innsung mite zousiah laha Mosi chu aginum mahbangin, Amah chu Amah guattu kawmah aginum hi.
58003003	Ajiahchu inn saanga asatu paahtawia aum jawh bang ngeeiin, Amah chu Mosi saanga loupijaw diinga sim ahita hi.
58003004	Ajiahchu inn chinteng chu mi koiaha khat sah ahi a, hizongleh sil zousiah satu chu Pathian ahi.
58003005	Huleh Mosi chu khonunga thu hung kisoi diingte heetsahna diingin, Pathian innsung mite zousiah lahah suaah natongtu bangin aginum ngeei hi.
58003006	Hizongleh Khrist chu Tapa bangin Pathian innsung ngeei ah aginum hi; atawp donga i hahkatna va i kinepna kipaahna uh i tuuhdet phot uh leh a innsung mite i hi uhi.
58003007	Huchihjiahin Hagau Siangthou in, “Tunia a aw na jaahva ahihleh,
58003008	gamdaai a jeetna ni a na hel bangun, na lungtang uh khauhsah sih un.
58003009	Hu mun ah na pulepate un ahung je-et va, ahung fi ah va, huleh kum sawmli sung ka silbawlte amu uhi.
58003010	Hujiahin hu khang a mite tungah ka lungthahta a, huleh ‘A lungtang va paikhial zingte ahi va, ka lampite zong ahe sih uhi,’ka chi hi.
58003011	Huchiin, ‘Ka khawldamna ah aluut sih diing uh,’ chiin a tungvah lungthahin ka kihaahsialta hi,” chia asoi bangin.
58003012	Pilvaang un, unaute, huchilou inchu Pathian hing apat paikhe diingin, na lahva mi khattou sungah ginlouhna lungtang gilou ahung um kha diing hi.
58003013	Hizongleh “Tuni,” akichih laiin, nitengin khat leh khat kihasot tuah jaw un, huchilou inchu na lahva mi khattou heemna sual a suhtaahdenin na um kha diing uhi.
58003014	Ajiahchu achiila i neih kimuanna atawpdonga i tuuhdet phot uh leh Khrist a tanneite i hita diing uhi,
58003015	“Tunia a aw na jaahva ahihleh, na hellai uh bangin, na lungtang uh khauhsah sih un,” chia soi ahih laiin.
58003016	Ja ngaala helte kuate ahi viai? Aigupta gam apata Mosi in ahung puidohte a bawnun hilou ahi viaimah?
58003017	Huleh kuate tungah ahiai kum sawmli sung lungthaha aum? Sil bawlsual, gamdaai a a luang uh lumte tungah hilou ahiaimah?
58003018	Huleh agingtaloute kawm loungaal, koi kawmah ahiai a khawldamna ah aluut sih diing uh chia Amah akihaahsial?
58003019	Huchiin gintaat louhna jiahin aluut theita sih uh chih i mu uhi.
58004001	Hujiahin i lau diing uh, huchilou inchu a khawldamna a luutna diing thuchiam umzing napiin, na lahva mi khattou chinglou bangin na um kha diing uhi.
58004002	Ajiahchu amahuh kawma soi ahihbangin, tanchinpha chu i kawmva soi ahi hi; hizongleh a thu jatute in ginna toh asaanlouh jiahun a thu jaahte uh chu amah un aphattuampih sih uhi.
58004003	Ajiahchu khovel siam chiil apat a nnate tohzohsa hitazongleh Ama’n, “Huchiin, ‘Ka khawldamna ah aluut sih diing uh,’ chiin a tungva lungthahin ka kihaahsialta hi,” achih mahbangin, ei agingtate chu hu khawldamna ah i luutta uhi.
58004004	Ajiahchu Ama’n mun khat ah ni sagih ni thu hichibangin asoi, “Huleh Pathian chu a ni sagih ni in a natoh zousiah apat akhawlta,” chiin.
58004005	Huleh hi mun ah, “Ka khawldamna ah aluut sih diing uh,” achi kiit hi.
58004006	Hujiahin mi khenkhat khawldamna a luut diing aum naahlai jiah leh ni dang a tanchinpha kisoi masatnate gintaatlouhna jiaha aluutlouh jiahun,
58004007	hun sawttah nungin David zangin, “Tuni,” chiin, ni khat Ama’n aguat kiit a, “Tunia a aw na jaahva ahihleh, na lungtangte uh khauhsah sih un,” chia kisoi bangin.
58004008	Ajiahchu Joshua in amahuh khawldamsahta hileh, hu nungin Pathian in ni dang thu asoi sih diing hi.
58004009	Hujiahin Pathian mite a diingin khawldamna khat aum nalai hi.
58004010	Ajiahchu Pathian a natohna apat akhawldam bangin, Pathian khawldamna a luutpa zong a natohte apat akhawlta hi.
58004011	Hujiahin hu khawldamna a luut diingin i hahpan diing uh, huchilou inchu mi khattou hutobang thumanlouhna ah apuuh kha diing hi.
58004012	Ajiahchu Pathian thu chu ahing a, sil abawl thei a, naamsau hiamtuah saangin ahiamjaw a, hinna leh hagau leh guhtuah leh chintuiguh khenthei khopin asun thei a, huleh lungtang a ngaihtuahnate leh tupte hekhentu ahi hi.
58004013	Silsiam khat mah Amah mitmuh a kilanglou mawngmawng aum sih a, hizongleh Amah i tanchin i tutna diingpa mitmuh ah chu bangkim saguaah leh kihongsa ahi.
58004014	Huchiin vaante a paisuaah Siampu Lalpeen loupitah Jesu Pathian Tapa i neih jiahin i thugin lemsahna thuphuan uh i tukip diing uhi.
58004015	Ajiahchu i haatlouhnate uh hung thuaahpih phalou Siampu Lalpeen nei i hi sih va, hizongleh eihaw banga lam chintenga heemna tuaahsa, ahihvaanga suallou, Siampu Lalpeen nei i hijaw uhi.
58004016	Hujiahin khotuahna i tan theihna diing uh leh taahsap hun chianga panpihna diinga hehpihna i muh theihna diingun, muangtahin hehpihna laltouphah chu i naih diing uhi.
58005001	Ajiahchu siampu lalpeen, mite laha kiteeldoh photmah chu sualnate jiaha silpiaahte leh kithoihnate alatkhawm theihna diingin, Pathian lam silte a mite thaheng a guat ahi uhi.
58005002	Ama’n chu bangma heloute leh lamkhialte chu dawmtahin abawl thei hi, ajiahchu amah ngeei zong haatlouhna a tuamveela um ahih jiahin.
58005003	Huleh hikhu jiah tahin mite a diinga sual sillatte alatsah bangin, amah a diing ngeei zong alat akiphamoh hi.
58005004	Huleh hi tawisangna chu, Pathian in Aaron akouh banga akouh louhngaal, mi koimah in amah diingin akilaah ngei sih hi.
58005005	Huchibangmahin Khrist zong Siampu Lalpeen ahihna diingin Amah leh Amah akitawisang sih a, hizongleh a kawma, “Nang chu ka Tapa na hi a, tuni in ka hung hingkhia ahi,” chia soitu in atawisang ahijaw hi.
58005006	Ama’n mun tuam khat ah, “Nang chu Melkizedek hihdaan banga kumtuanga siampu na hi,” chia asoi mahbangin.
58005007	Ama’n chu tahsa a aum lai nite in, sihna laha Amah hundam theipa kawmah naahpiihtaha kap leh mittui luang puma haamteina leh ngetnate laanin, Pathian alauh jiahin ngaihkhiahin aum hi.
58005008	Tapa hijiangzongleh a silthuaahte apatin thumandaan ajilta hi.
58005009	Huleh suhbukima hung umin Amah thumangte zousiah diingin kumtuanga hutdamna naah ahung hita hi,
58005010	“Melkizedek hihna daan banga,” Siampu Lalpeen hia Pathian kouhin aumta hi.
58005011	Amah tungtaang soi diing tampi ka nei va, na ngaihkhiah peihlouh jiahun ahilhchian zong ahahsa hi.
58005012	Ajiahchu a hun lam ngaihtuahin chu houtute na hih uh ahunta a, Pathian thubulte khat in ahung hilh kiit ngai na hung hijeelta va, huleh an gum hiloua nawitui kiphamoh bang na hung hijaw uhi.
58005013	Ajiahchu nawitui ne photmah in chu naungeeh ahih jiahin, dihtatna thu ah heetsiamna anei sih hi.
58005014	Hizongleh an gum chu mipiching, kijilna jiaha a ngaihtuahna uh asia leh apha hekhen thei diinga kijilsiamsaha umte haw a diing ahi.
58006001	Hujiahin Khrist toh kisai thubulte chu nusiain, pichin lam i manoh diing uh, silbawl sisa apat kisiihnate, Pathian lama ginnate,
58006002	baptismate tungtaanga thuhilhnate, khutngah thute, misi thohkiitna thute leh kumtuang vaihawmna lam thuhilhnate chu bulphuh kiit nawnlouin.
58006003	Pathian in pha asah leh, hichu i bawl ngeei diing uhi.
58006004	Ajiahchu khat vei suhvaaha um a, vaan silpiaah chiamta a, Hagau Siangthou tansaha um a,
58006005	Pathian thu hoih leh hun hung um diinga silbawltheihnate chiamta haw chu,
58006006	apuuh va ahihleh, hute chu kisiih diinga siamthah gual ahi sih uhi, ajiahchu amah un Pathian Tapa chu amahuh diinga kilhbeh thah leh langtangtaha sumualphou ahih jiahun.
58006007	Ajiahchu a tunga ju veu guahtui anadawntu leh leilettute diinga phatuam anteh louhing neehtheih hung piangsahtu lei in Pathian apat vangpiaahna amu ahi.
58006008	Hizongleh lingkung leh hampa lingnei suahdoh lei chu deihlouhin aum a, haamsedong phialin aum a, a tawpna chu mei a haal ahi.
58006009	Hizongleh deihtahte, huchibangin soi mahleung, nang un chu huchibang silte saanga hoihjaw leh hutdamna toh kithuahkhawm silte na bawl uh ka hung muang uhi.
58006010	Ajiahchu Amah min a na natoh uh leh na lungsiatna suhlat uh, misiangthoute nna na tohsah uh leh na tohzing uh chu mangngilh diingin Pathian chu dihtatlou ahi sih hi.
58006011	Huleh nanguh koipouh in kinepna heetchianna kim tang diingin, atawp dongin thanop suah chiat ulehchin ka hung deih mahmah uhi,
58006012	huchia na kithahdah louh va, hizongleh ginna leh kuhkalna jiaha thuchiam gouluahtute umdaan juitute na hung hih uh ka hung deih uhi.
58006013	Ajiahchu Pathian in Abraham kawma thu achiam laiin, minloh diing Amah saanga lianjaw aum louh jiahin Amah leh Amah in akihaahsial a,
58006014	“Tahzetin ka hung vangpiaah diing a, tahzetin ka hung supung diing hi,” chiin.
58006015	Huchiin ama’n kuhkaltaha athuaah mualsuaah nungin silchiam chu amuta hi.
58006016	Ajiahchu mihingte chu amahuh saanga lianjaw min louin akihaahsial va; huleh thu namdetna diinga kihaahsialna chu amahuh diingin kinialna zousiah suhtawpna ahi.
58006017	Huchibangin thuchiam gouluahtute kawmah a lunggeel kihenkiittheihlouh daan Pathian in kichianseema etsah tumin, huchu kihaahsialna in asukipta hi,
58006018	huchu Pathian diinga juausoi hitheilou ahihna ah, sil kihengtheilou nihte jaalin, eiuh kihuumbitna diinga i ma va kinepna kikoih tang diinga taaite’n hasotna nasatah i neih theihna diingun ahi.
58006019	Hu kinepna chu hinna long siihka kip bangin i nei a, hu kinepna chiantah leh kiptah chu puanjaah sunga luut chu ahi.
58006020	Hutah ah Jesu ngeei chu eiuh diinga mapuitu hiin analuut masata a, Melkizedek hihdaan banga kumtuanga Siampu Lalpeen ahung hita hi.
58007001	Huchiin hi Melkizedek, Salem kumpipa chu Pathian Tungnungpeen siampu ahi a; kumpipate vathat zoua Abraham ahung paikiit laiin, ama’n anadawn a, huin avangpiaah hi.
58007002	A kawmah Abraham in a gaallaah sil zousiah apat sawm-a-khat apia hi. A min umjia chu amasapeenin, “dihtatna kumpipa,” chihna ahi a, hubaan ah Salem kumpipa, huchu “lemna kumpipa,” chihna ahi a,
58007003	amah chu pa neilou, nu neilou, khanggui neilou, umpatni neilou, hintawpni zong neilou ahi a, hizongleh Pathian Tapa banga siam, tawploua siampu a um zing ahi.
58007004	Tuin nampa Abraham ngeei in gaallaah silte sawm-a-khat apiaahnapa, hi pa loupidaan chu ngaihtuah dihvua.
58007005	Huleh Levi haahte laha siampu natohna mu photmah in daan thu dungjuiin, Abraham khaala pawt himahleh uh, a unaute lah apat sawm-akhat laahna diing thupiaah amu ngeei uhi.
58007006	Hizongleh amah uh lah apat a a khanggui suuitela um loupa’n chu Abraham apat sawma- khat ala a, thuchiamte neipa chu avangpiaahta hi.
58007007	Huleh nial guallouhin aneujaw chu alianjaw in avangpiaahta ahi.
58007008	Huleh hitah ah chu a sithei mihingte’n sawma- khat atang va, hizongleh hutah ah chu amah ahing zing hi chia a tanchin heetsaha umpa in atang hi.
58007009	Huleh Levi, sawm-a-khat tangtu in zong Abraham tungtawnin sawm-a-khat apia hi, achih theih hi.
58007010	Ajiahchu Melkizedek in Abraham avalamtuaah laiin amah chu a pa khaal ah aum nalai hi.
58007011	Hujiahin Levite siampu hihna tungtawna bukimna muhtheih hitaleh (ajiahchu hi nuaiah mite’n daan thu anamu uhi), Aaron hihna daan banga chih hilou a, Melkizedek hihna daan banga siampu dang ahung um angaihna bang ahiai?
58007012	Ajiahchu siampu hihna ahung kihentaah jiahin, daan zong akihen ahung kiphamohta hi.
58007013	Ajiahchu a tungtaanga hi thute kisoinapa chu phung tuama mi ahi a, hu phung laha mi koimah maitaama natong aum ngei sih hi.
58007014	Ajiahchu i Lalpa uh chu Juda phung apat hung piang ahi chih chiantahin alang a, hu phung thu ah chu Mosi in siampu lam thu bangma asoi sih hi.
58007015	Huleh Melkizedek hihna daan banga siampu dang ahung um a ahihleh ka thusoi uh achiang seem hi,
58007016	Amah chu mihing hihna daan banga hung um hilouin, hintawp neilou silbawltheihna banga hung um ahijaw hi.
58007017	Ajiahchu Ama’n, “Nang chu Melkizedek hihdaan banga kumtuanga siampu na hi,” chiin aheetpih hi.
58007018	Ajiahchu alehlam ah thupiaah um masa chu haatlouhna leh phattuamna bei jiahin paihin aumta hi,
58007019	ajiahchu daan thu in bangmah asubukim sih a, alehlam ah chu kinepna hoihjaw chu ahung poluut a, hukhu tungtawnin eihaw in Pathian i naih uh ahi.
58007020	Huleh kihaahsialna umloua Amah chu siampu a siam ahi sih,
58007021	ajiahchu hu siampute chu kihaahsialna umloua siampu a siam ahi va, hizongleh Amah chu a kawma, “LALPA akihaahsialta a, a lungsim aheng sih diing, ‘Nang chu Melkizedek hihdaan banga kumtuanga siampu na hi,’” chia soitu in kihaahsialna in siampu in asiam hi.
58007022	Huchi saanga nasajaw thamin Jesu chu thuhun hoihjaw sukiptu a siam ahung hita hi.
58007023	Huleh amahuh chu sihna jiaha pandensah theihlouh ahih jiahun, siampu chu anatam ngeei uhi.
58007024	Hizongleh Amah chu kumtuanga umzing ahih jiahin siampuhihna hentheihlouh anei hi.
58007025	Huchihjiahin Amah tungtawna Pathian kawma hungte chu amahuh diinga ngetsah diinga ahin zing jiahin, atawpkhawh tanin ahundam thei hi.
58007026	Ajiahchu huchibang Siampu Lalpeen, siangthou, poikhoihlou, buaah baanglou, misualte lah apat kituamkoih, huleh vaante saanga sangjawa tawisanga um chu eihaw a diingin akilawm mawng ahi.
58007027	Ama’n chu hu siampu lalpeente banga, ni chin a Amah sualna jiaha kithoihna laan masa zet a, huzoh chianga mite sualna jiaha alat angai sih hi, ajiahchu Ama’n hichu Amah leh Amah a kilatin setden diingin khatveiin anazouta hi.
58007028	Ajiahchu daan in haatlouhna nei mihingte siampu lal in aguat a, hizongleh kihaahsial thu, daan nunga hung um khu in chu, Tapa, kumtuanga diinga suhbukimsa chu aguat jawta hi.
58008001	Tuin i thusoite laha apoimohpeen chu hikhu ahi: Vaante a Loupipeen laltouphah jiatlam a tou, huchibang Siampu Lalpeen i nei uhi.
58008002	Mihing bawl hilou a, Lalpa bawl, mun siangthou leh biahbuuh dihtah a thunatongtu chu.
58008003	Ajiahchu siampu lalpeen zousiah chu silpiaahte leh kithoihnate laan diinga guat ahi uhi. Huchihjiahin hi Siampu Lalpeen in zong bang ahakhat lat diing aneih akiphamoh hi.
58008004	Amah leitung a um hita leh chu, daan thu bang jeela silpiaahte laantu siampute aumtaah jiahun, siampu in apang hial sih diing hi.
58008005	Mosi’n biahbuuh bawl diinga akisah laia, Pathian in akawhmuh bangin, hute nasepna mun chu vaan silte etsahna leh aliim ahi uhi. Ajiahchu Ama’n, “Taang tunga etton diinga ahung kimuhsah dungjuiin sil zousiah bawl diingin pilvaang in,” achi hi.
58008006	Hizongleh tuin chu thuchiam hoihjawte tunga siam thuhun hoihjaw Palai ahih bangjeelin Ama’n natohna hoihjaw anatangta hi.
58008007	Ajiahchu hu thuhun masapeen demnabei anahita leh, anihnapeen diing mun hawl ngailou diing ahi.
58008008	Ajiahchu Ama’n a tungva dihlouhna amuh jiahin, “Ngai un, Israel innkuante leh Juda innkuante toh thuhun thah ka siam hun diing nite hung tung diing ahita, LALPA’N achi hi.
58008009	“Aigupta gam apat a pulepate uh puidoh diinga a khut va ka tuuh ni a a kawmva ka thuhun peen bang hilouin; ajiahchu amahuh ka thuhun ah aum zing sih va, ke’n amahuh ka ngaihsah sih hi, LALPA’N achi hi.
58008010	“Ajiahchu hu hun nung chianga Israel innkuante kawma ka thuhun diing chu hikhu ahi, LALPA’N achi hi: A lungsim vah ka daan thupiaahte ka koih diing a, a lungtang vah ka gial diing hi; huleh amahuh diingin a Pathian uh ka hi diing a, amahuh chu ka mite ahi diing uhi.
58008011	“Huleh koimah in a innveengte leh a unaute thuhilhin, ‘LALPA he in,’ achi nawn sih diing uh, ajiahchu aneupeen apat alianpeen tanin a bawnun ahung heta diing uhi.
58008012	“Ajiahchu a dihtatlouhnate vah ka zahngai diing a, a sualnate uh leh daan poisaloua a gamtatnate uh zong ka hezing nawn sih diing hi,” chiin.
58008013	Ama’n, “Thuhun Thah,” chia asoi jiahin, amasapeen chu azattaah nawnlouh asuaahsahta hi. Huchiin jattaah nawnlouh leh hung luita chu amang dikuan ahita hi.
58009001	Huchiangleh thuhun masapeen in zong Pathian natohna daante leh hi khovel a mun siangthou chu ananei ngeei hi.
58009002	Ajiahchu biahbuuh bawl ahi a, pindan masapeen sungah chu thaumei tunna, dohkaan leh tanghousiah aum a, huchu mun siangthou kichi chu ahi.
58009003	Huleh puanjaah nihna sungah Mun Siangthoupeen, kichi biahbuuh pindan chu aum hi,
58009004	hutah ah chu gimtuui haalna sana bawm leh thuhun singkuang sana tui a luankhum, hu sungah manna umna sana beel leh Aaron chiang sel leh thuhun suangpeehte chu aum hi.
58009005	Huleh thuhun singkuang tungah chu khotuahna touphah liahin loupina cherubte aum uhi. Hute tungthu chu tuin a kimkeeiin i soi thei sih diing uhi.
58009006	Huleh hi silte hitobanga guatzoh ahih chiangin, siampute’n Pathian nna tongin biahbuuh pindan masapeen ah aluut veu uhi.
58009007	Hizongleh pindan nihna ah chu siampu lalpeen chauh kum khat in khatvei, amah leh mite’n heetlouha a khelhnate uh diinga alat diing sisan tawiin aluut veu hi.
58009008	Hitaha Hagau Siangthou in ahung heetsah chu biahbuuh pindan masapeen aum laisiah Mun Siangthoupeen a luutna lampi akilang nailou ahi, chih khu ahi.
58009009	Huchu tulai hun tehkaahna ahi a, hutah ah chu sialephaheetna lam thu a abetu hoih bukimsah theilou silpiaahte leh kithoihnate alaan uhi.
58009010	Hute chu neehte leh dawnte, kisuhsiangna tuamtuamte leh tahsa lam daante giap ahi a, siamphatkiit hun toh kaala zat diinga bawl ahi.
58009011	Hizongleh Khrist chu biahbuuh loupijaw leh bukimjaw khut a sahlouh toh sil hoih hung um diingte Siampu Lalpeen hi diingin ahungta a, huchu hi silsiam laha ahi sih hi.
58009012	Keeltalte leh bawngnoute sisan a hilouin, hizongleh Amah sisan ngeei a eite diinga kumtuanga tatkhiahna muin Mun Siangthoupeen ah setden diingin khatvei chauh aluutta hi.
58009013	Ajiahchu bawngtalte leh keeltalte sisan leh bawngla vutvaam mi buaah tunga thehin bawn tahsa siang khopa asuhsiangthou inchu,
58009014	kumtuang Hagau jaala soiseelbeia Pathian kawma kilaan Khrist sisan in Pathian hing nna tong diingin, natoh sisate apatin na sialephaheetna uh bangchituhin asusiangthouta diai?
58009015	Huleh hikhu jiahin Amah chu thuhun thah Palai ahi, thuhun masa nuaia tatsualnate lah apat a tatkhiahna diinga a sihna jiahin, kouhte’n kumtuanga gouluah diing thuchiam chu atang thei diing uhi.
58009016	Ajiahchu thusiah umna phot ah asiahtu sihna zong aum ngeeingeei diing ahi.
58009017	Ajiahchu mite asih nungun thusiah in thu anei chauh hi, asiahtu damsung siahin thu mawngmawng anei sih hi.
58009018	Hujiahin thuhun masa zong sisan umlouin zatpat ahi sih hi.
58009019	Ajiahchu Mosi in daan thu dungjuia thupiaah photmah mite kawma asoi zohin, bawngnou leh keeltal sisan, tui toh sawnsan toh hussop toh ala a, lehkhabu leh mipite zousiah chu atheh a,
58009020	“Hichu Pathian in na kawmva ahung piaah thuhun sisan chu ahi,” chiin.
58009021	Huleh huchibangmahin ama’n biahbuuh leh natohna vanzat zousiah chu sisan atheh hi.
58009022	Huleh daan dungjuiin sil zousiah sisan a suhsiangthouin aum veh phial hi, huleh sisan suah louhin ngaihdamna aum sih hi.
58009023	Hujiahin vaan a sil umte batpihte chu hihaw a suhsianga aum akuul hi, hizongleh vaan sil tahzet chu hite ngeei saanga kithoihna hoihjawte a suhsiangthou kuul ahi hi.
58009024	Ajiahchu atahtah etsahna, khut a bawl Mun Siangthoupeen ah Khrist chu aluut sih a, hizongleh tuin Pathian ma ah i luangva ding diingin vaan ngeei ah aluut jawta hi.
58009025	Siampu lalpeen kum chin a amah sisan hilou tawi kawma Mun Siangthoupeen a aluut bangin, Amah chu Amah leh Amah kilaan diingin aluut veu sih hi.
58009026	Huchi hilou hileh, khovel siam chiil apat tampivei athuaahta diing hi; hizongleh tu hun tawp ah Amah chu sualna suhbeina diinga Amah leh Amah a kithoihin khatvei ahung kilangta hi.
58009027	Huleh mihingte diinga khatvei sih diing guatsa, hizongleh huzohchianga vaihawmna um diing ahih bangin,
58009028	huchibangmahin Khrist zong mi tampite sualna pomang diinga khatvei latin aum hi. Huleh anihveina diingin Amah anangaahlahtute kawmah sualna toh kisai hilouin, hundam diingin ahung kilang kiit diing hi.
58010001	Daan thu chu sil hoih hung um diingte liim giap ahi a, a kibatpihtah ahihlouh jiahin, hu kum chin a kithoihna alat veute un avanaihtute abukimsah zou ngeingei sih diing hi.
58010002	Huchilou hileh, alat uh tawpta lou diing ahi viaimah? Ajiahchu a betute chu khatvei suhsiangthoua umin sual kiheetna anei nawn sih diing uhi.
58010003	Hizongleh hu kithoihnate ah chu kum chin in sualnate heetdoh kiitna aum hi.
58010004	Ajiahchu bawngtalte leh keeltalte sisan a sualnate laahmangtheih gual ahi sih hi.
58010005	Hujiahin khovel a ahung laiin, Ama’n, “Kithoihna leh sillat na deih sih a, hizongleh sapum khat na hung bawlsah jaw hi;
58010006	Haalmang sillatte leh sualna kithoihnate ah nangma’n kipaahna na nei sih hi.
58010007	Huin keima’n, ‘Ngai in, lehkhabujial ah keimah thu gelh ahi, Aw ka Pathian, na deihjawng bawl diingin ka hung hi,’ ka chi hi,” achi hi.
58010008	Amalam ah, “Kithoihna leh sillat, haalmang sillatte leh sualna kithoihna na deih sih a, amahuh ah kipaahna zong na nei sih hi,” achih zohin (hute chu daan thu banga lat ahi),
58010009	huin Ama’n, “Ngai in, na deihjawng bawl diingin ka hung hi, Aw Pathian,” achi hi. Anihna atunding theihna diingin Ama’n amasapeen chu alamangta hi.
58010010	Hu deihna jaalin setden diinga Jesu Khrist sapum khatvei chauh akilatna tungtawnin eite chu suhsiangthouin i umta uhi.
58010011	Huleh siampu chinin nitenga nna tongin sualnate lamang theilou kithoihna ngeimah laanin ading zing uhi.
58010012	Hizongleh Amah chu kumtuanga diinga sualnate diinga kithoihna khat alat nungin Pathian jiatlam ah atouta hi.
58010013	Hunung siah chu a meelmate a keengngahna a bawl ahih masiah uh angaah zingta hi.
58010014	Ajiahchu Ama’n sillat khat in suhsiangthoua umsate chu kumtuanga diingin asubukimta hi.
58010015	Huleh Hagau Siangthou in zong i kawmah ahung hesah hi, ajiahchu Ama’n,
58010016	“Huh hun zoh chianga a kawmva ka thuhun diing chu hih ahi, LALPA’N achi hi, a lungtang vah ka thupiaahte ka koih diing a, huleh a lungsim vah ka gial diing hi,” achih zoh nungin,
58010017	“A sualnate uh leh a tatleehnate uh chu ka hezing nawn sih diing hi,” achi tou nalai hi.
58010018	Tuin sual ngaihdamna umna phot ah sualna a diinga sillat aum nawn sih hi.
58010019	Hujiahin unaute, Jesu sisan jiahin Mun Siangthoupeen a luut ngamna i nei va,
58010020	huleh puanjaah, huchu a tahsapum, tungtawnin eiuh diingin Ama’n lampi thah leh hing ahung honsahta a,
58010021	huleh Pathian innkuanpihte tunga Siampu Lalpeen i neih jiahin,
58010022	sialephaheetna hoihlou apat i lungtang uh thehsianga umin, i sapum uh zong tui chiim a sila umin, ginna heetchianna lungtang dihtah toh i naih diing uhi.
58010023	Amah thuchiam hung petu chu aginum jiahin i kinepna thuphuan uh lawnglou keeiin i tudet diing uhi.
58010024	Huleh lungsiatna leh sil hoih bawlna lamah khat leh khat kitohthou diingin i kingaihtuah chiat diing uhi.
58010025	Khenkhatte hih veu banga i kikhopnate uh tawpsan louin, himahleh khat leh khat kihasot tuah jawin, huleh a Ni ahung nai hulhul chih na heetun kihasot tuah seem un.
58010026	Ajiahchu thutah heetna i neih nunga i sual teeiteei un chu, sualnate diinga kithoihna aum nawnta sih hi,
58010027	hizongleh vaihawmna tuaah diing lauhuaitah leh doutute kaangmang diing lungthahna mei aum jawta diing hi.
58010028	Mosi daan thu botsia mi chu heetpihtu nih ahihlouhleh thum thu in zahngaihna beiin asi veu uhi.
58010029	Pathian Tapa tuandeen a, thuhun sisan amah suhsiangthouna chu sil siangloua ngai a, huleh hehpihna Hagau simmohbawltu in chu hu saanga bangchituha gawtna loupijaw thuaah leh kilawmin na ngaihtuah viai?
58010030	Ajiahchu, “Phubalaah chu kei a ahi, keima’n ka thuh diing hi,” Lalpa’n achi, chitu Amah chu i he uhi. Huleh abaan kiit ah, “LALPA’N a mite vai ahawmsah diing hi,” chitu zong.
58010031	Pathian hing khut a puuh chu sil lauhuaitah ahi.
58010032	Hizongleh tuma a, suhvaaha na um nungva, thuaahna hahsatahte na thuaah lai nite uh geeldoh kiit un,
58010033	thu khat ah chu muhsitna leh hahsatnate thuaahin etnop bawlna a siamin na um va, huleh thu khat ah ahihleh huchibanga bawla umte thuaahpihtute na hung hi uhi;
58010034	ajiahchu vaan ah gou hoihjaw leh umzing diing na neih uh kiheetin, nang un ka kolbuhnate ah na hung lainat va, huleh na neihlelam uh ahung laahsahte uh zong kipaahtahin na thuaah jawta uhi.
58010035	Hujiahin na muanna uh chu paaikhe sih un, huh in chu kipaahman loupitah anei hi.
58010036	Ajiahchu Pathian deihjawng na bawlzoh chiangva, thuchiam chu na muh theihna diingun na kuhkal uh angai hi:
58010037	“Ajiahchu tomkhat zohchiangin ahung diingpa chu ahung diing a, sawt ahal nawn sih diing hi.
58010038	Huchiin midihtat chu ginna in ahing diing, hizongleh anungtolh chu ka lungsim in amah ah kipaahna anei sih diing hi.”
58010039	Hizongleh eiuh chu mangthaai diinga nungtolh haw laha mi i hi sih va, hizongleh hinna huumbit diinga gingta haw laha mi i hijaw uhi.
58011001	Huleh ginna chu sil kinepnate heetchetna, sil muhlouhte um ngeeia heetna ahi.
58011002	Ajiahchu hi ah taanglai mite’n paahtaat aloh uhi.
58011003	Khovelte chu Pathian thu a suhtuah khawm ahi chih ginna jaalin i he a, huchiin sil kimute zong sil kilangte apat siam ahi sih hi.
58011004	Ginna in Abel in Pathian kawmah Kaina saangin kithoihna hoihjaw alaan a, hukhu jiahin midihtat ahi chih heetsahna aloh a, Pathian in a silpiaah thu ah aheetpih a, huleh hukhu jiahin sita hinapiin thu asoi nalai hi.
58011005	Ginna in Enok chu sihna mulou diingin laahtouhin aum a, “Pathian in alaahtouh jiahin muhin aumta sih hi”; ajiahchu laahtouha aum main Pathian akipaahsah hi chih heetsahna anei hi.
58011006	Hizongleh ginna louin chu Amah kipaahsah gual ahi sih hi; ajiahchu Pathian kawma hungtu in chu Amah aum chih leh, Amah chu guntuhtaha Amah hawltute kawma kipaahman petu ahi chih agintaat diing ahi.
58011007	Ginna in Noah chu sil muh nailouhte thu a hilha aumin, Pathian launa neiin a innkuanpihte hutkhiahna diingin kuang abawl hi, hukhu in khovel siamlouh atangsahta a, ginna jiaha um dihtatna gouluahtu ahung hita hi.
58011008	Ginna in Abraham chu, anung chianga goua ahung tan diing mun a chiah diinga kouha aum laiin, athumang hi. Huleh achiahna diing mun zong helouin achiahdoh hi.
58011009	Ginna in gam chiam ah mi gam a taam bangin anateeng zing a, thuchiam kibanga agouluahpih diingte Isak leh Jakob toh puaninn a teeng khawmin,
58011010	ajiahchu ama’n innbul kiptah nei, Pathian sah leh bawl khopi chu angaah hi.
58011011	Ginna in Sarah in zong naupaai theihna anei a, achiamtu chu muanhuaia aseh jiahin ateeh nungin ta anei hi.
58011012	Huchiin asisa tobang mi khat apatin vaan a aahsite banga tam leh tuikhanglian geia piauneel banga tam simseenglouh suante ahung piangta hi.
58011013	Hute zousiah chu silchiamte tanglouin ginna in asita va, hizongleh gamlatah apat gaalmuha muangin apomkip va, leitung ah chu mikhual leh khualzin ahi uh chih anaphuangta uhi.
58011014	Ajiahchu hutobang thu soite’n chu gam tuam khat ahawl uh chih chiantahin asulang uhi.
58011015	Huleh amah un ahung pawtna gam uh lunggulh hi uh leh chu, kihkiitna hun lemtaang anamuta tham diing uhi.
58011016	Hizongleh gam hoihjaw deih anahi va, huchu vaangam ahi. Huchihjiahin Pathian chu a Pathian uh chiha kouh azum sih hi, ajiahchu amahuh diingin khopi khat guatsain akoihta hi.
58011017	Ginna in Abraham in, je-eta aumin, Isak alaan a, thuchiamte tangpa in a tapa tangkhat neihsun alaan hi.
58011018	“Isak ah na haahte akichi diing,” kichipa chu amah ahi.
58011019	Misi lah nasan apatin zong Pathian in akaithou thei hi chia geelin, hu apatin etsahna in muh zong amu kiitta ngeei hi.
58011020	Ginna in Isak in sil hung tung diingte thu ah Jakob leh Esau avangpiaah hi.
58011021	Ginna in Jakob in asih kuanin, Joseph ta tegeel avangpiaah a, a chiangphut dawn a kingain Pathian abia hi.
58011022	Ginna in Joseph in asih diing kuanin Israel tate pawtkhiah diing thu asoi a, huleh a guhte tungtaang ah thu apia hi.
58011023	Mosi chu apian laiin, naungeeh meel hoihtah ahi chih amuh jiahun, a nulepate’n ginna in kumpipa thupiaahte zong laulouin ha thum sung aphual uhi.
58011024	Mosi in ahung pichin nungin, ginna in Pharaoh tanunu tapa chiha kouh diing auut sih a,
58011025	tomchakhat sung sual nopna man saangin Pathian mite toh bawlgentheihna thuaah ateel jawta hi,
58011026	akipaahman muh diing chu aet zing jiahin, Khrist kimuhsitna chu Aigupta gam goute saanga hauhsatna loupijawin angai hi.
58011027	Ama’n kumpipa thangtawmna laulouin ginna in Aigupta gam anusia hi; ajiahchu muhtheihlouhpa chu muhtheih banga sepin athuaah mualsuaah hi.
58011028	Ginna in Chiahkaan Kuut leh sisan thehna abawl hi, huchilou inchu tachiil sulumpa in amahuh akhoih kha diing hi.
58011029	Ginna in amah un leigaw a pai bangin Tuipi San akaan va, Aigupta mite’n hubanga bawlve atup un, tui ah atum vehta uhi.
58011030	Ginna in Jeriko kulh baang chu ni sagih avelh nungun achimta hi.
58011031	Ginna in nohchijuaahnu Rahab zong ginglou mite toh amangthaai khawm sih, ama’n enkhetute hamuangtaha anazintun jiahin.
58011032	Huleh bang ahiai ka soi naahlai diing? Gideon thute, Barak thute, Samson thute, Jephtha thute, David thute, Samuel thute leh zawlneite thu soi ning chileng, hun in ahung daih sih diing hi.
58011033	Hute’n chu ginna in lalgamte ala va, dihtatna nna atong va, thuchiamte atang va, huumpibahneite kam achihsah va,
58011034	mei silbawltheihna asudaai va, naamsau mahiam apeel va, haatlouhna apatin haatsahin aum va, kidouna ah ahaat tungtuang va, gamdang sepaihte adelhjaah uhi.
58011035	Numeite’n a misi uh thoukiit amu uhi. Huleh midangte chu gimthuaahsahin aum uh, thohkiitna hoihjaw amuh theihna diingun hutkhiahna apom sih uhi.
58011036	Huleh midangte’n chu nuihjaat bawlna leh vuaahna bang athuaah va, ahi, hulou zong kolbut leh suangkul a khumin aum uhi.
58011037	Amahuh chu suang a sehin aum va, tum nih suaha aattanin aum va, je-etin aum va, naamsau a saatlupin aum uhi. Belaam vun leh keel vun silhin neeh diing neilouin avaahvai va, gentheih thuaahin, gimthuaahin, gawtin aum uh;
58011038	amahuh a diingin khovel chu umnataah ahi sih hi. Amahuh chu gamdaaite leh taangte ah bang, kawl buuh leh leikohawm ah bang avaah lehleh uhi.
58011039	Huleh hite zousiah in a ginna jiahva phatna lohzouin, silchiam atang sih uh,
58011040	ajiahchu eihaw telloua amahuh suhbukima aum louhna diingin Pathian in eihaw diingin sil hoihjaw khat guatsain akoih hi.
58012001	Huchihjiahin eiuh zong heetpihtu meipi nasatah uum kiimveel a i um jiahun ahung gihsah photmah leh baihlamtaha hung awhsahthei sualte i koihkhe diing va, i ma a kitaaidemna um ah kuhkaltahin i taai diing uhi.
58012002	I ginna siamtu leh subukimtu Jesu lam enin, Ama’n chu a ma a um kipaahna jiahin zumnate zong poisa louin, kros a gimna athuaah a, huleh Pathian laltouphah jiatlam ah atouta hi.
58012003	Ajiahchu a tunga misualte nialkalhna thuaahzoupa chu ngaihtuah un, huchilou inchu na lungsim un na tawlun na lungke kha diing uhi.
58012004	Sual douin sisan pawt khopin na pang nai sih uhi.
58012005	Huleh hasotna thu, tate hilh banga na kawmva kisoi chu na mangngilhta uhi, “Ka tapa, LALPA sawina ngaineep sinla, ataaihilha na umin zong lungke sin;
58012006	Ajiahchu LALPA’N alungsiatte asawi a, huleh tapa adeih photmah chu ajeep veu hi.”
58012007	Sawina na thuaah uh leh, Pathian in tate bawla hung bawl ahi; bangjiahin ahiai i chih leh pa sawilouh tapa kua aum ngei ei?
58012008	Hizongleh tapa zousiah tan ngei sawina na thuaah louh un chu, jauta na hi va, tapa tahtahte na hi sih uhi.
58012009	Hubaan ah zong eihaw hung thununtu tahsa a pate i nei va, huleh amahuh chu i zahtaat uhi. Hu saanga hagaute Pa thuthu a i um jawh seem va, i hin diing uh hilou ahiaimah?
58012010	Ajiahchu amah un tomtakhat diinga hoih asah bang jeelva ahung sawi uh ahi a, hizongleh Ama’n chu eite phattuamna diinga a sianthouna i tan theihna diingun ahung sawi hi.
58012011	Sawina zousiah chu akithuaah laiin kipaahhuai abang sih a, hizongleh ana jaw hi. Ahiinlah anungchiangin chu huchia sawihzoia umte diingin dihtatna gah hamuan umtah asuaah hi.
58012012	Huchihjiahin khut kaikhete leh khuup zoite chu phong tang un,
58012013	huleh keengbaite keeng kilawilou a, hizongleh adamjawhna diingun na keengte uh diingin lampite sial tang un.
58012014	Mi zousiah toh kilemna delh unla, huleh sianthouna delh un, hu sianthouna louin chu kuama’n Lalpa amu sih diing hi.
58012015	Pilvaang un, huchilou inchu mi khattou Pathian hehpihna ching zoulouin na um kha diing va, khaatna zung hung seldohin, hukhu in mi tampite suhbuaahin aum kha diing uhi;
58012016	huchilou inchu numei leh pasal kaala thaanghuai mi ahihlouhleh Pathian zahlou mi, Esau banga khatvei an neeh man diinga a tachiil hihna juaahpa tobang khat aum kha diing hi.
58012017	Ajiahchu anunglamin vangpiaahna gou chu luah tumin mit-hi luang pumin phatuamngaitahin hawl mahleh, kisiihna mun amuh louh jiahin nualin aumta chih na he uhi.
58012018	Ajiahchu nanguh chu taang khoihkhaah theih leh mei a kaang, vomna leh mialna leh huihpi nunna mun,
58012019	huleh peengkuul ging leh thusoi gingte umna a hung na hi sih uhi, hu aw ging jatute’n chu a kawmva hu thu akisoi kiit nawn louhna diingin angeen uhi.
58012020	Ajiahchu amah un, “Sa nasan jiang in zong hu taang chu asuhkhaah leh suang a sehlup aha, ahihlouhleh thal a kaplup diing ahi,” chih thupiaah chu athuaahzouta sih uhi.
58012021	Huleh hu silmuh chu alauhuai mahmah jiahin Mosi in, “Ka lau naah mahmah a ka kithing top hi,” achi hi.
58012022	Hizongleh nanguh chu Zion Taang leh Pathian hing khopi, vaan Jerusalem, sim seenglouh angel honpi toh na hung uhi,
58012023	kipaahna khawmpi leh vaan a min kigialta tachiil kouhtuam kawmah, huleh mi zousiah Vaihawmtu Pathian kawmah, huleh midihtat suhbukima umte hagaute kawmah,
58012024	huleh thuhun thah Palai Jesu kawmah, huleh Abel a saanga sil hoihjaw soi sisan thehna kawmah na hung uh ahijaw hi.
58012025	Thusoitu Amah chu na nual khaah diing uh pilvaang un. Ajiahchu leitung a thusoitu adeihlouh va bawn suaahta lou ahih uh leh, vaan apat a thu hung pepa i kiheisan un chu, i suaahta moh seem diing uhi.
58012026	Hu laiin a aw in lei asuliing a, hizongleh tuin chu, “Khatvei chu lei chauh hilouin, vaan zong ka suliing nalai diing,” chiin Ama’n thu achiamta hi.
58012027	Huleh hi thu, “Khatvei ka suliing kiit diing,” chih in, sil kiliingtheiloute aum zing theihna diingin sil kiliingtheite, silsiamte chu suanmangin aum diing chih ahesah hi.
58012028	Huchihjiahin, lalgam suhliing guallouh i tan jiahun, zahtah leh Pathian lau kawma pomtaahtaha Pathian nna i toh theihna diingun kipaahna lungtang i nei diing uhi.
58012029	Ajiahchu i Pathian uh chu kaahtum haat mei ahi.
58013001	Unau kilungsiatna umsah zing un.
58013002	Mikhualte kipaahpihsiam diing mangngilh sih un, ajiahchu huchibang bawlin mi khenkhatte’n heloupiin angelte anazintun kha uhi.
58013003	Suangkul a umte chu amahuh toh kaankhawma um bangin hezing un. Huleh bawlsiatna thuaahte chu nanguh zong sapum a um na hih jiahun hezing un.
58013004	Mi zousiah lahah kiteenna chu zahbawlin um henla, huleh lupna zong suhbuaahlouhin um heh. Himahleh numei leh pasal kaala thaanghuaite leh aangkawmte chu Pathian in vai ahawmsah diing hi.
58013005	Na umdaan uh chu eenhaatna tellou hi heh, na sil neih tungvah lungkim un. Ajiahchu Amah ngeeiin, “Bangchihmahin ka hung nuse sih diing a, taai zong ka hung taaisan sih diing hi,” achi hi.
58013006	Huchiin hangsantahin, “LALPA chu ahung panpihtu ahi a, ka lau sih diing hi. Mihing in bang ahung loh thei diai?” i chi ngam uhi.
58013007	Pathian thu na kawmva soi na lamkaite uh chu hezing un. A hinkhua vapat sil hung umdohte ngaihtuah unla, a ginna uh jui un.
58013008	Jesu Khrist chu jaanni, tuni huleh kumtuangin angeimah ahi.
58013009	Thuhilhna tuamtuamte leh limdangtahte puimangin um sih un. Lungtang chu neehletaah a hilouin, hehpihna a suhkip ahoih hi, ajiahchu neehletaah a suhkip diing ngaihtuahte’n phattuamna amu tuan sih uhi.
58013010	Biahbuuh natongtute’n aneeh theihlouhna uh maitaam i nei uhi.
58013011	Siampu lalpeen in sual thoihna diinga Mun Siangthoupeen a a sisan aluutpih ganta luang haw chu giahphual polam ah ahaalmang uhi.
58013012	Huchihjiahin Jesu’n zong, Amah sisan ngeei a mite asuhsiangthou theihna diingin kulh kotkhaah polam ah athuaahta hi.
58013013	Hujiahin Amah a muhsitna uh puain a kawmah, giahphual polam ah i chiahdoh diing uhi.
58013014	Ajiahchu hitah ah khopi det i nei sih va, hizongleh khopi hung um diing chu i hawl uh ahijaw hi.
58013015	Hujiahin Amah tungtawnin paahtawina kithoihna chu Pathian kawmah tawplouin i laan diing uhi, huchu Amah min phatna, i muuh uh gah ahi.
58013016	Hizongleh sil hoih bawl leh silphal chu mangngilh sih un, ajiahchu huchibang kithoihnate ah Pathian akipaah mahmah hi.
58013017	Na tungva lamkaite thu mang unla, huleh a thunuai vah kituluut un, ajiahchu amah un na tungtaang thu uh soi diingte bangin na hagau uh ahung veensah uh ahi. Lunggimna toh hilouin, kipaahna toh bawlsah un, ajiahchu lunggimtaha abawl uh chu nanguh diingin aphatuam sih hi.
58013018	Keiuh diingin hung haamteisah un, ajiahchu sil bangkim ah dihtaha gamtat uutin sialephaheetna hoihtah ka nei uh chih ka kimuang uhi.
58013019	Hizongleh kintaha na kawmva puikiit-a ka um theihna diinga anahaamtei diingin ka hung hasot diaahkhol hi.
58013020	Tuin kumtuang thuhun sisan jaala, misi lah apat i Lalpa uh Jesu, Belaampu loupitah kaithoupa hamuanna Pathian in,
58013021	Jesu Khrist jaala a mitmuh a adeihjawng photmah bawl diingin sil hoih chinteng ah nanguh hung subukim hen; Amah kawmah loupina kumtuang kumtuangin umta hen. Amen.
58013022	Huleh unaute, hasotna thu ngai thei teeiteei diingin ka hung ngeen hi, ajiahchu thu tawmtakhat in na kawmvah ka hung gial hi.
58013023	I unaupa uh Timothi hahdohin aumta chih anaheta un, ahung pai pah leh amah toh nanguh ka hung mu diing hi.
58013024	Na lamkaite zousiah uh leh misiangthoute zousiah chibai hung na buuhsah un. Italy gam a mite’n chibai ahung buuh uhi.
58013025	Na bawnva kawmah hehpihna um hen. Amen.
59001001	Jakob, Pathian leh Lalpa Jesu Khrist suaah in kithehdalh phung sawmlenihte kawmah: Chibai.
59001002	Ka unaute, je-etna chi tuamtuam na tuaah chiangun kipaahna ngenin ngai un,
59001003	ajiahchu na ginna uh etkhiahna in thuaahtheihna asiam chih na he uhi.
59001004	Bangma tasamloua na bukim va, huleh na buching theihna diingun thuaahhaatna chu a bukimna tongdohsah un.
59001005	Na lahva koiaha in pilna ataahsap leh, mi zousiah kawma soiseellou leh phaltaha petu Pathian kawmah ngeen heh, huchiin amah chu piaahin aum diing hi.
59001006	Hizongleh ginglel het louin ginna in ngeen heh, ajiahchu ginglel mi chu tuikhanglian kinawh, huih muut leeng lehleh bang ahi.
59001007	Ajiahchu ginglel mi in chu Lalpa apat bangma muh kineem sih heh,
59001008	ama’n lungsim bulbaal anei sih a, a silbawl zousiah ah akip sih hi.
59001009	Unau kingaingiam chu tawisanga aumna ah kipaah heh.
59001010	Hizongleh mihausa chu suhngiama aumna ah kipaah heh, ajiahchu amah chu hampa paah banga mang diing ahi.
59001011	Ajiahchu ni in asatna toh ahung suaah chiangin hampa chu ahaaivul hi; hu paah chu akia a, huleh a kilawmna chu amangta hi. Huchibangmahin mihausa zong hampa bangin a sumlepaai hawlna ah avuai mang diing hi.
59001012	Je-etna kuhkaltaha thuaah mi chu ahampha hi; ajiahchu etkhiaha aum zoh chiangin Lalpa’n Amah lungsiattute kawma piaah achiam hinna lallukhuh chu amu diing hi.
59001013	Mi koimah in sual bawl diinga heema aum chiangin, “Pathian in kei ahung heem hi,” chi sih heh; ajiahchu Pathian chu giitlouhna a heem gual ahi sih a, huleh Pathian in koima aheem ngei sih hi.
59001014	Hizongleh mi chin chu amahuh uutna chiat in apuimang a, hiipa aum chiangin heemin aum ahijaw hi.
59001015	Huleh uutna hoihlou in nou apaai chiangin, sual ahung hingkhia hi; huleh sual in ahung pichin chiangin sihna ahung hingkhia hi.
59001016	Ka unau deihtahte, heemin um sih un.
59001017	Silpiaah hoih leh silpiaah bukim photmah chu tunglam apat ahi a, vaahte Pa kawm apat hung suh ahi a, Amah kawmah chu kihenlamdangna ahihlouhleh liim banga kiheina mawngmawng aum sih hi.
59001018	A silsiamte laha agah masa lawi khat i hih theihna diingun, Ama’n adeihbang ngeei a thutah a ahung hin i hi uhi.
59001019	Hikhu jiahin ka unau deihtahte, mi chin ngaihkhiah lamah kilawp henla, thusoi lamah kilawp sih henla, lungthah baih sih heh;
59001020	ajiahchu mihing lungthahna in Pathian dihtatna atun sih hi.
59001021	Hujiahin bolhhohna zousiah leh giitlouhna a dimleet chu koihmang unla, na hagau uh hundam thei nanguh a thu kituh chu kingaingiamtahin pom un.
59001022	Thu ngaikhetu chauh hia nanguh leh nanguh kiheemlouin, thu juitute hijaw un.
59001023	Mi koipouh thu ngaikhia chauh ahih a, ajuitu ahihlouhin chu, amah chu apianpih maai liimlang a kien mi bang giap ahi;
59001024	amah akien a, huleh achiahmang a, bangchibang mi ahih akimangngilh pah hi.
59001025	Hizongleh koipouh jaleenna daan bukim en a huh a um jomzing a, huleh mangngilhhaat thungaikhia mi hilou a hizongleh thu juitu hijaw chu, a natoh ah vangpiaahin aum diing hi.
59001026	Na lahva mi koiaha sahkhomi a kingai a, a lei aveen zohlouh leh, amah lungtang ngeei heem ahijaw a, hu mi sahkhua chu athawn ahi.
59001027	Pathian leh Pa mitmuh a sahkho siangthou leh buaahbaanglou chu hih ahi: tagahte leh meithaite a gimthuaah laiva veh, huleh khovel a dembaangloua mahni kikoih chu ahi.
59002001	Ka unaute, loupina Lalpa, i Lalpa Jesu Khrist ginna chu mi deihsahtuamna toh neikhawm sih un.
59002002	Ajiahchu na kikhopna vah sana zungbuh but, puan hoihtah silh khat hung luut henla, huleh mijawng khat zong puan setah silhin hung luutta leh,
59002003	huchiin puan hoih silhpa chu na zahbawl va huleh a kawmah, “Nang hi mun hoih ah tou in,” na chi va, huleh mijawngpa kawmah chu, “Nang hutah ah ding in,” ahihlouhleh, “Hitah ah ka keeng ngahna nuaiah tou in,” na chi uhi.
59002004	Huchiin na lahva lungsim a khentuamna sulang a, huleh ngaihtuahna gilou nei vaihawmtu hung hita hilou na hi viaimah?
59002005	Ngai un, ka unau deihtahte, Pathian in hi khovel a mijawngte chu ginna a hausa diing leh Amah lungsiatte kawma achiam lalgam gou luah diinga ateel hilou ahi viaimah?
59002006	Hizongleh nang un mijawngte na musit uhi. Nanguh hung bawlsia a huleh vaihawmna a hung kailuutte khuh mihausate hilou ahi viaimah?
59002007	Amah un na kikouhna uh hu min zahumtah chu asoise sih viaimah?
59002008	Pathian Lehkhathu a, “Nangmah na kilungsiat banga na innveengte na lungsiat diing ahi,” chia kigelh dungjuia lal daan na zopkim tahtah uh leh, na bawl hoih uhi.
59002009	Hizongleh mi deihsahtuamna na suhlatun chu, sil na hihsual va, huleh daan in botsetu bangin siamlouh ahungtan hi.
59002010	Ajiahchu mi koipouh in daan jui bukim henla, mun khat ah kipalpuuhta leh, a bawna botsia a mohtangin aum hi.
59002011	Ajiahchu, “Aang na kawm louh diing ahi,” chipa Amah in, “Tual na thah louh diing ahi,” zong achi hi. Huchiin aangkawm sih zonglechin, tual na thahin chu, daan bohsetu na hita thou hi.
59002012	Jaleenna daan a vaihawmsaha um diingte bangin thu soi unla gamta un.
59002013	Ajiahchu zahngaihna neilou mi chu zahngaihna beia vaihawmsahin aum diing hi. Zahngaihna in vaihawmna tungah gual azou hi.
59002014	Ka unaute, mi’n ginna ka nei chi henla, natoh nei sih leh, bang aphatuam diai? Huchibang ginna in amah ahundam thei diaimah?
59002015	Unaupa ahihlouhleh unaunu khat silhleteen tasamin um henla, ni chin an neeh tasamta leh,
59002016	huleh na lahva khat in, “Hamuangtahin chiah inla, lumtah leh vahtahin um in,” chi henla, sapum diinga sil poimoh pe tuan sih leh, bang aphatuam diai?
59002017	Huchibangmahin, ginna chu natoh beia amah chauh a aum leh, asi ahi.
59002018	Ahi, mi khat in, “Nang ginna na nei a, huleh ke’n natoh ka nei ahi,” achi thei hi. Na ginna chu natoh tellouin hung ensah in, huleh ka ginna chu ka natoh in ka hung ensah diing hi.
59002019	Nang Pathian khat aum chih na gingta hi. Na bawl hoih hi. Dawite’n zong agingta va, huleh lauin akiliing uhi.
59002020	Hizongleh nang mingolpa, ginna chu natoh tellouin asi ahi chih na he uut ei?
59002021	I pu uh Abraham in a tapa Isak maitaam tunga alat laiin silbawl jiaha siamtang hilou ahiaimah?
59002022	Ginna in a silbawlte toh atong khawm a, huleh ginna chu natoh a suhbukim ahi chih na mu hi.
59002023	“Abraham in Pathian agingta a, huchu amah diinga dihtatna a ngaih ahi,” chia Pathian Lehkhathu in asoi ataangtung hi. Huleh amah chu Pathian lawm chih ahita hi.
59002024	Mi chu ginna chauh hilouin, natohte in asiamtan ahi chih na mu uhi.
59002025	Huchibangmahin, kijuaahnu Rahab in zong, thupotute anazintun a, amahuh lamtuam a asawlkhiah laiin, natohte jiaha siamtang hilou ahi maw?
59002026	Ajiahchu hagau bei sapum chu asi ahih bangin, natoh bei ginna chu asi ahi.
59003001	Ka unaute, thuhilhtu in mi tampi hung pang sih un, ajiahchu ei thuhilhtute’n vaihawmna khauhjaw tang diing i hi uh chih i thei uhi.
59003002	Ajiahchu sil tampi ah i bawnun i kipalpuuh uhi. Mi koipouh thusoi lama akipalpuuh louh leh, hu mi chu mipiching ahi a, a sapum veeng thei mi zong ahi.
59003003	Ngai un, i thu ajuihna diingun sakolte kam ah siihbah i bah va, huleh a sapum uh apumin i kaihei thei hi.
59003004	En in, tuipi a longte zong alian mahmah va huleh huih haattah muut leengin aum na va, himahleh a heehtu in aheehna neutakhat in a uutna lamlam ah akiheisah hi.
59003005	Huchibangmahin lei zong sapum hiang neutakhat ahi a, hijiangzongleh nasatahin akiuangsah hi. En in, mei neutakhat in gammaang lianpi kang sethei hina mei e!
59003006	Huleh lei chu mei ahi a, giitlouhna khovel ahi. Lei chu sapum apumpi a subolhhohtu banga i sapum hiangte laha koiha um ahi a, huleh hi in pianken hinkhua zousiah akaangsah a; huleh hi chu gawtmun in mei a akaah ahi.
59003007	Ajiahchu sa chi chin, va chi chin, leitung a bohvaah chi chin, tuipi a ganhing chi chin, khawijual theih ahi a, huleh mihingte’n akhawijualta uhi.
59003008	Hizongleh lei chu koima’n akhawijual thei sih uhi. Hichu sual umkinken thei lou, sihna guuh a dim ahi.
59003009	Hi lei in Pathian leh Pa ngeei chu i phat va, huleh humah in Pathian batpiha siam mihingte i haamsiat jeel uhi.
59003010	Kamsung khat mah akipatin phatna leh haamsiatna apawtkhia hi. Ka unaute, hi silte chu huchibang diing hilou ahi.
59003011	Tuinaah khat in tui tuui leh tui kha apawt khesah ngei eimah?
59003012	Ka unaute, theipi kung ah Olive agah thei eimah, ahihlouhleh grep gui ah theipi agah thei eimah? Huchibangmahin tuinaah khat in tui al leh tui tuui apawtkhesah thei sih hi.
59003013	Na lahva koi ahiai pil leh silhesiam? A natohte chu pilna jaidam a bawl ahihdaan a umdaan hoih in ensah heh.
59003014	Na lungtang va thangsiatna nasatah leh kinialna na neih uh leh, uang sih unla huleh thudih kalhin juau soi sih un.
59003015	Hutobang pilna chu tunglam apat hung kumsuh ahi sih a, hizongleh khovel apat tahsa uutna leh dawi apat hung kipan ahi.
59003016	Ajiahchu thangsiatna leh kinialna umna phot ah, heetbuaina leh silgilou chinteng aum hi.
59003017	Hizongleh tunglam a hung kipan pilna chu amasapeenin asiangthou phot a, huzoh chiangin kilep auut a, anunneem a, akituluut a, khotuahna leh gah hoih in adim a, khentuam anei sih a, alepchiah sih hi.
59003018	Huleh dihtatna gah chu kilepna bawltute’n kilepna a atuh uh ahi.
59004001	Na lahva kidounate leh kihaunate khoi apat a hung kuan ahiai? Na sapum hiangte va kidou na tahsa uutnate vapat a hung pawt hilou ahi maw?
59004002	Na lunggulh va na nei tuan sih uhi. Tual na that va huleh na deihgoh va huleh na nei zou tuan sih uhi. Na kihau va huleh na kidou uhi. Ahiinlah na nei diaah sih uh, ajiahchu na nget louh jiahun.
59004003	Na ngeen va, na nget dih louh jiahun na mu sih uh, na tahsa nopsahna diingva zat na tup jiahun.
59004004	Nanguh aangkawmpate leh aangkawmnute! Khovel toh lawmhihna chu Pathian toh kimeelmaatna ahi chih he lou na hi uh maw? Hujiahin koipouh khovel lawm hih uut chu Pathian meelma in akisiam ahi.
59004005	“Eimah a teeng Hagau in thangsetahin ahung deih hi” chih Pathian Lehkhathu a kigial in amawh soi hi diinga gingta na hi uh maw?
59004006	Himahleh Ama’n hehpihna tamseem ahung pia hi. Hujiahin Ama’n, “Pathian in mi kisatheite adoudaal a, hizongleh mi kingaingiamte kawmah hehpihna apia hi,” achi hi.
59004007	Hujiahin Pathian kawmah kituluut un. Diabol chu doudaal un, huchiin ahung taaimangsan diing hi.
59004008	Pathian kawm naih un, huchiin Ama’n ahung naih diing hi. Nanguh misualte, na khut uh silsiang un; lungsim bulbaal neiloute, na lungtang uh susiangthou un.
59004009	Hahsa sa unla huleh lungdong unla huleh kap un; na nuihna uh lungdonna suaah henla huleh na nuamna uh dahna suaah heh.
59004010	Lalpa mitmuh ah kingaingiam un, huchiin Ama’n ahung tawisang diing hi.
59004011	Unaute, khat leh khat kisoise tuah sih un. Mi a unau soisia a huleh a unau vaihawm chu daan thu soisia leh daan vaihawmkhum ahi. Hizongleh daan na vaihawmkhum inchu, a juitu na hi sih a, hizongleh a tunga vaihawmtu na hijaw hi.
59004012	Daanpetu khat aum a, Ama’n chu ahundam thei a, huleh asuse veh thei hi. Midang vaihawm diingin nang koi na hiai?
59004013	Tuin hung un, nanguh, “Tuni ahihlouhleh jiingchiang in, hu khopi leh hi khopi ah i chiah diing va, hu mun ah kum khat i vataam diing va, leiin i juaah diing va, i pung diing uh,” chitute.
59004014	Ahiinlah jiing chianga bang ahung um diing na he sih uhi. Ajiahchu na hinna uh bang ahiai? Meilum tomtakhat hung kilang a, huleh mangkiit pah bang giap ahi.
59004015	Husaangin, “Lalpa’n pha asah leh, i hing diing a, hikhu ahihlouhleh hukhu i bawl diing,” na chi diing uh ahi.
59004016	Hizongleh tuin na kiuahsahna vah na kisuang uhi. Huchibang a kiuahsahna zousiah chu sual ahi.
59004017	Hujiahin sil hoih bawl diing he a, huleh bawl tuan lou mi chu amah a diingin sual ahi.
59005001	Nanguh mihausate, tuin hung un, na tungva mangbatna hung tung diingte jiahin kap unla maau un!
59005002	Na hauhsatnate uh amuatgawpta a, huleh na puante uh leikha in ane zouta hi.
59005003	Na sana uh leh na dangka uh atuieeh vehta a; hute tuieehsiatna chu nanguh kalhna a ahung heetpihtu ahi diing a, huleh na tahsa uh chu meikaah bangin ane zou diing hi. Hun nunung lamah gou na khol uhi.
59005004	Ngai un, na lou va buh aat kilohte loh, amahuh heembawla na piaah louh uh a lohte uh chu akikou va; huleh a aattute kikou aw chu sepaihte LALPA bil ah atungta hi.
59005005	Khovel ah nuamsatahin na um va, huleh na tahsa uh na kipaahsah uhi; sagoh ni a bangin na lungtangte uh na thausah uhi.
59005006	Midih chu siamlouh na tangsah va, na thatta uhi; ama’n chu ahung doudaal sih hi.
59005007	Hujiahin unaute, Lalpa hung masiahin kuhkaltahin um un. Ngai un, loubawlmi in lei gah luultah chu angaah a, guah masa leh guah nunung amuh masiah kuhkaltahin angaah hi.
59005008	Nanguh zong kuhkaltahin um un. Na lungtang uh sukip un, ajiahchu Lalpa hungna diing anaita hi.
59005009	Unaute, khat leh khat kiphunsan sih un, huchilou inchu siamlouh tansahin na um kha diing uhi. En un, Vaihawmtu chu kotkhaahbul ah ading hi!
59005010	Ka unaute, Lalpa min a thusoi zawlneite chu gimthuaahna leh kuhkalna lama etton diingin nei un.
59005011	Ngai un, athuaah mualsuaahtu chu hamphain i sep uhi. Job kuhkaldaan na ja va, Lalpa’n atawp a abawldaan na mu uhi. Lalpa chu lainatna leh khotuahna a dim ahi.
59005012	Hizongleh ka unaute, bangteng saangin, kihaahsialin kichiam sih un, vaan ahihlouhleh lei ahihlouhleh sildang bangmah min louin kihaahsial sih un. Hizongleh “Hi” na chih uh chu “Hi” hi heh, huleh “Hilou” na chih uh chu “Hilou” hi heh, huchilou inchu mileptat a seh na hi diing uhi.
59005013	Na lahva hahsatna thuaah aum ei? Haamtei heh. Kipaah aum ei? Phatna la sa heh.
59005014	Na lahva damlou aum ei? Kouhtuam upate kou henla, amah un Lalpa min a thaunuhin haamtei uh heh.
59005015	Ginna a haamteina in damlou chu adamsah diing a, Lalpa’n amah chu akaithou diing hi. Ama’n silsual anabawl a ahihleh, amah chu ngaihdam ahi diing hi.
59005016	Hujiahin suhdama na um theihna diingun na sualnate uh khat leh khat kiphuang tuah unla huleh khat leh khat kihaamteisah un. Midihtat guntuhtaha haamteina in sil abawlthei mahmah hi.
59005017	Elijah chu eimah pianken bangthou mihing ahi a, ama’n chu guah jutlouhna diingin phatuam ngaitahin ahaamtei a; huchiin kum thum leh ha guup sung lei tungah guah julouin aumta hi.
59005018	Huleh ahaamtei kiit a, vaan in guah ajusah a, huleh lei in a gahte ahung suahsahta hi.
59005019	Unaute, na lahva mi koipouh thutah apat anapeetmangta henla, mi khat in puikiitta leh,
59005020	koi hizongleh misual a lamkhelhna apat hung pui kiitpa’n sihna apat mi khat hinna ahundoh diing a, huleh sualna tampi akhuhmang diing hi chih hesah un.
60001001	Peter, Jesu Khrist apostol in Ponta, Galatia, Kappadosia, Asia leh Bithunia gamte a kithehdalh mivaithaamte kawm ah,
60001002	Jesu Khrist a thumang diing leh sisan theh tang diinga Hagau hihsiangthou jaala Pa Pathian heetlawhna dungjuia teelte kawmah: Hehpihna na kawmvah um henla huleh hamuanna suhkhangin umta hen.
60001003	Misi lah apat a Jesu Khrist thohkiitna tungtawna, a khotuahna kichingtah dungjuia kinepna hing tang diinga eiuh hung piangthahsah Pathian leh i Lalpa uh Jesu Khrist Pa chu phatin um hen,
60001004	goutan setheilou, buaahbaanglou leh mual theilou, vaan a nanguh diinga siit chu tang diingin,
60001005	hun nunung chianga kilang diing hutdamna mu diinga ginna jaala Pathian silbawltheihna a kep na hi uhi.
60001006	Hitah ah chu nasatahin na kipaah va, tuin tomkhat sung apoimoh leh, jeetna jaat tuamtuam in lungkham tadih mahleh uh chin,
60001007	na ginna uh adih kiheetchianna chu sana mei a etkhiah ahih nunga zong mangthang jeel saanga luuljaw chu, Jesu Khrist hung kilaah ni chianga paahtawina leh loupina leh zahbawlna a muha aum theihna diingin;
60001008	Amah chu mu sih zongleh uh chin na lungsiat uhi. Tuin Amah mu sih zongleh uh chin na gingta va, kipaahna soiguallouh leh loupina a dimin na kipaah uhi.
60001009	Ajiahchu na ginna uh buchinna na hagau uh hutdamna ngeei chu na mu uhi.
60001010	Hi hutdamna thu chu na kawmva hehpihna hung tung diing thu anasoilawh zawlneite’n nguntahin akan va asui uhi,
60001011	Khrist Hagau amahuh a um in Khrist thuaahgimna leh hu nunga hung jui diing loupina thu aheetsah malawh laiin, bangchibang mi leh bangtobang hun in ahiai chih heet tumin akan uhi.
60001012	Vaan apat a hung kisawl Hagau Siangthou zanga na kawmva tanchinpha soitute tungtawnin hu silte chu na kawmvah heetsah ahita hi. Hu mite’n chu amahuh diing hilouin, eiuh diingin nna atong jaw uhi chih a kawmvah heetsah ahi uhi. Hu silte chu angelte’n zong etveel auut uhi.
60001013	Huchihjiahin na lungsim un kisakhawl unla, pilvaang un, huleh Jesu Khrist hung kilaah chianga nanguh kawma hung kipe diing hehpihna chu kiptahin lamen un.
60001014	Ta thumangte bangin na heetlouh laiva malai a na uutnate uh bangin um sih un.
60001015	Hizongleh nanguh hung koupa asianthou bangin nanguh zong na gamtat daan zousiah vah siangthou un.
60001016	“Nanguh siangthou un, ajiahchu kei ka siangthou hi,” chih gelh ahihjiahin.
60001017	Huleh deihsahtuam neiloua mi chin a natoh dungjuia vaihawmsahtu chu Pa chia kou na hih uh leh, khovel a na vaithaam lai hun uh lau kawmin zang un.
60001018	Ajiahchu na pulepate vapat tawndaan a na muh uh na umdaan uh bangmah hilou apat sil sethei, dangka ahihlouhleh sana a tat na hi sih uh chih na he va,
60001019	hizongleh belaamnou demna bei leh niin baanglou sisan banga Khrist sisan luultah a tat na hijaw uhi.
60001020	Amah chu khovel kisiam mapehin guatlawhin aum ngeei hi, hizongleh hi hun nunungte ah nanguh diingin suhlatin aumta hi.
60001021	Amah tungtawnin misi lah apat a Amah kaithoupa leh loupina pepa Pathian na gingta uhi, huchia na ginna uh leh na kinepna uh Pathian a aumtheihna diingin.
60001022	Unaute tunga lungsiatna dihtah neihna diinga Hagau tungtawna thutah thumanna a na hagau uh na suhsiangthoutaah jiahun, phatuamngaitahin khat leh khat lungtang siangthou in kilungsiat tuah un.
60001023	Chi sethei apat hilouin, himahleh chi setheilou, Pathian thu kumtuanga hing zing leh um zing tungtawna piangthah na hijaw uhi.
60001024	Ajiahchu, “Mihing zousiah hi hampa bang ahi, Huleh mihing loupina zousiah zong hampa paah bang ahi. Hampa chu avul a, a paah zong apulh hi.
60001025	Hizongleh LALPA thu chu kumtuangin aum zing hi.” Huleh hichu na kawmva tanchinpha thu kisoi chu ahi.
60002001	Huchihjiahin giitlouhna zousiah, heembawlna zousiah, lepchiahnate, eennate leh kisoisiatna zousiah tawpsan unla,
60002002	na khantouh theihna diingun naungeeh suaahthahte bangin Pathian thu nawitui bangma toh hallouh lunggulh un,
60002003	Lalpa chu mi hehpihsiam ahi chih na heettaah jiahun.
60002004	Mite deihlouh hizongleh Pathian teel leh luul suangpi hing Amah kawmah na hung uhi.
60002005	Nanguh zong suang hingte bangin Jesu Khrist tungtawna Pathian pomtaah hagaulam kithoihna laan diinga siampuhihna siangthou leh hagaulam inn a lamtouh na hi uhi.
60002006	Hujiahin Pathian Lehkhathu ah zong, “Ngai un, Zion ah aning a suang poimohpeen, teel leh luultah ngeei chu ka lem hi, huleh Amah gingta phot chu amualphou sih diing hi”, chih gelh ahi.
60002007	Hujiahin nanguh agingtate diingin Amah chu aluul a, himahleh agingtaloute diingin, “Innlamtute suang deihlouh, hu ngeei chu aning a suang poimohpeen hung hi,”
60002008	huleh “Kipalpuuhna suang leh kipuuhna suangpi,” chu ahi. Amah un thu aman louh jiahun akipalpuuh uhi, huchibang diing him a guat zong ahi uhi.
60002009	Hizongleh a vaahna limdangtah a luut diinga mial apat a nanguh hung koudohpa hoihnate na phuandalh theihna diingun, nanguh chu chi teel, lal siampu, nam siangthou, Pathian mituam biihte na hi uhi.
60002010	Nidanglaiin Pathian mite na hi sih va, hizongleh tuin chu Pathian mite na hita uh, khotuahna tangloute na hi va, hizongleh tuin chu khotuahna na tangta uhi.
60002011	Deihtahte, mikhual leh khualzin bangin, hagau doudaal zing tahsa uutnate tawpsan diingin ka hung hasot hi.
60002012	Silgilou bawlte banga ahung soisiat chiang va, na natoh hoihte uh amuh jiahva vehna Ni a Pathian apaahtawi theihna diingun, Jentelte lahah na gamtat daan uh kilawmtahin um un.
60002013	Lalpa jiahin mihing daan bawl photmah nuaiah kituluut un, kumpi kawmah hitaleh athuneipeen nuaia bangin kituluut un,
60002014	ahihlouhleh gamoptute kawmah, kumpipa’n silgilou bawlte gawt diing leh sil hoih bawlte tawimawi diinga ahung sawl ahi va, anuai vah kituluut un.
60002015	Ajiahchu na sil hoih bawl va mingolte ngolna na suhdaih uh chu Pathian deihjawng ahi.
60002016	Mi jaleente bangin um unla, ahiinlah na jaleenna uh chu giitlouhna khuhkhumna diingin zang sih un; hizongleh Pathian suaahte bangin um un.
60002017	Mi zousiah zahbawl un. Unaupihte lungsiat un. Pathian lau un. Kumpipa zahbawl un.
60002018	Suaahte haw, zahtaatna liantah toh na pute uh nuaiah kituluut un, a hoihte leh a jaineemte kawm chauh ah hilouin, hizongleh mithulimloute kawmah zong kituluut un.
60002019	Ajiahchu Pathian lama sialephaheetna jiaha mi’n gimna leh dihloutaha bawlna athuaah leh, hichu paahtaat taah ahi.
60002020	Bangjiahin ahiai i chih leh na dihlouhna jiahva vuaaha na um chiangun kuhkaltahin thuaah mahleh uh chin, bang paahtaat ahiai na loh uh? Hizongleh sil hoih na bawl va, hukhu jiaha na thuaahloh uh leh, kuhkaltahin thuaah leh uh chin, hichu Pathian ma a paahtaat taah ahi.
60002021	Ajiahchu hikhuh diing mawnga kouh na hi uhi, Khrist in eiuh luanga anathuaahtaah jiahin, nang un na juih theih diing uh a khaapnung etton diing ahung nuutsiat hi,
60002022	“Ama’n chu sual mawngmawng abawl sih a, huleh a kam ah zong heemthu akimu sih hi.”
60002023	Housiata aum laiin Ama’n ahousiat thuh sih a, athuaah laiin zong avau sih a, hizongleh dihtattaha vaihawmpa kawmah akikeemsah jaw hi.
60002024	Eiuh suallama si a, hizongleh dihtatna lama i hin theihna diingun Ama’n Amah sapum ah i sualnate sing dawn ah apua a, Amah vuaahna golhte jiahin suhdamin na umta uhi.
60002025	Ajiahchu belaam bangin nana lammangta va, hizongleh tuin chu na hagau uh Belaampu leh Veengtu kawmah na hung kihkiitta uhi.
60003001	Huchibangmahin, nanguh jite haw, na pasalte uh kawm chiat ah kituluut un, huchia koiaha in Pathian thu gingta sih mahleh, Pathian thu tellou a jite gamtat daan a zoha aum theihna diingin,
60003002	huchiin zahtaattaha na gamtat daan uh leh siangthoutah a na umdaan uh amuh chiangun zohin aum diing uhi.
60003003	Na kicheina uh chu polam kicheina sam pheehte leh sana a kicheinate, ahihlouhleh puansilh hoih a kithuamte hilouin,
60003004	hu saangin kilawmna setheilou lungsim nunneem leh chihnuam in sunglam mihing chu kithuam jaw heh, huchu Pathian mitmuhin amanpha hi.
60003005	Ajiahchu hutobangmahin malai a numei siangthou, Pathian muangtute’n zong, amahuh pasalte thuthu va umin anakichei uhi.
60003006	Sarah ngeei in Abraham chu lalpa chia koua a thu aman bangin, suhlauna jiah hiloua sildih na bawl uh leh, Sarah tanute na hi uhi.
60003007	Huchibangmahin, nanguh pasalte haw, na haamteina uh daala aum louhna diingin, na jite uh chu hinna hehpihna na tankhawmpih uh ahihjiahun, beel keehbaihjaw banga ngaiin paahtawina pia unla, heetsiamna toh umkhawm un.
60003008	Atawppeenin, khat leh khat lungsim munkhat pua unla, kilainattuah unla, unau banga kilungsiatin hehpihsiam unla, kingaingiam un;
60003009	giitlouhna chu giitlouhna a thuh louin, housiatna zong housiatna a thuh louin, hizongleh hu saanga vangpiaah jawin, ajiahchu huchi diing him a kouh na hi uhi, huchia vangpiaahna na tan theihna diingun.
60003010	Ajiahchu “Hinna deih leh ni hoihte muh uut in chu gilou apat a lei veeng henla, a muuh zong heemthu soina apat veeng hen.
60003011	Gilou apat kiheemkhia henla, sil hoih bawl heh; lemna hawl henla, delh jeel hen.
60003012	Ajiahchu LALPA mit chu midihtatte tungah atu a, huleh a bil zong a haamteina lamvah akidoh hi; hizongleh LALPA meel chu silgilou bawlte kalhin a tungvah atu hi.”
60003013	Huleh sil hoih juitute na hih uh leh, koi ahiai nanguh poi hung khoih diing?
60003014	Hizongleh dihtatna jiaha na thuaah uh leh, na hampha uhi. “Huleh ahung vauna uh lau sih unla, lung zong lungkham sih un.”
60003015	Hizongleh na lungtang un Lalpa Pathian chu zahtaat unla, huleh nanguh a um kinepna jiah hung dong photmahte chu jaineemna leh zahtaatna toh dawng diingin bangchihlaipouhin kipeih zing un;
60003016	huchia Khrist a na gamtat daan hoih uh dihloutaha hung demte chu ahung soisiatna va azum theihna diingun sialephaheetna hoihtah nei un.
60003017	Ajiahchu Pathian lemsah ahih inchu, silgilou bawl jiaha thuaah saangin sil hoih bawl jiaha thuaah ahoihjaw hi.
60003018	Ajiahchu Pathian kawma ahung pui theihna diingin Khrist in zong sualnate jiahin setden diingin khatvei athuaahta a, midih chu midihlou luangin, tahsa a suhlupin aum a, hizongleh Hagau in asuhhing hi.
60003019	Hu Hagau tungtawnin avachiah a, suangkul a um hagaute kawmah thu avaphuang hi.
60003020	Hute’n nidanglaia Noah damlaia kuang bawl sung teng Pathian thuaahzohna in angaah laiin athumang sih va, hu kuang ah mi tawmtakhat, huchu mi giat tui lahah hutdamin aum uhi.
60003021	Hu baptisma in aetsah chu Jesu Khrist thohkiitna jiaha tua i hutdamna uh ahi, huchu tahsa nitna koihmang hilouin, sialephaheetna siangtah neihna diinga Pathian lama ngetna ahijaw hi.
60003022	Amah chu vaan ah achiahta a, angelte leh thuneihnate leh silbawltheihnate a thu nuaia koihin Pathian jiatlam ah aumta hi.
60004001	Huchiin eiuh diinga Khrist in tahsa a hung thuaahta ahih jiahin nanguh zong huchibang lungsim in kithuam un, ajiahchu koipouh tahsa a thuaahsa in chu sual atawpsanta hi,
60004002	huchia tahsa a hun aneih laiteng a mihing uutna lam banga hingta lou a, hizongleh Pathian deihjawnga ahin jawhna diingin.
60004003	Ajiahchu huuhnate, uutnate, zuhainate, gualnop thaanghuai munte, zu dawnkhawmnate leh milem biahna kihdahhuaite a i umlai a Jentelte deihjawng bawlna ah i tumalai hinkhuate uh i zang huntawhta uhi.
60004004	Hi thu ah chu amahuh nopbawl luatna banga na bawlve louh uh thumah asa va, nanguh ahung soisia uhi.
60004005	Amah un mihing leh misite vaihawm diinga kipeihsa Amah kawmah a tanchin uh asoi diing uhi.
60004006	Hikhu jiahin tanchinpha chu misite kawmah zong soiin ana-um hi, huchia tahsa a um mite dungjuia vaihawmsah ahih theihna diingun, hizongleh Pathian deihlam dungjuia hagau a ahin theihna diingun.
60004007	Hizongleh sil zousiah tawpna diing chu anaita hi; hujiahin silngaikhawh unla, na haamteinate vah pilvaang un.
60004008	Huleh sil bangkim tungah phatuamngaitahin kilungsiat tuah chiat un, ajiahchu “lungsiatna in sualna tampi akhuhkhum hi.”
60004009	Phunchiaah louin khat leh khat kizintun tuah un.
60004010	Mi chin in silpiaah na muh bang jeelun, Pathian hehpihna chi tuamtuam keemtu hoihtahte bangin, hute in khat leh khat nna kitohsah tuah chiat un.
60004011	Mi koipouh in thu asoi leh, Pathian kam a thu pawt bangin soi heh. Mi koipouh in thunatoh nna atoh leh, Pathian in haatna apiaah bangjeelin tong heh, Jesu Khrist jaala Pathian chu sil bangkim a paahtawia aum theihna diingin, Amah kawmah kumtuang kumtuangin paahtawina leh lalna umta hen. Amen.
60004012	Deihtahte, nanguh je-et diinga na tungva je-etna hung tung chu sil limdang bang aha hung tung bangin ngaihtuah sih un.
60004013	Hizongleh Khrist thuaahnate kikoppih na hih jiahun kipaah un, huchia a loupina ahung kilat chiangin nanguh zong naahpiihtaha nuama na kipaah theihna diingun.
60004014	Khrist min jiaha soisiat na hih uh leh, na hampha uhi, ajiahchu loupina Hagau leh Pathian Hagau na tungvah aum hi. Amahuh lam thu ah Amah chu soisiat ahi a, hizongleh nanguh lam thu ah Amah chu paahtawiin aum ahi.
60004015	Hizongleh na lahvah koimah in tualthah jiahin aha, guuhtaat jiahin aha, silgilou bawl jiahin aha, ahihlouhleh midangte tungtaang phatuamloua buaipih ahihjiahin aha thuaah sih heh.
60004016	Ahihvaangin koipouh in Khristian ahihjiaha a thuaah leh zum sih heh, hizongleh hi tungtaang jiahin Pathian paahtawi jaw heh.
60004017	Ajiahchu Pathian innkuante lahah vaihawmna kipat hun ahung tungta hi; huleh eiuh toh kipan masa ahih inchu, Pathian tanchinpha gingtaloute tawpna chu bang ahita diai?
60004018	Huleh “Midihtat bawn hutdam ahih haamhaam inchu, Pathian ngaihsahloute leh misualte bang asuaahta diai?”
60004019	Huchihjiahin koipouh Pathian lemsah dungjuia thuaahte’n sil hoihbawl ah a hagau uh chu Siamtu ginumtah kawmah kolsah uh hen.
60005001	Na lahva upa umte chu kei na upa hihpih uh leh Khrist thuaahna heetpihtu leh loupina hung kilang diing zong tanpihtu in ka hasot hi.
60005002	Na lahva Pathian belaam pawl umte vaah unla, amahuh enkol un, hihlouh theihlouh ahihjiah hilouin, uut thu jawin, punna niin deih jiah hilouin, hizongleh lungsim kipeihsa kawm jawin;
60005003	etkol diinga hung kipete tunga kisulal lou a, himahleh pawlte etton diinga um jawin.
60005004	Huleh Belaampu Lianpeen ahung kilat chiangin loupina lallukhuh mualtheilou na mu diing uhi.
60005005	Huchibangmahin nanguh khanglaite haw, upate nuaiah kituluut un. Ahi, na bawnun khat leh khat kithumang tuah chiat unla, kingaihngiamna in kithuam un, ajiahchu, “Pathian in mikiliansahte adoudaal a, hizongleh mi kingaingiamte kawmah hehpihna apia hi.”
60005006	Hujiahin ahuntaha Ama’n nanguh ahung tawisang theihna diingin Pathian khut haattah nuaiah kingaingiam un.
60005007	Ama’n ahung ngaihsah zing jiahin, na lungkhamna zousiah uh a tungah nga un.
60005008	Sil ngaikhawh unla, kiveeng zingin um un; ajiahchu na khingpa uh diabol chu huumpibahnei hawh bangin aneeh theih diing mi hawlin avaah lehleh hi.
60005009	Na unau uh khovel a umte tungah huchibang thuaahnatnate atungve chih hein, ginna a kiptaha umin diabol chu dou un.
60005010	Hizongleh Khrist Jesu manga kumtuang loupina tang diinga eiuh hung koupa, hehpihna hau Pathian in, tomkhat sung na thuaah nungun, nanguh ahung subukimin, ahung sukipin, ahung suhaatin, ahung umdetsah diing hi.
60005011	Amah kawmah kumtuang kumtuangin paahtawina leh lalna umta hen. Amen.
60005012	Unau ginumtaha ka heet Silvana tungtawnin nanguh hasotna, huleh hichu Pathian hehpihna thutah i dinna uh ahi chih hesahin na kawmvah tomtakhatin ka hung gial ahi.
60005013	Nanguh toh teel khawm Babylon a umnu in chibai ahung buuh hi; huchibangmahin ka tapa Mark in zong ahung buuh hi.
60005014	Lungsiatna kitawp in khat leh khat chibai kibuuh un. Nanguh Khrist Jesu a um zousiah kawmah hamuanna um hen. Amen.
61001001	Simon Peter, Jesu Khrist suaah leh apostol in i Pathian leh Hundampa Jesu Khrist dihtatna jaala ginna i tan bang tangte kawmah:
61001002	Hehpihna leh hamuanna chu na kawmvah Pathian leh i Lalpa Jesu heetna ah suhpungin umta hen.
61001003	Amah loupina leh hoihna a eiuh hung koupa heetna jiahin, a Pathian silbawltheihna in hinna leh Pathian ngaihsahna lam thu ah sil zousiah ahung pia hi.
61001004	Hu tungtawnin thuchiam manpha leh loupi mahmahte chu ahung pia hi, huchia uutna tungtawna khovel a um siatna apat suaahta a Pathian pianken umdaan kikoppihte na hung hih theihna diingun.
61001005	Hujiahmahin thanopna zousiah suahin, na ginna vah hoihna hal unla, na hoihna vah heetna hal unla,
61001006	na heetna vah kideehtheihna hal unla, na kideehtheihna vah kuhkalna hal unla, huleh na kuhkalna vah Pathian ngaihsahna hal unla,
61001007	na Pathian ngaihsahna vah unau kilungsiatna hal unla, huleh na unau kilungsiatna vah lungsiatna hal un.
61001008	Ajiahchu hite nanguh a aum a akhan jeelin chu, i Lalpa Jesu Khrist heetna lamah chiing leh gahlouin na um sih diing uhi.
61001009	Hizongleh hi silte nei lou chu mittaw ahi a, gamla amuthei sih a, huleh a malai sualte apat silsianga aumna zong amangngilhta hi.
61001010	Hujiahin unaute, nanguh hung kikouhna leh kiteelna suchian diingin thanop hung suah un, ajiahchu hite na bawl uh leh chu na kipalpuuh ngei himhim sih diing uhi;
61001011	ajiahchu huchiin Jesu Khrist i Lalpa leh Hundampa kumtuang gam a luutna chu nanguh kawmah kiningchingtahin ahung musah diing hi.
61001012	Hujiahin hi silte hein, na kawmva um thutah ah tundingkip hita mahleh uh chin zong, hu silte chu hung hesahkiit zing diingin ka kithahdah ngei sih diing hi.
61001013	Ahi, hi puaninn a ka um sung teng nanguh hung heetsah kiit jeela hung tohhalh zing hoih ka sa hi,
61001014	i Lalpa Jesu Khrist hung theihsah mahbangin, hi ka puaninn koihmangna ahung tung pah diing chih ka thei ngaala.
61001015	Hubaan ah ka paikhiah nung chianga hi silte na heetzingna diingun ka hahkat diing hi.
61001016	Ajiahchu i Lalpa Jesu Khrist silbawltheihna leh ahung paikiitna thu ka hung theihsah laiun, taangthu bulbaal neilou pillepchiahtaha phuahtawm meimeite juitute ka hi sih va, hizongleh a loupina mutute ka hijaw uhi.
61001017	Ajiahchu Ama’n chu Pa Pathian kawma kipatin paahtawina leh loupina amu a, huchihlaiin loupina tungtuang apatin hichibang aw a kawmah ahung tung hi, “Hichu ka Tapa deihtah, ka kipaahna mahmah ahi,” chiin.
61001018	Huleh taang siangthou a Amah toh ka umlai un, hi aw chu vaan apat hung pawt keiuh ngeei in ka ja uhi.
61001019	Soilawhna thu kipjaw seem zong i nei uhi, khua ahung vaah a, na lungtang va jiingsol aahsi ahung suaah masiah, mun mial a vaah um na ngaihsah bangva na ngaihsah uh leh na bawl hoih uh ahi diing hi.
61001020	Pathian Lehkhathu a thusoilawh himhim chu mi khat mimal lehdohna apat hung um ahi sih chih he masa un.
61001021	Ajiahchu thusoilawh himhim nidanglaiin mihing deihdaan apat hung pawt ahi het sih a, hizongleh Pathian misiangthoute’n Hagau Siangthou phuut ahih bang jeelun anasoi uh ahijaw hi.
61002001	Hizongleh mite laha zawlnei tahloute zong ana-um mah bangin, na lahva zong thuhilhtu tahloute ahung um diing va, amah un chu amahuh leipa Lalpa hiilhial kiheetmohbawlin, mi susethei ginna dihloute aguuhin ahung luutpih diing va, amahuh leh amahuh tungah thakhatin siatna atungsah diing uhi.
61002002	Huchiin mi tampi in a zulhjauna uh ahung chiing diing va, amahuh jiahin thutah lampi chu soisiat ahi diing hi.
61002003	Huleh a huaihamna jiahun sumkawlveina a hung neiin juauthu in nanguh ahung heem diing uhi; nidanglai apat a tungva vaihawmna chu akhawl sih a, a siatgawpna uh zong a-ihmu sih hi.
61002004	Ajiahchu angelte’n sil asuhsual un Pathian in ahawi sih a, tartaras ah apaai a, vaihawmsaha um diinga asiit a kokhuuh mialte ah akhum jaw a,
61002005	huleh Pathian ngaihsahloute khovel ah tuijiin atungsah a, nidanglai khovel chu ahawi sih a, hizongleh dihtatna thusoipa Noah chu midang sagih toh akeembit a,
61002006	huleh Sodom leh Gomorrah khopite chu mohtangsaha susiain vutvai asuaahsah a, Pathian ngaihsahlou hung um diingte etsahna diingin abawl a,
61002007	huleh migiloute umdaan thaanghuaitah jiaha lungsim na mahmah midihtat Lot chu ahutkhiaha ahihleh
61002008	(ajiahchu hu midihtatpa’n a kawmva aum laiin, daanlou banga a silbawlte uh amuh a huleh ajaahin, hute’n a lungsim dihtat chu ani ani in asuna mahmah hi),
61002009	Lalpa’n amah ngaihsah mite chu heemna apat hutkhiah daan leh midihtatloute chu vaihawm ni a gawt diinga siit daan ahe hi,
61002010	huleh adiaahin uutna thaanghuai lama tahsadaan banga umte leh thuneitu simmoh mite chu. Amahuh chu ngolhaan leh chihhah ahi va, amah un loupina neite asoisiatun zong alau sih uhi.
61002011	Huchibang ahihlaiin, angel haat leh silbawltheite’n bawn, Lalpa ma ah a tungthu uh hahsoiin asoise ngam sih uhi.
61002012	Hizongleh hite’n ganhing ngaihtuahna neilou mat a thah diingte bangin, aheetsiam louh uh silte asoisia va, huchiin amahuh siatna ah abeimang veh diing uhi.
61002013	Huleh suun laia ankuang lui buai nuamsa mi ahih jiahun dihtatlouhna man amu diing uhi. Na kawmva ankuang alui laiun, amahuh kiheema ankuang lui ahih jiahun, buaah leh meelhem ahi uhi.
61002014	Aangkawmna mit a dim, sual tawpsan theihlouhte anei va, mi kiploute aheempuuh va, eenhaat lungsim apua va, huleh haamsethuaah tate ahi uhi.
61002015	Lampi dih ataaisan va, avaahmang va, dihtatlouhna loh ngainapa Beor tapa Balaam lampi ajuita uhi.
61002016	Hizongleh amah chu a giitlouhna jiahin taaihilhin aum a, sabiltung haamtheilou mihing haam a hung haam in zawlnei ngolna chu akhapta hi.
61002017	Hute chu tuikhuuh tui umlou, huih muut leeng lehleh meilum ahi va, amahuh diingin vom behbuh a mialna chu kumtuanga siit ahi.
61002018	Ajiahchu thumanlouh chiaahjeena soiin, giitlouhna apat suaahta haamhaamte chu tahsa uutna leh huuhna in aheempuuh uhi.
61002019	Amahuh chu siatna suaah hipumin mite suahtaatna thu achiam uhi; ajiahchu mi zoha aumna humah in amah chu suaahin asiam hi.
61002020	Ajiahchu Lalpa leh Hundampa Jesu Khrist heetna jiaha, khovel thaanghuainate anuutsiatsan nungva, humah a ataan kiit va zoha aum uh leh, a umdaan nunung uh chu achiila saangin asejaw hi.
61002021	Ajiahchu dihtatna lampi atheih nung va, thupiaah siangthou a kawmva kepsaha um chu anungngatsan saangun dihtatna lampi theilou anahi leh uh, amahuh diingin ahoihjaw diing hi.
61002022	Hizongleh “Ui amah luaah mah ah akihkiit,” chih leh, “Vohpi kisilsiangsa buannawi a kibual diingin akiih,” chih thupil dihtah khu bangngeeiin a tungvah atung hi.
61003001	Deihtahte, tua na kawmva ka gelh hi lehkhathot anihna ahi. Hu tegeel hung hesahkiit jeelin na lungsim chiimtahte uh ka tohthou ahi,
61003002	huchu zawlnei siangthoute’n anasoi masat uh thute, huleh keiuh, Lalpa leh Hundampa apostolte thupiaah na heetzingna diingun ahi.
61003003	Hikhu he masa un, ni nunung lam ah simmohhaatte, amahuh uutna ngeei banga gamtate ahung um diing va,
61003004	“Ahung kiitna thuchiam khoiah ahiai? Ajiahchu silsiam chiil apat sil bangkim pulepate ihmut ni apatin aum ngeingei bangin aum zing,” achi diing uhi.
61003005	Ajiahchu Pathian thu in nidanglaiin vaante ahung um a, lei zong tui apat leh tui lahah ana-um hi chihte tupmawngin akiheetmohsan va;
61003006	hu thu tungtawnin hulaia khovel um chu tui in atuum a, abeimangta hi.
61003007	Hizongleh vaante leh lei chu hu thu jiah mahin Pathian ngaihsahlou mite vaihawmna leh manthaaina ni a diinga siit-a umin mei a gawt diinga kholkhawm ahita hi.
61003008	Hizongleh deihtahte, hi sil khat theilouin um sih un, huchu Lalpa ngaihin ni khat chu kum saang khat bang ahi a, huleh kum saang khat zong ni khat bang ahi.
61003009	Mi khenkhat in zekaai asah bangun, Lalpa chu a thuchiam lamah azekaai sih hi, hizongleh koimah beimang deihlouin mi zousiah kisiih diing deihin eimah lamah athuaahzou ahijaw hi.
61003010	Hizongleh Lalpa Ni chu jaan a guta bangin ahung tung diing hi, huleh hu Ni chiangin vaante chu nasataha gingin amang diing va, huleh silbulte chu mei a haaitui ahi diing va, lei zong a sunga natoh umte toh haalmangin aum diing hi.
61003011	Hu silte zousiah chu huchia beimang diing ahi chih hein umdaan siangthou leh Pathian ngaihsahna lam phot ah bangchibang mi hi diing na hi viaimah?
61003012	Pathian Ni hung tung pah diing enkawmin, hukhu jiaha vaante chu mei a hung kaangmang diing leh silbulte zong mei a haaituia umta diing ahihjiahin.
61003013	Ahihvaangin ei un chu a thuchiam dungjuiin vaan thah leh lei thah, dihtatna umna chu i kineppih uhi.
61003014	Hujiahin deihtahte, hu silte kineppih na hih jiahun, niin baanglou leh dembeia hamuangtaha nana um uh Ama’n ahung muh theihna diingin thanop suah un.
61003015	Huleh i Lalpa thuaahtheihna chu hutdamna hiin ngai un, i unaupa deihtah Paul in Pathian in a kawma apiaah pilna dungjuia na kawmva agelh bangin,
61003016	a lehkhathot zousiah ah hi silte tungtaang asoi hi. Hu lehkhathotte ah thu heetsiam hahsate khenkhat aum a, hute chu mipillou leh mikiploute’n Pathian Lehkhathu dang akaihkawi bangun amahuh mah siatna diingin akaikawi uhi.
61003017	Hujiahin deihtahte, nang un hu thute na theihlawh jiahun pilvaang un, huchilou inchu migiloute khelhna a puimanga umin na kipna vapatin na puuh kha diing uhi.
61003018	Hizongleh i Lalpa leh Hundampa Jesu Khrist hehpihna leh heetna ah hung khanglian un. Amah kawmah tu leh kumtuangin loupina um hen. Amen.
62001001	Achiil apata um, ka jaahsa uh, ka mit va ka muhsa uh, ka etchetsa uh, huleh ka khut un zong athamsa hu hinna Thu chu,
62001002	huleh hu hinna chu suhlat ahita a, hu kumtuang hinna Pa kawma um, ka kawmva suhlat-a um chu ka muta va, ka heetpih va, na kawmvah ka hung hilh uhi;
62001003	huchia nang un zong na hung kipawlkhawmpih theihna diingun hu ka muhsa uh leh ka jaahsa uh chu na kawmvah ka hung hilh uhi. Huleh tahzetin i kipawlkhawmna uh chu Pa toh a Tapa Jesu Khrist toh ahi.
62001004	Huleh na kipaahna uh abukim theihna diingin hi thute na kawmvah ka hung gial uh ahi.
62001005	Amah apat na kawmva hung phuan diinga ka na jaah uh thupuaah chu hikhu ahi, Pathian chu vaah ahi a huleh Amah ah mial mawngmawng aum sih hi.
62001006	Amah toh ka kipawlkhawm chi ngaala, mial a i um zing un chu juau i soi a, huleh thutah i bawl sih uhi.
62001007	Hizongleh Amah vaah a aum banga ei zong vaah a i um zing leh, khat leh khat kipawlkhawmna i nei va, huleh a Tapa Jesu Khrist sisan in sualna zousiah apat ahung silsiang hi.
62001008	Sualna ka nei sih i chih un chu, eimah leh eimah kiheem i hi va, huleh thutah eimah ah aum sih hi.
62001009	I sualnate i phuan un chu, i sualnate ngaidam diing leh dihtatlouhna zousiah apat hung silsiang diingin Amah chu amuanhuai in adihtat ahi.
62001010	Sualna ka nei sih i chih un chu, Amah mijuau i hisah va, huleh a thu zong eimah ah aum sih hi.
62002001	Ka tate haw, na sual louhna diingun hi thute na kawmvah ka gial ahi. Huleh mi koiaha asualtaah leh, Pa kawma hung soipihtu Jesu Khrist midihtat i nei uhi.
62002002	Amah chu i sualnate diinga thuphatawina ahi a, huleh eiuh sualna diing chauh hilouin, khovel pumpi sual thuphatawina zong ahi.
62002003	A thupiaahte i juihva ahihleh, Amah i he chih i he uhi.
62002004	Mi’n, “Amah ka he,” chi ngaala a thupiaahte juilou mi chu mijuau ahi a, huleh thutah amah ah aum sih hi.
62002005	Hizongleh koipouh a thu jui photmah chu, amah ah Pathian lungsiatna abukim tahzet ahi. Hikhu in Amah ah i um chih i he hi.
62002006	Amah ah ka um zing chitu chu Amah um bangin aum ve diing ahi.
62002007	Unaute, thupiaah thah na kawmvah ka hung gial ahi sih a, hizongleh thupiaah lui, achiil apat na neih uh ka hung gial jaw ahi. Thupiaah lui chu achiil apat na jaahsa uh thu chu ahi.
62002008	Huchiangleh thupiaah thah na kawmvah ka hung gial ahi, huchu Amah leh nanguh ah dihtahin aum hi, ajiahchu mial abeita a huleh tuin vaah dihtah ahung vaahta hi.
62002009	Mi vaah ah ka um chi a, a unau mudah chu mial ah aum nalai ahi.
62002010	A unau lungsiattu chu vaah ah aum zing a, amah ah kipalpuuhna diing himhim aum sih hi.
62002011	Hizongleh a unau mudah chu mial ah aum a, mial ah akhosa hi; mial in amit asuhtawtsah jiahin achiahna lam zong ahe sih hi.
62002012	Tate haw, Amah min jiaha na sualnate uh ngaihdam ahihtaah jiahin na kawmvah ka gial ahi.
62002013	Pate haw, achiil apat a um, Amah na heet jiahun na kawmvah ka gial ahi.Tangvaalte haw, giloupa chu na zohtaah jiahun na kawmvah ka gial ahi. Tate haw, Pa chu na heettaah jiahun na kawmvah ka gial ahi.
62002014	Pate haw, achiil apat a um, Amah na heettaah jiahun na kawmvah ka gial ahi. Tangvaalte haw, na haat va, Pathian thu nanguh a aum zing a, huleh giloupa chu na zohtaah jiahun na kawmvah ka gial ahi.
62002015	Khovel lungsiat sih unla, khovel a sil umte zong lungsiat sih un. Mi koipouh in khovel alungsiatin chu, Pa lungsiatna amah ah aum sih hi.
62002016	Ajiahchu khovel a sil um zousiah, tahsa uutnate, mit uutnate leh damsung kisahtheihnate chu Pathian akipan ahi sih a, hizongleh khovel apat ahijaw hi.
62002017	Khovel chu a uutna toh abei zing ahi; hizongleh Pathian deihjawng bawl mi chu kumtuangin aum zing hi.
62002018	Tate haw, hun nunung ahita hi; huleh Khrist doudaalpa ahung diing chih na jaah bangun, tuin zong Khrist doudaal tampi aum zouta a, hikhu jiahin hun nunung ahita chih i he uhi.
62002019	Amahuh chu i lah vapat apawtdoh uh, hizongleh eiuh laha mi ahi sih uhi; ajiahchu eiuh laha mi anahita leh uh, i kawmva um zing diing ahi uhi; hizongleh a bawnun eiuh laha mi ahi sih uh chih kilatna diingin apawtdoh uh ahi.
62002020	Hizongleh nang un chu Misiangthoupa apat thaunuh na tang va, sil zousiah na he uhi.
62002021	Thutah na heetlouh jiahun na kawmvah ka gial ahi sih a, hizongleh na heet jiah uh leh thutah apat juau mawngmawng apawt louh jiahin ka gial ahijaw hi.
62002022	Jesu chu Khrist ahi chih kiheetmohbawl loungaal koi ahiai mijuau? Pa leh Tapa kiheetmohbawl mi chu Khrist doudaalpa ahi.
62002023	Mi koipouh Tapa kiheetmohbawl in chu Pa anei sih a, hizongleh Tapa pom photmah in chu Pa zong anei hi.
62002024	Hujiahin achiil apat na jaah uh chu nanguh ah umsah zing un. Hu achiil apat na jaah uh nanguh a aum zingin chu, nanguh zong Tapa ah leh Pa ah na um zing diing uhi.
62002025	Huleh hikhu ahi thuchiam Ama’n piaah diinga ahung chiam, kumtuang hinna ngeei chu.
62002026	Nanguh hung puimang tumte tungtaang thu ah hite ka hung gelh ahi.
62002027	Hizongleh Amah apat thaunuhna na tan uh nanguh ah aum zing a, huleh koima hung hilh na kiphamoh sih uhi; hizongleh hu thaunuhna mah in sil zousiah nanguh ahung hilh bangin, huchu thutah ahi a, juau ahi sih a, huleh hu in nanguh ahung hilh bang ngeeiin Amah ah na um diing uhi.
62002028	Huleh tuin, tate haw, Amah ahung kilat chianga kimuanna i neih theihna diing leh ahung chianga a ma a i zum louhna diingun Amah ah um zing un.
62002029	Amah chu midihtat ahi chih na heet uh leh, mi chin dihtatna bawl photmah chu Amah a piang ahi chih na he uhi.
62003001	Ngai un, bangchilawma lungsiatna Pa in eiuh hung pia atai mah, Pathian tate chiha i um jiang uh! Hujiahin khovel in ahung helou uh ahi, Amah aheet louh jiahun.
62003002	Deihtahte, tuin Pathian tate i hi va, huleh bangtobangin ahiai i um diing chih chu akilang nai tadih sih hi. Hizongleh Amah chu aum bangbanga mu diing i hih jiahun Amah ahung kilat chiangin Amah bangin i um diing uh chih chu i he uhi.
62003003	Huleh mi chin Amah a hi kinepna nei photmah chu Amah asianthou bangin akisusiangthou hi.
62003004	Mi koipouh sual bawl in daan zong abotsia hi, ajiahchu sual chu daanbohsiatna ahi.
62003005	Huleh Amah chu i sualnate uh lamang diinga hung kilang ahi chih na he va, huleh Amah ah chu sual himhim aum sih hi.
62003006	Mi koipouh Amah a umzing in chu sual abawl zing ngei sih hi. Koipouh sual bawl zing in Amah amu sih a, he zong ahe sih hi.
62003007	Tate haw, koimah in hung heem sih heh. Amah adihtat bangmahin, dihtatna bawltu chu midihtat ahi.
62003008	Sual bawl mi chu diabol a kuan ahi, ajiahchu diabol in achiil apatin sual abawl zing hi. Pathian Tapa ahung kilatna jiah chu diabol silbawlte asuhsiat theihna diingin ahi.
62003009	Mi koipouh Pathian a piang in sual abawl sih hi, ajiahchu Pathian chi amah ah aum hi; Pathian a piang ahihtaah jiahin sual abawl zing ngei sih hi.
62003010	Hikhu ah Pathian tate leh diabol tate akihe thei hi: Mi koipouh dihtatna bawllou chu Pathian a kuan ahi sih a, huleh a unau lungsiat lou zong Pathian a kuan ahi sih hi.
62003011	Ajiahchu achiil apat thupuaah na jaah uh chu hih ahi: Khat leh khat i kilungsiat diing uh ahi.
62003012	Kaina bangin i um sih diing uh, amah chu giloupa apat ahi a, a sanggampa athat hi. Huleh bangjiaha a sanggampa athah ahiai? Amah silbawlte agilou a huleh a sanggampa natoh adihtat jiahin ahi.
62003013	Ka unaute, khovel in nanguh ahung muhdah leh, limdangsa sih un.
62003014	Unaute i lungsiat jiahin sihna apat hinna ah i luutta hi chih i he uhi. Mi koipouh a unau lungsiat lou chu sihna ah aum zing ahi.
62003015	Mi koipouh a unau mudah chu tualthat ahi a, huleh tualthat koimah amah a kumtuang hinna nei aum sih chih na he uhi.
62003016	Hikhu ah Pathian lungsiatna bang ahiai chih i he thei uhi: Ama’n eiuh diingin a hinna apekhia hi. Huleh ei un zong unaute diinga i hinna i piaah ve diing uh ahi.
62003017	Hizongleh mi koipouh in khovel silte nei a, a unau tasam a um mu a, amah lainat het lou mi chu, bangchiin Pathian lungsiatna amah ah aum diai?
62003018	Ka tate haw, thu chauh in ahihlouhleh kam chauh in i lungsiat sih diing uh, hizongleh silbawl leh thutah in hijaw hen.
62003019	Hikhu ah thutah apat i hi uh chih i he diing va, huleh Amah ma ah i lungtang uh i muangsah thei diing uhi.
62003020	Ajiahchu i lungtang un siamlouh ahung tansah leh, Pathian chu i lungtang saangin aloupijaw a, sil zousiah ahe hi.
62003021	Deihtahte, i lungtang in siamlouh ahung tansah louh leh, Pathian lamah kimuanna i nei uhi.
62003022	Huleh a thupiaahte i juih jiah leh a mitmuh a sil kipaahhuaite i bawl jiahin i nget photmah Amah apat i mu uhi.
62003023	Huleh a thupiaah chu hikhu ahi: eiun a Tapa Jesu Khrist min i gintaat va huleh ahung thupiaah banga khat leh khat i kilungsiat diing uh ahi.
62003024	Huleh mi koipouh a thupiaahte jui chu Pathian ah aum a, Pathian zong amah ah aum hi. Huleh hikhu ah Amah chu eiuh ah aum zing chih i he uh, Hagau eiuh ahung piaah khu jaalin.
62004001	Deihtahte, hagau taphot gingta sih unla, hizongleh hagaute chu Pathian apat ahihleh hihlouh na heetna diingun chian jaw un; ajiahchu zawlnei tahlou tampi khovel ah apawtdohta uhi.
62004002	Hikhu ah Pathian Hagau na he diing uhi: Jesu Khrist tahsa in ahung piang chih gum hagau photmah chu Pathian apat ahi.
62004003	Hizongleh Jesu Khrist tahsa in ahung piang chih gumlou hagau photmah chu Pathian apat ahi sih. Huleh hichu Khrist doudaalpa hagau hung diing ahi chih na jaah uh chu ahi; huleh tuin zong khovel ah aum zouta hi.
62004004	Tate haw, nanguh chu Pathian a kuan na hi va, hute na zouta uhi, ajiahchu Amah nanguh a um chu khovel a umpa saangin alianjaw hi.
62004005	Amahuh chu khovel apat ahi uhi. Hujiahin khovel a bangin thute asoi va, huleh khovel in a thu uh angaikhia uhi.
62004006	Eiuh chu Pathian apat i hi uhi. Koipouh Pathian he phot in i thu angaikhia a, Pathian apat hilou in chu i thu angaikhe sih hi. Hikhu ah hagau dih leh hagau dihlou i he uhi.
62004007	Deihtahte, khat leh khat i kilungsiat diing uhi, ajiahchu lungsiatna Pathian apat ahi. Huleh mi lungsiatthei photmah chu Pathian a piang ahi a, Pathian ahe hi.
62004008	Lungsiatna neilou mi’n Pathian ahe sih, ajiahchu Pathian chu lungsiatna ahi.
62004009	Hikhu ah Pathian in eiuh ahung lungsiatna akilangta hi, Amah jaala i hin theihna diingun Pathian in a Tapa tang neihsun khovel ah ahung sawl hi.
62004010	Hi ah lungsiatna aum, ei un Pathian i lungsiat chih ahi sih a, hizongleh Ama’n eiuh ahung lungsiat a, i sualnate jiaha thuphatawina hi diingin a Tapa ahung sawl chih ahijaw hi.
62004011	Deihtahte, Pathian in hichibanga ahung lungsiat leh, eiun zong khat leh khat i kilungsiat diing uh ahi.
62004012	Mi koimah in bangchimahin Pathian amu ngei sih hi. Eihaw khat leh khat i kilungsiat un chu, Pathian eimah ah aum zing a, a lungsiatna zong eimah ah suhbukim ahita hi.
62004013	A Hagau ahung piaahtaah jiahin, hikhu ah eiuh Amah ah i um a, huleh Amah eiuh ah aum chih i he uhi.
62004014	Huleh Pa in Tapa chu khovel Hundampa diingin asawl chih i muta va huleh i hesah uhi.
62004015	Mi koipouh Jesu Pathian Tapa ahi chih gum taphot chu Pathian amah ah aum a, amah zong Pathian ah aum hi.
62004016	Huleh i tunga Pathian in lungsiatna aneih chu i he va huleh ging zong i gingta uhi. Pathian chu lungsiatna ahi; huleh koipouh lungsiatna a um chu Pathian ah aum a, Pathian zong amah ah aum hi.
62004017	Hikhu ah i tunga lungsiatna suhbukim ahita hi: vaihawm ni chianga hamuanna i neih theihna diingin, Amah um banga khovel a eihaw zong i um jiahin.
62004018	Lungsiatna ah launa aum sih hi; hizongleh lungsiatna bukim in launa adelhmang jaw hi, ajiahchu launa in thuaahgimna anei hi. Launa nei mi chu lungsiatna a suhbukim nailouh ahi.
62004019	Ama’n eiuh ahung lungsiat masat jiahin ei un Amah i lungsiat uh ahi.
62004020	Mi’n Pathian ka lungsiat chi ngaala, a unau amuhdah inchu, mi juau ahi; ajiahchu amuh gegu a unau bawn lungsiatloupi’n amuh louh Pathian bangchiin alungsiat thei diai?
62004021	Huleh Amah apat hi thupiaah i nei uhi: koipouh Pathian lungsiat in a unau zong alungsiat diing ahi.
62005001	Mi koipouh Jesu chu Khrist ahi chih gingta chu Pathian apat piang ahi a, huleh koipouh Pathian lungsiat inchu, Ama’n ahinte zong alungsiat hi.
62005002	Hikhu in Pathian tate i lungsiat uh chih i he uhi, Pathian i lungsiat va huleh a thupiaahte i juih chiangun.
62005003	Bangjiahin ahiai i chih leh Pathian i lungsiatna uh chu a thupiaahte i juih uh khuh ahi. Huleh a thupiaahte chu puaahgih ahi sih hi.
62005004	Pathian a piang photmah in khovel azou hi. Huleh hikhuh ahi khovel tunga gualzohna chu: i ginna ngeei uh chu.
62005005	Jesu Pathian Tapa ahi chih gingta mi chauh loungaal koi ahiai khovel tunga gualzou?
62005006	Hih ahi tui leh sisan tungtawna hung chu: Jesu Khrist ngeei; tui chauh a hilouin, hizongleh tui leh sisan in ahijaw. Huleh aheetpihtu chu Hagau ahi, Hagau chu thutah ahih jiahin.
62005007	Ajiahchu vaan ah heetpihtu thum aum hi: Pa, Thu leh Hagau Siangthou; huleh hi thumte chu khat ahi.
62005008	Huleh leitung ah heetpihtu thum aum hi: hute chu Hagau, tui, huleh sisan ahi a; huleh hi thumte chu khat bangin akituaah uhi.
62005009	Mihing heetpihna bawn i pom inchu, Pathian heetpihna aloupijaw hi; ajiahchu a Tapa tungthu ahung heetsah chu Pathian heetpihna ahi.
62005010	Koipouh Pathian Tapa gingta in amah ah heetpihtu anei hi; Pathian gingtalou mi in Pathian in a Tapa ahung piaah thu heetsahna agintaat louh jiahin Pathian chu mijuau ahisah hi.
62005011	Heetsahna chu hikhuh ahi: Pathian in kumtuang hinna ahung peta a, hu hinna chu a Tapa ah aum hi.
62005012	Koipouh Tapa nei in hinna aneita; koipouh Pathian Tapa neilou in hinna anei sih hi.
62005013	Kumtuang hinna na neita uh chih na heetna diing uh leh Pathian Tapa min na gintaat theihna diingun nanguh Pathian Tapa min gingtate kawmah hi thute ka gial ahi.
62005014	Huleh Amah a i kimuanna uh chu hikhuh ahi, Amah deihjawnga bangpuoh i ngetun chu, Ama’n ahung ngaikhia hi.
62005015	Huleh i nget photmah uh Ama’n ahung ngaihkhiahsah chih i heetun chu, a kawma i silnget uh i muta chih i he uhi.
62005016	Mi koipouh in a unau in sihna tungsahthei hilou sual bawl amuhin chu, angetsah diing a, huchiin Pathian in sihna tungsahthei hilou sual bawlte diingin hinna ape diing hi. Sihna tungsahthei sual aum a, hukhu diingin angetsah diing ka chi sih hi.
62005017	Dihtatlouhna zousiah chu sual ahi a, huleh sihna tungsahthei hilou sual zong aum hi.
62005018	Koipouh Pathian a piang chu asual zing sih chih i he hi; hizongleh Pathian a piang mi chu Pathian in akol a, migiloupa’n akhoih sih hi.
62005019	Eiuh chu Pathian apat i hi chih i he a, huleh khovel pumpi chu migiloupa thuneihna nuaiah aum chih i he uhi.
62005020	Huleh Pathian Tapa chu ahungta chih i he a, huleh Amah chu adihtah ahi chih i heet theihna diingun heetsiamna ahung peta hi. Huleh eihaw chu a dihtah Amah ngeei ah, a Tapa Jesu Khrist ah i um uhi. Amah chu Pathian dihtah leh kumtuang hinna ahi.
62005021	Tate haw, milemte apat kiheemkhia un. Amen.
63001001	Kei upa in, Pathian teel numei leh a tate, thutah a ka lungsiatte, huleh keimah chauh hilou a, hizongleh thutah he zousiahte’n zong alungsiatte uh kawmah ka gial hi,
63001002	eiuh a um leh kumtuanga zong i kawmva um diing thutah jiahin:
63001003	Pa Pathian akipan leh Pa Tapa, Lalpa Jesu Khrist akipan hehpihna, khotuahna leh hamuanna chu thutah leh lungsiatna in na kawmvah um hen.
63001004	Pa kawm apat a thupiaah i muh banga na tate khenkhat thutah a um ka muh jiahin ka kipaah mahmah hi.
63001005	Huleh tuin, unaunu, thupiaah thah gial bang chu hilouin, achiil apat i neih uh gial jawin, khat leh khat i kilungsiat tuah diing uh chiin ka hung ngeen hi.
63001006	Huleh hikhuh ahi lungsiatna, huchia a thupiaahte banga i gamtat uh chu. Achiil apat na jaahtaah bangun thupiaah chu hikhuh ahi, humah a na um diing uh ahi.
63001007	Ajiahchu Jesu Khrist tahsa in ahung chih gumlou miheemtu tampi khovel ah aumdohta hi. Hutobang mi chu heemtu leh Khrist doudaaltu ahi.
63001008	I tohkhiahsate mangsahlou a, kipaahman akima i muh theih jawhna diingun kiveeng un.
63001009	Mi koipouh daan bohsia leh Khrist thuhilhna daan a umzing lou in Pathian anei sih hi. Khrist thuhilhna daan a umzing mi’n chu Pa leh Tapa anihun anei khawm hi.
63001010	Mi koipouh hi kihilhna thu keng loua na kawmva hung aum leh, na inn vah tungsah sih unla, kampha in zong vaidawn sih un.
63001011	Ajiahchu akipaahpihtu chu amah giitlouhna kikoppih ahi.
63001012	Na kawmva thu tampi hung gelh diing ka neih vaangin lehkhapuan leh lehkhatui in ka gial nuam sih hi, hizongleh hung a, i kipaahna uh abukim theihna diingin kimaaituaha hung soi ka kineem hi.
63001013	Teela um na unaunu tate’n chibai ahung buuh uhi. Amen.
64001001	Kei upa in, deih mahmah Gaia, thutah a ka lungsiat kawmah:
64001002	Deihtah, na hagau khantouh jeel banga sildang zousiah a na khantouh diing leh damtheihna diing deihin ka haamtei hi.
64001003	Ajiahchu unaute ahung va huleh nangmah a thutah um khu a thutah a na gamtat daan ahung heetsah tahun, ka kipaah mahmah hi.
64001004	Ka tate thutah ah aum uh chih ka jaah saanga kipaahna lianjaw ka nei sih hi.
64001005	Deihtah, unaute tung leh mikhualte tunga na bawl photmah ginumtahin na bawl hi.
64001006	Amah un na lungsiatna chu kouhtuamte ma ah aphuangta uhi. A khualzinna va Pathian ma a na hih diinga kilawm bang jeela na haahdoh leh, na bawl hoih diing hi,
64001007	Amah min jiaha achiahdohna va Jentelte apat bangma la lou ahih jiahun.
64001008	Hujiahin thutah a natong khawmtute i hih theihna diingun hutobang mi chu i vaidawn diing mawng uh ahi.
64001009	Kouhtuamte kawmah ka gial hi, hizongleh a lahva tungtuan uutpa Diotrephe in keiuh ahung vaidawn sih hi.
64001010	Huchihjiahin, ka hung leh chu, ka tungva thu gilou soia akamtam daan, a silbawlte ka hedohsah diing hi. Huleh hu zong hunsa louin, amah ngeei in unaute avaidawn sih a, huleh akipaahpih nuam unaute tanpha akhap a, kouhtuam apat anohdoh hi.
64001011	Deihtah, silgilou chu enton sinla, sil hoih enton jaw in. Sil hoih bawlmi chu Pathian apat ahi, hizongleh silgilou bawlmi in chu Pathian amu sih hi.
64001012	Demetria in mi zousiah apat leh thutah apat ngeei in paahtaat aloh hi. Ahi, kei un zong ka heetpih va, huleh ka heetpihna uh chu adih ahi chih na he uhi.
64001013	Gelh diing tampi ka nei a, hizongleh kolom leh lehkhatui in na kawmah ka gial sih diing hi.
64001014	Hizongleh sawtlou kaalin ka hung mu diing a, kimaaituahin thu i soi diing chih ka kineem hi. Hamuanna na tungah um hen. I lawmte’n chibai ahung buuh uhi. I lawmte minloh chiatin chibai hung na buuhsah in.
65001001	Jud, Jesu Khrist suaah leh Jakob sanggampa in, nanguh Pa Pathian in asuhsiangthoute leh Jesu Khrist a aveenbit leh kouha umte kawmah:
65001002	Khotuahna leh hamuanna leh lungsiatna na tungvah suhpungin um hen.
65001003	Deihtahte, i bawnva hutdamna thu toh kisai hung gial diinga theihtawp ka suah vaangin, misiangthoute kawma ginna setden diingin khatvei kipeta khuh a phatuamngaitaha na panna diingun hasotna thu hung gelh poimoh ka sa hi.
65001004	Ajiahchu mi khenkhat aguuha hung luut aum va, amahuh chu vaihawmna tuaah diingin achiil apatin chiamchihin aum zouta uhi. Amahuh chu Pathian ngaihsahlou mi leh Pathian hehpihna chu kisuumna umlou keeia huuhna suaahsah mite ahi va, huleh amah un Lalpa Pathian khat chauh leh i Lalpa Jesu Khrist chu akiheetmohbawl uhi.
65001005	Hujiahin hikhu khatvei anahe zouta mahleh uh chin, ka hung hesahkiit uut hi, huchu Lalpa’n a mite Aigupta gam apat ahutkhiah zou nungin zong agingta loute chu akhonungin asumangthaai hi.
65001006	Angel khenkhatte’n a thuneihna dinmun masa uh akeemden sih va, a teenna mun uh anusia uhi. Amahuh chu Pathian in kumtuang gaahna siihkhau a kaanin mial nuaiah koihin vaihawmna ni loupi a diingin asiit hi.
65001007	Huchibangmahin Sodom leh Gomorrah leh a kiimveel a teengte chu kingaihna ngeinadaanlou bangtaha kipawl thaanghuaina ah akipia va, Pathian in hute chu kumtuang mei a agawt diingte etsahna in azang hi.
65001008	Huchibangmahin hi mangmante’n a tahsa uh asubolhhoh va, thuneitute anual va, huleh loupina neite asoisia uhi.
65001009	Hizongleh angel tungnungpeen Mikael ngeei in zong Mosi luang tungtaang thu a diabol toh akituh va akinial laiun, soisiain amohpaih ngam sih a, husaangin, “Lalpa’n hung taai heh,” achi jaw hi.
65001010	Hizongleh hi mite’n chu asil heet louhte uh asoisia uhi; huleh amah un chu ngaihtuahna nei lou gamsate bangin pianken heettheihna in ahe va, hi silte ah amahuh leh amahuh akisusia uhi.
65001011	A tunguh agih hi! Ajiahchu Kaina lampi ah apaita va, huleh lawhna deihgohna jiahin Balaam dihlouhna lampi ah lawptahin ataai va, huleh Korah helna ah amangthaaita uhi.
65001012	Hite chu na lungsiatna gualvaahna va nanguh toh an aneeh chiangva tuitup suang monghiam tobang ahi va, amahuh chauh akingaihtuah uhi. Amahuh chu tui paailou meilum huih muut leeng lehleh tobang ahi uhi; amahuh chu khokhaal hun a sing gah neilou, nihvei si, huleh a zung a kiphungkalh doh tobang ahi uhi.
65001013	Amahuh chu tuipi kifawn haattah tobang ahi va, a zumna uh chu tui phuan tobangin ahung umdoh a; aahsi leeng lehleh tobang ahi va, amahuh diingin mial vombehbuh chu kumtuanga diingin siit ahi.
65001014	Adam apat khang sagihnapa Enok in hi mite tungthu anasoilawh hi, “Ngai un, Lalpa chu a misiangthou saang tampite toh,
65001015	mi zousiah vaihawmsah diing leh Pathian ngaihsahlou tengteng in a Pathian ngaihsahlouhna natoh uh, Pathian ngaihsahlou jawnga abawlte uh leh Pathian ngaihsahlou misualte’n Amah kalha haam khauhtah azat tengteng uh mohpaih diingin Amah ahung hi,” chiin.
65001016	Hite chu phun haatte leh soiseel haatte ahi va, a tahsa uh uutna gilou in apui bangbanga gamtate ahi uh; huleh amahuh chu uangtahin akiphat va, lawhna diing deih manin midangte kamsiam in apaahtawi uhi.
65001017	Hizongleh deihtahte, nang un chu malai a i Lalpa uh Jesu Khrist apostolte thusoite hezing un,
65001018	amah un hun nunung chiangin Pathian ngaihsahlouhna lama amahuh tahsa gilou uutna bangbanga puia um mi simmoh haatte ahung um diing thu asoi uhi.
65001019	Hitobang mite chu khovel mi, kikhenna siamtu leh Hagau neiloute ahi uhi.
65001020	Hizongleh deihtahte, nanguh chu na ginna siangthoupeen uh tunga kilamtouin, Hagau Siangthou a haamteiin,
65001021	kumtuang hinna tuntu i Lalpa Jesu Khrist khotuahna chu ngaah zingin Pathian lungsiatna ah kikoldet un.
65001022	Huleh khenkhat ginglela umte chu khotuah un.
65001023	Huleh lau pumin midangte hunkhia un, mei kuang lah apat kaidohin sual a suhbuaah a puan uh jiangzong kihdah kawmin.
65001024	Amah na puuh louhna diingva nanguh hung veengbit thei leh a loupina ma a nasataha nuamsa leh soiseelbeia nanguh hung koihtheipa,
65001025	i Hundampa uh Pathian pil chauh kawmah, loupinate, thupinate, vaihawmnate leh silbawltheihnate tu leh kumtuangin um zingta hen. Amen.
66001001	Sil hung tung pah ngeei diingte, a suaahte aheetsah diinga Pathian in Amah kawma apiaah, Jesu Khrist thuphuandoh. Huleh Ama’n huchu a suaah Johan kawmah a angel sawlin chiamchihna in ahesahta hi.
66001002	Ama’n chu Pathian thu leh Jesu Khrist heetpihna thu leh asilmuh zousiah ahesahta hi.
66001003	Hi soilawhna thute sim leh ngaikhete leh a sunga thu kigialte jui mi chu ahampha hi; ajiahchu ahun anaita hi.
66001004	Johan in Asia gam a um kouhtuam sagihte kawmah: Amah umzing leh umta leh hung um diingpa apat leh a laltouphah ma a um Hagau sagihte apat,
66001005	huleh heetpihtu ginum, misi lah apat tachiil leh lei a kumpipate vaihawmtu Jesu Khrist akipan hehpihna leh hamuanna na kawmvah um hen. Amah ei hung lungsiat a i sualna apat Amah ngeei sisan a hung silsiangpa leh
66001006	Pathian leh a Pa kawma kumpite leh siampute a hung siamtu kawmah loupina leh thuneihna kumtuang kumtuangin umzingta hen. Amen.
66001007	En in, meipi toh Amah ahung kum diing a, mit chinteng in Amah amu diing hi, Amah suntute ngeei in zong. Huleh lei a nam zousiah Amah jiahin akap diing uhi. Huchi hihen, Amen.
66001008	“Kei Alpha leh Omega, Abul leh Atawp ka hi,” Lalpa, “umzing leh umta leh hung um diing, Bangkimbawltheipa,” in achi hi.
66001009	Kei Johan, na unaupa uh leh Jesu Khrist a gimthuaahna leh lalgam leh kuhkalna a na tan neihpih uh chu Pathian thu jiah leh Jesu Khrist thu heetpihna jiahin Patmos kichi tuikulhgam ah ka um hi.
66001010	Lalpa Ni in Hagau in ka um a, ka nung lamah peengkuul ging bang aw ngaihtah ka ja hi.
66001011	“Kei Alpha leh Omega, Amasapeen leh Anunungpeen ka hi,” huleh, “Na sil muhte lehkhabu ah gial inla, Asia gam a um kouhtuam sagihte kawmah thot in: Ephesi khua ah, Smarna khua ah, Pergamos khua ah, Thiateira khua ah, Sardis khua ah, Philadelphia khua ah leh Laudikia khua ah,” chiin.
66001012	Huleh hu ahung houpih aw chu muh tumin ka kihei hi. Huleh ka kihei a ahihleh sana thaumei tunna sagih ka mu hi.
66001013	Huleh hu thaumei tunna sagihte lai ah Mihing Tapa tobang mi khat, a keengphaang tandong a puan silh, sana gui a a awm kigaah ka mu hi.
66001014	A lutang leh a sam chu belaam mul bangin akaang a, vuuh bangin angou a, a mit chu meikuang bang ahi.
66001015	A keeng chu sum-eng valtah, mei a haalsiang bang ahi a, a aw chu tui tampi luang ging bang ahi.
66001016	Ama’n a khut jiat lam in aahsi sagih atawi a, a kam akipanin naamsau a langniha hiamtah mei apawt a, huleh a meel chu ni asatnaah laitah tobang ahi.
66001017	Amah ka muh tahin a keengbul ah asi bangin ka puuhta hi. Huleh Ama’n a khut jiatlam ka tungah koihin ka kawmah hichiin, “Lau sin, kei Amasapeen leh Anunungpeen ka hi.
66001018	Ahing zingpa chu ka hi, huleh ka sita a, hizongleh ngai in, kumtuangin ka hing ahi. Amen. Huleh Misi Khua leh Sihna chabite ka nei hi.
66001019	Hujiahin na sil muhte leh sil umlaite leh tununga sil hung um diingte chu gial in.
66001020	Ka khut jiatlam a aahsi sagih leh sana thaumei tunna sagih na muhte thukiphual chu: aahsi sagihte chu kouhtuam sagih haw angelte ahi va, huleh thaumei tunna sagih na muhte chu kouhtuam sagihte ahi uhi,” achi hi.
66002001	“Ephesi khua a kouhtuam angel kawmah hichiin gial in, ‘A khut jiatlam a aahsi sagih tawipa, sana thaumeitunna sagih laia vaah lehleh pa’n hi thute asoi hi:
66002002	“Na natohte, na tohgimnate, na kuhkal daante ka he a, huleh migiloute na thuaah theihlouh daan ka he hi. Huleh hiloupi a apostol ka hi uh kichite na etkhiah a, huleh mijuau ahih uh na matdoh daan zong ka he hi.
66002003	Na thuaahzoh a, na kuhkal a, huleh ka min jiaha na tohgim daan leh na chauh louh daan ka he hi.
66002004	Ahihvaangin demna khat ka hung nei hi, ajiahchu na lungsiatna masapeen na nuseta hi.
66002005	Hujiahin na puuhna hezing inla, kisiih inla huleh na natoh masapeente bawlkiit in. Na kisiih louh inchu, kintahin na kawmah ka hung diing a, na thaumeitunna chu a mun apatin ka suan diing hi.
66002006	Ahiinlah hichu na bawlhoih hi, Nikolaitan pawlte natoh na hua a, huchu ke’n zong ka hua hi.
66002007	Bil nei taphot in kouhtuamte kawma Hagau thusoi chu ja heh. Agualzoupa kawmah Pathian Paradis lailung a um hinna sing apat neeh diing ka pe diing hi,”’ chiin.
66002008	“Huleh Smarna khua a kouhtuam angel kawmah hichiin gial in, ‘Amasapeen leh Anunungpeen, sita a hing kiitpa’n hi thute asoi hi:
66002009	“Na natohte leh na gimthuaahte leh na jawn daan ka he hi, hizongleh na hausa hi. Huleh Judami hiloupia ka hi uh chi, hizongleh Setan sinagog hi ngaal, hute Pathian soisiatna ka he hi.
66002010	Sil na hung thuaah diingte lau sin. Ngai in, etkhiaha na um theihna diingun diabol in na lahva khenkhat chu suangkul ah ahung khum diing a, ni sawm sung gimthuaahna na nei diing uhi. Sih tanphain ginum in, huchiin hinna lallukhuh ka hung pe diing hi.
66002011	Bil nei taphot in kouhtuamte kawma Hagau thusoi chu ja heh. Agualzoupa chu sih nihna suhnatin aum sih diing hi.”’
66002012	“Huleh Pergamos khua a kouhtuam angel kawmah hichiin gial in, ‘Amah naamsau alangnih a hiamtah neipa’n hi thute asoi hi:
66002013	“Setan laltouphah mun a na teenna a na natohte ka he hi. Huleh ka min na pom kip a, Setan teenna mun a na lahva ginna jiaha thaha umpa, ka mi ginum, ka heetpihtu Antipa hun laiin zong na ginna na tawpsan sih hi.
66002014	Hizongleh demna sil themkhat ka hung nei hi, ajiahchu Balaam thuhilhna juite na umpih hi. Ama’n Israel tate puuhna siam diing leh milem biahna sa ne diing leh numei leh pasal kaala thaanghuaina bawl diingin Balak athuhilh hi.
66002015	Huchibangmahin Nikolaitan pawlte thuhilhna jui mi khenkhat zong na nei a, huchu ka hua hi.
66002016	Hujiahin kisiih in, huchilou inchu kintahin na kawmah ka hung diing a, ka kam a pawt naamsau in amahuh ka dou diing hi.
66002017	Bil nei taphot in kouhtuamte kawma Hagau thusoi chu ja heh. Agualzoupa kawmah manna phualguuh aneeh diing ka pe diing hi. Suang kaang khat, hu suang tunga min thah kigial a tangtu loungaal midang koima’n aheet louh chu ka pe diing hi.”’
66002018	“Huleh Thiateira khua a kouhtuam angel kawmah hichiin gial in, ‘Pathian Tapa meikuang bangmai mit nei leh sum-eng valtah tobang keeng neipa’n hi thute asoi hi:
66002019	“Na natohte, na lungsiatnate, na ginna leh na kuhkalnate ka he a, huleh na silbawl masapeen saangin anunungpeen atamjaw hi.
66002020	Hizongleh hi thu ah ka hung dem hi, hu numei Jezebel amah leh amah zawlnei kichinu na thuaahtheih jiahin. A thuhilh in ka suaahte chu numei leh pasal kaala thaanghuaina bawl diing leh milem biahna sa ne diingin athuhilh a huleh aheemgawp hi.
66002021	Amahnu chu a numei leh pasal kaala thaanghuaina apat kisiih diingin hun ka pia a, himahleh auut sih hi.
66002022	Ngai in, amahnu chu gimthuaahna lupna tungah ka paai diing a huleh a silbawl uh akisiih louh uh leh a-aangkawmpih haw chu gimthuaahna nasatah ah ka paailuut diing hi.
66002023	A tate chu sihna in ka that diing a, huchiangin kouhtuam zousiah in kei chu lungsim leh lungtang hawlpa ka hi chih ahe diing uhi. Huleh na bawnun na natohte uh dungjuiun ka hung thuh chiat diing hi.
66002024	Tuin nanguh Thiateira khua a um, hi kihilhna neilou leh asoi uh banga Setan thugilte helou midang zousiah kawmah ka soi ahi, tunggihna dang na tungvah ka koih sih diing hi.
66002025	Hizongleh hu na neihsa uh chu ka hung masiah tukip un.
66002026	Agualzoupa leh a tawpdonga ka deihjawng keempa chu a kawmah namte tunga thuneihna ka pe diing hi.
66002027	Ke’n zong ka Pa apat a thuneihna ka muh bang ngeeiin, ‘Ama’n a tungvah siih chiang in vai ahawm diing a, beel kheengtu beel a hal hal a akeeh bangin amahuh ajeepkeeh diing hi.’
66002028	Huleh amah chu jiingsol aahsi ka pe diing hi.
66002029	Bil nei taphot in kouhtuamte kawma Hagau thusoi chu ja heh.”’
66003001	“Sardis khua a kouhtuam angel kawmah hichiin gial in, ‘Pathian Hagau sagih leh aahsi sagih neipa’n hi thute asoi hi: “Na natohte ka he hi; hing min na pua a, himahleh asi na hi.
66003002	Kiveeng inla, sil um nalai si dikuante chu suhaat in, ajiahchu na natohte ka Pathian mitmuh ah bukimin ka mu sih hi.
66003003	Hujiahin na muhtaah leh na jaahtaah chu hezing in; tukip inla kisiih in. Hujiahin na kiveen louhin chu, guta bangin na kawmah ka hung diinga huleh bangchih hun a na kawma ka hung diing hun na he sih diing hi.
66003004	Ahiinlah Sardis khua ah a puante uh subuaah lou min tawmtakhat na nei hi; huleh amahuh chu kei toh puanvaam silhin aleeng diing uhi, ajiahchu amah un achin uhi.
66003005	Agualzoupa chu puanvaam silhsahin aum diing a, huleh Hinna Lehkhabu apat a min ka nawtmang sih diing a, himahleh ka Pa ma leh a angelte ma ah a min ka phuang diing hi.
66003006	Bil nei taphot in kouhtuamte kawma Hagau thusoi chu ja heh.”’
66003007	“Philadelphia khua a kouhtuam angel kawmah hichiin gial in, ‘Amah, siangthou leh dih, “David chabi neipa in, ahon chianga koima’n akhaah theihlouh leh akhaah chianga koima’n ahon theihlouhpa in”, hi thute asoi hi:
66003008	“Na natohte ka he hi. En in, na ma ah koima’n akhaah theihlouh kot kihong ka koih hi; ajiahchu silbawltheihna neutakhat nei himahlehchin ka thu na keem a, huleh ka min na kiheetmohbawl sih hi.
66003009	Ngai in, Setan sinagog a Judami hia kisoi, lah hiloute chu mijuau ahi uh, amahuh chu na kawma hung paisahin na keengbul ah ka khupbohsah diinga huleh ka hung lungsiat ahi chih ka hesah diing hi.
66003010	Kuhkaltaha thuaah diinga ka hung thupiaah na juihzing jiahin leitung a um mite etkhiahna diinga khovel pumpi a hung tung diing jeheemna hun apat ke’n zong ka hung veengbit diing hi.
66003011	Ngai in, kintahin ka hung hi. Koimah in na lallukhuh ahung laahsah louhna diingin na sil neihsa chu tudet in.
66003012	Agualzoupa chu ka Pathian mun siangthou ah khuam in ka pangsah diing a, apawtdoh nawn sih diing hi. Huleh a tungah ka Pathian min leh ka Pathian akipan a vaan apat a hung kumsuh ka Pathian khopi Jerusalem Thah min ka gial diing hi. Huleh a tungah ka min thah ka gial diing hi.
66003013	Bil nei taphot in kouhtuamte kawma Hagau thusoi chu ja heh.”’
66003014	“Huleh Laudikia khua a kouhtuam angel kawmah hichiin gial in, ‘Amen, Heetpihtu Ginum leh Dihtah, Pathian silsiamte Bulpipeen in hi thute asoi hi:
66003015	“Na natohte ka he hi, huchia lum lah lumlou vot lah votloua na um chu; na lum ahihlouhleh na vot ka deih ahi.
66003016	Huchia lumpelhpulh a, lum lah lumlou vot lah votloua na um jiahin ka kam apatin ka hung sekhe diing hi.
66003017	Ajiahchu nangma’n, ‘Ka hausa a, ka neih apungta, bangmah ka tasam sih,’ na chi a, huleh mimuhsithuai, migenthei, mijawng, mittaw leh saguaah na hihlam na he sih hi.
66003018	Na hung hauhsat theihna diingin sana mei a haalchiim leh na saguaah zumhuaina akilat louhna diinga na silh diing puanvaam leh na muh theihna diing na mit na nuh diing mit damdawi ka kawm apat lei diingin ka hung thuhilh ahi.
66003019	Ka lungsiat taphot chu ka taai a, ka thunun hi. Hujiahin phatuamngai inla kisiih in.
66003020	Ngai in, kotkhaahbul a dingin ka kiu ahi. Mi koipouh in ka aw ajaah a kot ahonin chu, a kawmah ka luut diinga amah toh ka ne diing a, huleh ama’n zong kei toh ane diing hi.
66003021	Agualzoupa chu ka kawmah ka laltouphah ah ka tousah diing, kei zong ka gualzoh a ka Pa toh a laltouphah a ka tou mahbangin.
66003022	Bil nei taphot in kouhtuamte kawma Hagau thusoi chu ja heh.”’”
66004001	Hi silte nungin ka en a, ngai in, vaan ah kot khat akihong hi. Huleh aw ka jaah masat chu peengkuul ging abang a, kei chu hichiin ahung houpih hi, “Hilam ah hung tou in, tunung a sil hung um diingte ka hung musah diing hi,” chiin.
66004002	Thakhatin kei chu Hagau in ka umta a, huleh en in, vaan ah laltouphah khat akitung a, laltouphah tungah Mi khat atou hi.
66004003	Huleh hu a toupa chu jaspar leh sardia suang bangmaiin akilang a; huleh hu laltouphah kiimveel ah chu sakhituihuup, et a emerald suang bangmeia kilang aum hi.
66004004	Hu laltouphah kiimveel ah laltouphah sawmnih leh li aum a, huleh hu laltouphahte tungah upa sawmnih leh li puanvaam silha tou ka mu a, huleh amah un sana lukhuh akhuh uhi.
66004005	Huleh hu laltouphah apatin kawlphete, awte, vaangingte ahung suaah uhi. Huleh hu laltouphah ma ah thaumei sagih akuang a, hite chu Pathian Hagau sagihte ahi uhi.
66004006	Huleh hu laltouphah ma ah kristal suang tobang tuikhanglian liimlang aum hi. Huleh hu laltouphah lailung leh laltouphah kiimveel ah a malam leh a nunglam mit a dim silhing li aum hi.
66004007	Silhing khatna chu huumpibahnei tobang ahi a, silhing nihna chu bawngnou tobang ahi a, silhing thumna in chu mihing meel bang apua a, huleh silhing lina chu mupi leenglai bang ahi.
66004008	Huleh hu silhing lite’n chu ha guup chiat anei va, a polam leh a sunglam uh mit in adim chiat hi. Huleh amah un chu suun leh jaan a tawlnga louin, “Siangthou, siangthou, siangthou, Lalpa Pathian Bangkimbawltheipa, umta leh umzing leh hung um diing chu!” achi uhi.
66004009	Huleh hu silhing lite’n laltouphah tunga toupa, kumtuanga hing zingpa kawmah loupina leh zahbawlna apia va, kipaahthu asoi tengun,
66004010	upa sawmnih leh lite chu laltouphah tunga toupa ma ah abohkhup va huleh kumtuang kumtuanga hing zingpa chu abia va, huleh hu laltouphah ma a a lallukhuhte uh koihin,
66004011	“Aw Lalpa, nang chu loupina leh zahbawlna leh silbawltheihna tangtaah na hi; ajiahchu nangma’n sil zousiah na siam a, nangmah deihna tungtawna um leh siam ahi uh,” achi uhi.
66005001	Huin Amah laltouphah tunga toupa jiat lamah a sunglam leh a polam a kigial chiamchihna sagih a kichiamchih lehkhabujial khat ka mu hi.
66005002	Huleh angel haat khat aw ngaihtaha kikou a, “Koi ahiai lehkhabu chu hong a huleh hu a chiamchihna umte pheltaah?” chi ka mu hi.
66005003	Hizongleh vaan ah hiin lei ah hiin, hulouin lei nuaiah hitaleh, hu lehkhabujial hong thei leh a sung en thei mi koima aumta sih hi.
66005004	Huin huh lehkhabujial hong diing leh sim diing ahihlouhleh a sung en taah mi koimah akimuh louh jiahin naahpiin ka kap hi.
66005005	Huin upate laha khat in ka kawmah, “Kap sin. Ngai in, Juda nam Huumpibahnei, David Zungpi in hu lehkhabujial chu hong diing leh hu a chiamchihna sagihte phel diingin agualzouta hi,” achi hi.
66005006	Huleh ka en a, ngai in, laltouphah leh silhing lite lai ah leh upate lai ah thahsa hileh kilawm Belaamnou ka mu hi. Ama’n kii sagih leh mit sagih anei a, hute chu Pathian Hagau sagih, leitung pumpi a sawlkhiahte ahi uhi.
66005007	Amah chu ahung a huleh laltouphah tunga toupa khut jiatlam apatin lehkhabujial chu alata hi.
66005008	Huleh Ama’n lehkhabujial chu alaah tahin, silhing lite leh upa sawmnih leh lite chu Belaamnou ma ah abohkhup va, amah un kaihging leh gimnamtuui a dim sana kuang atawi chiat uhi, huchu misiangthoute haamteina ahi.
66005009	Huleh amah un la thah khat asa va, “Nang chu lehkhabujial la a, huleh a chiamchihnate pheltaah na hi; ajiahchu thahin na umta a, chi chin, haam chin, mi chin leh nam chin apat mite na sisan in Pathian a diingin na hung tanta a,
66005010	huleh i Pathian uh kawmah kumpite leh siampute in na hung siamta a; huleh leitung ah lalin i tou diing uhi,” chiin.
66005011	Huin ka et leh laltouphah leh silhingte leh upate kiimveel ah angel tampi aw ka ja a; huleh atamdaan uh chu asiing asiing leh asaang asaang ahi va, amah un laltouphah leh silhingte leh upate auum kiimveel va,
66005012	“Thaha um Belaamnou chu thuneihnate, hauhsatnate, pilnate, thahaatnate, zahumnate, loupinate leh paahtawinate tangtaah ahi,” chia aw ngaihtaha kikouin la asa uhi.
66005013	Huleh vaan a um leh lei a um leh lei nuaia um leh tuikhanglian a um chinteng in, “Laltouphah tunga toupa leh Belaamnou kawmah, paahtawinate leh zahumnate leh loupinate leh silbawltheihnate kumtuang kumtuangin um zingta heh,” achih uh ka ja hi.
66005014	Huin silhing lite’n, “Amen,” achi uhi. Huleh upa sawmnih leh lite’n bohkhupin kumtuanga hing zingpa chu abeta uhi.
66006001	Huin Belaamnou in chiamchihna sagihte laha amasapeen aphel lai ka mu a, huleh aw khat, vaanging bangmaia silhing lite laha khat in, “Hung inla en in,” achih ka ja hi.
66006002	Huin ka en a, ngai in, sakol kaang khat ka mu hi. A tunga tuangpa’n thalmung atawi a, a kawmah lallukhuh khat akipia a, amah chu gualzou leh gualzou jeel diingin akuankheta hi.
66006003	Belaamnou in chiamchihna nihna aphel zohin silhing nihna in, “Hung inla en in,” achih ka ja hi.
66006004	Huleh sakol dang, asan khat ahung pawtdoh a, a tunga tuangpa kawmah chu leitung apat hamuanna laahsah theihna leh mite khat leh khat akithah tuahna diing uh thuneihna piaah ahi a, huleh a kawmah naamsau thupitah piaah ahi.
66006005	Huleh Ama’n chiamchihna thumna aphel zohin silhing thumna in, “Hung inla en in,” achih ka ja hi. Huin ka et leh, ngai in, sakol vom khat ka mu a, a tunga tuangpa’n a khut in buuhna atawi hi.
66006006	Huleh silhing lite lah apatin aw khat in, “Dinari khat a gehu dan khat, dinari khat a barley buh dan thum; huleh sathau leh uain chu suse sin,” achih ka ja hi.
66006007	Huleh chiamchihna lina aphel zohin silhing lina in, “Hung inla en in,” achih ka ja hi.
66006008	Huin ka et leh, ngai in, sakol daang khat ka mu a, a tunga tuangpa min chu Sihna ahi a, huleh Misi Khua in amah ajui hi. Huleh amah un leitung seh li suah seh khatte chu naamsau toh, kial toh, sihna toh, leitung a gamsate toh athah theihna diingun amahuh kawmah silbawltheihna piaah ahi.
66006009	Chiamchihna ngaana Ama’n aphel zohin maitaam nuaiah Pathian thu jiah leh a heetpihna apom jiahva thaha umte hagau ka mu hi.
66006010	Huleh amah un aw ngaihtah a kikouin, “Aw Lalpa, siangthou leh dih, bangtan ahiai leitung a teengte tunga vaihawm lou leh ka sisan uh phuba la loua na um diing?” achi uhi.
66006011	Huin amahuh chu puanvaam akipe chiat a, huleh a suaah hihpihte uh leh a unaute uh, amahuh bangmah a thaha um diingte ahung thah zoh veh masiah uh tomkhat anakhawl tadih diinga hilh ahi uhi.
66006012	Huleh Ama’n chiamchihna guupna aphel zohin ka en a, huleh ngai in, jiil nasatahin akiliing a; huleh ni chu samul sai-ippuan bangin ahung vomta a, ha chu sisan bangin ahung umta hi.
66006013	Huleh vaan aahsite chu theipi kung huihpi haattah in amuut chianga agah puamte apulh bangin lei ah akia uhi.
66006014	Huleh vaan chu lehkhabujial a jial bangin akitawlkheta a, taang leh tuikulhgam chinteng aumna vapat suanmangin aumta uhi.
66006015	Huin leitung a kumpipate, mi liante, mi hausate, sepaih houtuliante, mi haatte, huleh saltaang leh taanglou mi zousiah chu kohawm leh taang a suangpite ah akibuta va,
66006016	huleh taangte leh suangpite kawmah, “Hung netkhum unla, Amah laltouphah tunga toupa ma apat leh Belaamnou lungthahna apat hung phual un!
66006017	Ajiahchu a lungthahna ni huaisia hung tung ahita, koi ahiai ding zou diing?” achi uhi.
66007001	Hi silte nungin angel li, leitung ah hiin tuikhanglian tungah ahihlouhleh singkung khatmah tunga zong huih anun louhna diinga lei a huih lite tutaang a, leitung ning li a ding chu ka mu hi.
66007002	Huin suahlam apat hung kuan angel dang, Pathian hing chiamchihna nei khat ka mu hi. Amah chu a kawmva leitung leh tuikhanglian suhsiat theihna diing kipia angel lite kawmah aw ngaihtahin akikou a,
66007003	“I Pathian suaahte chu a tal va i chiamchih zoh masiah leitung hiin tuikhanglian ahihlouhleh singkungte hileh suse sih un,” achi hi.
66007004	Huin chiamchiha umte phaahzah chu ka ja a, Israel tate phung zousiah apat nuai khat leh siing li leh saang li chiamchih ahi uhi:
66007005	Juda phung apat siing khat leh saang nih; Reuben phung apat siing khat leh saang nih; Gad phung apat siing khat leh saang nih;
66007006	Asher phung apat siing khat leh saang nih; Naphtali phung apat siing khat leh saang nih; Manasseh phung apat siing khat leh saang nih;
66007007	Simeon phung apat siing khat leh saang nih; Levi phung apat siing khat leh saang nih; Issakar phung apat siing khat leh saang nih;
66007008	Zebulon phung apat siing khat leh saang nih; Joseph phung apat siing khat leh saang nih; huleh Benjamin phung apat siing khat leh saang nih chiamchihin aum uhi.
66007009	Hite zohin ka en a, ngai in, koima sim seenglouh mipi nasatah, nam chin, phung chin, mi chin leh haam chin apat puan ngou silh a, tuum baa tawia laltouphah leh Belaamnou ma a ding chu ka mu a,
66007010	huleh amah uh chu aw ngaihtahin akikou va, “Hutdamna chu laltouphah tunga tou i Pathian uh leh Belaamnou a ahi!” chiin.
66007011	Angel zousiah chu a laltouphah kiimveel leh upate leh silhing lite kiimveel ah ading va, huleh laltouphah ma ah khupboh a puuhin,
66007012	“Amen! Paahtawinate, loupinate, pilnate, kipaahthusoinate, zahumnate, silbawltheihnate leh thahaatnate chu i Pathian kawmah kumtuang kumtuangin um zingta heh. Amen!” chiin Pathian abia uhi.
66007013	Huin upate laha khat in ahung houpih a, ka kawmah, “Hi puan ngou a kithuamte koite ahi viai, huleh khoi apat hung ahi viai?” achi hi.
66007014	Huleh ke’n a kawmah, “Pu, nangmah in na he hi,” ka chi hi. Huin ama’n ka kawmah, “Hite chu gimthuaahna nasatah apat hung pawtdohte ahi va, huleh Belaamnou sisan a sawpin a puan uh angousahta hi.
66007015	Hujiahin amahuh chu Pathian laltouphah ma a umin suun leh jaan in a biahinn ah a nna atong uhi. Huleh Amah laltouphah tunga toupa chu a lahvah ateeng diing hi.
66007016	Amahuh agilkial nawn sih diing va, adangtaah kiit nawn sih diing uh; nisa in amahuh akaang nawn sih diing a, a satna in zong asugim nawn sih diing hi.
66007017	Ajiahchu laltouphah laia um Belaamnou in amahuh avaah diing a, tuihing luui luanna ah amahuh apui diing a, Pathian in a mit vapat mittui zousiah asiaah siang diing hi,” achi hi.
66008001	Huleh Ama’n chiamchihna sagihna aphel zohin daah kimkhat veel chu vaan asip kiikeei hi.
66008002	Huleh angel sagih Pathian ma a ding ka mu a, huleh amahuh chu peengkuul sagih piaah ahi uhi.
66008003	Huleh angel dang khat ahung a, gimtuui haalna sana bawm tawiin maitaam bul ah ading hi. Amah kawmah chu laltouphah ma a sana maitaam tunga misiangthoute haamteina toh alat khawm diingin gimtuui tampi piaah ahi.
66008004	Huleh gimtuui khuu chu misiangthoute haamteina toh kitonin angel khut apatin Pathian ma ah ajaamtouta hi.
66008005	Huin angel in gimtuui haalna bawm ala a, maitaam mei in athun dim a, huleh leitung ah apaaikheta hi. Huleh awte, vaangingte, kawlphete leh jiilliingte ahung umta hi.
66008006	Huin hu angel sagih peengkuul sagih neite chu muut diingin akisingsata uhi.
66008007	Angel khatna in peengkuul amuut a, huleh gial leh mei sisan toh kihal ahung umta a, hute chu leitung ah paihkhiahin aum uhi. Huleh singkung mun thum a khen mun khat akaangtum a, huleh hampa hing zousiah akaangtumta hi.
66008008	Huin angel nihna in peengkuul amuut a, huleh taang lianpi mei a kaang hileh kilawm tuikhanglian ah paihluutin aum a, huleh tuikhanglian mun thum a khen mun khat sisan ahung suaahta hi.
66008009	Huleh tuikhanglian a um hinna nei ganhingte chu mun thum a khen mun khat asita va, huleh longpite chu mun thum a khen mun khat suhsiatin aumta hi.
66008010	Huin angel thumna in peengkuul amuut a, huleh aahsi liantah khat meisel banga kuang vaan apatin ahung kesuh a, huleh luuidungte mun thum a khen mun khat leh tuinaahte tung ah atu hi.
66008011	Hu aahsi min chu Gamsai ahi. Huin tui mun thum a khen mun khat chu gamsai ahung suaahta a, huleh suhkhaat ahihtaah jiahin hu tuite apatin mi tampi asita uhi.
66008012	Huin angel lina in peengkuul amuut a, huleh ni mun thum a khen mun khat, ha mun thum a khen mun khat, aahsi mun thum a khen mun khat suhsiatin aumta a, huchiin hute mun thum a khen mun khat chu suhmial ahita hi. Suun mun thum a khen mun khat chu avaah nawn sih a, huleh jaan zong mun thum a khen mun khat huchibangmahin aum hi.
66008013	Huin ka et leh, angel khat vaanlaijawl a leenga aw ngaihtaha hichia kikou ka ja hi, “Angel thumte’n peengkuul amuut naahlai diing jiahun lei a umte tung agih hi, atunggih hi, atunggih hi!” chiin.
66009001	Huin angel ngaana in peengkuul amuut a, huleh aahsi khat vaan apata lei a kesuh ka mu hi. Amah kawmah kokhuuh tobei chabi piaahin aum hi.
66009002	Huleh ama’n kokhuuh tobei chu ahong a, huin hu kokhuuh apatin haaltuina mei nasatah khuu bangin meikhu ahung pawtdoh hi. Hu kokhuuh a meikhu jiahin ni leh vaan ahung mialta hi.
66009003	Huleh hu meikhu lah apatin khauphe leitung ah ahung pawtdoh hi. Huleh lei a momaaite a tobang silbawltheihna a kawmvah piaah ahi.
66009004	Amahuh chu a tal va Pathian chiamchihna neiloute chauh chihlouh, lei a hampa aha, sil hing aha, ahihlouhleh sing mawngmawng suse lou diinga thupiaah ahi uhi.
66009005	Huleh amahuh chu hute thah theihna diing thuneihna piaah ahi sih va, hizongleh ha ngaa sung sugenthei diinga phal ahi uhi. Huleh a suhgentheihna uh chu mom-aai in mi adeh chianga anat daan bang ahi.
66009006	Huleh hu hun chiangin mite’n sihna ahawl diing va, himahleh amu sih diing uh; sih auut diing va, huleh sihna in amahuh ataaimangsan diing hi.
66009007	Huleh hu khauphete meel chu gaal kuan diinga guatsa sakolte bangmai ahi uhi. A lutung vah sana tobang lallukhuh hileh kilawm akhuh va, huleh a maai uh chu mihingte maai bang ahi.
66009008	Amah un numei sam tobang sam anei va, a ha uh chu huumpibahnei ha tobang ahi.
66009009	Huleh amah un siih awmphaw hileh kilawm awmphaw anei va, a hajaap ging uh chu gaal a kuan sakol tampi kaangtalai ging bang ahi.
66009010	Amah un mom-aai bangin mei anei va, a mei vah gu aum hi. A silbawltheihna uh chu mihingte ha ngaa sung suhnatna diing ahi.
66009011	Huleh amah un kokhuuh tobei angel chu a tungvah kumpi in anei uhi. A min chu Hebrai haam in Abaddon ahi a, hizongleh Grik haam in a min chu Apollion ahi.
66009012	Tunggihna khat abeita hi; ngai in, tunggihna nihna ahung tung nalai diing hi.
66009013	Huin angel guupna in peengkuul amuut a, huleh Pathian ma a um sana maitaam kii lite apat aw ka ja a,
66009014	peengkuul nei angel guupna kawmah, “Euphrat luuipi lian a angel li kaana umte khu suut in,” chiin.
66009015	Huchiin a daah leh a ni leh a ha leh a kum huntaha mihingte mun thum a khen mun khat that diinga kikoih angel lite chu suutin aumta uhi.
66009016	Huleh hu sakol tungtuang gaalmite tam daan chu saang tampi ahi va; a phaahzah uh kisoi ka ja hi.
66009017	Huleh hichibangin kilaahna in sakolte leh a tunga tuang mei leh jasinth suangdum leh kaat awmphaw neite chu ka mu hi. Hu sakolte lutang chu huumpibahnei lutang tobang ahi a, huleh a kam vapatin mei leh meikhu leh kaat asuaahdoh hi.
66009018	Hi gawtna thum a kam vapat hung suaahdoh, mei leh meikhu leh kaat haw in mihingte mun thum a khen mun khat chu thahin aumta uhi.
66009019	Ajiahchu hu sakolte silbawltheihna chu a kam uh leh a mei vah aum hi; ajiahchu a mei uh chu guul tobanga lutang nei ahi a, hute in mite asuna uhi.
66009020	Huleh hi gawtnate a si lou midang tengteng a khut natohte vapat akisiih tuan sih va; huchiin dawite leh sana, dangka, sumeng, suang leh sing milem, mu lah mu theilou, ja lah ja theilou, pai lah pai theilou milem abiahte uh atawpsan tuan sih uhi.
66009021	Huleh a tualthah uh ahihlouhleh a dawi aisaan uh ahihlouhleh a numei leh pasal kaala thaanghuaina uh ahihlouhleh a guuhtaatna vapatin zong akisiih tuan sih uhi.
66010001	Huleh angel haat dang khat meilum a kithuama vaan apat hung kumsuh ka mu hi. A lutung ah sakhituihuup aum a, a maai chu ni abang a, huleh a keengte chu meikuang khuam bang ahi.
66010002	Huleh a khut ah lehkhabu neutakhat pheetsa atawi hi. Huleh a keeng jiatlam chu tuikhanglian tungah anga a, a keeng veilam chu leitung ah anga a,
66010003	huleh amah chu huumpibahnei humhaam bangin aw ngaihtahin akikou hi. Akikou zohin vaanging sagihte’n a aw uh asuahta uhi.
66010004	Huleh vaanging sagihte’n a aw uh asuah tahun gial diingin ka kisata hi. Huin vaan akipan aw khat in ka kawm ah hichia asoi ka ja hi, “Vaanging sagihte sil soi chu iim bihbeh inla, huleh gial sin,” chiin.
66010005	Huin angel tuikhanglian leh leitung a ding ka muh khu in a khut vaan lamah atung tou a,
66010006	huleh kumtuang kumtuanga hing zingpa, vaan leh a sunga sil umte, lei leh a sunga sil umte, tuikhanglian leh a sunga sil umte siamtu min louin, a hun jekaisah ahi nawn sih diing hi,
66010007	hizongleh angel sagihna in a peengkuul amuut diing kuan chiangin chu Pathian thukiphual chu a suaah zawlneite kawma Ama’n anasoisa bangin suhkim ahita diing, chiin akihaahsial hi.
66010008	Huleh vaan apat aw ka jaah khu in, “Chiah inla tuikhanglian leh leitung a ding angel khut a lehkhabu neutakhat pheetsa um chu vala in,” achi hi.
66010009	Huin angel kawmah ka vachiah a, a kawmah, “Lehkhabu neutakhat chu hung pia in,” ka vachi hi. Huleh ama’n ka kawm ah, “La inla ne in, hikhu in na gil akhasah diing a, hizongleh na kam ah chu khuaizu bangin ahum diing hi,” achi hi.
66010010	Huin angel khut apatin lehkhabu neutakhat chu ka ladoh a huleh ka ne hi, Huchu ka kam ah khuaizu bangin ahum a, himahleh ka neeh zohin ka gil chu akhata hi.
66010011	Huin ama’n ka kawmah, “Mi tampite leh namte leh haamte leh kumpipate tungtaang thu na soilawh ngeei diing ahi,” ahung chi hi.
66011001	Huin tehna chiang tobang sialluang khat ahung kipia a, huleh angel chu ading a, ka kawmah, “Thou inla, Pathian biahinn leh maitaam leh a sunga abetute teh in.
66011002	Hizongleh Pathian biahinn polam a leitual chu nusia inla teh sin, ajiahchu hichu Jentelte kawma piaah ahita hi. Huleh amah un khopi siangthou chu ha sawmli leh ha nih atuandeen diing uhi.
66011003	Huleh ka heetpihtu nihte kawmah sil bawltheihna ka pe diing a, amah un sai-ippuan silhin ni saang khat leh za nih leh sawmguup sung thu asoilawh diing uhi,” achi hi.
66011004	Hite chu olive sing nihte leh leitung Pathian ma a ding thaumei tunna nihte ahi uhi.
66011005	Mi koipouh in amah uh asuhnat tum leh, a kam vapat a mei hung pawtdoh in a meelmate uh akaangtum hi. Huleh mi koipouh in amahuh asuhnat leh huchibangmahin thahin aum diing uhi.
66011006	Hite’n chu thu asoilawh hun sungva guahjut louhna diingin vaan khaah theihna silbawltheihna anei va; huleh tui sisan suaahsah theihna leh auut daandaan va leitung gawtna chinteng a gawt theihna silbawltheihna anei uhi.
66011007	Huleh a heetpihna uh azoh chiangun kokhuuh tobei apata hung pawtdoh gamsa in amahuh adou diing a, azou diing a, huleh athat diing hi.
66011008	Huleh a luang uh chu hagaulama Sodom leh Aigupta kichi, i Lalpa uh zong kilhbeha aumna khopi loupitah kotzing ah alum diing hi.
66011009	Huleh mi chin leh phung chin leh haam chin leh nam chin a mite’n ni thum leh akim a luang uh aen diing va, a luang uh chu vui diing aphal sih diing uhi.
66011010	Huleh leitung a teengte chu amahuh tungah anuam diing va, kipaahna abawl diing va, huleh silpiaahte akithot tuah diing uhi, ajiahchu hi zawlnei nihte’n leitung a teengte abawl gim mahmah uhi.
66011011	Huleh ni thum leh akim zouin Pathian akipan hinna hagau a sungvah aluut a, a keeng un adingta va, huleh amahuh mute tungah launa nasatah atungta hi.
66011012	Huin amah un vaan apat aw ngaihtaha, “Hi lam ah hung tou un,” chia a kawmva kikou aja uhi. Huleh amahuh chu meilum lahah vaan ah akaltouta va, a meelmate un amahuh amu uhi.
66011013	Huleh hu daahkaal mahin jiil nasatahin akiliing a, khopi mun sawm a khen mun khat achimta hi. Hu jiilliing ah mi saang sagih thahin aumta a, adang teng in chu alau mahmah va vaan Pathian kawmah loupina apeta uhi.
66011014	Tunggihna nihna abeita a, ngai in, tunggihna thumna chu hung tung pah diing ahi.
66011015	Huleh angel sagihna in peengkuul amuut a, vaan ah aw ngaihtah hichiin aging hi, “Khovel lalgamte chu i Lalpa uh leh a Khrist lalgam ahung hita a, Amah chu kumtuang kumtuangin lalin atou diing hi!” chiin.
66011016	Huin Pathian ma a a laltouphah va tou upa sawmnih leh lite’n khupboha puuhin Pathian abia uhi,
66011017	“Nang ka hung phat uhi, Aw Lalpa Pathian Bangkimbawltheipa, umzing leh umta leh hung um diingpa, ajiahchu nangma’n na silbawltheihna loupitah na lata a, vai na hawmta hi.
66011018	Namte chu athangtawm va, huleh na lungthahna chu ahung tungta hi. Misite vaihawmsahna diing leh na suaah zawlneite leh misiangthoute leh na min lau, aneu leh aliante kawmah kipaahman na piaahna hun leh leitung susetute na suhsiatna hun diing chu ahung tungta hi,” chiin.
66011019	Huin vaan ah Pathian mun siangthou akihong a, a mun siangthou sungah a thuhun bawm akimu hi. Huin kawlphe, aw ging, vaan ging, jiilliing leh gialkia nasatah haw ahung umta hi.
66012001	Huleh vaan ah chiamchihna loupitah ahung kilang hi: numei khat ni a kithuam, a keeng nuaia hapi um, huleh a lutung a aahsi sawmlenih tuang lallukhuh khuh ahung um hi.
66012002	Amahnu chu naupaai ahi a, nausuaah diinga natna thuaahin akap hi.
66012003	Huin chiamchihna dang vaan ah ahung kilang kiit hi: ngai in, dragon san lianpi lutang sagih leh kii sawm nei, a lutungte a lallukhuh sagih khuh ahung um hi.
66012004	A mei in vaan a aahsi mun thum a khen mun khat akai a, lei ah apaaikheta hi. Huleh a Nau asuaah phaatphaat anavalhzou pah diingin dragon chu numei nausuaah diing nu ma ah ading hi.
66012005	Huleh amahnu’n chu Nau pasal nam zousiah tunga siihchiang a vaihawmtu diing khat ahung neikheta a, huleh a Ta chu Pathian leh a laltouphah kawmah laahtouhin aumta hi.
66012006	Huleh numeinu chu ni saang khat leh ni za nih leh ni sawmguup achawm theihna diingun gamdaai ah Pathian in abawlsah mun ah ataaimangta hi.
66012007	Huin vaan ah kidouna aum a, Mikael leh a angelte’n dragon adou va, huleh dragon leh a angelte’n zong adou va,
66012008	himahleh azou sih va, amahuh diingin vaan ah mun muhin aum nawnta sih hi.
66012009	Huleh dragon lian chu paihdohin aumta hi, hu malai a guulpi, Diabol leh Setan kichi khovel pumpi heemtu chu; amah chu leitung ah paihkhiahin aumta a, huleh a angelte zong amah toh paihkhiahin aum uhi.
66012010	Huin vaan ah aw ngaihtah a hichia chi ka ja hi, “Tuin chu i Pathian uh hutdamna, thahaatna, leh lalgam, huleh a Khrist silbawltheihna ahung tungta hi, ajiahchu asuun ajaan a i Pathian ma a i unaute uh heehtu chu paihkhiahin aumta hi.
66012011	Huleh amah un Belaamnou sisan jiah leh a heetpihna thu uh jiahin amah chu azouta va, sih tanphain a hinna uh aiit sih uhi.
66012012	Hujiahin nanguh vaan leh a sunga teengte kipaah un! Leitung leh tuikhanglian a teengte tung agih hi! Ajiahchu hun tomtakhat aneita chih aheet jiahin diabol chu thangtawm mahmahin na kawmvah ahung suhta hi,” chiin.
66012013	Huleh dragon in leitung ah paihkhiah ahita chih akiheet tahin hu numei Ta pasal neinu chu agawtta hi.
66012014	Hu numei chu gamdaai ah hu guul muhphaah louha hun khat leh hunte leh hun kimkhat chawma aumna diing mun a aleen luut theihna diingin mupi liantah ha nih piaah ahi.
66012015	Huleh tuilian haattah a numei chu atohmang theihna diingin guul in hu numei nu nawhin a kam apat tuilian luang bangin tui aphihdoh hi.
66012016	Hizongleh lei in numeinu panpihnain a kam akaah a, hu guul in a kam apat aphihdoh tuilian chu avalh beita hi.
66012017	Huleh dragon chu numeinu tung ah alungthah mahmah a, huin Pathian thupiaah jui leh Jesu Khrist heetpihna pomtu, hu numei nu chihaah tengteng chu dou diingin akuanta hi.
66013001	Huin tuikhanglian piauneel tungah ka ding a, huleh tuikhanglian apat gamsa hung pawt khat, lutang sagih leh kii sawm nei, huleh a kiite tunga lallukhuh sawm nei, huleh a lutangte tunga Pathian soisiatna min nei ka mu hi.
66013002	Huleh hu ka gamsa muh chu gialbeem tobang ahi a, a keeng chu vompi keeng abang a, a kam chu huumpibahnei kam abang hi. Huleh amah chu dragon in a silbawltheihna leh a laltouphah leh thuneihna nasatah apia hi.
66013003	Huleh a lutangte laha khat chu sihpih diing khop hiala liam hileh kilawmin ka mu a, huleh sihna khopa a liamna chu suhdam ahita hi. Huleh khovel pumpi in thumah asa va huleh hu gamsa chu ajuita uhi.
66013004	Huleh amah un gamsa kawma thuneihna petu dragon chu abia va; huleh amah un, “Gamsa toh kibang koi aum ei? Amah toh kidou ngaap koi ahiai um?” chiin gamsa chu abia uhi.
66013005	Huleh sil loupitahte soina diing leh Pathian soisiatna diing kam a kawmah piaah ahi a, huleh ha sawmli leh ha nih sung thuneihna piaahin aumta hi.
66013006	Huleh ama’n Pathian soisiatna leh a min leh a biahbuuh leh vaan a umte soisiatna in a kam akaahta hi.
66013007	Huleh a kawmah chu misiangthoute toh kidou diing leh amahuh zou diingin thu piaah ahita hi. Huleh a kawmah phung chin leh haam chin leh nam chin tunga thuneihna piaah ahita hi.
66013008	Huleh leitung a teeng zousiah khovel siamchiil apat thahsa Belaamnou Hinna Lehkhabu a a min uh kigial loute’n amah abe diing uhi.
66013009	Mi koipouh in bil aneih leh, ja heh.
66013010	Koipouh sal a puiluuttu chu sal in ataang diing a, koipouh naamsau a that chu naamsau a thahin aum diing hi. Hitah ah misiangthoute thuaahkuhkalna leh ginna suhlatna aum hi.
66013011	Huin gamsa dang leitung apat hung pawtdoh khat ka mu a, huleh ama’n chu belaam bangin kii nih anei a huleh dragon bangin thu asoi hi.
66013012	Ama’n gamsa masapeen thuneihna zousiah a ma ah azang a, huleh leitung leh a sunga teeng haw chu gamsa masapeen, sihna khop hiala liam hung dam kiit chu abesah hi.
66013013	Huleh ama’n mihingte mitmuhin vaan apat leitung ah mei bang koukhe hialin chiamchihna nasatahte abawl hi.
66013014	Huleh ama’n hu gamsa mitmuh a chiamchihna bawl theihna a kawma piaaha umte zangin leitung a teengte aheem a, ama’n leitung a teengte chu gamsa naamsau a suhliam a um a, hing nalai khu lim siam diingin ahilh hi.
66013015	Huleh gamsa lim kawma haihna apiaah theihna diing leh huchia gamsa lim chu ahung haamtheih a, huleh gamsa lim be lou photmahte athah theihna diingin amah chu silbawltheihna piaah ahi.
66013016	Huleh ama’n mi zousiah, aneu leh alian, hausa leh genthei, saltaang leh taanglou hitaleh, a khut jiatlam vah ahihlouhleh a tal vah chiamchihna aneisah chiat hi,
66013017	huleh huchia chiamchihna ahihlouhleh gamsa min ahihlouhleh a min nambar neite chihlouh, mi koimah in alei theih louh va, juaah zong ajuaah theihlouhna diingun.
66013018	Hitah ah pilna apoimoh; koipouh heetsiamna nei in gamsa nambar chu ngaihtuah heh, ajiahchu hichu mihing nambar ahi, a nambar chu: za guup leh sawmguup leh guup ahi.
66014001	Huleh ka en a, Belaamnou chu Zion Taang a ding leh a Pa min a tal va kigial chiat mi nuai khat leh siing li leh saang li Amah toh ding ka mu hi.
66014002	Huleh vaan apatin aw khat tui tampi luang ging leh vaan ging nasatah bang ka ja hi. Huleh kaihging tumte kaihging tum ging ka ja hi.
66014003	Amah un laltouphah ma leh sil hing lite leh upate ma ah la thah hileh kilawm asa va; hu la chu leitung apat tatdoh hu mi nuai khat leh siing li leh saang li chihlouh koima’n ahe thei sih hi.
66014004	Hite chu numei a kisubuaah loute ahi uh, ajiahchu amahuh akikoih siangthou uhi. Hite chu Belaamnou a chiahna phot a juitute ahi uhi. Amahuh chu Pathian leh Belaamnou diinga gah masapeen hi diinga mite lah apat tatdohte ahi uhi.
66014005	Huleh a kam vah juauthu aum sih a, Pathian laltouphah ma ah soiseel beiin aum uhi.
66014006	Huleh angel khat vaanlaijawl a leeng ka mu a, ama’n leitung a teeng nam chin, phung chin, haam chin leh mi chin kawma taangkoupih diing kumtuang tanchinpha anei a;
66014007	aw ngaihtahin akikou a, “Pathian lau unla, a kawmah loupina pia un, ajiahchu a vaihawmna hun ahung tungta hi. Huleh Amah vaan leh lei leh tuikhanglian leh tuinaahte siamtu chu bia un,” chiin.
66014008	Angel nihna in ajui a, “Numei leh pasal kaala a thaanghuaina uutna zu chu nam zousiah adawnsah jiahin hu khopi loupi Babylon chu achimta hi, achimta hi,” achi hi.
66014009	Huin angel thumna in amahuh ajui a aw ngaihtahin, “Mi koipouh in gamsa leh a lim abiah a, a tal ahihlouhleh a khut a chiamchihna aneih leh,
66014010	amah ngeei in zong Pathian lungthahna uain, a thangtawmna nou sunga ahaat theitawpa kisung chu adawn diing hi. Amah chu angel siangthoute mitmuh leh Belaamnou mitmuh ah mei leh kaat a suhnatin aum diing hi.
66014011	Huleh a suhnatna meikhu uh chu kumtuang kumtuangin ajaam tou a, gamsa leh a lim bete leh a min a chiamchihna nei photmahte’n chu suun leh jaan in khawldamna amu sih uhi,” achi hi.
66014012	Hitah ah misiangthoute thuaahkuhkalna suhlatna aum hi; hitah ah Pathian thupiaah juite leh Jesu a ginna neite aum uhi.
66014013	Huleh vaan apatin aw khat in hi chia asoi ka ja hi, “Gial in: ‘Tu apatin Lalpa a si, misite chu ahampha uhi!’” Hagau in, “Ahi, a tohgimnate uh apatin atawldamta diing uhi, ajiahchu a silbawlte un amahuh ahung juih diing jiahin,” achi hi.
66014014	Huin ka en a, huleh ngai in, meilum vaam leh hu meilum tungah Mihing Tapa hileh kilawm, a lutung a sana lallukhuh khuh a, a khut a kawite hiam tawi chu ka mu hi.
66014015	Huleh angel dang khat Pathian biahinn apat ahung pawtdoh a, aw ngaihtah a kikouin meilum tunga toupa kawmah, “Na kawite tawi inla aat in, nang diingin a aat hun atungta hi, ajiahchu leitung chu aat hun in aminta hi,” achi hi.
66014016	Huchiin hu meilum tunga toupa’n leitung chu a kawite in azam a, huchiin leitung chu aatin aumta hi.
66014017	Huin angel dang khat vaan a Pathian mun siangthou apatin ahung pawt a, ama’n zong kawite hiamtah atawi hi.
66014018	Huleh mei tunga thunei angel dang khat maitaam apatin ahung pawt a, aw ngaihtaha kikouin kawite hiam tawipa kawmah, “Na kawite zam inla, lei grep gahbomte khawm in, ajiahchu grep amin vehta hi,” achi hi.
66014019	Huchiin angel in leitung ah a kawite azam a, huleh lei grepte chu alakhawm a, huleh huchu Pathian lungthahna uain suuhna ah apaailuutta hi.
66014020	Huleh uain suuhna chu khogei lamah keeng a chilin aum a, uain suuhna apat sisan chu sakol kam kaih tanphain, farlong saang khat leh za guup sung ahung luangkheta hi.
66015001	Huin vaan ah chiamchihna loupi leh limdang, gawtna nunung sagih nei angel sagih ka mu hi, hute a Pathian thangtawmna abukimtaah jiahin huchu gawtna nunung ahi.
66015002	Huleh mei toh kihal tuikhanglian liimlang hileh kilawm, huleh gamsa tung leh a lim tung leh a chiamchihna tung leh a min nambar tunga gualzohna tangte Pathian kaihging tawi a tuikhanglian liimlang tunga ding ka mu hi.
66015003	Amah un Pathian suaah Mosi la leh Belaamnou la asa va: “Lalpa Pathian Bangkimbawltheipa, na silbawlte aloupiin athumah hi! Na lampite chu adihin atah ahi. Aw misiangthoute Kumpipa!
66015004	Kuan nang hung lau louin, Aw Lalpa, kuan na min apaahtawi lou ngam diai? Ajiahchu nang chauh na siangthou hi. Ajiahchu nam zousiah chu ahung diingva na ma ah ahung be diing uhi, ajiahchu na vaihawmna dihte suhlatin aumta hi,” chiin.
66015005	Huleh hi silte nungin ka en a, huleh ngai in, vaan ah Pathian biahinn heetsahna biahbuuh pindan sungnung chu akihong hi.
66015006	Huleh angel sagihte chu gawtna sagihte tawiin puan siangthou leh vaam a kithuamin leh a awm uh sana kawnggaah a gaahin Pathian mun siangthou apat ahung pawtdoh uhi.
66015007	Huin silhing lite laha khat in hu angel sagihte kawmah kumtuang kumtuanga hing zing Pathian thangtawmna a dim sana kuang sagih apeta hi.
66015008	Huleh Pathian mun siangthou pindan sungnung chu Pathian loupina leh a silbawltheihna apat meikhu in adimta a, huleh hu angel sagihte gawtna sagih haw akizoh masiahin Pathian mun siangthou sungnung ah koima aluut theita sih uhi.
66016001	Huin Pathian biahinn sung apatin aw ngaihtah khat in angel sagihte kawmah, “Chiah unla Pathian lungthahna kuang sagihte chu leitung ah sungkhia un,” achih ka ja hi.
66016002	Huchiin angel khatna chu achiah a, a kuang chu leitung ah asungkhia a, huleh gamsa chiamchihna neite leh a lim betute tungah meimasia nasatah mei ahung suaahta hi.
66016003	Huin angel nihna in a kuang chu tuipi tung ah asungkhia a, huchu misi sisan bangin ahung umta a, huchiin tuikhanglian a um hinna nei zousiah asita uhi.
66016004	Huin angel thumna in a kuang chu luuidungte leh tuinaahte ah asungkhia a, hute chu sisan ahung suaahta hi.
66016005	Huleh tuite tunga thuneitu angel in hichia asoi ka ja hi, “Aw Lalpa, hichi banga vai na hawm jiahin, nang, umzing leh umta leh hung um diing chu na dihtat hi.
66016006	Ajiahchu amah un zawlneite leh misiangthoute sisan anasuah va, huleh nang adawn diingun sisan amahuh na peta hi. Ajiahchu dawn taah mawng ahi uhi,” chiin.
66016007	Huleh maitaam apat adang khat in, “Ahi, Lalpa Pathian Bangkimbawltheipa, na vaihawmnate chu adihin adihtat hi,” achih ka ja hi.
66016008	Huin angel lina in a kuang chu ni tungah asungkhia a, huleh amah kawmah chu mite mei a haaigawp theihna piaah ahi.
66016009	Huin mite chu mei nasatah a haaigawpin aum va, huleh amah un hi gawtnate tunga thuneitu Pathian asoisia va, huleh Amah kawma loupina pe diingin akisiih sih uhi.
66016010	Huin angel ngaana in a kuang chu gamsa laltouphah tungah asungkhia a, huin a lalgam chu ahung mial vehta a; huleh amah un na asah jiahun a lei uh apet uhi.
66016011	A natna uh leh a meimate uh jiahin vaan Pathian chu asoisia va, a silbawlte uh jiahin akisiih tuan sih uhi.
66016012	Huin angel guupna in a kuang chu Euphrat luuipi tungah asungkhia a, huchiin suaahlam a kumpipate diinga lampi bawl ahih theihna diingin a tui chu akang vehta hi.
66016013	Huleh ukeeng tobang hagau bolhhoh thum, dragon kam apat leh gamsa kam apat leh zawlnei tahlou kam apat hung pawt ka mu hi;
66016014	ajiahchu amahuh chu Bangkimbawltheipa hu Pathian ni loupi kidouna a puikhawm diinga leitung pumpi kumpipate kawma chiahdoh, chiamchihna bawl dawite hagau ahi uhi.
66016015	“Ngai in, guta bangin ka hung ahi. Kiging zing leh a puan teengsa a um chu ahampha hi, huchilou inchu saguaahin avaah diing a, a zumhuaina amu kha diing uhi.”
66016016	Huleh amahuh chu munkhat Hebrai haam a Armageddon kichi ah apuikhawmta uhi.
66016017	Huin angel sagihna in a kuang chu huihkhua ah asungkhia a, huleh vaan a Pathian mun siangthou apat leh laltouphah akipanin aw ngaihtah ahung suaah a, “Bawlzoh ahita!” achi hi.
66016018	Huleh awte leh vaan gingte leh kawlphete ahung um a; huleh jiil nasatahin aliing a, huchibang jiilliing nasa leh loupi chu leitung a mihing um apatin aum kha nai sih hi.
66016019	Huleh khopi loupi chu mun thum in akikhen a, namte haw khopite chu achimta hi. Huleh Pathian in Babylon khopi loupi chu ahezing a, huleh a lungthahna huaisia uain nou chu a kawmah apeta hi.
66016020	Huin tuikulhgam zousiah chu ataaimangta va, taangte zong muhin aum nawnta sih hi.
66016021	Huleh gial nasatah mei, atang khat talent khat tuha gih vaan apatin mite tungah akia a, mite’n gial suhgimna jiahin Pathian asoisia uh, ajiahchu hu suhgimna chu ahuaise mahmah hi.
66017001	Huin kuang sagih tawi angel sagihte lah a khat ahung a huleh ahung kihoupih a, “Hi lamah hung in, tui tampi tunga tou nohchijuaah thupitahnu tunga vaihawmna ka hung musah diing hi,
66017002	amahnu toh lei a kumpipate’n kingaihna thaanghuai a kipawlna abawl va, huleh amahnu kingaih thaanghuaina zu chu leitung a teengte dawnkhamsahin aum uhi,” achi hi.
66017003	Huchiin ama’n kei chu Hagau in gamdaai ah ahung pomangta hi. Huleh numei khat Pathian soisiatna min a dim, lutang sagih leh kii sawm nei gamsa sandup tunga tou ka mu hi.
66017004	Huleh hu numei chu puan sandup leh sandaang in akichei a, sana leh suangmantam leh tuikep suang in akijeem a, a numei leh pasal kaala thaanghuaina kihdahum leh bolhhohna a dim sana nou chu a khut in atawi hi.
66017005	Huleh a tal ah min khat, “THUKIPHUAL, BABYLON LOUPI, NOHCHIJUAAHTE LEH LEITUNG A KIHDAHHUAITE NU,” chiin akigial hi.
66017006	Hu numei chu misiangthoute sisan leh Jesu diinga martarte sisan dawn khamin ka mu hi. Huleh amahnu ka muh tahin, limdang leh thumah ka sa tahzet hi.
66017007	Huleh angel in ka kawmah, “Bang diinga thumahsa na hiai? Hu numei leh atuanna lutang sagih leh kii sawm nei gamsa thukiphual ka hung hilh diing hi.
66017008	Hu na gamsa muh chu aumzouta a, huleh aum sih a, huleh kokhuuh tobei apat ahung pawtkhe diing a huleh manthaaina ah achiah luut diing hi. Huleh khovel siamchiil apata Hinna Lehkhabu a a min uh kigial lou leitung a teengte’n hu gamsa aumzouta, huleh aum lou, huleh hung um nalai diing chu amuh chiangun limdang asa diing uhi.
66017009	Hitah ah pilna lungsim apoimoh hi; lutang sagihte chu numei touna taang sagihte ahi uhi.
66017010	Huleh kumpipa sagih aum a, ngaa chu apuuhta a, khat aum a, khat chu ahung tung nai tadih sih hi. Huleh ahung tun chiangin tomtakhat sung aum diing hi.
66017011	Huleh hu gamsa umzouta, huleh aum lou, amah ngeei chu agiatna ahi a, huleh sagihte laha mi ahi a, huleh manthaaina ah achiah hi.
66017012	Huleh hu kii sawm na muhte chu lalgam mu nai tadih lou kumpipa sawmte ahi va, hizongleh amah un gamsa toh daahkaal khat sung kumpipate banga thuneihna anei uhi.
66017013	Hite’n chu lungsim munkhat apua va, huleh gamsa kawmah a thuneihna uh leh a haatna uh ape diing uhi.
66017014	Hite’n chu Belaamnou akidoupih diing va, huleh Belaamnou in amahuh azou diing hi, ajiahchu Amah chu lalpate Lalpa leh kumpipate Kumpipa ahi; huleh Amah toh umte chu kouhte, teelte leh ginumte ahi uhi,” achi hi.
66017015	Huleh ama’n ka kawmah, “Nohchijuaahnu touna, na tui muhte chu mite leh mipite leh namte leh haamte ahi uhi.
66017016	Huleh gamsa tunga kii sawm na muhte’n chu nohchijuaahnu ahaw diing va, tavai leh saguaahin abawl diing va, a sa ane diing va, huleh mei in ahaalmang diing uhi.
66017017	Ajiahchu Pathian in a thute ataangtunkim masiaha Amah siltup asuhbukim theihna diingin, a lungsim uh mun khat a umna diing leh a lalgam uh gamsa kawma apiaahna diing uh a lungtang vah akoihta hi.
66017018	Huleh hu na numei muh chu hu khopi loupi leitung a kumpipate tunga vaihawmtu chu ahi,” achi hi.
66018001	Hi silte nungin angel dang khat silbawltheihna loupitah neia vaan apat hungsuh ka mu a; huleh a loupina in lei ataanvaahta hi.
66018002	Huleh amah chu aw thupitahin naahpiihtahin akikou a, “Babylon loupi chu achimta hi, achimta a, huleh dawite umna leh hagau bolhhoh chinteng kulh leh tungleeng va sianglou leh kihdahum chinteng bawm ahung hita hi.
66018003	Ajiahchu nam zousiah in a kingaih thaanghuaina zu chu adawnta va, huleh leitung a kumpipate’n kingaihna thaanghuai in akipawlpihta va, amah noptatluatna jaalin leitung a sumkawlveite ahausa gawpta uhi,” achi hi.
66018004	Huleh vaan apat aw dangkhat ka ja a, “Ka mite haw, a sualnate a na tel louhna diing uh leh amahnu gawtnate na thuaahkhawm louhna diingun amah apat hung pawt un.
66018005	Ajiahchu a sualnate’n vaan asuta a, huleh a giitlouhnate Pathian in ahe zing ahi.
66018006	Ama’n ahung piaah bang ngeeiin amah pia unla, huleh a silbawl bangjeelin a kawmah alehnih in thuh un; a nou sun khawm ah amah diingin alehnih in sundimsah un.
66018007	Akiloupisah daan leh anoptatdaan bangjeelin bawlgim unla, sulungkham un; ajiahchu ama’n a lungtang in, ‘Kumpinu in ka tou a, meithai ka hi sih, ka lungkham ngei sih diing,’ achi hi.
66018008	Hujiahin ni khat thu in amah gawtna, sihna leh lungngaihna leh kialna ahung tung diing hi. Huleh amahnu chu mei in akaangtum diing hi, ajiahchu atunga vaihawmtu Lalpa Pathian chu ahaat ahi.
66018009	“Huleh leitung a kumpipa amahnu kingaihna thaanghuai a kipawlpihte leh amahnu toh nuamtah a ana-umte’n amahnu kaatna meikhu amuh chiangun kapin asuun diing va,
66018010	amahnu kibawlgimna lauh jiaha gamlapi a dingin, ‘Tameide, tameide, Babylon loupi, khopi kip, daahkaal khat sunga na tunga vaihawmna ahung tuntaah mei!’ achi diing uhi.
66018011	“Huleh lei a sumkawlveite’n amahnu chu kah in asuun diing uhi, mi koima’n a thuampua uh alei nawn louh jiahin;
66018012	hu thuampuate chu sanate, dangkate, suangmantamte, tuikepsuangte, puanmalngaatte, puansandaangte, puanneemte, puansandupte, sing gimtuui chintengte, saiha a kibawl van chituam zousiah, sing mantampeente a kibawl vante, sum-engte, siihte, suangkaang beel chi tuamtuam zousiah,
66018013	huleh siingthaalte leh sil gimtuuite, sathau namtuuite leh begawte, uainte leh olive thaute, taangbuangte leh gehute, gante leh belaamte, sakolte leh kaangtalaite, suaahte leh mite hinnate bang ahi.
66018014	“Huleh silgah lungsim a na lunggulhte’n nang ahung nuseta va, hinkhonopna leh hoih kilawm zousiah in nang ahung paimangsanta a, huleh hite haw chu na mukiit nawn hial sih diing hi.
66018015	Hi silte a sumkawlveite, amahnu jiaha hung hausate’n chu amahnu kibawlgimna lauh jiahin gamlapi a dingin kapin asuun diing va,
66018016	huleh, ‘Tameide, tameide, hu khopi loupi, puan malngaat leh puan sandup leh puan sandaang silh a, huleh sana leh suang mantam leh tuikepsuang a kijeem chu!
66018017	Ajiahchu daahkaal khat sung chauhin hibanga hauhsatna loupi bangmalou ahung suaahta,’ achi diing uhi. Huleh long houtu photmah leh long a tuang haw zousiah leh longpute leh tuikhanglian a sumkawlvei photmah chu gamlapi ah ading va,
66018018	huleh akaahna meikhu amuh tahun akikoukhia va, ‘Hi khopi loupi tobang khopi aum ei?’ achi uhi.
66018019	Huleh amah un a lutung va leivui kithehin akikou va, kap leh maau pumin, ‘Tameide, tameide, hu khopi hauhsatna jiaha tuikhanglian a long nei haw zousiah suhhauhsata um hi va! Ajiahchu daahkaal khat sungin suhsiat ahung hita hi,’ achi uhi.
66018020	Aw vaan, huleh nanguh misiangthoute, apostolte leh zawlneite, amahnu tungah nuam un, ajiahchu Pathian in na phuba uh a tungah ahung laahsahta hi!” achi hi.
66018021	Huleh angel haattah khat in suang sumheeh liantah tobang suang khat ala a, tuikhanglian ah apaailuut a, “Hichibangin Babylon khopi loupi chu thagumsuah a paihkhiah ahi diing a, huleh muh kiitin aum nawn het sih diing hi.
66018022	Huleh kaihging tumte tumging, lasiamte lasah ging, gosem muutte muut ging leh peengkuul muutte muut ging haw na sung ah akija nawn het sih diing hi. Khutsiammi, banglam pouha khutsiam mawngmawng na sungah akimu nawn sih diing a, huleh suang sumheeh gin mawngmawng zong akija nawn sih diing hi.
66018023	Huleh thaumei vaah zong na sungah ataang nawn het sih diing a, mou leh moupa aw zong akija nawn het sih diing hi. Ajiahchu na sumkawlveitute hi leitung a miliante ahi va, ajiahchu na bupsiamna in nam zousiah heemin aumta uhi.
66018024	Huleh a sungah chu zawlneite leh misiangthoute leh leitung a thaha um zousiah sisan muhin aumta hi,” achi hi.
66019001	Hi silte nungin vaan ah mipi tampi aw ngaihtah ka ja a, “Hallelujah! Hutdamna leh loupina, zahumna leh silbawltheihna chu Lalpa i Pathian uh a ahi!
66019002	Ajiahchu a vaihawmnate chu athutahin adihtat ahi, ajiahchu Ama’n nohchijuaahnu loupitah, numei leh pasal kaala a thaanghuaina jiaha leitung suthaanghuainu chu vai ahawmkhumta a, huleh a suaahte sisan phuba chu a tungah alaahsahta hi,” chiin.
66019003	Huleh amah un, “Hallelujah! Amahnu haalna meikhu chu kumtuang kumtuangin ajaamtouta hi!” achi uhi.
66019004	Huleh upa sawmnih leh lite leh silhing lite chu khupbohin apuuh va, “Amen! Hallelujah!” chiin laltouphah tunga tou Pathian chu abeta uhi.
66019005	Huchiin laltouphah apatin aw khat ahung gingdoh a, “Nanguh a suaahte zousiah leh nanguh Amah lau, aneu leh aliante’n i Pathian uh chu paahtawi un!” achi hi.
66019006	Huleh mipi tamtah aw ging bang, tui tamtah luang ging bang leh vaanpi ging nasatah tobang ka ja a, “Hallelujah! Ajiahchu Lalpa Pathian Bangkimbawltheipa’n vai ahawm hi!
66019007	“Kipaahin i nuam diing va huleh Amah kawmah paahtawina i pe diing uh, ajiahchu Belaamnou ji neih hun ahung tungta a, huleh a ji zong akisa zoudiamta hi,” achi hi.
66019008	Huleh amahnu chu puan malngaat siangthou leh vaam a akijep diing phal ahi a, hu puan malngaat chu misiangthoute dihtatna ahi.
66019009	Huin ama’n ka kawmah, “Gial in, ‘Belaamnou ji neihna ankuang uum diinga kouhte chu ahampha uhi,’” achi hi. Huleh ama’n ka kawmah, “Hite chu Pathian thusoi dihtahte ahi,” achi hi.
66019010	Huleh amah be diingin a keengbul ah ka puuh hi. Himahleh ama’n ka kawmah, “Hung be hial sin! Kei chu na suaah tanpih leh Jesu heetpihna thu nei, na unaute laha ka hi. Pathian bejaw in! Ajiahchu Jesu heetpihna chu thusoitheihna hagau ahi,” achi hi.
66019011	Huin vaan kihong ka mu a, huleh ngai in, sakol kaang khat; huleh a tunga tuangpa a min Ginum leh Thutah kichi ka mu a, Ama’n dihtatna in vai ahawm a huleh gaal abawl hi.
66019012	A mitte chu meikuang tobang ahi a, huleh a lutung ah lallukhuh tampi aum hi. Huleh Amah loungaal koima’n aheet theihlouh min kigial anei hi.
66019013	Huleh Amah chu sisan a kidiah puan in akithuam a, a min chu Pathian Thu akichi hi.
66019014	Huleh vaan a um sepaih hon in, puan malngaat vaam leh siangthou a kithuamin sakol kaangte tunga touin Amah ajui uhi.
66019015	Huleh namte asaatna diingin a kam apatin naamsau hiamtah apawtdoh hi. Huleh Amah ngeeiin amahuh chu siih chiang toh vai ahawmkhum diing hi. Amah ngeei in Bangkimbawltheipa Pathian lauhuaina leh thangtawmna uain suuhna chu atuanchilta hi.
66019016	Ama’n a puan tung leh a malpi tungah, KUMPIPATE KUMPIPA LEH LALPATE LALPA, chia kigial min anei hi.
66019017	Huin angel khat ni a ding ka mu a, amah chu aw ngaihtaha kikouin vaanlaijawl a leeng vate kawmah, “Hung unla Pathian ankuang luina loupitah ah hung kikhawm un,
66019018	kumpipate sa, sepaih houtuliante sa, mi haatte sa, sakolte sa leh a tungva tuangte sa leh mi zousiah, jaleen leh saltaang, aneu leh alian sa na neeh theihna diingun,” achi hi.
66019019	Huleh hu gamsa leh leitung a kumpipate leh a sepaih hon uh chu hu sakol tunga tuangpa leh a sepaihte dou diinga akipunkhawm uh ka mu hi.
66019020	Huleh hu gamsa chu matin aumta a, huleh amah toh zawlnei tahlou, a ma a chiamchihnate bawl a, hu chiamchihna a gamsa chiamtehna neite leh a lim bete heemzoupa chu gamsa toh matkhawmin aumta hi. Hi tegeel chu anih un kaat a kaang mei diil ah ahinga paihluutin aumta uhi.
66019021	Huleh amawh teng chu Amah sakol tunga tuangpa kam apat hung pawtdoh naamsau in thahin aumta uhi. Huleh amahuh sa in tungleeng va zousiah agilvahta uhi.
66020001	Huin angel khat vaan apat a hung kumsuh, a khut a kokhuuh tobei chabi leh khainiang golpi tawi ka mu hi.
66020002	Huleh ama’n dragon, hu malai a guulpi khu, Diabol leh Setan kichi chu aman a, kum saang khat sung diingin akaanta hi;
66020003	huleh kum saang khat achin masiaha namte aheem kiit louhna diingin kokhuuh tobei ah apaailuut a, akhaahkhum a, huleh chiamchihin asiindetta hi. Huleh hite zoh chiangin amah chu tomkhat sung hahkhiah ahi diing hi.
66020004	Huleh laltouphahte leh a tunga toute ka mu a, huleh a kawmvah vaihawmna piaah ahi. Huin Jesu aheetpihna jiah uh leh Pathian thu aheetpihna jiahva a ngawng uh tana umte hagaute leh gamsa ahihlouhleh a lim be ngeilou a, a tal uh ahihlouhleh a khut va zong chiamchihna nei ngeiloute haw chu ka mu hi. Huleh amahuh chu ahung hing va huleh Khrist toh kum saang khat vai ahawmta uhi.
66020005	Hizongleh misi dangte chu kum saang khat achin masiah ahing kiit sih uhi. Hichu thohkiitna masapeen ahi.
66020006	Thohkiitna masapeen a telte chu ahampha un asiangthou uhi. Hute tungah sih nihna in thu anei sih a, hizongleh amahuh chu Pathian leh Khrist siampute ahi diing va, huleh Amah toh kum saang khat vai ahawm diing uhi.
66020007	Hu kum saang khat achin chiangin Setan chu a taanna kul apat hahkhiahin aum diing a,
66020008	huleh leitung ning li a um namte, Gog leh Magog chu heema kidouna a puikhawm diingin achiahdoh diing hi, atam lam uh chu tuikhanglian piauneel bang ahi uhi.
66020009	Huleh amahuh chu lei vaailam daapin achiah tou va misiangthoute giahbuuh leh khopi deihum chu ahualkhumta uhi. Huleh Pathian a kuanin vaan apat mei ahung kesuh a, huleh amahuh akaangtumta hi.
66020010	Huleh amahuh heemtu diabol chu gamsa leh zawlnei tahlou umna mei leh kaat diil ah paihluutin aumta hi. Huleh amahuh chu kumtuang kumtuangin suun leh jaanin suhnatin aum diing uhi.
66020011	Huin laltouphah ngou loupitah leh a tunga toupa, Amah maai apat lei leh vaan ataaimangnapa chu ka mu a, huleh amahuh diingin mun mawngmawng muhin aumta sih hi.
66020012	Huleh misite, aneu leh alian, laltouphah ma a ding ka mu a, lehkhabute akihong a, lehkhabu dang zong akihong hi, huchu Hinna Lehkhabu ahi. Huleh misite chu hu lehkhabute a kigial bangin a natoh dungjui un vaihawmsahin aumta uhi.
66020013	Tuikhanglian in a sunga misi umte ahung pedohta a, huleh Sihna leh Misi Khua in a sunga misi umte ahung pedohta uhi. Huleh mi chin chu a silbawlte uh dungjuia vaihawmsahin aumta uhi.
66020014	Sihna leh Misi Khua chu mei diil ah paihluutin aumta uhi. Hichu sih nihna, mei diil chu ahi.
66020015	Huleh koipouh Hinna Lehkhabu a min kigial kha lou photmah chu mei diil ah paihluutin aumta uhi.
66021001	Huin vaan thah leh lei thah ka mu hi, ajiahchu vaan masa leh lei masa chu apaimangta hi. Huleh tuikhanglian zong aum nawn sih hi.
66021002	Huin kei Johan in khopi siangthou, Jerusalem Thah chu mou a pasal a diinga kichei banga bawl zohsa a Pathian apat vaan a hung kumsuh chu ka mu hi.
66021003	Huleh vaan apat aw ngaihtah khat in, “Ngai in, Pathian teenna chu mihingte lah ahita, huleh Amah chu a lahvah ateeng diing a, huleh amahuh chu a mite ahi diing uhi. Pathian ngeei chu a kawmvah aum diing a, a Pathian uh ahi diing hi.
66021004	Huleh Pathian in a mit vapat mittui zousiah asiaahsiangsah diing hi. Huleh sihna, lusuunna, leh kahna aum nawn sih diing hi. Hu ah natna aum nawn sih diing hi, ajiahchu sil masate teng apaimangta hi,” achih ka ja hi.
66021005	Huleh laltouphah tunga toupa’n, “Ngai in, sil zousiah ka siam thah hi,” achi hi. Huleh Ama’n ka kawmah, “Gial in, ajiahchu hi thute hi adihin aginum ahi,” achi hi.
66021006	Huleh Ama’n ka kawmah, “Bawlzoh ahita! Kei Alpha leh Omega, Abul leh Atawp ka hi. Dangtaah photmah kawmah hinna tuinaah tui athawnin ka pe diing hi.
66021007	Agualzoutu in chu sil zousiah aluah diing a, huleh a Pathian ka hi diing a, amah zong ka tapa ahi diing hi.
66021008	Hizongleh meidawite, gingtaloute, kihdahumte, tualthatte, numei leh pasal kaala thaanghuaite, bumhaatte, milembete, juau haatte zousiah tan diing chu mei leh kaat a kaang diil ahi a, huchu sih nihna ahi,” achi hi.
66021009	Huin gawtna sagih nunungpeen a dim kuang sagih tawi angel sagihte laha khat ka kawmah ahung a, ahung houpih a, “Hi lamah hung in, mounu, Belaamnou ji chu ka hung ensah diing hi,” achi hi.
66021010	Huleh ama’n Hagau in taang sang liantah tungah ahung puita a, hu khopi loupitah Jerusalem siangthou, Pathian a kuana vaan apata hung kumsuh chu ahung ensah a,.
66021011	Pathian loupina anei hi. A vaah chu suang mantampeen abang a, jaspar suang bangin, kristal suang tobangin aval ahi.
66021012	Huleh kulhbaang nasatah leh sangtah anei a, kot sawmlenih anei a, hu kotte ah chu angel sawmlenih aum uhi. Huleh hu kotte tungah min kigial aum a, hute chu Israel tate phung sawmlenihte min ahi.
66021013	Suahlam ah kot thum, maallam ah kot thum, simlam ah kot thum leh tumlam ah kot thum aum hi.
66021014	Huleh khopi kulhbaang in innbulphuh suang sawmlenih anei a, hute tungah Belaamnou apostol sawmlenihte min atuang hi.
66021015	Kei hung houpihpa’n hu khopi leh a kotte leh a kulhbaang tehna diingin tehna sana chiang atawi hi.
66021016	Khopi chu ning li kibang neiin aum a, a dunglam saudaan chu a vaailam toh akibang hi. Huleh ama’n hu chiang in khopi chu ateh a, farlong saang sawmlenih ahi a, a dunglam leh a vaailam leh a saanlam akikim uhi.
66021017	Ama’n kulhbaang chu ateh a mihing tehna a tehin fi t za nih veel ahi a, huchu angel tehna in zong ahi.
66021018	Kulhbaang chu jaspar suang a kibawl ahi a, a khopi chu sana siang a kibawl liimlang bang mei ahi.
66021019	Khopi kulhbaang innbulphuh suangte chu suangmantam chi chinteng a zep ahi a, huleh a innbulphuh suang masapeen chu jaspar suang ahi a, anihna chu sapphire suang ahi a, athumna chu kalsidoni suang ahi a, alina chu emerald suang ahi a,
66021020	angaana chu sardonix suang ahi a, aguupna chu sardia suang ahi a, asagihna chu krisolit suang ahi a, agiatna chu beril suang ahi a, akuahna chu topaz suang ahi a, asawmna chu krisopras suang ahi a, asawmlekhatna chu jasinth suang ahi a, asawmlenihna chu amethist suang ahi.
66021021	A kot sawmlenihte chu tuikep suang sawmlenih ahi a, a kot chin chu tuikep suang khat a bawl ahi. Huleh khopi kotzing chu sana siang a bawl, liimlang etpailet theih bang ahi.
66021022	Huleh hu ah chu Pathian biahinn mawngmawng ka mu sih a, ajiahchu Lalpa Pathian Bangkimbawltheipa leh Belaamnou chu a biahinn ahi mei uhi.
66021023	Huleh hu khopi in chu ataanvaah diingin ni angai sih a, ha zong angai sih hi, ajiahchu Pathian loupina in hichu ataanvaah a, huleh Belaamnou chu a thaumei ahi mei hi.
66021024	Hutdama um namte chu hu vaah ah aleeng diing va, leitung a kumpipate’n a loupina uh leh a zahumna uh ahung tawi diing uhi.
66021025	A kotte chu suun in akikhaah ngei het sih diing, ajiahchu hu mun ah jaan aum sih diing hi.
66021026	Huleh amah un hu sungah namte loupina leh zahumna ahung poluut diing uhi.
66021027	Huleh hu sung ah chu bangchihmahin silbolhhoh ahihlouhleh kihdahhuai bawl, ahihlouhleh juau soi himhim aluut sih diing a, hizongleh Belaamnou Hinna Lehkhabu a min tuangte chauh aluut diing uhi.
66022001	Huin ama’n hinna luui tui chiimtah kristal suang banga val Pathian laltouphah leh Belaamnou apat a hung pawtkhia ahung ensah a,
66022002	hu khopi kotzing lailung leh a luuipang tuaah ah gah chi tuamtuam sawmlenih nei leh ha chin a gah hinna singkung aum hi. Huleh hu sing nahte chu namte suhdamna diing ahi.
66022003	Huleh hu ah haamsiatna mawngmawng aum nawn sih diing hi, hizongleh Pathian leh Belaamnou laltouphah aum jawta diing a, huleh a suaahte’n Amah nna atohsah diing uhi.
66022004	Amah un a meel amu diing va, a min chu a tal vah atuang diing hi.
66022005	Hu ah jaan aum nawn sih diing; huleh thaumei vaah leh ni vaah zong angai nawn sih diing uhi, ajiahchu Lalpa Pathian in amahuh ataanvaah diing a, huleh amah un kumtuang kumtuangin vai ahawm diing uhi.
66022006	Huleh ama’n ka kawmah, “Hi thute hi aginumin adih ahi,” achi hi. Huleh zawlneite hagaute Lalpa Pathian in sil kibawl pah diingte chu a suaahte musah diingin a angel asawlta hi.
66022007	“Ngai in, kintahin ka hung ngeei diing hi! Hi lehkhabu thusoilawh thute jui photmah chu ahampha hi,” achi hi.
66022008	Huleh kei Johan in hi silte ka muh a huleh ka jaah ahi. Huleh ka jaaha ka muh tahin hi silte hung musahtu angel keengbul ah be diingin ka puuhta hi.
66022009	Huin ama’n ka kawmah, “Hung be hial sin, ajiahchu kei chu nang leh na unau zawlneite leh hi lehkhabu a thu kisoite jui na suaah tanpih ka hi. Pathian be jaw in,” achi hi.
66022010	Huleh ama’n ka kawmah, “Hi lehkhabu a thusoilawh thute khaahkhum sin, ajiahchu a hun tung diing ahita hi.
66022011	Mi dihlou chu dihlouin um nalai heh, mi bolhhoh chu bolhhohin um nalai heh; huleh midihtat chu dihtatin um nalai heh; mi siangthou chu siangthouin um nalai heh,” achi hi.
66022012	“Ngai in, kintahin ka hung hi, mi chin a silbawl bang jeela piaah diing ka kipaahman ka kawmah aum hi.
66022013	Kei Alpha leh Omega, Abul leh Atawp, Amasapeen leh Anunungpeen ka hi.”
66022014	Hinna singkung a tan aneih theihna diing uh leh kotte a khopi sung aluut theihna diingva a thupiaahte juitute chu ahampha uhi.
66022015	Ajiahchu polam ah uite, bumhaatte, numei leh pasal kaala thaanghuaite, tualthatte, milem bete, juau ngaina leh bawl photmahte aum uhi.
66022016	“Kei, Jesu in kouhtuamte diinga hi thute na kawma hung hesah diingin ka angel ka hung sawl hi. Kei David Zungpi leh a Chihaah, Jiingsol Aahsi Taang chu ka hi,” achi hi.
66022017	Huleh Hagau leh mou in, “Hung in!” achi uhi. Huleh aja taphot in, “Hung in!” chi heh. Huleh koipouh adangtaah chu hung heh. Huleh auut taphot in hinna tui athawnin la heh.
66022018	Ajiahchu koipouh hi lehkhabu thusoilawh thute ja taphot kawmah ka hesah hi: Mi koipouh in hi thute abehlapin chu, Pathian in hi lehkhabu a kigial gawtnate a tungah abehlap diing hi.
66022019	Huleh mi koipouh in hi thusoilawhna lehkhabu thute apat alaahmangin chu, hinna singkung leh khopi siangthou leh hi lehkhabu a kigial silte apat atan diing chu Pathian in alaahmangsah diing hi.
66022020	Hi thute hesahtu in, “Kintahin ka hung ngeei diing hi,” achi hi. Amen. Huchi hi heh, hungta in, Lalpa Jesu!
66022021	I Lalpa Jesu Khrist hehpihna chu na bawnva kawmah umta hen. Amen.
