40001001	Jesu Krist lagŋɛl Abraham ɛm, lele David ɛm ab e mew.
40001002	Abraham ec’alaw Isak e l’ew ab ɛm ec’en ec’es ɔsŋm: Jakɔb,
40001003	Juda lele lisijimɛl ab; Perɛs lele Zera ab (Tamar el ɛl lis), Ɛsrɔm, Aram,
40001004	Aminadab, Nasɔn, Salmɔ,
40001005	Boas (Rahab el lis), Obɛd (Rut el lis)
40001006	Jese, lele jim ɛb ebu David ab. Salomɔ (lis el Uri e yɔw a);
40001007	Roboam, Abia, Asaf,
40001008	Josafat, Joram, Osias,
40001009	Joatam, Akas, Esekias,
40001010	Manase, Amɔ, Josias,
40001011	Yekonia lele lisijimɛl ab. Lɛgŋ ab ɛm anake wɛl ot Israɛl ec’ey im madu ɔkr ɛm Babilɔn wus af a.
40001012	Ca eke wɛl ot Israɛl ec’ey im Babilɔn a, ow e jam a, ow el Salatiɛl, Sorobabɛl,
40001013	Abiud, Eliakim, Asɔr,
40001014	Sadɔk, Akim, Eliud,
40001015	Eleasar, Matan, Jakɔb,
40001016	ɛtŋ Jakɔb ew Josɛf, Mari ɛc; Mari anake ew Jesu eke wɛl b’ɛsŋ Mesi a.
40001017	Sica k’igŋ Abraham toŋ David a, ow ij alaw sakp lɛw yar; David toŋ ke k’ok lɛgŋ ab ɛm a eke wɛl ot Israɛl ec’ey im Babilɔn wus af a, ow ij alaw sakp lɛw yar; sica aŋa toŋ ke ok Mesi e mew e lɛgŋ a, ow ij ɛmɛny alaw sakp lɛw yar.
40001018	Kin Jesu Krist eci mew owi ec’elel eke ɛcr. Josɛf ɛsu Jesu lis Mari; gbɛkɔ gbuŋ ke -l’uwarir any a, Abŋ Lala ec’abusu ɛm, Mari anŋ nimamn.
40001019	Ɛc Josɛf el ɛgŋ eke b’ɛlum Nyam ɛtŋ l’erurm eke li k’ɛlu ow ɔkm dedeku fɛŋ ec’any af; ow sosiɛm l’ɛgŋ l’eb eke ew ew ɛm, li k’ɛlu ow es.
40001020	Sica eke n’am tutr low na a, Ɛs Kɔtɔkɔ ec’ afr ɛrm ɛs nyam ow mɛmn ɛm ɛŋn’n ɛtŋ dad’r ninɛ: "Josɛf, David eci lilaw, ɛrmij k’ók’ŋ eke k’oc Mari ɛsɛ ŋ e yɔw af, aŋke Abŋ Lala ec’abusu ɛm anake n’anŋ nimamn a.
40001021	Li b’ow l’ew iy, ŋ b’ow ɛsŋ iy a Jesu, aŋke in anake li b’ow l’eb in ec’agŋ a nimum l’ɛlu es ɛl e sikpl ɛm a."
40001022	Low na ɛy yec’ɛtŋ ke odad a eke Ɛs Kɔtɔkɔ dad kokoba ɔb ɛs ab ɛm a íy nɛny.
40001023	Kin odad a: Dedyɔwli a eke anm igŋ ab a b’ow anŋ lokab ɛtŋ b’ow ew iy igŋ eke wɛl b’ow ɛsŋ Emanuɛl. (Nin a e nyandrɛ el: 'Nyam anŋ ɛy ab.')
40001024	Eke Josɛf ufŋm es a, li kok ɛsɛ elel eke Ɛs Kɔtɔkɔ ec’ɛrm ɛs a dad’r ab af, ɛtŋ l’oc Mari ɛsɛ in e yɔw af.
40001025	Gbɛkɔ n’anm ow ab toŋ batŋ Mari ew iy igŋ eke Josɛf ɛw nin Jesu.
40002001	Lɛgŋ ab ɛm eke Erɔd el ɛb ebu a anake wɛl ew Jesu Bɛtlehɛm baŋn, Jude wus af a. Sica eke wɛl ew Jesu a, nuŋ ɛm ɔny ɛsɛl ek’el mílɛ́l ɛm ɛkn ec’a, anŋ yogŋ a eke ligbn b’igb a ow toŋ ok Jerusalɛm.
40002002	-L’ibrm ninɛ: "Bogŋ iy a eke wɛl ew ke el Jwifɛl ec’ɛb ebu ab a ee? S’ɛkn in eci lɛ́l a yogŋ a eke ligbn b’anŋ igb a, ow sosiɛm anake s’ow eke si k’usr’r sos a."
40002003	Eke ɛb ebu Erɔd amani na ok ɔru ɛm a, ɛrmni ɛdŋ’n es, Jerusalɛm nimum ec’agŋ a yɛji.
40002004	Erɔd as egb waw ɛsɛl ɛgbɛl a fɛŋ lele ol e low yɛgm ɛsɛl ab ab fɛŋ luku ɛtŋ am ibrm ɛl yogŋ eke wɛl k’ew Mesi a.
40002005	-Li dad ow ninɛ: "Bɛtlehɛm baŋn, Jude wus af, aŋke kin low yec’eke Nyam dad ke kokoba ɔb ɛs a nɔn:
40002006	Ɛtŋ ŋ, Bɛtlehɛm, elm Jude wus af ec’ɛb ewi a fɛŋ eci jam ɛs. Kɔ ŋ ɛm ɛb ebu a b’ow anŋ ɛy ɔkm, ke nyímn ɛm ec’agŋ Israɛl."
40002007	Ow sosiɛm ew ew ɛm Erɔd ɛsŋ nuŋ ɛm ɔny ɛsɛl a ek’ɛl ɛm, li k’uw lɛgŋ tasi yec’af eke lɛ́l a k’ɛy ɔkm ab any.
40002008	Ɛtŋ l’ɛrm wɛl Bɛtlehɛm. Li dad wɛl ninɛ: "Ìmn otarir iy a e lís e low akr sɛnyn sɛnyn toŋ ɛ́ŋan in; eke b’ɛŋan in a òwr dadr’m yec’ɛtŋ k’ɛm yɛji m’ím m’usr’r sos."
40002009	Eke -l’irir ɛb ebu a e sodad a, -l’ɛlu lakr -n’im. Eke -n’aam a, kin lɛ́l a eke -l’ikŋn anym -l’ɛkan yogŋ a eke ligbn b’anŋ igb a, ek’ikŋ ɛl anym. Ɛtŋ wanci ab af a eke lɛ́l a im ok yogŋ a eke iy a anŋ a, n’inym es.
40002010	Eke -l’ɛkan lɛ́l a inym es a, -n’anŋ sos ɛm iŋn ligbɛl ɛm.
40002011	-L’ok akŋ a ɛtŋ -l’ɛkn iy a lele lis Mari ab. -L’ok ɔwrɔkp wus ɛtŋ -n’am usr iy a sos. -Li kpakpab ɛl eci sekpr ab es ɛtŋ -l’ap ow sika, ogŋ lele kpey ab.
40002012	Ow e jam a, Nyam ɛwar ɛl mɛmn ɛm, eke -li k’ɛwlmn mɛny -n’iimn Erɔd ogŋ a ij; ɛtŋ -l’eb ejagb ɛjeci -n’im ɛl eci wus ab af.
40002013	Sica eke nuŋ ɛm ɔny ɛsɛl a im a, Ɛs Kɔtɔkɔ ec’ afr ɛrm ɛs nyam ow ɛŋn Josɛf mɛmn ɛm ɛtŋ dad’r ninɛ: "Ìgb, òc iy a lele lis ab urur es imn Ejipt toŋ bake Ɛs Kɔtɔkɔ dád ɔny e mɛny ɛwl ow ec’odad, aŋke Erɔd b’ow ɔl iy a eci ibi es."
40002014	Kpɛkŋ Josɛf igb ncok ɛm, oc iy a lele Mari ab ɛtŋ -n’im Ejipt.
40002015	-N’anŋ yogŋ toŋ Erɔd uw. Low na ɛy yec’ɛtŋ ke Ɛs Kɔtɔkɔ ec’odad na eke dad kokoba ɔb ɛs ab ɛm a, íy nɛny: Ejipt wus af ɛtŋ m’ɛsŋ ɛm ec’iy a.
40002016	Eke Erɔd b’uw any eke nuŋ ɛm ɔny ɛsɛl a ɛju’r a, ɛrm ebl’l afŋn in es. Na sosiɛm n’ɔŋ abusu eke wɛl k’ibi Bɛtlehɛm lele in e saw saw ab ec’ey mɛny nɛnym, toŋ k’igŋ akpo yony ɛsɛl a fɛŋ. Nuŋ ɛm ɔny ɛsɛl ec’amani a ek’ɔŋ’n lɛgŋ ab af eke lɛ́l a ɛy ɔkm a, af yogŋ anake li kok low na a.
40002017	Ɛbɛn eke kokoba ɔb ɛs Jeremi ec’odad na eke dad a iy nɛny ana:
40002018	Rama ɛb ɛm, wɛl iri lebl ek’ikŋ, ɔŋn ikŋ lele luw eci likekr ab. Rashɛl anake am ikŋ in ec’ey a ec’ɔŋn a. L’ibram ŋɔŋn aŋke in ec’ey a anm ij.
40002019	Eke Erɔd uw a, Ɛs Kɔtɔkɔ ec’ afr ɛrm ɛs nyam mɛmn ɛm ow ɛŋn Josɛf Ejipt wus af
40002020	ɛtŋ dad’r ninɛ: "Ìgb, òc iy a lele lis ab ke ɛ́wal mɛny imn Israɛl wus af, aŋke agŋ a eke am ɔl iy ab es eke k’ibi a -l’uw."
40002021	Ow ɔŋ Josɛf igb oc iy a lele lis ab ɛtŋ -l’ɛwl -n’im Israɛl wus af.
40002022	Gbɛkɔ Josɛf iri eke Arkelaɔs usr ɛs Erɔd usu ɛsɛ Jude eci es ɛw ɛs af; na sosiɛm erŋn ow’r sos eke li k’im l’ir Jude. Eke wɛl yɛgm’n ow ec’ów mɛmn ɛm a, n’im Galile wus af,
40002023	ɛtŋ n’im l’ir Nasarɛt baŋn. Ow el ɛbɛn yec’ɛtŋ ke kokoba ɔb ɛsɛl ec’odad na eke dad a íy nɛny: Wɛl b’ow ɛsŋ’n Nasarɛt iy.
40003001	Lɛgŋ ab ɛm a, Jan mij ok nuŋ ɛs ɛy ɔkm Jude eci loj a ɛtŋ am dad Nyam odad ɛsɛ:
40003002	"Ìtŋnin ɛrm ɛm aŋke Afr ec’ es ɛw a ow titm."
40003003	Jan el ɛgŋ a eke kokoba ɔb ɛs Esayi dad in e ec’odad, ow a eke n’am dad l’ɛsɛ: Ɛgŋ nyam anŋ loj am ɛlu lebl dad ɛsɛ: "Kòkr Ɛs Kɔtɔkɔ ec’ejagb a, kòkr in e sebr a ínym nyim nyim!"
40003004	Jan sus mob eke wɛl kok gbaŋkɔ kedebnam e suw ɛm ɛtŋ l’ɛgŋ ndey lɛl e meb er ɛm; li b’ij tɛtɛ gbaŋgban lele mow mun ab.
40003005	Jerusalɛm ec’agŋ, Jude wus af ec’agŋ fɛŋ, lele mij ewl mij Jurdɛn wus ab af ec’agŋ a am ow Jan ogŋ.
40003006	-N’am ɛgŋ ɛl e sikpl a -l’eb agŋ fɛŋ ec’any af, ɛtŋ Jan am ok ɛl mij nuŋ Jurdɛn erŋ.
40003007	Eke Jan am ɛkn eke Farisiɛl nɔnɔ lele Sadusiɛl ab am ow in ogŋ mij ok nuŋ ec’a, li dad wɛl ninɛ: "Ɔny morŋn amua! Kɔ bwo dad ɔny eke, ek’okr mij nuŋ ke ɔtur eke k’ŋgbroŋn Nyam ec’ɛrm bebl ek’am ow ab ɛm ee?
40003008	Sica yɛ̀gmn ɔny ec’es an ab ɛm eke itŋnin ɛrm ɛm!
40003009	Ɛtŋ ɛmɛny kì tutar ɔny ɛm ki dadr k’ɛsrɛ: 'Ɛy lagŋ el Abraham.' Kɔ m’am dad ɔny eke Nyam ɔtu eke ki kok mebn amua él Abraham ec’alaw!
40003010	Sica ɔs anŋ eke b’ow bubr ekŋ es min ɛm. Likŋ fɛŋ ek’ɔ́sum ey amamn a, wɛl b’ow ubr’r es oc ɔwl’l alm.
40003011	Ɛm ec’a, m’am m’ok ɔny mij nuŋ mij ɛm ɛsɛ ɛrm ɛm itŋn eci mɛny ɛwr af, gbɛkɔ ɛgŋ ek’anŋ’m jam am ow a b’ow ok ɔny mij nuŋ Abŋ Lala lele al ɛm ab. N’ɔny abusu nɔnɔ l’akm im. M’itm bɔbɔ yɛji eke mi k’ɔny in e cɔkrukpɔ meb a m’ot’r es.
40003012	N’ɔnym waw ab ɛtŋ li b’ow n’ɔŋ egb a lɛf, l’éb ey a, ke l’ígŋ suw a l’ok es. Li b’ow l’eb egb a l’ok egbel ɛm, ke l’ófŋ suw a al ek’iram es ab ɛm."
40003013	Sica Jesu anŋ Galile ow Jurdɛn eke Jan k’ok’r mij nuŋ;
40003014	kɔ Jan ɛgŋm, ɛtŋ dad’r ninɛ: "Ɛm anake k’ok’m mij nuŋ a, ɛtŋ ow el ŋ eke am ow ɛm ogŋ!"
40003015	Gbɛkɔ Jesu dad’r ninɛ: "Caca ɛm a, ɛ̀gŋ ke ow él ɛbɛn, aŋke ɛbɛn eke si b’ow si kok ów fɛŋ eke Nyam am ibrm ɛy ab ana." Ow sosiɛm Jan ɛgŋ eb ok’r mij nuŋ.
40003016	Eke Jesu ok mij nuŋ ke am ɛy ɔkm erŋ a, kpɛkŋ afr agbr ɛm. L’ɛkn Nyam ec’Abŋ ek’am us’r es nuŋ af ɛsɛ kel af.
40003017	Ɛtŋ lebl nyam anŋ afr am ikŋ dad ɛsɛ: "Ɛgŋ na el ɛm ec’Iy eke m’erur tasi; m’oc ɛm eci sos ɛm iŋn fɛŋ m’ɛlu’l ɛm."
40004001	Sica Nyam ec’Abŋ oc Jesu im loj eke agn k’ɛju’r.
40004002	Eke n’ɛnŋ nɛny sɛgŋ ekŋ yony, ncok lele lɛgŋ owr ab a, ca namn ow’r sos.
40004003	Agn ek’el ɛju ɛs a, ɛri ow titm’n ɛtŋ dad’r ninɛ: "Ek’el Nyam ec’Iy, ke dàd mebn amua ítŋn el ob ij."
40004004	Jesu dad’r ninɛ: "Wɛl nɔn Nyam Lɛl ɛm eke: Ow elm ob ij sɔny cɛ ɔ́ɔm ɛgŋ sel, kɔ Nyam ec’odad ebl fɛŋ eke b’anŋ’n nɛnym ɛy ɔkm a."
40004005	Ɛmɛny agn oc’r im uyum’n Jerusalɛm ɛb lala ab ɛm e Nyamel gbɛl a e luw af ec’usu gege a,
40004006	ɛtŋ dad’r ninɛ: "Eke el Nyam ec’Iy, ke ànŋ aŋa igb us es wus; aŋke wɛl nɔn Nyam Lɛl ɛm eke: Nyam b’ow ɔŋ in ec’ afr ɛrm ɛsɛl a ow ŋ sosiɛm, ɛtŋ -li b’ow -l’oc’ŋ abu ɛm abu ɛm, yec’ɛtŋ ke lebn kaka kí kokm’ŋ ob lakr."
40004007	Jesu dad’r ninɛ: "Nyam Lɛl yɛji dad eke: K’ɛ́bam Ɛs Kɔtɔkɔ ŋ e Nyam."
40004008	Ɛmɛny agn oc’r im lafɛny gege nyam af, yɛgm’n wus na ec’es ɛw es ɛw a fɛŋ lele ɛl eci sakpl ab ab,
40004009	ɛtŋ dad’r ninɛ: "Mob amua fɛŋ m’ow m’ɔŋ eke ok ɔwrɔkp wus igŋ’m nuŋ."
40004010	Ca Jesu dad’r ninɛ: "Ŋ Satan, kpab’m es lís! Aŋke wɛl nɔn Nyam Lɛl ɛm eke: B’ow igŋ Ɛs Kɔtɔkɔ ŋ e Nyam sɔny nuŋ, ke kók in sɔny coco e juma."
40004011	Sica agn ɛgb’r es; ɛtŋ kin afr ɛrm ɛsɛl ow’r saw am kok in e lís e low.
40004012	Eke Jesu iri eke wɛl ɛlu Jan sobel ɛm a, n’im Galile wus af.
40004013	L’irm Nasarɛt ij, ɛtŋ n’im n’anŋ Kapɛrnayum, ɛb eke anŋ Galile eci mij lekpl a saw, Zabulɔn lele Nɛftali ab eci wus ab af.
40004014	Ow el ɛbɛn yec’ɛtŋ ke kokoba ɔb ɛs Esayi eci sodad amua eke dad a íy nɛny:
40004015	Zabulɔn eci wus a, Nɛftali eci wus a ek’anŋ okij saw ec’ejagb ab af, Jurdɛn jam a, Galile ek’agŋ ek’elm Jwifɛl a ir af!
40004016	Agŋ a ek’ir ncebn ɛm a ɛkn usuayl ligbɛl! Ɛtŋ agŋ a ek’anŋ luw eci lɔw ew a, usuayl ɛjn ok ɛl af.
40004017	Lɛgŋ na af anake Jesu ɔb nuŋ am dad Nyam odad ɛsɛ: "Ìtŋnin ɛrm ɛm aŋke Afr ec’ es ɛw a ow titm."
40004018	Jesu am ɛcr Galile eci mij lekpl a e saw saw ɛtŋ l’ɛkn agŋ lisijimɛl yony ek’el ɔcn ibi ɛsɛl: Simɔ eke wɛl b’ɛsŋ Piɛr lele lisijim Andre ab. -N’am ok muw mij lekpl ab ɛm.
40004019	Jesu dad ɛl ninɛ: "Usr’m jam, m’ow mi kok ɔny eel agŋ eb ɛsɛl."
40004020	Kpɛkŋ -li digŋ ɛl eci muw a -l’ok es ɛtŋ -l’us ow jam.
40004021	Eke li b’im akpoj tɛl a, l’ɛkn agŋ lisijimɛl ɛjeci yony Jak lele Jan ab, Sebede ec’ey. Ɛl ɛs ab -n’anŋ ɛl eci mijɛtŋ ab ɛm -n’am kok ɛl eci muw a ɛtŋ Jesu ɛsŋ ɛl.
40004022	Kpɛkŋ -li digŋ ɛl ɛs lele mijɛtŋ ab ab -l’ɛlu es, ɛtŋ -l’us ow jam.
40004023	Jesu am ɛc Galile eci wus ab af; wus ab af yogŋ, n’am yɛgm agŋ low Nyam nuŋ igŋ susu a ɛtŋ n’am ɔb gbreŋgbi usu a ec’Amani Mamn a e kokoba. N’am ewlm ɔ́lu a ɛl ec’ɔl ɛrŋ ɛrŋ fɛŋ ɛm lele ɛl eci dudu fɛŋ ab.
40004024	Siri wus af nimum, Jesu e lís ec’odad eke wɛl am dad a ec’amani am ok agŋ ɔru ɛm, ɛtŋ wɛl am is’r agŋ fɛŋ ek’am ij ɔl ɛrŋ ɛrŋ e gbre ɛsɛ agŋ ek’ɔny abŋ eŋuŋ, krokro ɛsɛl lele sos ɛ́yru ab; ɛtŋ Jesu am ewlm ɛl.
40004025	Agŋ nɔnɔ ek’anŋ Galile ow, Ɛb Lɛw a eci wus ab af ec’agŋ, Jerusalɛm ec’agŋ, Jude wus af ec’agŋ lele Jurdɛn ogog eci wus ab af ec’agŋ ab, am us Jesu jam.
40005001	Eke Jesu ɛkn bieku a, l’uyu lafɛny af ɛtŋ li sig es. In e jam ɛsɛl a ow titm’n
40005002	ɛtŋ n’am yɛgm wɛl low li dad l’ɛsɛ:
40005003	"Agŋ ek’ij abŋ ɛm e gbɔr, ehe él ɛl eci aŋke Afr e gbreŋgbi usu a, ɛl eci!
40005004	Agŋ a ek’anŋ sɔrŋ ɛm a, ehe él ɛl eci aŋke Nyam b’ow ɛyr ɛl ɛrm es!
40005005	Agŋ ɛrm frɔrɔ ɛsɛl, ehe él ɛl eci, aŋke -li b’ow -l’ij wus eke Nyam ɛwar a ec’aja.
40005006	Agŋ eke low nɛnyɛmbri nyam ec’amn am ɔny a, ehe él ɛl eci, aŋke Nyam b’ow iyr ɛl lok.
40005007	Agŋ a eke b’ikŋ agŋ sɔrŋ a, ehe él ɛl eci, aŋke Nyam b’ow ikŋ ɛl sɔrŋ!
40005008	Agŋ ek’ɛrm ɛm ayl a, ehe él ɛl eci, aŋke -li b’ow -l’ɛkn Nyam.
40005009	Agŋ a eke b’is ɛrm es ɛy a, ehe él ɛl eci, aŋke wɛl b’ow ɛsŋ ɛl Nyam ec’ey.
40005010	Agŋ a eke b’an es ɛsɛ elel eke Nyam b’erur ab af, ke ow sosiɛm wɛl b’ijr gbre a, ehe él ɛl eci, aŋke Afr e gbreŋgbi usu a, ɛl eci.
40005011	Ànŋn ehe ɛm eke ɛm sosiɛm agŋ bi wɛwr ɔny, b’ijr ɔny gbre, bi dad ów eŋuŋ fɛŋ ok ɔny af yadŋ ɛm.
40005012	Kòkr yaya, ànŋn sos ɛm iŋn ɛm, aŋke afr ob ap ligbɛl nyam am eku ɔny. Kokoba ɔb ɛsɛl ek’ikŋ anym ow a yɛji, ɛbɛn eke wɛl ijr ɛl gbre ana."
40005013	"Ɔny anake eel wus na e mok a. Kɔ eke mok irmn in e ded a, ayaf wɛl ɔtu eke ki kokr’r ke l’ɛwl li ded ee? L’akplm ij, gbeŋ cɛ l’it eke wɛl k’oc ɔwl’l ke agŋ uyu’r af.
40005014	Ɔny anake eel wus na ec’usuayl a. Baŋn ek’anŋ lafɛny af a ɔnym es lɔl.
40005015	Wɛl ígŋm kɛniɛ ɛwm es ob ew; kɔ wɛl b’itm’n es ob gege af, ke l’áyal agŋ a fɛŋ ek’anŋ akŋ a.
40005016	Ɛbɛn ek’ɔny ec’usuayl a ki jɛjn agŋ fɛŋ ec’any af ana, yec’ɛtŋ ke -l’ɛkn ɔny ec’ów amamn a eke bi kokr a, ke -li kɔklm ɔny Ɛs ek’anŋ afr a."
40005017	"Kì tutar eke m’ow e mi k’ɔny Mois ec’ ol a lele kokoba ɔb ɛsɛl e low yɛgm ab ab m’ot es. M’owm eke mi k’ɔny m’ot ɛl es, kɔ eke mi k’ɛlu liy ɛm.
40005018	M’am dad ɔny nawrɛ ɛm eke afr lele wus ab b’ow ɛc, kɔ ol a eke wɛl nɔn a e mɔni kaka, ow e logli kaka k’ow tɛtŋm es toŋ ke fɛŋ íy nɛny.
40005019	Ow sosiɛm, ɛgŋ eke b’ow igŋ sol amua ɛm e likekli nyam ɛlu es, ke b’ow yɛgm agŋ kok ɛbɛn a, Afr e gbreŋgbi usu a, li b’ow l’el likekli; gbɛkɔ ɛgŋ eke b’ow ɔsu ol a, ke b’ow yɛgm agŋ kok ɛbɛn a, Afr e gbreŋgbi usu a, li b’ow l’el ligbɛl.
40005020	Kɔ m’am dad ɔny: eke kokmn low yec’a eke Nyam am ibrm ɔny a akamn ol e low yɛgm ɛsɛl lele Farisiɛl ab a, k’ow ɛymn Afr e gbreŋgbi usu a."
40005021	"Irir eke wɛl dad ɛy lagŋɛl: 'K’íbim ɛgŋ, ɛgŋ fɛŋ ek’ibi ɛgŋ a, wɛl b’ow oc’r im jɛj ok ec’any af.'
40005022	Kɔ ɛm, m’am dad ɔny m’ɛsɛ: ɛgŋ fɛŋ eke b’ow ebl ɛrm ok lisijim af a, wɛl b’ow oc’r im jɛj ok ec’any af; ɛgŋ eke b’ow wɛwr lisijim ɛsɛ: 'Ŋ nyamb ɛgŋ a,' wɛl b’ow oc’r im Sanedrɛn ec’agŋ a ec’any af; ɛtŋ ɛgŋ eke b’ow dad lisijim ɛsɛ 'Nuŋ ɛm akplm ŋ a,' it eke wɛl k’oc’r im gbre ij usu ec’al ab ɛm.
40005023	Eke am oc ob ap im egb waw usu ɔŋ Nyam, ɛtŋ yogŋ ɔkn ek’esŋ jim ɛw low ŋ ab a,
40005024	egb waw usu yogŋ, ɛ̀w ŋ ec’ob ap ab es, ke íkŋ anym im okar ɛm esŋ jim ab ke sica ɛ́wl ow ke áp Nyam ob a.
40005025	Eke ɛgŋ nyam ɛw low ŋ ab, ɛtŋ usr ejagb aamn jɛj ok ɛm a, ògŋ es fafa okar ɛm eke anŋn ejagb af a, yec’ɛtŋ ke li k’ócm’ŋ n’ɔɔm jɛj ok ɛs, jɛj ok ɛs a ocm’ŋ ɔɔm usu ɔsu ɛs ɛlum’ŋ sobel ɛm.
40005026	M’am dad’ŋ nawrɛ ɛm: k’ow ɛym ɔkm yogŋ eke sɔgm ŋ e labm a fɛŋ ek’ɔny a uwarm."
40005027	"Irir low yec’a eke wɛl dad ab ee? K’íjm nfaci.
40005028	Kɔ ɛm m’am dad ɔny: ɛgŋ fɛŋ eke bi lɛr lawl e yɔw ke b’ɔny erur in ec’ɛrm ɛm a, ow ab l’ij nfaci ŋ̂.
40005029	Eke batŋ ow el ŋ e lidr e nyamn a anake b’ɔŋ ɛy sikpl owi ɛm a, ɔ̀kr ɔny oc’r es ɔwl’l usu kpekpe: ow akpl ŋ eci eke k’irmn ŋ e sos ikpr nyam cɛ, ow a eke ŋ e sos a fɛŋ k’anŋ ke wɛl ɔny ɔwl’ŋ gbre ij usu a.
40005030	Eke batŋ ow el ŋ e lidr abu a anake b’ɔŋ ɛy sikpl owi ɛm a, ùbr’r es oc ɔwl’l kpekpe: ow akpl ŋ eci eke k’irmn sos ogog nyam, ow a eke k’im gbre ij usu ab ɛm ŋ e sos a fɛŋ ab a."
40005031	"Wɛl dad yɛji: 'Eke am ogŋ ŋ e yɔw eke ɔl mar ɛbi a, ɔ́ŋ’n igŋnin e lɛl.'
40005032	Kɔ ɛm m’am dad ɔny: ɛgŋ fɛŋ ek’ɛlu in e yɔw e l’ɔl mar l’ɛbi es, ke ow elm egŋ ot owi ɛm a, n’ɔŋ yɔw a b’ow ɛy nfaci ij owi ɛm. Ɛtŋ ɛgŋ ek’ɛbi yɔw eke wɛl ɔwr a, in yɛji l’ij nfaci."
40005033	"Irir low yec’a eke wɛl dad ɛy lagŋɛl ab ee? K’ítŋnm ŋ e nɛny ij a, kɔ ke kók Ɛs Kɔtɔkɔ ec’any af, yec’a eke dad nɛny ij ɛm a.
40005034	Kɔ ɛm, m’am dad ɔny eke k’íjmn nɛny kaka: k’íjmn nɛny afr e nin ɛm aŋke ow el Nyam eci es sig usu;
40005035	k’íjmn nɛny wus e nin ɛm aŋke ow el in ec’akr es ok usu, k’íjmn nɛny Jerusalɛm e nin ɛm, aŋke ow el Ɛb Ebu gbɛl a ec’ɛb.
40005036	K’íjm nɛny okm ŋ e nuŋ ab af aŋke k’ɔtum kokm ŋ e sin nuŋ nyam ibrm oglog ufum.
40005037	Dàdr cɛ ɛsrɛ: 'Ɛɛ' oglog 'Njaŋ.' Yec’a eke wɛl bi dad igŋ af a, low ŋuŋn ɛs eci."
40005038	"Irir low yec’a eke wɛl dad ab ee? Nyamn lele nyamn ab ɛtŋ nɛn lele nɛn ab.
40005039	Kɔ ɛm m’am dad ɔny eke k’átarmn ɔny ec’ifnu ab. Eke batŋ ɛgŋ nyam ɛdŋ’ŋ any af lidr ogog e láwl a, ɔ̀kŋ’n nɛmn ogog ec’a yɛji l’ɛ́dŋ’ŋ.
40005040	Eke ɛgŋ oc im’ŋ jɛj ok ec’any af eke k’eb ŋ eci mob sus ɛm a, yɛ̀b’r l’éb ŋ e mob af ɛw a yɛji.
40005041	Eke ɛgŋ nyam ɔny’ŋ lɛc ɛm eke k’an es in ab sɔfu kaka fɛŋ a, àn ow eci sakp yony.
40005042	Ɛgŋ ek’am ibrm’ŋ ob a, ɔ̀ŋ’n; k’ùŋan ɛgŋ ɛrm suŋ."
40005043	"Irir low yec’a eke wɛl dad ab ee? B’ow erur ɛgŋ kaka fɛŋ ke ífn ŋ ec’ifnu.
40005044	Kɔ ɛm m’am dad ɔny: èrurir ɔny ec’efnu, ke ŋɔ́ŋan Nyam ɔŋn agŋ a eke b’ijr ɔny gbre a;
40005045	ow ɛm a b’ow eel ɔny Ɛs ek’anŋ afr a ec’ey, aŋke in e ligbn a b’afŋn ów eŋuŋ kok ɛsɛl lele ów amamn kok ɛsɛl ab, ɛtŋ in ec’afr e mij a b’aan ów amamn kok ɛsɛl lele ów eŋuŋ kok ɛsɛl ab.
40005046	Eke batŋ ow el agŋ a cɛ eke b’erur ɔny a b’erurir, ke bla k’ɔŋ ekur Nyam ogŋ ec’ob ap ee? Wus labm eb ɛsɛl yɛji ɛbɛn cɛ -li bi kok.
40005047	Ek’ow el ɔny lisijimɛl cɛ b’ɛsŋnin, ke low ligbɛl kokr ab ee? Nyam any uwm ɛsɛl yɛji, ɛbɛn cɛ -li bi kok.
40005048	Éel sɔbɔ ɛsɛ elel ek’ɔny Ɛs ek’anŋ afr a yɛji el sɔbɔ ab af."
40006001	"Ɛ̀wr ɛrm, kì kokr Nyam e lís e low fɛŋ agŋ ec’any af any ij sosiɛm eci. Eke b’ow kokr ɛbɛn, k’ow ɛŋnmn ɔny Ɛs Nyam ek’anŋ afr ec’ob ap a.
40006002	Ow sosiɛm, eke am ɔŋ ɔgbɔru os, k’ɛ̀w fuw ɛm agŋ k’ɛ́kn’ŋ; Nyam nuŋ igŋ usu lele ɛbɛrŋ ɛm ab, ɛbɛn eke ów ɛnyɛmbri yony yony ɛsɛl bi kok ana. -Li bi kok ɛbɛn ek’agŋ k’usr ɛl sos. Low nawrɛ m’am dad ɔny ek’ɛl ec’ob ap a -n’ɛŋn ŋ̂.
40006003	Kɔ ŋ ec’a, ek’am ap ɔgbɔru ob ŋ e lidr abu ab ɛm, ŋ e nɛmn abu a k’ɛ́kn,
40006004	yec’ɛtŋ ke ob ap a él es lɔl ɛm, ke asŋ Nyam eke b’ɛkn es lɔl ɛm e low a, b’ow ap’ŋ ob.
40006005	Ɔny e Nyam ŋɔŋn ɛm, kì kokr ɛsɛ ów ɛnyɛmbri yony yony ɛsɛl af; -li b’erur eke -li k’inym es Nyam nuŋ igŋ usu a lele ɛbɛrŋ saw saw ab -ni ŋɔŋn Nyam yec’ɛtŋ ke agŋ fɛŋ ɛ́kn ɛl. Low nawrɛ m’am dad ɔny, ɛl ec’ob ap a, -n’ɛŋn ŋ̂.
40006006	Kɔ ŋ, eke am erur e ki ŋɔŋn Nyam, ɛ̀y ŋ ec’akŋ abl êl ke yogŋ, ŋɔ́ŋn asŋ Nyam es lɔl ɛm, ke Asŋ Nyam eke b’ɛkn es lɔl ɛm e low a, b’ow ɔŋ’ŋ ŋ ec’ob ap a.
40006007	Eke bi ŋɔŋan Nyam, odad ebl nyam coco a cɛ k’ánŋ ɔny nɛnym k’ibn ɛsɛ Nyam any uwm ɛsɛl ec’ab af; -li bi tutr eke odad a b’ɔfu ɛl nɛnym a ke Nyam b’ow iri ɛl e ŋɔŋn e lebl a.
40006008	K’èbr ɛl e lakr a, aŋke ɔny Ɛs Nyam, gbuŋ ke íbrmn in low a, li b’ikŋ anym l’uw low yec’a ek’am erurir ab any.
40006009	Ɔny e Nyam ŋɔŋn ɛm, dàdr ɛsrɛ: Ɛy Ɛs ek’anŋ afr, ke ŋ e nin lala a ɔ́ny ɛlum;
40006010	ke ŋ ec’ es ɛw a ów; ke wɛl kók ŋ ec’erur wus aŋa ɛsɛ afr ec’ab af.
40006011	Ɔ̀ŋ ɛy yɛfɛnyna ec’ob ij a ek’it a.
40006012	Àp ɛy low ŋuŋ a eke si kok a, ɛsɛ elel eke si b’ap agŋ a eke kok ɛy low ŋuŋ ab af.
40006013	Kì yɛb ɛy si k’ɛy ɛbm owi ɛm, kɔ ɔ̀ny oc ɛy es low ŋuŋ ec’abu ɛm; [aŋke akpo akpo fɛŋ, es ɛw, abusu ɔny lele anygbɛl ab él ŋ eci. Amɛn.]
40006014	Tasi ɛm a, ek’ocr low ŋuŋ ek’agŋ kok ɔny a apr, ɔny Ɛs ek’anŋ afr a yɛji b’ow oc ap ɔny.
40006015	Kɔ eke ocmn low ŋuŋ ek’ɛgŋ kok ɔny a apmn, ɔny Ɛs ek’anŋ afr a yɛji, k’ow ocm ɔny e low ŋuŋ e kokr a apm ɔny.
40006016	Ɛtŋ kin, eke am ɛnŋn nɛny, k’ɛ̀wr sɔrŋ e sos ɛsɛ elel eke ów ɛnyɛmbri yony yony ɛsɛl bi kok ab af; -li b’ɛw any ek’agŋ fɛŋ k’uw any eke -n’am ɛnŋ nɛny. M’am dad ɔny nawrɛ ɛm ek’ɛl e labm sɔg a -n’ɛŋn ŋ̂.
40006017	Kɔ ŋ ec’a, ek’am ɛnŋ nɛny, yɔ̀g any, ɛ̀fŋ sin,
40006018	yec’ɛtŋ k’agŋ k’úwm any ek’anŋ nɛny ɛnŋ ɛm. Asŋ sɔny coco ek’ɛgŋ ɛknm a cɛ b’ow ɛkn, ɛtŋ in eke li b’ɛkn low yec’a ek’am kok es lɔl ɛm a, li b’ow li sɔg’ŋ ow e labm."
40006019	"K’àsr ɔny ec’ob ɔny luku wus af aŋa eke sisŋ lele adagra ab bi ŋuŋn, ke elu yɛji b’ok akŋ iy mil a.
40006020	Kɔ àsr ɔny ec’ob ɔny luku afr. Yogŋ, ke ow el sisŋ, ke ow el adagra, -li k’ɔtumn -ni ŋuŋnmn; ɛtŋ yogŋ, elu k’ɔtum okm akŋ iym mil.
40006021	Tasi ɛm a, yogŋ eke ŋ ec’ob ɔny a anŋ a, yogŋ cɛ ŋ ec’ɛrm a yɛji b’ow anŋ."
40006022	"Anyamn el sos megl e kɛniɛ. Eke anyamn akpl’ŋ a, ŋ e sos megl a fɛŋ anŋ usuayl ɛm;
40006023	kɔ eke anyamn akplm’ŋ a, ke ŋ e sos megl a fɛŋ yɛji anŋ ncebn ɛm ŋ̂. Eke batŋ usuayl ek’anŋ’ŋ ɛm a el ncebn, ke ncebn ligbɛl marɛm ow b’ow el a!"
40006024	"Aduigŋ kaka k’ɔtum kokm es ɛw ɛsɛl yony e juma; oglog li b’ow l’ifn krɛkrɛ ec’a, ke l’érur yony ɛm ec’a; oglog li b’ow l’ij nɛny nyam nyam e lís, ke li k’ɛ́wm nyam e low any. Ɔtumn eke ki kokr Nyam e juma ke kokr jɛtɛ yɛji e juma.
40006025	Ow amua fɛŋ sosiɛm a, m’am dad ɔny: k’èbar ob ek’ijr [mij ek’ɛgŋn] ɛsŋn sel, oglog ɔny ec’ob sos ɛw e low ɛrmij. Kɔ sel ɛŋn akplm akam ob ij ee? Ɛtŋ kɔ sos megl apklm akam ob sos ɛw ee?
40006026	Lɛ̀ɛr ɔr: -l’ewlmn egb, -l’ubmn egb, -l’asmn egb luku egbel ɛm, gbɛkɔ ɔny Ɛs ek’anŋ afr a bi gbagbl ɛl! Kɔ ilmn an akamn ɔr amua ee?
40006027	Ɔny ɛm a, bwo ec’ɛgŋ ɔtu eke in ec’ɛrmij ebr ɛm k’obn in ec’owr anŋ e sɛgŋ a tɛl ee?
40006028	Ɛtŋ kɔ bla ɛtŋ ob sos ɛw e low b’okr ɔny ɛrmij ee? Lɛ̀ɛr ɔgm e suw ɔdɔdɔ ec’elel eke b’ɛlil: -li kokmn juma, -l’olmn gbad.
40006029	Gbɛkɔ m’am dad ɔny eke Salomɔ ek’ɔny ob nɔnɔ a yɛji, ɔnym ob sos ɛw ek’akpl akm ɔgm suw ɔdɔdɔ amua ɛm e nyam.
40006030	Nyam b’ɛw ɔgm e suw ek’anŋ yɛfɛnyna, ke efi wɛl b’ow oc ɔwl alm a ob sos. Sakp abi ɔny yɛji li k’ow l’ɛwm ɔny ob sos ɛbɛn ee? Ɔmn ufum ɔny es gbɛ!
40006031	K’èbar ɛrmij ki dadr k’ɛsrɛ: 'Bla obi si b’ow s’ij ee? Bla mij iy si b’ow s’ɛgŋ ee? Bla obi si b’ow s’ɛw sos ee?'
40006032	Tasi ɛm a, Nyam any uwm ɛsɛl anake sakp sakp fɛŋ b’ɔl ów amua fɛŋ es a. Kɔ, ɔny Ɛs ek’anŋ afr a uw any eke ɔnyn ow ec’es abur.
40006033	Nyam e gbreŋgbi usu a eci low íkŋ anym okr ɔny ɛrmij, low nɛnyɛmbri nyam eke n’am ibrm a yɛji, ke ow e likpr a fɛŋ Nyam b’ow igŋ af ɔŋ ɔny.
40006034	Ca k’èbar efi e low ɛrmij, efi b’ow ism in e low ab. Lɛgŋ lɛgŋ e gbre a bi bɛbmn lɛgŋ ab ab."
40007001	"Kì jɛjr agŋ e lís ec’ów k’okr, yec’ɛtŋ ke ɔny yɛji, Nyam kí jɛjm ɔny e lís ec’ów okm;
40007002	aŋke Nyam b’ow jɛj ɔny e lís e low ok ɛsɛ elel eke bi jɛjr agŋ ɛjeci e lís e low okr ab af, ɛtŋ akunda yec’ɛm eke b’ocr ɛbmnin ob ɔŋn agŋ ɛjec’a, ow ɛm cɛ Nyam yɛji b’ow oc ɛbmn ɔŋ ɔny.
40007003	Kɔ bla ɛtŋ am lɛr suwli ek’anŋ esŋ jim e nyamn ɛm a, ɛtŋ ɛ́wm likŋ ikpr ek’anŋ’ŋ nyamn ɛm a e low ɛrm ee?
40007004	Oglog ayaf likŋ ikpr ɔtu ek’anŋ’ŋ nyamn ɛm ke dad esŋ jim ɛsɛ: 'Yɛ̀b’m m’ɔny suwli na m’óc’ŋ es nyamn ɛm ee?'
40007005	Ɛnyɛmbri yony yony ɛs, ìkŋ anym ɔny likŋ ikpr ek’anŋ’ŋ nyamn ɛm a oc es, ke sica b’ow ɛkn es sɛnyn sɛnyn ɔny esŋ jim e suwli ek’anŋ nyamn ɛm a oc es.
40007006	K’òcr Nyam ec’ob k’ɔŋn mɔwr bake -l’ɛwl -li gugŋ ɔny; k’òcr an gbɛl e miyob k’okr es sigbroko ec’any af bake -l’uyu af."
40007007	"Ìbrmn ob eke erurir a, Nyam b’ow ɔŋ ɔny. Ɔ̀ɔl ob eke erurir a es, Nyam b’ow ɔŋ ɛŋn’n. Ìcmn lisany abu, Nyam b’ow fig ɔny.
40007008	Kɔ ɛgŋ fɛŋ eke b’ibrm ob eke l’erur a, Nyam b’ɔŋ’n; ɛgŋ fɛŋ eke b’ɔl ob eke l’erur a es a, Nyam b’ɔŋ n’ɛŋn; ɛtŋ Nyam bi fig ɛgŋ fɛŋ eke b’icm’n lisany abu a.
40007009	Kɔ ɔny ɛm aŋa, ɛgŋ nyam anŋ ek’in ec’iy b’ibrm’n futufutu ke l’óc lebn n’ɔŋ ow ee?
40007010	Oglog ow b’ibrm’n ɔcn, ke l’óc lorŋn n’ɔŋ ow ee?
40007011	Ɔny nana ek’eel agŋ eŋuŋ a, b’uwr ob amamn any ɔŋn ɔny ec’ey; ɛtŋ Nyam ek’anŋ afr a anake k’ow uwm any ɔɔm agŋ ek’am ibrm’n ów amamn ab ee?
40007012	Low fɛŋ ek’am erurir eke agŋ ki kok ɔŋ ɔny a, ɔny yɛji, kòkr ɛbɛn kpɛŋ ɔŋn agŋ ɛjec’a. Mois ec’ ol a lele kokoba ɔb ɛsɛl e silɛl a e low yɛgm ek’ɛy ɔkm ana."
40007013	"Èbar lisany likekli eci! Aŋke lisany gbada lele ejagb gbada ab b’irmn ɛgŋ, ɛtŋ agŋ nɔnɔ b’ɛcr yogŋ eci.
40007014	Kɔ lisany eke b’ɛwl ɛgŋ sel ɛŋn ɛm a ɛw likekli afŋn es, ɛtŋ ejagb eke b’ɛwl ɛgŋ sel ɛŋn ɛm a ɛw kɔli nɔnɔ. Agŋ tɛl cɛ b’ɛcr yogŋ eci."
40007015	"Ɔ̀sur sos kokoba ɔb ɛsɛl ayadŋu e lís, -li b’itŋn -l’ɛw mɛcɛb e sos -l’ow ɔny ɛm, kɔ ɛl obi ɛm a, botimbo.
40007016	B’ow uwr ɛl any ɛl e low kok ɛm. Kɔ kati ɛm wɛl b’ɔw kɔkɔbri, ɛtŋ kɔ librebr ɛm, wɛl b’ɔw babm ee?
40007017	Likŋ mamn, ey amamn li b’ɔsu, ɛtŋ likŋ ŋuŋ ey eŋuŋ li b’ɔsu.
40007018	Likŋ mamn k’ɔtum ɔsum ey eŋuŋ, ɛtŋ likŋ ŋuŋ k’ɔtum ɔsum ey amamn.
40007019	Likŋ fɛŋ ek’ɔ́sum ey amamn a, wɛl b’ow ubr’r es oc ɔwl’l alm.
40007020	Ɛbɛn eke b’ow uwr kokoba ɔb ɛsɛl ayadŋu any ɛl ec’ów kok ɛm ana."
40007021	"Ow elm agŋ a fɛŋ eke b’ɛsŋ’m: 'Ɛs Kɔtɔkɔ, Ɛs Kɔtɔkɔ' a, k’ow okm Nyam e gbreŋgbi usu a, kɔ agŋ a cɛ eke b’ow kok ɛm Ɛs ek’anŋ afr e ec’erur a.
40007022	Jɛj ok e lɛgŋ a, agŋ nɔnɔ b’ow dad’m ɛsɛ: 'Ɛs Kɔtɔkɔ, Ɛs Kɔtɔkɔ, kɔ ow elm ŋ e nin ɛm s’elm kokoba ɔb ɛsɛl, ŋ e nin ɛm s’ogŋm abŋ eŋuŋ, ŋ e nin ɛm si kokm sakrowa nɔnɔ ee?'
40007023	Ɛtŋ m’ow mi dad ɛl any af m’ɛsɛ: 'Ìmn yogŋ a, ɔny ów eŋuŋ kok ɛsɛl, lɛgŋ kaka m’uwm ɔny any!'
40007024	Na sosiɛm ɛgŋ kaka fɛŋ ek’iri sodad amua eke mi dad, ke kok ɛsɛ elel eke l’irir ab af a, n’anŋ ɛsɛ ɛwru nyam eke us in ec’êl lob af af.
40007025	Mij an ok wus, mij ewl mij fɛŋ iy igŋ êl a, lɛf ɛlul êl a lɛc ɛm, kɔ l’ɛym aŋke wɛl us’r lob af.
40007026	Kɔ ɛgŋ kaka fɛŋ ek’iri sodad amua eke mi dad, ke kokm ɛsɛ elel eke l’irir ab af a, n’anŋ ɛsɛ nyamb ɛgŋ nyam ek’us in ec’êl a mrici af af.
40007027	Mij an ok wus, mij ewl mij fɛŋ iy igŋ êl a, lɛf ɛlul êl a ɛtŋ ow ɛy wus kikn es nimum."
40007028	Eke Jesu dad ów ɔm e sodad amua bake ow uwr a, agŋ a ek’am iri in e low yɛgm a, low am iti any in ec’elel eke n’am yɛgmn agŋ low a sosiɛm,
40007029	aŋke n’anm ɛsɛ ɛl ec’ol e low yɛgm ɛsɛl ab af, kɔ n’am yɛgm wɛl low abusu ɔny ɛm.
40008001	Jesu anŋ lafɛny ab af us es, ɛtŋ agŋ nɔnɔ am us’r jam.
40008002	Kpɛkŋ kokobe ɛs nyam ow titm’n, ok ɔwrɔkp wus in ec’any af ɛtŋ dad’r ninɛ: "Ɛgŋ gbɛl, eke ŋ erur, ɔtu eke k’ ayal’m."
40008003	Jesu ɛgŋm abu es itŋn in ɛtŋ dad ninɛ: "M’erur, àyl!" Kpɛkŋ kokobe a oc’r es lís ɛtŋ l’ayl.
40008004	Ɛtŋ Jesu dad’r ninɛ: "Ìri sɛnyn sɛnyn: kì dad low na k’ok ɛgŋ kaka. Gbɛkɔ ìm yɛgm egb waw ɛs a sos, ke wáw egb a ɛsɛ elel eke Mois ec’ol a ibrm ab af ɛsɛ daŋku ij af."
40008005	Wanci ab af eke Jesu am ɛy Kapɛrnayum a, Rom e srɔda eyŋ ekŋ yen eci anym ɛs nyam ow titm’n ɛtŋ am ŋɔŋn’n
40008006	dad ɛsɛ: "Ɛgŋ gbɛl, ɛm e juma kok ɛs a bubm es ɛru es akŋ, n’am ij gbre nɔnɔ."
40008007	Jesu ibrm’n ninɛ: "M’ím m’ewlm’n ee?"
40008008	Gbɛkɔ anym ɛs a dad ninɛ: "Ɛgŋ gbɛl, m’itm eke k’ɛy ɛm e gbugŋ a. Kɔ dàd odad ebl nyam cɛ ke kpɛkŋ ɛm e juma kok ɛs a éwl.
40008009	Ɛm obi yɛji, m’anŋ abusu ɛsɛl ekpekp ec’ew, ɛtŋ m’ɔny srɔda eyŋ eke m’ɛw es. Eke mi bi dad nyam m’ɛsɛ: 'Ìm!', kpɛkŋ li b’im; ɛtŋ eke mi bi dad ɛjeci nyam m’ɛsɛ: 'Òw!', kpɛkŋ li b’ow; ɛtŋ eke mi bi dad ɛm ec’aduigŋ a m’ɛsɛ: 'Kòk low na!', kpɛkŋ li bi kok."
40008010	Eke Jesu iri sodad amua a, l’erur anym ɛs a e low ɛtŋ n’am dad agŋ a ek’am us’r jam a l’ɛsɛ: "M’am dad ɔny nawrɛ ɛm, m’ɛŋnm ɔmn ɛs nɛnɛ kaka Israɛl eyŋ ɛm bɔbɔ yɛji.
40008011	Kɔ m’am dad ɔny, agŋ nɔnɔ b’ow anŋ yogŋ eke ligbn b’anŋ igb lele yogŋ eke ligbn b’ɛru es ab ow Afr eci gbreŋgbi usu a, -l’ok es Abraham, Isak, lele Jakɔb ab ob ij usu a.
40008012	Ɛtŋ agŋ a ek’it eke blel ɛŋn Afr e gbreŋgbi usu a, wɛl b’ow ogŋ ok ɛl gbeŋ ncebn ab ɛm, yogŋ anake ɔŋn ikŋ lele an ɛm sasagr ab b’ow anŋ a."
40008013	Ɛtŋ Jesu dad anym ɛs a ninɛ: "Ìm gbugŋ, yec’a ek’ŋ ec’ɔmn a am erur a, b’ow ɛŋn." Ɛtŋ anym ɛs a e juma kok ɛs a ewl wanci ab af cɛ.
40008014	Ca Jesu im Piɛr ec’akŋ a, ɛtŋ l’ɛkn Piɛr ɛy lis eke sos am ɛtu es ɛru es.
40008015	Jesu itŋn yɔw a ec’abu a abu ɛtŋ lɛfr ɔl a oc’r es lís; l’igb ɛtŋ n’am kok Jesu e lís e low.
40008016	Eke lɛgŋ ew es a, wɛl ot agŋ nɔnɔ eke abŋ eŋuŋ am ijr gbre a is Jesu. In ec’odad ebl ɛm cɛ l’ogŋ abŋ eŋuŋ a ɛtŋ l’ewlm ɔ́lu a fɛŋ.
40008017	Li kok ɛbɛn yec’ɛtŋ ke kokoba ɔb ɛs Esayi ec’odad na eke dad a íy nɛny: L’eb ɛy e sos dudu a ɛtŋ l’okm ɛy sel es ɛy ec’ɔl ɛm.
40008018	Eke Jesu b’ɛkn bieku a eke did ɛlul il ɛm a, l’ibrm eke in e jam ɛsɛl a k’ubr mij lekpl a e jam in ab.
40008019	Ol e low yɛgm ɛs nyam ɛri ow ɛtŋ dad’r ninɛ: "Ɛgŋ gbɛl, m’ow m’us’ŋ jam usu fɛŋ eke b’ow im a."
40008020	Jesu dad’r ninɛ: "Ɛkrɛ ɔny ɛl ec’ɔmu wus ɛm eke b’ɛru ɛm, ɔr yɛji ɔny ɛl e mel; kɔ ɛgŋ ec’ Iy ɔnym usu nuŋ nyam ek’ɔtu ek’ɛru es eb sel."
40008021	Ɛgŋ ɛjeci, in e jam ɛsɛl ab ɛm e nyam dad’r ninɛ: "Ɛgŋ gbɛl, ɔ̀ŋ’m abusu m’ím m’oc ɛm ɛs es gbuŋ ke m’ów."
40008022	Jesu dad’r ninɛ: "Ùs’m jam ke yɛ́b agŋ a ek’uw abŋ ɛm a, ót ɛl ec’agŋ a ek’uw ab es."
40008023	Sica Jesu ɛy mijɛtŋ nyam ɛm ɛtŋ in e jam ɛsɛl a igŋ’n ab im.
40008024	Kpru ɛm, lidgbegb ligbɛl am ɛlu mij lekpl ab af, toŋ batŋ mra am ɔl eke k’ubur mijɛtŋ ab es; kɔ Jesu gbɛ, n’am ɛru mɛmn.
40008025	Jam ɛsɛl a ɛri ow titm’n ɛtŋ am uwr’r dad’r ɛsɛ: "Ɛgŋ gbɛl, èb ɛy, kɔ s’am uw!"
40008026	Jesu dad ɛl ninɛ: "Kɔ bla ɛtŋ erŋn am ɔny ɔny ee? Ɔmn ufum ɔny es tasi!" L’igb, ɛtŋ lebl tuɔtuɔ ɛm, li dad lidgbegb a lele mra ab ab eke k’irm es, ɛtŋ usu a fɛŋ irm es tiŋ.
40008027	Agŋ a fɛŋ low iti any ɛtŋ am dad ɛsɛ: "Kɔ bwo el ɛgŋ ikŋ na eke lidgbegb lele mra ab b’ɔny in ec’ɛlum ab ee?"
40008028	Eke Jesu ubr mij lekpl a e jam, Gadareni eyŋ eci wus ab af a, agŋ yony anŋ suwɔmu ec’araŋn ok ɔkm ɛtŋ am ow ɔbr’r. Abŋ eŋuŋ anŋ agŋ amua ɛm, ɛtŋ -li b’ɔr abr nɔnɔ. Ow ɔŋ ɛgŋ ɔ́tum ɛcrm ebr ab af eci.
40008029	Kpɛkŋ abŋ eŋuŋ ɛsɛl a am ɔg dad ɛsɛ: "Nyam ec’Iy, kɔ bla lowi anŋ ɛy araŋn ee? Kɔ ɛy e gbre ijr ec’ow gbuŋ ke lɛgŋ a ów ee?"
40008030	Akpoj ɛm a, gbroko nɔnɔ anŋ ek’am ɔl ɛl ec’ob ij es ɛc.
40008031	Abŋ eŋuŋ a am ŋɔŋn Jesu ɛsɛ: "Ek’erur eke k’ogŋ ɛy a, ógŋ ɛy s’ok sigbroko amua ɛm."
40008032	Jesu dad ɛl ninɛ: "Ìmn." -L’ok ɔkm wɛl ɛm -n’im -l’ir sigbroko ab ɛm. Kpɛkŋ gbroko a fɛŋ anŋ lafɛny ab af uru es ok mij lekpl ab ɛm uw.
40008033	Sigbroko ɔsu ɛsɛl a uru es im baŋn ɔb low a ek’ɛy a ec’amani; -li dad abŋ eŋuŋ ɛsɛl yony a yɛji ec’odad.
40008034	Ow sosiɛm, baŋn a ec’agŋ a fɛŋ ok ɔkm im am ɛkn Jesu; eke -l’ɛkan ow a, -ni ŋɔŋn ow ek’ow k’ŋgboŋ ɛl eci wus ab af.
40009001	Jesu ɛy mijɛtŋ nyam ɛm, ɛtŋ ɛwl ubr mij lekpl a im baŋn.
40009002	Agŋ oc sos es wɛw ɛs nyam ek’anŋ faja ɛm is’r. Eke Jesu b’ɛkn agŋ a ec’ɔmn a, li dad sos es wɛw ɛs a ninɛ: "Ɛm jim, ɛrmij k’ók’ŋ! M’oc ŋ e sikpl a m’ap’ŋ!"
40009003	Ow sosiɛm, ol e low yɛgm ɛsɛl bɛb am dad ɛl obi ɛm ɛsɛ: "Ɛgŋ na am ocr in sosi Nyam! N’am ɔbr Nyam any!"
40009004	Eke Jesu uw ɛl e tutr ab any a, li dad ninɛ: "Kɔ bla ɛtŋ am ɔnyn sow tutr eŋuŋ amua ee?
40009005	Kɔ bogŋ ec’anake ɛw fuɛfuɛ eke wɛl ki dad sos es wɛw ɛs ab ee? 'M’oc ŋ e sikpl a m’ap’ŋ,' oglog wɛl dád’r ɛsɛ: 'Ìgb ke án es ee'?
40009006	Gbɛkɔ m’erur eke k’uwr low na any: wus af aŋa, ɛgŋ ec’ Iy ɔny abusu eke k’oc sikpl ap." Ɛtŋ sica li dad sos es wɛw ɛs a ninɛ: "Ìgb, òc ŋ e eci faja a eb ejagb im gbugŋ!"
40009007	Ɛtŋ sos es wɛw ɛs a igb aam gbugŋ.
40009008	Eke bieku a b’ɛkn low na a, ow am ɔny ɛl erŋn ɛtŋ -n’am kɔklm Nyam, abusu ikŋ na eke n’ɔŋ agŋ a sosiɛm.
40009009	Eke Jesu igb yogŋ aam a, in ec’ɛc ɛm a, l’ɛkn ɛgŋ nyam eke wɛl b’ɛsŋ Matie eke sig es wus labm eb usu. Li dad ow ninɛ: "Ùs’m jam." Ɛtŋ l’igb l’us ow jam.
40009010	Sica eke Jesu am ij ob Matie ec’akŋ a, wus labm eb ɛsɛl nɔnɔ lele sikpl ɛsɛl ɛjec’ab ow ɛŋn Jesu lele in e jam ɛsɛl ab ab ɛtŋ -l’okr af -n’am ij ob.
40009011	Farisiɛl ɛkn low na ɛtŋ am dad in e jam ɛsɛl a ɛsɛ: "Kɔ bla ɛtŋ ɔny eci low yɛgm ɛs a am ij ob agŋ amua ab ee?"
40009012	Jesu iri ɛl lebl ɛtŋ dad ninɛ: "Agŋ a eke anŋ sos tuɔtuɔ ɛm a, ibram sos kok ɛs, kɔ ɔ́lu a anake ibrm sos kok ɛs a.
40009013	Ìmn ke wéwar Nyam e sodad amua eke dad a: Mi b’erur ɛrm mamn owi m’akm ndey ɛm e segb waw. Tasi ɛm a, m’owm eke mi k’ɛsŋ agŋ eke b’ubr ɛl sosi nɛnyɛmbri nyam ɛsɛl a, kɔ m’ow eke mi k’ɛsŋ sikpl ɛsɛl."
40009014	Ow e jam a, Jan mij ok nuŋ ɛs eci jam ɛsɛl a ow ɛŋn Jesu ɛtŋ am ibrm’n ɛsɛ: "Kɔ bla ɛtŋ sakp nɔnɔ ɛy lele Farisiɛl ab si b’ ɛnŋ nɛny ɛtŋ ŋ e jam ɛsɛl a ɛ́nŋm ee?"
40009015	Ɛtŋ Jesu dad ɛl ninɛ: "Am tutar ek’agŋ lawlɛl eke wɛl ɛsŋ mɛbi ec’es gbɛgbl ɛm a ɔtu eke k’anŋ sos es ɔw ɛm eke yɔw ɛ́c a anŋ ɛl ab ee? Njaŋ! Gbɛkɔ lɛgŋ am ow eke wɛl b’ow ɔny yɔw ɛ́c a oc es ɛl ec’araŋn, ke sica -n’ɛnŋ nɛny gɔŋ.
40009016	Ɛgŋ ócm gbad owr lele gbad sig ab ɔbarm gigŋm; aŋke gbad owr a b’ɔny gbad sig a agbr ɛm, ɛtŋ gbad a ec’ɛm agbr a b’ow agb nɔnɔ.
40009017	Ɛtŋ ɛmɛny ɛgŋ ócm mar owr okm marel sig ɛm; eke kok ɛbɛn a, mar owr a b’ow ɔny marel sig a ɔb es; mar a b’ow ok es ɛtŋ marel a b’ow uŋ. Tasi ɛm a, mar owr, marel owr ɛm wɛl b’ok’r ɛtŋ mar a lele marel ab ab b’anŋ."
40009018	Eke Jesu am dad ɛl sodad amua a, Jwifɛl ec’es ɛw ɛs nyam ow. L’ok ɔwrɔkp wus Jesu ec’any af ɛtŋ li dad ninɛ: "Ɛm jɔw uw wanci na af cɛ; gbɛkɔ òw itŋn in abu, li b’ow l’igb."
40009019	Jesu lele in eci jam ɛsɛl ab ab igb us’r jam.
40009020	Kpɛkŋ kin yɔw nyam eke b’ub abu ke mebl a ɛ́dŋm es toŋ ow ij akpo lɛw yony. L’ɛcr jam jam eci l’ow li titm Jesu ɛtŋ l’itŋn ow e mob sus ɛm a ec’ɛnyɛmbri a abu,
40009021	aŋke n’am dadr in sosi l’ɛsɛ: "Blel mi k’itŋn in e mob sus ɛm a abu cɛ, ke m’ewl ŋ̂."
40009022	Jesu ɛwl mɛny lɛr’r ɛtŋ dad’r ninɛ: "Ɛm jɔw, ɛrmij k’òk’ŋ, ŋ ec’ɔmn a ewlm’ŋ!" Ɛtŋ wanci ab af cɛ yɔw a ewl.
40009023	Sica Jesu im es ɛw ɛs a ec’akŋ a. Eke li b’ok yogŋ a, l’ɛkn kete afl ɛsɛl eke bɛbm sos ɛgŋ es oc eci lele dedeku a ek’am ɔg ab ab,
40009024	ɛtŋ li dad ninɛ: "Òkr ɔkm aŋa, dedyɔwli a, l’uwm, kɔ mɛmn n’am ɛru." Dedeku a am kokr Jesu miyɛr.
40009025	Eke wɛl ogŋ agŋ a ok gbeŋ a, Jesu ɛy ojli ɛm a, n’ɔny dedyɔwli a abu ɛtŋ ow igb.
40009026	Amani a eb es wus ab af nimum.
40009027	Sica eke Jesu igb yogŋ aam a, ány eflu yony am us’r jam. -N’am ɔgr ow -l’ɛsɛ: "David e lilaw, ìkŋ ɛy sɔrŋ!"
40009028	Eke Jesu im ɛy gbugŋ a, ány eflu a im titm’n ɛtŋ n’am ibrm wɛl l’ɛsɛ: "Kɔ ɔnyn ɔmn eke m’ɔtu eke mi k’ewlm ɔny ee?" -Li dad ninɛ: "Ɛɛ, Ɛgŋ gbɛl, ɔtu eke k’ewlm ɛy."
40009029	Ɛtŋ Jesu itŋn ɛl anyamn abu ɛtŋ dad ninɛ: "Nyam ɔ́ŋ ɔny low a ek’am ekur ɔmn ɛm a!"
40009030	Ɛtŋ -n’am ɛkn es. Jesu dad ɛl lebl tuɔtuɔ ɛm ninɛ: "Kì kokr ɛgŋ kaka k’úw any."
40009031	Gbɛkɔ ány eflu a im, ɛtŋ wus a nimum af -n’am dad Jesu ec’odad.
40009032	Eke ány eflu a b’im a, kpɛkŋ wɛl oc ɛbrm nyam ek’ abŋ ŋuŋ anŋ ɛm is Jesu.
40009033	Sica eke Jesu ogŋ abŋ ikŋ na a, ɛbrm a am dad odad. Bieku a low iti any ɛtŋ am dad ɛsɛ: "Israɛl wus af aŋa, s’ɛknm low nɛnɛ lɛgŋ kaka."
40009034	Gbɛkɔ Farisiɛl a gbɛ am dad ɛsɛ: " Abŋ eŋuŋ ec’es ɛw ɛs a anake b’ɔŋ’n abusu l’ogŋ abŋ eŋuŋ amua a."
40009035	Jesu am ɛc baŋn ɛgbɛl ɛm lele baŋn ekekey ɛm ab. N’am yɛgm agŋ low ɛl e Nyam nuŋ igŋ usu a, n’am ɔb gbreŋgbi usu a ec’Amani Mamn e kokoba ɛtŋ n’am ewlm ɔ́lu a ɛl ec’ɔl ɛrŋ ɛrŋ fɛŋ ɛm lele ɛl e dudu fɛŋ ab.
40009036	Agŋ dedeku a eke n’am ɛkn a e low ɔny’n sɔrŋ afŋn in es, aŋke agŋ amua sos kikn es, sos ɔw es ɛsɛ mɛcɛb ek’ɔnym ɔsu ɛs af.
40009037	Ɛtŋ Jesu dad in e jam ɛsɛl a ninɛ: "Egb ub a ufu es nɔnɔ, kɔ juma kok ɛsɛl ɛnym.
40009038	Ìbrmn egb ɔgm ɛs a ke l’ɛ́rm juma kok ɛsɛl nɔnɔ im in ec’egb ub ab ɛm."
40010001	Jesu ɛsŋ in e jam ɛsɛl lɛw yony a ɛtŋ n’ɔŋ wɛl abusu eke wɛl k’ogŋ abŋ eŋuŋ, ewlm ɔ́lu lele ɛl eci ɔl ɛrŋ ɛrŋ fɛŋ ɛm lele ɛl eci dudu fɛŋ ab.
40010002	Kin ɛrm ɛsɛl lɛw yony a ec’en: krɛkrɛ ɛm a, Simɔ eke wɛl igŋ nin af Piɛr, lele lisijim Andre ab; Jak lele lisijim Jan ab, agŋ a yony mum Sebede ec’ey;
40010003	Filip, Bartelemi, Toma lele Matie ek’el wus labm eb ɛs; Tade lele Alfe jim Jak ab;
40010004	Simɔ ɛb dogŋn ɛs lele Judas Iskariɔt ek’ɔl Jesu ij ab ab.
40010005	Sica Jesu ɛrm agŋ lɛw yony amua ɛtŋ am ijl ɛl nɛny dad ɛsɛ: "K’ìmn agŋ ek’elm Jwifɛl a eci wus af, ɛtŋ ɛmɛny k’ɛ̀yr Samari eci baŋn fɛŋ ɛm yɛji.
40010006	Kɔ ìmn Israɛl ec’agŋ ek’anŋ ɛsɛ mɛcɛb ek’irm af ogŋ.
40010007	Ejagb us ɛm a, ɔ̀br Amani a dadr ɛsrɛ: 'Afr eci es ɛw a ow titm!'
40010008	Èwlmn ɔ́lu, ìgbmn agŋ luw ɛm, èwlmn kokobe ɛsɛl ayl, ògŋn abŋ eŋuŋ. Ɔfr ɛm ɛŋan, ɛl yɛji ɔ̀ŋn ɛl ɔfr ɛm.
40010009	K’òcr sika, os, deŋ kaka fɛŋ k’ánŋ ɔny ekpr ɛm.
40010010	K’òcr usu im ec’ekpr, k’òcr kotu yony, cɔkrukpɔ lele kpama ab. Tasi ɛm a, ob kok ɛs it ob ij ɔŋ.
40010011	Eke okr ɛb nyam ɛm, ìbrmn ɛŋan ɛgŋ ek’erur eke k’eb ɔny a, ke ánŋn ɛgŋ ikŋ na ogŋ toŋ ke ókr ɔkm yogŋ.
40010012	Eke b’okr akŋ nyam, ɛ̀sŋnin ɛl ɛsrɛ: 'Ɛrm es ɛy ánŋ ɔny ab.'
40010013	Eke akŋ a ec’agŋ a eb ɔny a, ɔny ec’ɛrm es ɛy a b’ow anŋ ɛl ab; kɔ eke -l’ebm ɔny a, ke ɔny ec’ɛrm es ɛy a ɛ́wl ow ɔny ab.
40010014	Ek’akŋ nyam oglog ɛb nyam ɛm wɛl ɛgŋm ebm ɔny oglog irim ɔny ec’odad a, òkr ɔkm yogŋ ke cícr ɔny ec’akr sɛc a okr ɛl es.
40010015	Low nawrɛ m’am dad ɔny: jɛj ok e lɛgŋ a, Sodɔm lele Gomɔr ab e low ŋuŋ e wɛl ki kok a b’ow ɔdŋ tɛl akm ɛb na ec’agŋ ec’a."
40010016	"Kin m’am m’ɛrm ɔny ɛsɛ mɛcɛb af sibotimbo ec’araŋn. Ɛ̀war ɛsɛ morŋn af, ke ánŋn frɔrɔ ɛsɛ kel af.
40010017	Ɔ̀sur sos kɔ agŋ b’ow ot im ɔny jɛj ok ec’any af ɛtŋ -li b’ow -l’ɔr ɔny say ɛm Nyam nuŋ igŋ susu.
40010018	Ɛm sosiɛm, wɛl b’ow ot im ɔny es ɛw ɛsɛl lele ɛ́b ebu ab ec’any af, yec’ɛtŋ ke ɛl lele Nyam any uwm ɛsɛl ab ec’any af íjr daŋku.
40010019	Lɛgŋ eke wɛl b’ow ot im ɔny jɛj ok ec’any af a, odad yec’a eke ki dadr a, lele elel eke ki dadr ab ab ec’ɛrmij k’ók ɔny; wanci ab af cɛ Nyam b’ow dad ɔny sodad a eke ki dadr a.
40010020	Sodad a k’ow anm ɔny ɛm owm, kɔ ɔny Ɛs Nyam ec’Abŋ a b’ow dad odad ɔŋ ɔny.
40010021	Agŋ lisijimɛl b’ow ot ɛl lisijimɛl lokm ow ibi eci; ey ɛsɛl yɛji b’ow kok ɛbɛn ɛl ec’ey e lís, ey yɛji b’ow ɔbr ɛl ɛsɛl any, ɔŋ wɛl ibi ɛl.
40010022	Ɛm sosiɛm agŋ a fɛŋ b’ow ifn ɔny; gbɛkɔ ɛgŋ eke b’ow inym es kikri toŋ ow e nuŋ ɛdŋ ɛm a, b’ow ɛŋn sel.
40010023	Eke wɛl am ijr ɔny gbre ɛb nyam ɛm a, òkr ɔkm imn ɛb ɛjec’ɛm. Low nawrɛ m’am dad ɔny: k’ow ɛcmn Israɛl ec’ɛb a fɛŋ ɛm uwrm ɛtŋ ɛgŋ ec’ Iy b’ow ow.
40010024	Low wewr ɛs kaka ágbm akam in e low yɛgm ɛs; ɛtŋ juma kok ɛs kaka ágbm akam in ec’es ɛw.
40010025	Ow it eke low wewr ɛs k’anŋ ɛsɛ in e low yɛgm ɛs ab af, ke juma kok ɛs yɛji ánŋ ɛsɛ in ec’es ɛw ɛs ab af. Eke wɛl ɛsŋ akŋ ɛs a Bɛlsebul, ke sakp abi wɛl k’ow wɛwrm akŋ a ec’agŋ ab ee?
40010026	Ow sosiɛm k’ùrur agŋ amua. Kɔ low fɛŋ eke lɔl es a b’ow ɛy ɔkm; ɛtŋ low fɛŋ ek’el asre ɛm ec’a, wɛl b’ow uw any.
40010027	Low yec’eke mi dad ɔny saw ɛm a, dàdr agŋ fɛŋ ec’any af; ke ow eke irir asre ut ɛm a, úyur êl luw af ɛlul lebl agŋ iri.
40010028	K’ùrur agŋ a eke b’ibi sos megl ke ɔ́tum ibim ɛgŋ e liy a; kɔ ùrur Nyam ek’ɔny abusu ek’ibi sos megl lele liy ab gbre ij usu a.
40010029	Kɔ wɛl ɔ́lm yay yony ijm lɛl nyam ee? Ɛbɛn yɛji, yony ab ɛm e nyam ɛ́ym wus ek’ow elm Nyam ec’erur.
40010030	Ɔny ec’a, ɔny e sin nuŋ bɔbɔ yɛji Nyam awl uw any.
40010031	K’ùrur erŋn: ɔny, iil an nɔnɔ akmn siyay nɔnɔ!"
40010032	"Eke ɛgŋ nyam bi dad dedeku fɛŋ ec’any af ek’in el ɛm eci, ɛm yɛji, ɛm Ɛs ek’anŋ afr ec’any af, m’ow mi dad m’ɛsɛ: 'L’el ɛm eci.'
40010033	Gbɛkɔ ek’ɛgŋ nyam bi dad dedeku fɛŋ ec’any af ek’in uwm im any, ɛbɛn ɛm yɛji, ɛm Ɛs ek’anŋ afr ec’any af a m’ow mi dad m’ɛsɛ: 'M’uwm’n any.' "
40010034	"K’ɔ̀nyn ɔmn eke m’is ɛrm es ɛy wus af aŋa. M’owm eke mi k’is ɛrm es ɛy, kɔ ar owi.
40010035	Tasi ɛm a, m’ow eke mi k’ɔbar ɛgŋ lele ɛs ab nuŋ, yɔwli lele lis ab, yɔw eke wɛl ɛbi ow lele ɛc lis ab.
40010036	Ifanin b’ow anŋ akŋ nyam coco ec’agŋ ec’araŋn.
40010037	Ɛgŋ yec’eke b’erur ɛs oglog lis akm’m a, itm eke k’el ɛm e jam us ɛs; ɛgŋ yec’eke b’erur jim oglog jɔw akm’m a, in yɛji itm eke k’el ɛm e jam us ɛs.
40010038	Ɛgŋ ek’abum in obi ec’olikŋ usm im jam a, itm eke k’el ɛm e jam us ɛs.
40010039	Ɛtŋ ɛmɛny ɛgŋ eke b’ow ɔsu in e sel a, li b’ow l’irmn; kɔ ɛgŋ eke b’ow irmn in e sel a ɛm sosiɛm a, li b’ow n’ɛŋn."
40010040	"Ɛgŋ ek’eb ɔny a, eb’m; ɛtŋ ɛgŋ ek’eb’m a, eb Nyam ek’ɛrm’m a.
40010041	Ɛgŋ ek’eb kokoba ɔb ɛs, Nyam e kokoba ɔb ɛs ek’ow el a sosiɛm a, b’ow ɛŋn ob ap ek’el Nyam e kokoba ɔb ɛsɛl ec’a. Ɛtŋ ɛgŋ ek’eb low nɛnyɛmbri nyam ɛs, low nɛnyɛmbri nyam ɛs ek’ɛgŋ na el Nyam ec’any af a sosiɛm a, li b’ow n’ɛŋn ob ap a ek’el low nɛnyɛmbri nyam ɛsɛl ec’a.
40010042	Low nawrɛ m’am dad ɔny: ɛgŋ yec’eke b’ow aw mij dra kpɔk nyam cɛ ɔŋ ɛm e jam ɛsɛl ey amua ɛm e nyam, ɛm e jam us ɛs eke iy a el a sosiɛm a, ɛgŋ ikŋ na b’ow ɛŋn in ec’ob ap."
40011001	Eke sica Jesu dad ów ɔm e sodad amua ok in jam ɛsɛl lɛw yony a bake ow uwr a, l’igb yogŋ, n’im eke li ki yɛgm agŋ low ke li dád Nyam ec’odad wus ab af e sɛb ab ɛm.
40011002	Jan mij ok nuŋ ɛs ek’anŋ sobel ɛm a, iri wɛl dad Krist ec’ów eke am kok. L’ɛrm in e jam ɛsɛl ab ɛm e bɛb Jesu ogŋ
40011003	eke -li k’ibrm ow -l’ɛsɛ: "Kɔ ŋ, Mesi a eke in k’ow ab ana, oglog ɛgŋ ɛjeci ɛl k’eku ee?"
40011004	Jesu dad ɛl ninɛ: "Ìmn dadr Jan low yec’a ek’am irir ke am ɛkan a:
40011005	ány eflu am ɛkn es, akr kpɛcɛ ɛsɛl am an es, kokobe ɛsɛl yɛji am ewl, ɔru ablu yɛji am iri ów, agŋ ek’uw a yɛji am igb ɛtŋ wɛl am ɔb Amani Mamn a e kokoba ok ɔgbɔru.
40011006	Ehe él ɛgŋ a eke k’ow irmnm in ec’ɔmn eke n’ɔny ɛm ɛm a eci."
40011007	Kpɛkŋ eke Jan eci jam ɛsɛl a im a, Jesu oc Jan e lís e low am ibrm dedeku a ɛsɛ: "Kɔ loj yogŋ bla imn eke k’ɛkan ee? Kɔ ɛgŋ ek’anŋ ɛsɛ anany eke lɛf am ɔny mumu af ee? Njaŋ!
40011008	Ca eke ow elm ɛbɛn a, ke bla im ɛkan ee? Ɛgŋ eke sus mob sɛnyn ee? Njaŋ, agŋ eke bi sus mob sɛnyn sɛnyn a, ɛ́b ebu e gbugŋ -li b’anŋ.
40011009	Ɛtŋ ca bla tasi im ɛkan ee? Kɔ kokoba ɔb ɛs nyam ee? Ɛɛ, m’am dad ɔny ek’ɛgŋ a ek’ɛkan a agb akm kokoba ɔb ɛs;
40011010	aŋke Nyam Lɛl ɛm a, Nyam dad Jan e lís e low ninɛ: Kin, m’am ɔŋ ɛm ec’ɛrm ɛs ikŋ’ŋ anym kók ŋ ec’ejagb a.
40011011	Low nawrɛ m’am dad ɔny: agŋ a eke wɛl ew ab ɛm a, ɛgŋ kaka anm agbm akam Jan mij ok nuŋ ɛs; gbɛkɔ Afr e gbreŋgbi usu a ec’agŋ a ek’anŋ a e likekli a agb akm Jan.
40011012	Lɛgŋ a ɛtŋ eke Jan am ɔb Amani a toŋ ke k’it yɛfɛnyna a, Afr e gbreŋgbi usu a e low am ɛy lɛc, ɛtŋ ów gaŋgaŋ ɛsɛl a am ɔl ek’oc lɛc ɛm.
40011013	Toŋ k’igŋ Jan e lɛgŋ ɛm a, kokoba ɔb ɛsɛl a fɛŋ lele Mois ec’ ol ab ab ɔb gbreŋgbi usu a ec’amani.
40011014	Ɛtŋ ek’erurir ek’ubr’m nawrɛ, ke Jan anake el Eli a eke k’ɛwl ow a.
40011015	Ek’ɔnyn ɔru eke k’irir, k’írir sɛnyn sɛnyn.
40011016	Kɔ bwo ec’ɛgŋ m’ɔtu eke mi k’oc mi bɛbmn yɛfɛnyna ec’agŋ ab ab ee? -L’ot etuey ek’anŋ an ɔl usu es, ke bɛb am dad ɛjeci lebl gege ɛm ɛsɛ:
40011017	'S’afl kete ɛj ub eci s’ok ɔny, ɛtŋ ɛgŋmn eke k’ubr ɛj! S’ɛgŋ sɔrŋ ɛj s’ok ɔny ɛtŋ ɛgŋmn okmn sabu ɛrmni ikŋmn ɔŋn!'
40011018	Kin, Jan ek’ow a, li b’ɛnŋ nɛny, l’ɛ́gŋm mar, ɛtŋ agŋ bi dad ek’ow’n ɔny abŋ ŋuŋ.
40011019	Sica ɛgŋ ec’ Iy ek’ow a, li b’ij ob, li b’ɛgŋ mar, ɛtŋ agŋ bi dad ek’ɛgŋ ikŋ na in el ob iju, mar ɛgŋu, wus labm eb ɛsɛl lele sikpl ɛsɛl ab e lawl. Gbɛkɔ Nyam eci sɛwr a b’ulm es in ec’ów a ec’ɔkm ok ɛm."
40011020	Ɛmɛny Jesu am ɛnym sɛb a eke wɛl ɛm li kok in e sakrowa ɛgbɛl nɔnɔ a abr, aŋke ɛb eyŋ a itŋnm ɛrm ɛm. Li dad ninɛ:
40011021	"Korasin ec’agŋ, gbre él ɔny eci! Bɛtsayida ec’agŋ, gbre él ɔny eci! Aŋke sakrowa a eke wɛl kok ɔny ogŋ a, blel ow el Tir lele Sidɔn ab wɛl kok ana, ke blel -l’ɛw sɔrŋ e sos, -li kpakp milakŋ, -l’ok fandi, ɛrm ɛm itŋn eci.
40011022	Na sosiɛm m’am dad ɔny jɛj ok e lɛgŋ a, Tir lele Sidɔn ab e low ŋuŋ eke Nyam ki kok a b’ow ɔdŋ akm ɔny ec’a.
40011023	Ɛtŋ ŋ Kapɛrnayum, am tutr eke any ij ɛm b’ow agb toŋ bake ím titm afr ee? Njaŋ, b’ow is es toŋ bake igŋ ɔŋnes baŋn; aŋke sakrowa a eke wɛl kok ŋ ogŋ a, blel Sodɔm ana, ke ɛb ikŋ na ánŋ yɛfɛnyna yɛji.
40011024	Na sosiɛm m’am dad’ŋ, jɛj ok e lɛgŋ a, Sodɔm e low ŋuŋ eke wɛl ki kok a b’ow ɔdŋ tɛl akm ŋ ec’a."
40011025	Lɛgŋ ab ɛm a, Jesu dad ninɛ: "Ɛm Ɛs, ŋ ek’el afr lele wus ab ec’Ɛs Kɔtɔkɔ a, m’am ɛlu’ŋ bia, ów a ek’ot lɔl es, ɛsɛwru lele nuŋ ɛm ɔny ɛsɛl ab ec’any af, ke yɛgm etuey uw any a eci.
40011026	Ɛɛ! Ɛm Ɛs erur eke ow k’el ɛbɛn.
40011027	Ɛm Ɛs ocr in sosi nimum ɛlul’m abu ɛm. Ɛgŋ kaka uwm Iy ab any eke ow elm Ɛs sɔny coco cɛ, ɛtŋ ɛgŋ kaka uwm Ɛs any eke ow elm Iy a sɔny coco lele agŋ a eke Iy a erur eke k’ɛlu ɔkm yɛgm ab ab.
40011028	Ɔny fɛŋ ek’ɛrɛkp am leg leg ɔny a òwr ɛm ogŋ, m’ow m’ɔŋ ɔny ɛrm es ɛy.
40011029	Ɛ̀gŋn ɛm e low ɛbr, ke yɛ́br mi yɛgm ɔny low aŋke m’el ɛrm frɔrɔ, ɛrm nini ɛs; ow ɛm b’ow ɛŋan ɔny obi ec’ɛrm es ɛy.
40011030	Ɛm e low a eke m’ow m’ɔŋ ɔny a ec’ɔsu a, ɛw fuɛfuɛ, ɛtŋ ɛrɛkp eke m’ow m’ɔŋ ɔny a ɛwm leg leg."
40012001	Eke sɛgŋ bɛb ɛc a, nɛnɛgŋ nyam, Jesu lele in e jam ɛsɛl ab ab am ɛcr segb ɔgm eci. Jam ɛsɛl a namn am ɔny ɛtŋ am bubm egbey a ij.
40012002	Eke Farisiɛl b’ɛkn a, -li dad Jesu ninɛ: "Ìs any ɛkn, ŋ e jam ɛsɛl a am kok low eke ɛy ec’ol a ɔɔm abusu eke wɛl ki kok nɛnɛgŋ e lɛgŋ!"
40012003	Jesu dad ɛl ninɛ: "Awlmn low a eke ɛb ebu David in obi in obi lele in ec’agŋ ab ab kok lɛgŋ nyam eke namn am ɔny ɛl ab ee?
40012004	L’ɛy Nyamel ɛm, ɛtŋ in ec’agŋ ab ab -l’ij egb waw e futufutu a; ke -n’ɔnym ow ec’ij ec’abusu kaka. Ɛy ec’ol a ɔŋ abusu eke egb waw ɛsɛl sɔny coco k’ij.
40012005	Ɛtŋ ɛmɛny awlmn Mois ec’ ol ab ɛm eke nɛnɛgŋ e lɛgŋ, egb waw ɛsɛl ek’ɔny juma Nyamel gbɛl ab ɛm a, ɔ́sum nɛnɛgŋ ec’ol a, ke ow élm ɛl ec’ów ɔbr ab ee?
40012006	Kɔ m’am dad ɔny ek’aŋa low nyam anŋ ek’ɔny any akm Nyamel gbɛl a!
40012007	Blel uwr Nyam Lɛl a e sodad amua ek’am dad ɛsɛ: mi b’erur ɛrm mamn owi m’akm ndey ɛm e segb waw e nyandrɛ any tasi ana, ke agŋ amua ek’ɛknm low a, blel ɔbmn ɛl low.
40012008	Tasi ɛm a, ɛgŋ ec’ Iy anake el nɛnɛgŋ ec’es ɛw ɛs a."
40012009	Eke Jesu ŋgboŋ yogŋ im ɛy ɛl eci Nyam nuŋ igŋ usu a,
40012010	ɛgŋ nyam ek’abu wɛw es anŋ yogŋ. Agŋ a ek’anŋ yogŋ a erur eke k’ok Jesu ów af; ow sosiɛm -l’ibrm ow ninɛ: "Kɔ ɛy ec’ol a ɔŋ abusu eke wɛl k’ewlm ɛgŋ nɛnɛgŋ e lɛgŋ ee?"
40012011	Jesu dad ɛl ninɛ: "Ek’ɔny ɛm ec’ɛgŋ nyam ɔny licɛb nyam coco ɛtŋ licɛb a ɛy nɔmu croŋ ɛm nɛnɛgŋ e lɛgŋ a, li k’ow n’iim n’ɔnym l’ocm ow es ee?
40012012	Ɛgŋ il an akm licɛb! Ow sosiɛm ɛy ec’ol a ɔŋ abusu eke wɛl ki kok low mamn ɔŋ ɛgŋ nɛnɛgŋ e lɛgŋ."
40012013	Jesu dad ɛgŋ a ninɛ: "Ɛ̀gŋm abu es." L’ɛgŋm abu a es ɛtŋ ow ɛwl akpl ɛsɛ yec’ab af.
40012014	Ow ɔŋ Farisiɛl a ok ɔkm Nyam nuŋ igŋ usu a, -n’im -n’am as luku -l’ɔl elel eke -li k’ɔnyn Jesu bake -l’ibi ow.
40012015	Eke Jesu iri in e luw ec’amani a, n’ŋgboŋ yogŋ ɛtŋ agŋ nɔnɔ am us’r jam. N’am ewlm ɔ́lu a fɛŋ,
40012016	ɛtŋ n’am ijl wɛl nɛny l’ɛwar eke wɛl k’ulam’n es.
40012017	Li kok ɛbɛn yec’ɛtŋ ke kokoba ɔb ɛs Esayi eci sodad amua eke dad a íy nɛny:
40012018	Nyam dad ninɛ: "Kin ɛm e libɔwi eke mi sɔsum m’oc ke m’ɔny in ec’erur ɛtŋ m’oc ɛm eci sos ɛm iŋn m’ɛlu’l ɛm. M’ow m’ɛlu’l ɛm ec’Abŋ ab ɛm ɛtŋ li b’ow l’ɛwar ɛbr ɛbr a fɛŋ ɛm e low nɛnyɛmbri nyam a.
40012019	Li k’ow l’atarm ów es ɛgŋ kaka fɛŋ ab ɛtŋ li k’ow l’ɛlum lebl, wɛl k’ow irim’n lebl ɛbɛrŋ ɛm.
40012020	Anany ek’ibn es a, li k’ow n’ɔnym l’ubm es. Kɛniɛ ek’in ec’al a am irm es a, li k’ow n’ɔnym l’irmnm es. Li b’ow li kok ɛbɛn toŋ ke low nɛnyɛmbri nyam éb es usu a fɛŋ;
40012021	Ɛtŋ wus na e ɛbr ɛbr a fɛŋ b’ow oc ɛl ec’ɔmn a ɛlu’l ɛm."
40012022	Sica ɛmɛny wɛl oc any eflu nyam eke el ɛbrm yɛji, abŋ eŋuŋ ek’anŋ’n ɛm a sosiɛm is Jesu. Jesu ewlm ɛgŋ a; ow ɔŋ n’am dad ów ɛtŋ n’am ɛkn es yɛji.
40012023	Agŋ a fɛŋ low iti any ɛtŋ am dad ɛsɛ: "Kɔ sɔŋ Jesu na David eci lilaw li k’el ee?"
40012024	Eke Farisiɛl iri odad na a, -li dad ninɛ: "Ɛgŋ na am ogŋ abŋ eŋuŋ aŋke ɛl ec’es ɛw ɛs Bɛlsebul anake am ɔŋ’n abusu a."
40012025	Jesu uw ɛl e sow tutr ab any ɛtŋ dad ɛl ninɛ: "Es ɛw fɛŋ eke in ec’agŋ a ubr ɛm a b’uŋ. Ɛb fɛŋ, oglog akŋ fɛŋ ek’in ec’agŋ a ubr ɛm a, b’uŋ.
40012026	Eke sica Satan am ogŋ abŋ ek’el Satan eci, ke in sosi n’am ogŋn ar a; kɔ in ec’es ɛw a ɔtu eke k’anŋ ee?
40012027	Am ubr eke m’am ogŋ abŋ eŋuŋ Bɛlsebul ec’abusu ɛm; ɛtŋ ɔny agŋiyɛl ec’a eke b’ogŋ a, kɔ bwo b’ɔŋ ɛl abusu ee? Ɛl obi ɛl obi -n’am yɛgm eke ɔnymn low ij!
40012028	Tasi ɛm a, Nyam ec’Abŋ ɛm anake m’am ogŋ abŋ eŋuŋ a; ow am yɛgm eke Nyam ec’ es ɛw a ow ɔny ec’araŋn ŋ̂.
40012029	Eke wɛl erur eke k’im ɛy lɛc ɛs nyam ec’akŋ iy’r mil a, ow it ke wɛl íkŋ anym ɔny awŋ’n gbuŋ ke wɛl ɔ́tu ɛy in ec’akŋ ot in eci mob a fɛŋ.
40012030	Ɛgŋ ek’anm ɛm ab a, el ɛm ec’ifnu, ɛtŋ ɛgŋ eke ɛ́luam im abu s’asm Nyam ec’ey luku a, am ɔmun ɛl es.
40012031	Na sosiɛm a, m’am dad ɔny: wɛl ɔtu eke k’oc agŋ e sikpl owi lele wɛwr owi eke dad ab ab a ap ɛl; gbɛkɔ ɛgŋ eke dad odad ŋuŋ ok Abŋ Lala af a, Nyam k’ow ocm apm’n.
40012032	Ɛgŋ fɛŋ eke dad odad ŋuŋ ok ɛgŋ ec’ Iy af a, Nyam b’ow oc ap’r; kɔ ɛgŋ yec’eke dad odad ŋuŋ ok Abŋ Lala af a, ke ow él yɛfɛnyna, ke ow él efi, Nyam k’ow ocm apm’n."
40012033	"Kòkr likŋ akpl, in ec’ey a yɛji b’ow akpl; kòkr likŋ él likŋ ŋuŋ, in ec’ey a yɛji k’ow akplm, aŋke wɛl b’uw likŋ fɛŋ any in ec’ey ɔsu ab ɛm.
40012034	Ɔny morŋn, ayaf ɔtur eke ki dadr ów amamn, ɔny ek’eel agŋ eŋuŋ ab ee? Low yec’a ek’iy ɛrm ɛm gbɔŋ a anake nɛny bi dad ɛlu ɔkm a.
40012035	Ɛgŋ mamn, in ɛm ec’ów amamn eke b’anŋ a anake li b’oc l’ɛlu ɔkm a; ɛtŋ ɛgŋ ŋuŋ, in ɛm ec’ów eŋuŋ eke b’anŋ a anake li b’oc l’ɛlu ɔkm a.
40012036	M’am dad ɔny eke jɛj ok e lɛgŋ a, sodad eke agŋ dad ɛsɛ odad ɔfr ɔfr af a, -li b’ow -l’awl;
40012037	aŋke ŋ ec’odad ebl ɛm wɛl b’ow jɛj ŋ e low ok ɛgŋ’ŋ low oglog ɔb’ŋ low."
40012038	Ɛtŋ ol e low yɛgm ɛsɛl bɛb lele Farisiɛl bɛb ab am dad Jesu ɛsɛ: "Low yɛgm agŋ ɛs, s’am erur eke k’ɛlu mɛny ɛwr nyam ɔkm yɛgm ɛy."
40012039	Jesu dad ɛl ninɛ: "Yɛfɛnyna ec’agŋ eŋuŋ amua ek’ijm nɛny nyam Nyam ec’any af a, am ibrm mɛny ɛwr, kɔ wɛl k’ow kokm mɛny ɛwr kaka ɔɔm ɛl ek’ow elm kokoba ɔb ɛs Jonas ec’a cɛ.
40012040	Tasi ɛm a ɛsɛ elel eke Jonas anŋ ɔcn gbɛl a lokm ij sɛgŋ nyahan ncok lele lɛgŋ owr ab a, ɛbɛn nyam coco ɛgŋ ec’ Iy yɛji b’ow anŋ wus ɛm ij sɛgŋ nyahan ncok lele lɛgŋ owr ab.
40012041	Jɛj ok e lɛgŋ a, Ninif eyŋ b’ow igb yɛfɛnyna ec’agŋ ec’any af, ɛtŋ b’ow ɔb ɛl low, aŋke ɛl, eke -l’irir Jonas eci Nyam odad a, -l’itŋn ɛrm ɛm. Ɛtŋ kin ɛgŋ anŋ ek’agb akm Jonas!
40012042	Jɛj ok e lɛgŋ a, Seba ec’es ɛw lis a b’ow igb inym es yɛfɛnyna ec’agŋ a ec’any af, ɛtŋ b’ow ɔb ɛl low, aŋke n’anŋ usu kpekpe l’ow yec’ɛtŋ ke l’íri eke li k’iri Salomɔ eci sɛwr e sodad a. Ɛtŋ kin, ɛgŋ anŋ ek’agb akm Salomɔ!"
40012043	"Ek’ abŋ ŋuŋ nyam anŋ ɛgŋ ɛm ɛy ɔkm a, li b’anŋ usu wɛwɛ n’am rereb usu a, n’ám ɔl usu eke li k’ir. Eke sica n’ɛ́ŋnm a,
40012044	ke n’ám dad in ɛm l’ɛsɛ: 'M’ow m’ɛwl m’im m’ɛy ɛm ec’akŋ a eke m’anŋ m’ɛy ɔkm a.' Eke li b’ɛwl mɛny l’ow a, li b’ɛkn eke wɛl apl akŋ ab es ayl, wɛl nyinyimn ow akpl ɛtŋ ɛgŋ irm ɛm.
40012045	Sica li b’ɛwl n’im l’ɛsŋ lawlɛl abŋ eŋuŋ lɔbŋ ek’uŋ akm’n, -li b’okr af -l’ir yogŋ. Ow e jam a, abŋ amua b’ijr ɛgŋ na gbre akm krɛkrɛ ec’a. Yɛfɛnyna ec’agŋ eŋuŋ ec’a yɛji, ɛbɛn ow b’ow el."
40012046	Eke Jesu odad anŋ nɛnym am dad agŋ a, kpɛkŋ lis lele lisijimɛl ab ow inym es gbeŋ eke ki dad’r odad.
40012047	Ɛgŋ nyam dad Jesu ninɛ: "Kin esŋ lele esŋ jimɛl ab ek’ow inym es gbeŋ. -N’am erur eke -li ki dad’ŋ odad."
40012048	Jesu dad ɛgŋ a ninɛ: "Kɔ bwo el ɛm lis ee? Ɛtŋ kɔ bwo ɛl el ɛm lisijimɛl ee?"
40012049	Ɛtŋ n’am ɔkŋ jam ɛsɛl a abu li dad l’ɛsɛ: "Kin ɛm lis lel ɛm lisijimɛl ab ek’anŋ aŋa,
40012050	aŋke ɛgŋ kaka fɛŋ eke bi kok Ɛs ek’anŋ afr ec’erur a, el ɛm lisijim, ɛm lisijɔw lel ɛm lis ab."
40013001	Lɛgŋ a cɛ, Jesu anŋ akŋ a ɛy ɔkm ɛtŋ im sig es mij saw eke ki yɛgm agŋ low.
40013002	Agŋ nɔnɔ ar ɛlul il ɛm; na sosiɛm l’ɛy mijɛtŋ nyam ɛm li sig es. Kɔ bieku a gbɛ inym es mij nɛny a.
40013003	N’am dad wɛl ów nɔnɔ nyandrɛ ɛm l’ɛsɛ: "Lɛgŋ nyam, ɛgb ewl ɛs nyam im ɔgm am ewl egb.
40013004	Eke n’am ufŋ egb ey ab es a, bɛb ok ebr af ɛtŋ ɔr ow sus ij.
40013005	Bɛb ok mebn wus af, usu eke sɛc ɛnym. Kpɛkŋ -l’ɛli, sɛc a ek’ɛnym a sosiɛm.
40013006	Kɔ eke ligbn ow afr a, l’ebal egb a eke ɛli ok ɔkm a ɛtŋ li wɛwr wɛl es aŋke min ɔnym ɛl wus tasi.
40013007	Bɛb ɛjeci ok usu eke mirŋ anŋ. Mirŋ a ɛli ɔny awŋ ɛl es.
40013008	Gbɛkɔ egb ey a e bɛb ok wus mamn af ɛtŋ il ewŋ: bɛb ɔny likŋ lele lɛw ab, bɛb ɔny ekŋ nyahan, ɛtŋ ow e bɛb a, ekŋ yen."
40013009	Ɛtŋ Jesu igŋ af dad ninɛ: "Eke ɔnyn ɔru eke k’irir, ke írir sɛnyn sɛnyn."
40013010	Jam ɛsɛl a ow titm Jesu ɛtŋ am ibrm’n ɛsɛ: "Kɔ bla ɛtŋ bi dad ɛl odad nyandrɛ ɛm ee?"
40013011	Li dad wɛl ninɛ: "Ɔny, ɛŋan Afr eci gbreŋgbi usu a ec’ów a eke lɔl es a ec’any uw, kɔ ɛl -n’ɛŋnm.
40013012	Tasi ɛm a, ɛgŋ ek’ɛŋn any uw a, wɛl b’ow obn’n ɛtŋ ow b’ow ufur es; kɔ ɛgŋ ek’ɛŋnm a, tɛl a eke ɔtu eke k’anŋ’n a, wɛl b’ow eb.
40013013	Ow sosiɛm mi b’oc nyandrɛ ɛm mi dad ɛl odad, aŋke -li bi lɛr kɔ -l’ɛknmn, ɛtŋ ow b’ok ɛl ɔru ɛm yɛji kɔ -l’irimn, ɛtŋ ow ókm ɛl es sos ɛm.
40013014	Ɛbɛn eke Nyam ec’odad eke dad ɛl Esayi eci kokoba ɔb ɛm a, ɛy ɔkm sodad amua ɛm ana: Ow b’ow ok ɔny ɔru ɛm sɛnyn sɛnyn, kɔ k’ow irimn; b’ow lɛɛr sɛnyn sɛnyn, kɔ k’ow ɛknmn.
40013015	Tasi ɛm a, agŋ amua na itŋn ɛw tuɔtuɔ; -li babl ɔru es, -li bubur anyamn yec’ɛtŋ ke ɛl ec’anyamn k’ɛ́knm, ke ɛl ec’ɔru a k’írim ów, ɛl eci nuŋ ɛm ɔny a k’ánm es, -l’ɛwlmn -l’owmn ɛm ogŋ bake m’éwlm ɛl.
40013016	Ɔny ec’a, sos ɛm ɔtu eke k’iŋn ɔny aŋke ɔny ec’anyamn am ɛkn es ɛtŋ ɔny ec’ɔru am iri ów!
40013017	M’am dad ɔny nawrɛ ɛm: kokoba ɔb ɛsɛl nɔnɔ lele agŋ ek’ij nɛny nyam Nyam ec’any af ab a erur eke k’ɛkn low na eke am ɛkan a, kɔ -l’ɛknm, iri low na ek’am irir a, kɔ -l’irim."
40013018	"Ìrir egb ewl ɛs ec’odad a e nyandrɛ.
40013019	Ebr ab af a eke egb a ok a, el agŋ a eke b’iri wɛl am dad gbreŋgbi usu a ec’odad ke ɛ́wm ɛrm af a, agn low ŋuŋ ɛs b’ow oc yec’a eke wɛl ewl ɛl ec’ɛrm ɛm a.
40013020	Mebn wus a eke egb a ok a, el agŋ a eke b’iri Nyam ec’odad ke kpɛkŋ b’eb’r sos ɛm iŋn ɛm a.
40013021	Gbɛkɔ -li yɛbmn odad a okm min ɛl ɛm, -li b’ɛw ɛrm af tɛl cɛ. Eke sica sos es ɔw owi oglog gbre ij owi b’ow Nyam odad a sosiɛm a, -li b’ɛgbr ɔmn a fafa.
40013022	Wus a eke mirŋ nɔnɔ anŋ af ke egb a ok af a, el agŋ a eke b’iri Nyam ec’odad, ke ɛmɛny b’ebr wus na ec’ów a e low ɛrmij a. -Li b’ɔl ob ɔny es. Ɛrmij owi amua b’ɛju ɛl, b’awŋ odad ab es, ɛtŋ ow ɔ́sum ey kaka.
40013023	Wus mamn a, el agŋ a eke b’iri Nyam ec’odad ke b’ɛw ɛrm af a. -Li b’ɔsu ey: bɛb ec’a likŋ lele lɛw ab oglog ekŋ nyahan ɛtŋ bɛb ec’a ekŋ yen."
40013024	Jesu am dad ɛl nyandrɛ ɛm odad ɛjeci ɛsɛ: "Kin Afr eci gbreŋgbi usu a eci elel eke anŋn: ɛgŋ nyam ewl egb amamn in ec’ɔgm a.
40013025	Ncok nyam, eke agŋ a fɛŋ am ɛru mɛmn a, in ec’ifnu nyam ow ewl suw eŋuŋ egb ab ɛm ɛtŋ im.
40013026	Eke egb a ɛli bake il ewŋ a, suw eŋuŋ a yɛji ɛli ok ɔkm.
40013027	Ɔgm ɛs a eci juma kok ɛsɛl a ow am dad’r ɛsɛ: 'Ɛgŋ gbɛl, kɔ ow elm egb amamn ewlm ŋ ec’ɔgm a ee? Ɛtŋ kɔ bogŋ suw eŋuŋ amua anŋ ow ee?'
40013028	Li dad wɛl ninɛ: 'Ifnu nyam e low eke kok ana.' Juma kok ɛsɛl a ibrm’n ninɛ: 'Erur eke si k’im s’iri suw eŋuŋ ab es ee?'
40013029	Li dad ninɛ: 'Njaŋ, aŋke ow eci es iri ɛm a, ɔtur eke k’irir egb amamn ab es.
40013030	Yɛ̀br ɛl -l’okr af -l’agb toŋ ke ow ít egb ub e lɛgŋ a, ke sica yogŋ, m’ow mi dad egb ub ɛsɛl a m’ɛsɛ: Ìkŋn anym irir suw eŋuŋ ab es awŋ es eku eku ofŋn, ke sica ókr egb a, ɛm ec’egbel ab ɛm.' "
40013031	Jesu am dad ɛl nyandrɛ ɛm odad ɛjeci: "Afr eci gbreŋgbi usu a anŋ ɛsɛ likŋ e liy nyam ek’igŋ nyam oc ewl in ec’ɔgm af.
40013032	L’el egb ey a fɛŋ ɛm eci likekli tasi; kɔ eke l’ɛli a, l’el egb ewlu ab ɛm e likŋ ligbɛl tasi. L’el likŋ toŋ batŋ ɔr b’ow us mel in ec’ál ab ɛm."
40013033	Jesu am dad ɛl nyandrɛ ɛm odad ɛjeci: "Afr eci gbreŋgbi usu a anŋ ɛsɛ lijru eke yɔw nyam oc wuwlm ma toy likŋ lele yen ab toŋ bake ma a nimum inŋ eb es ab af."
40013034	Jesu am dad dedeku a ów amua fɛŋ nyandrɛ ɛm; li dádm wɛl low ek’ow elm nyandrɛ ɛm.
40013035	Li bi kok ɛbɛn yec’ɛtŋ ke kokoba ɔb ɛs ec’odad a íy nɛny: M’ow mi dad ɛl odad nyandrɛ ɛm, m’ow m’ɔŋ ɛl ów eke lɔl es wus eci nuŋ ɔb ɛm ɛtŋ a ec’amani.
40013036	Sica Jesu ɛlu bieku ab es ɛtŋ im akŋ. In e jam ɛsɛl a im titm’n ɛtŋ am ibrm’n ɛsɛ: "Òtar nyandrɛ ɛm odad a ek’el suw eŋuŋ ek’anŋ ɔgm a e low akr ok ɛy."
40013037	Jesu dad ninɛ: "Ɛgŋ ec’ Iy anake ewl egb amamn a;
40013038	ɔgm a, ke wus na nimum ana; egb amamn a el agŋ a eke b’ɛlum gbreŋgbi usu a eci low; suw eŋuŋ a, el agŋ a eke b’ɛlum agn low ŋuŋ ɛs e low a;
40013039	ifnu a eke am ewl suw eŋuŋ a, ke agn ana; egb ub a, ke jɛj ok e lɛgŋ ana; ɛtŋ egb ub ɛsɛl a ke afr ɛrm ɛsɛl ana.
40013040	Ɛsɛ elel eke wɛl am iri suw eŋuŋ es eke wɛl k’ɔwl al ɛm a, ɛbɛn eke ow b’ow el jɛj ok e lɛgŋ ec’ab ana:
40013041	ɛgŋ ec’Iy b’ow ɛrm in ec’afr ɛrm ɛsɛl a, -li b’ow -n’ɔny agŋ a fɛŋ eke b’irmn ɛl lawlɛl ec’ɔmn a lele ów eŋuŋ kok ɛsɛl ab ab -l’ot es gbreŋgbi usu a,
40013042	ke -l’ot -l’ɔwl wɛl al gbɛl ab ɛm; yogŋ anake ɔŋn ikŋ lele an ɛm sasagr ab b’ow anŋ a.
40013043	Kɔ sica agŋ a eke ij nɛny nyam Nyam ec’any af a, b’ow jɛjn ɛsɛ ligbn af ɛl Ɛs eci gbreŋgbi usu a. Ek’ɔnyn ɔru eke k’irir, ke írir sɛnyn sɛnyn."
40013044	"Afr eci gbreŋgbi usu a anŋ ɛsɛ ob ɔny eke lɔl es ɔgm nyam af. Ɛgŋ nyam iwr ob ɔny na es ɛtŋ ɛmɛny oc lɔl’l es ɔgm a. Sos ɛm iŋn’n toŋ batŋ n’im l’ɔl ob fɛŋ eke n’ɔny a l’ij, ɛtŋ l’ɛwl l’ow l’ɔl ɔgm a."
40013045	"Afr eci gbreŋgbi usu a anŋ ɛsɛ an ɔlu nyam ek’am ɔl miyob amamn es af.
40013046	Eke n’ɛŋn an gbɛl e miyob nyam a, n’im l’ɔl ob fɛŋ eke n’ɔny a l’ij, ɛtŋ l’ɔl miyob a."
40013047	"Ɛmɛny Afr eci gbreŋgbi usu a anŋ ɛsɛ muw eke wɛl ok ke ɔny ɔcn ɛrŋ ɛrŋ fɛŋ af.
40013048	Eke ow b’iy a, mij juma kok ɛsɛl a b’ɔdu ow’r ákpaf ke ok es am jɛj ɔcn ab es: -li b’ok amamn a mulu ɛm, ke -l’ɔwl yec’eke akplm a.
40013049	Jɛj ok e lɛgŋ a, ɛbɛn ek’ow b’ow el ana: afr ɛrm ɛsɛl b’ow ow kpab agŋ eŋuŋ a es, amamn a e lís,
40013050	ke ɔ́wl ɛl al gbɛl ab ɛm. Yogŋ anake ɔŋn ikŋ lele an ɛm sasagr ab b’ow anŋ a."
40013051	Jesu ibrm ɛl ninɛ: "Kɔ irir ów a fɛŋ ee?" -L’ɛgŋ ninɛ: "Ɛɛ."
40013052	Ɛtŋ ca li dad wɛl ninɛ: "Ɛbɛn eke ol eci low yɛgm ɛs fɛŋ ek’am el Afr e gbreŋgbi usu a ec’ɛgŋ a, anŋ ana. N’anŋ ɛsɛ akŋ ɛs nyam eke b’ɛlu in ec’ob ɔny ɔkm low yɛgm owr ɛm lele low yɛgm esig ɛm ab af."
40013053	Eke Jesu dad nyandrɛ ɛm odad amua bake ow uwr a, l’igb yogŋ
40013054	n’im ɛb ab ɛm eke n’anŋ l’agb a. N’am yɛgm agŋ low yogŋ eci Nyam nuŋ igŋ usu a toŋ agŋ a fɛŋ ek’anŋ yogŋ a low iti any afŋn es. -N’am dad -l’ɛsɛ: "Bogŋ nuŋ ɛm ɔny na anŋ ow’r ee? Ayaf l’ɔtu eke li ki kok sakrowa amua ee?
40013055	Kɔ ow elm ɔgɔg es ɔdu ɛs a ec’iy ab ee? Kɔ ow elm Mari elm lis ee? Kɔ Jak, Josɛf, Simɔ lele Jud ab elm lisijimɛl ee?
40013056	Kɔ lisijɔwɛl fɛŋ irm ɛy ab ee? Kɔ abusu ikŋ na bogŋ n’ɛŋn ee?"
40013057	Ɛtŋ ów amua fɛŋ ɔ́ɔm abusu eke -li k’ɔny ɔmn Jesu ɛm. Ɛtŋ Jesu dad ɛl ninɛ: "Usu a fɛŋ wɛl b’ɔny kokoba ɔb ɛs ec’ɛlum, ek’ow elm in ec’ɛb ab ɛm lele in ec’akŋ ab cɛ wɛl ɔ́nym in ec’ɛlum."
40013058	Yogŋ eci sakrowa a eke Jesu kok a tɛl cɛ, ɛl eci ɔmn a eke -n’ɔnym a sosiɛm.
40014001	Lɛgŋ ab ɛm a, Galile eci es ɛw ɛs Erɔd Antipas am iri Jesu eci nin ek’am il e low.
40014002	Li dad in eci juma kok ɛsɛl a ninɛ: "Ɛgŋ a Jan mij ok nuŋ ɛs! L’igb luw ɛm, na sosiɛm anake n’am ɔny abusu li kok sakrowa a."
40014003	-
40014004	Kin elel eke Jan mij ok nuŋ ɛs a e luw owi a ɛcr: Erɔd Antipas oc lisijim Filip e yɔw Erodiad, ɛtŋ Jan im dad Erɔd ninɛ: "Ow itm eke k’oc esŋ jim e yɔw." Ɛtŋ ow sosiɛm Erɔd ɔŋ abusu wɛl ɔny Jan ok ŋgbraka ɛlu sobel ɛm.
40014005	Erɔd am erur eke k’ibi Jan, kɔ n’am uru Jwifɛl a, aŋke -li b’oc Jan ɛsɛ kokoba ɔb ɛs af.
40014006	Gbɛkɔ sica Erɔd e mew ec’es gbɛgbl e lɛgŋ ab ɛm a, Erodiad jɔw ub ɛj etu a eke wɛl ɛsŋ a ec’any af. In e low iŋn Erɔd sos ɛm
40014007	toŋ l’ɛgŋ l’eb eke li k’ɔŋ ow ob fɛŋ eke ow b’ow ibrm a.
40014008	Erodiad ec’ów ɔm ebl ɛm, jɔw dad Erɔd ninɛ: "Òc Jan mij ok nuŋ ɛs eci nuŋ a wayas ɛm is’m aŋa!"
40014009	Ɛb ebu a sos ɔw es; gbɛkɔ eke l’ij nɛny etu a ec’any af a, l’ɛlu abusu es eke li k’ɔŋ ow.
40014010	N’ɔŋ ɛgŋ im sobel ɛm ubr Jan mij ok nuŋ ɛs nuŋ.
40014011	Wɛl oc nuŋ a wayas ɛm ow ɔŋ dedyɔwli a ɛtŋ l’eb n’ɔŋ lis.
40014012	Ek’ów a ɛc ɛbɛn a, Jan eci jam ɛsɛl a ow oc in e sos megl a im oc es, ɛtŋ im ɛwl Jesu amani low na ek’ɛy a eci.
40014013	Eke Jesu iri Jan e low na a, l’igb yogŋ mijɛtŋ ɛm eke li k’im in sɔny usu saw ɛm, kɔ agŋ a uw any; -l’ok ɔkm sɛb a ek’anŋ yogŋ ab ɛm, ɛtŋ mij nɛny a -n’am us Jesu jam lakr ɛm.
40014014	Mijɛtŋ a b’itr es eke Jesu b’us es a, l’ɛkn agŋ nɔnɔ; wɛl e low ɔny’n sɔrŋ ɛtŋ kpɛkŋ n’am ewlm ɛl ec’ɔ́lu a.
40014015	Eke lɛgŋ ew es a, in e jam ɛsɛl a ow titm’n ɛtŋ am dad’r ɛsɛ: "Lɛgŋ ɛc, ɛtŋ ɛmɛny usu na yɛji ɛw usu saw ɛm. Òk agŋ ab es ím baŋn baŋn ek’anŋ saw saw aŋa a yec’ɛtŋ ke -l’ɔl ob ij."
40014016	Jesu dad ɛl ninɛ: "Ow itm eke -li k’im; ɔny obi, ɔ̀ŋn ɛl ob -l’ij!"
40014017	-Li dad ow ninɛ: "Futufutu yen lele ɔcn yony ab cɛ anake s’ɔnym ab aŋa a."
40014018	Jesu dad ɛl ninɛ: "Òtr isr’m aŋa."
40014019	Ɛtŋ ɛmɛny li dad agŋ a eke k’ok es suw ab af; sica l’oc futufutu yen a lele ɔcn yony ab ab, l’igbl any ogŋ afr ɛtŋ l’ɛlu Nyam bia. Li bubr ɛm n’ɔŋ jam ɛsɛl a ɛtŋ -li cɛc -n’ɔŋ agŋ a.
40014020	Ɛl fɛŋ -l’ij ob lok iy ɛl ɛtŋ ɛmɛny ow wal es. Jam ɛsɛl a ot ekpr a eke wal es a as luku, ɛtŋ ow iy mulu lɛw yony.
40014021	Agŋ a fɛŋ ek’ij ob a ɔtu eke k’ij agŋ fandi yen; wɛl awlm ɔyɔw lel ey ab.
40014022	Kpɛkŋ eke ow b’uwr a, Jesu ɔŋ jam ɛsɛl a ok mijɛtŋ ab ɛm eke k’ikŋ anym im mij lekpl a e jam a, ke n’ánŋ in obi l’afl agŋ ab es.
40014023	Eke l’afl wɛl es a, l’uyu lafɛny ab af eke li ki ŋɔŋn Nyam. Eke lɛgŋ ew es a, n’anŋ yogŋ in sɔny.
40014024	Mijɛtŋ a gbɛ, wus ab a, n’im kpekpe, mra am ɛlul il aŋke lɛf am ɛlu ɔbr’r.
40014025	Eke lɛgŋ am ɛny ow a, Jesu am an es mij ab af im ɛŋn in e jam ɛsɛl a.
40014026	Eke -l’ɛkan Jesu am an es mij af a, -li kpikprm es ɛtŋ -li dad ninɛ: "Na ɔŋnabŋ!" Ɛtŋ -n’am ɔg erŋn ebl ɛm.
40014027	Gbɛkɔ kpɛkŋ Jesu dad ɛl ninɛ: "Ɛrm úsu ɔny lokm! Erŋn k’ɔ́ny ɔny! Kɔ ɛm!"
40014028	Piɛr ɔdu odad eb ɛtŋ dad’r ninɛ: "Ɛgŋ gbɛl, eke ow el ŋ tasi, ke ɔ̀ŋ abusu m’an es mij ab af m’ow m’ɛŋn’ŋ."
40014029	Jesu ɛgŋ dad ninɛ: "Òw!" Piɛr ɛy ɔkm mijɛtŋ ab ɛm ɛtŋ am an es mij ab af im ɛŋn’n.
40014030	Gbɛkɔ eke l’ɛkn lɛf a e lɛc ek’am ɛlu ɔkm a, erŋn ow’r sos ɛtŋ n’am ɛmn. L’ɛlu lebl li dad ninɛ: "Ɛgŋ gbɛl, èb ɛlu’m es!"
40014031	Kpɛkŋ Jesu ɛgŋm abu es ɔny’n, ɛtŋ dad’r ninɛ: "Ɔmn ɛw’ŋ fuɛfuɛ tasi! Kɔ bla ɛtŋ bɛbar ee?"
40014032	Ɛl yony mum -l’ok mijɛtŋ ab ɛm ɛtŋ lɛf a irm es.
40014033	Ow ɔŋ jam ɛsɛl a ek’anŋ mijɛtŋ ab ɛm a, ok ɔwrɔkp wus Jesu ec’any af ɛtŋ am dad ɛsɛ: "Ŋ gbɛ Nyam ec’Iy tasi!"
40014034	Eke Jesu lele in e jam ɛsɛl ab ab ubr mij lekpl a e jam a ke -l’itar es Genesarɛt wus af a,
40014035	yogŋ ec’agŋ a uw Jesu any ɛtŋ ɛwl susu a fɛŋ in ec’ow ec’amani. Ɛtŋ wɛl ot ɔ́lu fɛŋ is’r.
40014036	-N’am ŋɔŋn ow eke ow ki yɛb wɛl itŋn in e mob sus ɛm a ec’ɛnyɛmbri a cɛ abu, ɛtŋ agŋ a fɛŋ ek’am itŋn in e mob sus ɛm a abu a, am ewl.
40015001	Sica Farisiɛl lele ol eci low yɛgm ɛsɛl ab anŋ Jerusalɛm ow ɛŋn Jesu ɛtŋ am ibrm’n ɛsɛ:
40015002	"Kɔ bla ɛtŋ ŋ e jam ɛsɛl a ɛ́luam ɛy lagŋɛl ec’ɛb ir owi a ek’ɔŋ ɛy a ee? Tasi ɛm a, low yɛgm a am ibrm eke wɛl ki yɔg sabu gbuŋ ke ij ob, kɔ -li kokmn."
40015003	Jesu dad ɛl ninɛ: "Ɛtŋ kɔ ɔny, bla sosiɛm ɛtŋ ɔny ec’ɛb ir ec’ów a sosiɛm ɛ́luamn Nyam ec’ol ab ee?
40015004	Tasi ɛm a, Nyam dad ninɛ: Ɛ̀lum asŋ lele esŋ ab, ɛtŋ ɛmɛny: ɛgŋ eke bi yayr ɛs lele lis ab a, l’it eke wɛl k’ibi’r.
40015005	Kɔ ɔny, ɔny e low yɛgm ab ɛm bi dadr ɛsrɛ: ek’ɛgŋ nyam in dad ow ɛs oglog ow lis in ɛsɛ: 'Ob a eke mi k’ɔŋ’ŋ ŋ ec’abu ɛlum ec’a, m’oc m’ɛw es Nyam ec’egb wawr eci,'
40015006	ke ɛgŋ ikŋ na, ɔny ec’a, yec’eke li k’ɔŋ ɛs a, n’ŋgboŋ ow e low ɛm ŋ̂. Ɛbɛn eke b’isr Nyam ec’odad ab es ɔŋn ɔny ec’agŋ ɛm ec’ów a usu ana!
40015007	Ɔny, agŋ ɛnyɛmbri yony yony ɛsɛl! Nawrɛ tasi, Esayi dad ɔny e lís e low na in e kokoba ɔb ab ɛm:
40015008	Nyam dad eke: 'Agŋ amua na nɛny ɛm ɔfr ɔfr -n’am kɔklm im, kɔ ɛl ec’ɛrm a kpab es ɛm e lís.
40015009	Nuŋ ɔfr ɔfr agŋ amua am igŋ’m, aŋke agŋ ɛm ec’ów anake -li b’oc -li yɛgmn agŋ low a.' "
40015010	Sica Jesu ɛsŋ dedeku a ɛtŋ am dad ɛl ɛsɛ: "Ìgŋn lɔru es irir low na sɛnyn sɛnyn:
40015011	ow elm ob eke b’ɛy ɛgŋ nɛnym a, ɔɔm ɛgŋ uwm anŋ, kɔ low eke b’anŋ ɛgŋ nɛnym ɛy ɔkm a, low na anake b’ɔŋ ɛgŋ úwm anŋ a."
40015012	Low na af jam ɛsɛl a ow ɛŋn Jesu ɛtŋ am dad’r ɛsɛ: "Odad na eke dad Farisiɛl iri a, kɔ uw any ek’ow ɛy ɛl sos ɛm ee?"
40015013	Li dad ninɛ: "Likŋ fɛŋ ek’elm ɛm Ɛs ek’anŋ afr eci likŋ ek’ewl a, li b’ow l’iri ow es.
40015014	Ɛ̀gbr ɛl es, -l’el ány eflu ek’am nyimn ány eflu! Ek’any eflu nyam am nyimn any eflu ɛjeci nyam, ɛl yony mum -li b’ow -l’ok nɔmu nyam ɛm."
40015015	Piɛr ɔdu odad eb ɛtŋ am dad’r ɛsɛ: "Òtar nyandrɛ ɛm odad na e low akr ok ɛy."
40015016	Jesu dad ninɛ: "Kɔ ɔny bɔbɔ yɛji, k’irimn low na eci nyandrɛ ab ee?
40015017	Kɔ uwmn any eke ob fɛŋ eke b’ɛy ɛgŋ nɛnym a, b’im ɛy lokm, ke sica n’anŋ lokm a l’ɛy ɔkm ee?
40015018	Low eke b’anŋ nɛnym ɛy ɔkm a, ɛrm ɛm ow b’anŋ ow; ɛtŋ low na anake b’ɔŋ ɛgŋ uwm anŋ a.
40015019	Tasi ɛm a, sow tutr eŋuŋ eke b’ɔŋ ɛgŋ ibi ɛgŋ, ɛrum yɔw ɛjec’ab, ij nfaci, iy mil, ij daŋku yadŋ ke dád sodad eŋuŋ ok agŋ af a, ɛrm ɛm -li b’anŋ -l’ow.
40015020	Ów amua anake b’ɔŋ ɛgŋ uwm anŋ a! Ij ob ke kí yɔgm abu a ɔ́ɔm ɛgŋ uwm anŋ."
40015021	Ɛtŋ Jesu igb yogŋ im Tir lele Sidɔn ab eci wus ab af.
40015022	Kpɛkŋ kin Kana wus af e yɔw nyam ek’ir wus ikpr ab af a, ow ɛŋn’n ɛtŋ am ɛlu lebl dad ɛsɛ: "Ɛgŋ gbɛl, David e lilaw, ìkŋ’m sɔrŋ! Kɔ abŋ ŋuŋ am ijr ɛm jɔw gbre, ow k’akplm kaka!"
40015023	Gbɛkɔ Jesu cicm sar okm’n es. In e jam ɛsɛl a ow titm’n ɛtŋ am dad’r ɛsɛ: "Ògŋ’n kɔ n’am us ɛy jam l’ɔgr ɛy nɔnɔ."
40015024	Jesu dad ninɛ: "Nyam ɛrm’m Israɛl ec’agŋ a ek’anŋ ɛsɛ mɛcɛb ek’irm af a eci cɛ."
40015025	Kɔ yɔw a ow ok ɔwrɔkp wus in ec’any af ɛtŋ dad’r ninɛ: "Ɛgŋ gbɛl, ìkŋ’m sɔrŋ!"
40015026	Jesu dad ninɛ: "Ow itm eke wɛl k’oc etuey ec’ob ij ɔŋ mɔwr."
40015027	Yɔw a dad ninɛ: "Ɛgŋ gbɛl, tasi, gbɛkɔ mɔwr yɛji, ɛl eci es ɛw ɛsɛl eci ob ij a ec’ekpr a eke b’anŋ tabl af ok wus a, -li b’ij."
40015028	Ow ɔŋ Jesu dad’r ninɛ: "Oy! Ɔmn agb’ŋ gbɛ! B’ow ɛŋn low a ek’am erur a." Ɛtŋ wanci ab af cɛ, yɔw a ec’iy a ewl.
40015029	Sica Jesu igb yogŋ im ɛy Galile eci mij lekpl a ogŋ. L’uyu ligigl nyam af li sig es.
40015030	Agŋ nɔnɔ ow ɛŋn’n. -L’ism akr kpɛcɛ ɛsɛl, ány eflu, sos ɛ́yru, ɛbrmɛl, lele ɔ́lu ɛjeci nɔnɔ ab. -L’ok wɛl es Jesu ec’any af ɛtŋ l’ewlm wɛl.
40015031	Eke -l’ɛkan ɛbrmɛl dad ów, sos ɛ́yru ewl, akr kpɛcɛ ɛsɛl an es lele ány eflu ek’ɛkn es ab ab a, agŋ a low iti any afŋn es ɛtŋ -n’am kɔklm Israɛl e Nyam a.
40015032	Ɛmɛny Jesu ɛsŋ in e jam ɛsɛl a ɛtŋ dad ninɛ: "Agŋ amua e low am ɔny’m sɔrŋ, aŋke kin sɛgŋ emum nyahan eke -n’anŋn ɛm ab ke -n’ɔnym ob kaka eke -li k’ij. M’erurm eke mi k’ɔŋ ɛl -n’im namn; ejagb -l’ɔtu eke -li k’ɛŋn es abur."
40015033	Jam ɛsɛl a dad’r ninɛ: "Kɔ usu saw ɛm aŋa, bogŋ s’ɔtu eke si k’ɛŋn ob ij s’ɔŋ agŋ amua ij lok iy ee?"
40015034	Ɛtŋ Jesu ibrm ɛl ninɛ: "Kɔ futufutu abi ɔnymn ab ee?" Ɛtŋ -li dad ninɛ: "Futufutu lɔbŋ lele ɔcn ekekey abi ka ab."
40015035	Ca li dad agŋ a eke k’ok es wus.
40015036	Ɛtŋ l’ot futufutu lɔbŋ a lele ɔcn ab ab, l’ɛlu Nyam bia, li bubr ɛm n’ɔŋ in e jam ɛsɛl a, ɛtŋ -li cɛc agŋ a fɛŋ.
40015037	Ɛl fɛŋ -l’ij lok iy ɛl. Jam ɛsɛl a ot ekpr a eke wal es a as luku, ɛtŋ ow iy mulu ɛgbɛl lɔbŋ.
40015038	Agŋ a ek’ij ob a ij agŋ fandi yar, wɛl awlm ɔyɔw lele etuey ab.
40015039	Eke sica Jesu ɔŋ bieku a im a, l’ɛy mijɛtŋ ab ɛm ɛtŋ n’im Magadan eci wus ab af.
40016001	Farisiɛl lele Sadusiɛl ab ow ɛŋn Jesu eke k’ɛbm’n. -L’ibrm ow ninɛ: "Ɛ̀lu mɛny ɛwr nyam ɔkm yɛgm ɛy ek’ow el Nyam ɛrm’ŋ."
40016002	Kɔ Jesu dad ɛl ninɛ: ["Lɛgŋ es ew ɛm bi dadr ɛsrɛ: 'Efi e lɛgŋ a b’ow akpl, aŋke afr ebl es.'
40016003	Ɛtŋ ibribr fafa, eke afr b’ibr es a, bi dadr ɛsrɛ: 'Yɛfɛnyna nyam b’ow an.' Lɛgŋ eci elel eke b’anŋn a b’uwr any, kɔ sɛgŋ amua eci mɛny ɛwr a, ɔ́tumn uwmn any!]
40016004	Yɛfɛnyna ec’agŋ eŋuŋ amua eke íjm nɛny nyam Nyam ec’any af a am ibrm mɛny ɛwr; kɔ wɛl k’ow kokm mɛny ɛwr kaka ɔɔm ɛl ek’ow elm Jonas ec’a cɛ." Ɛtŋ l’ɛlu wɛl es n’im.
40016005	Eke jam ɛsɛl a im ok mij lekpl a e jam a, -l’ijl es eke -li k’oc futufutu.
40016006	Jesu dad ɛl ninɛ: "Ɛ̀wr ɛrm! Ɔ̀sur sos Farisiɛl lele Sadusiɛl ab eci lijru a e lís."
40016007	Jam ɛsɛl a am dadarir ɛl ɔfr ɛsɛ: "Eke s’ocm futufutu a sosiɛm anake n’am dad ów amua a."
40016008	Jesu uw odad a eke -n’am dad ab any ɛtŋ li dad wɛl ninɛ: "Bla sosiɛm ɛtŋ am dadr ɔny ɔfr ɛm ɛsrɛ: 'Eke s’ebm futufutu a sosiɛm ee?' Kɔ k’irimn cɛ ee!
40016009	Ow k’okm ɔny es sos ɛm cɛ ee? Futufutu yen a eke mi bubr ɛm, m’ɔŋ agŋ fandi yen lele ekpr a eke wal es eci mulu abi a eke otr imn a, kɔ k’ɔknmn ow e low ee?
40016010	Ɛtŋ kɔ futufutu lɔbŋ a eke mi bubr ɛm m’ɔŋ agŋ fandi yar a, lele ekpr a eke wal es a eci mulu ɛgbɛl abi a eke otr imn a, k’ɔknmn ow e low ee?
40016011	Ɔ̀sur sos Farisiɛl lele Sadusiɛl ab e lijru a e lís. Kɔ ayaf ɔtur eke k’uwmn any ek’ow elm futufutu ec’odad mi dadm ɔny ee?"
40016012	Ca jam ɛsɛl a iri ek’ow elm lijru a eke wɛl b’oc kokr futufutu a ec’odad Jesu dadm ɛl, kɔ Farisiɛl lele Sadusiɛl ab e low yɛgm a e low.
40016013	Jesu im ɛy Sesare Filip ec’ɛb ɛm. N’am ibrm in e jam ɛsɛl a l’ɛsɛ: "Ayaf agŋ bi dadr ɛgŋ ec’ Iy e lís ee?"
40016014	-Li dad ninɛ: "Agŋ bɛb bi dad ɛsɛ ŋ Jan mij ok nuŋ ɛs, bɛb bi dad ɛsɛ ŋ Eli, ɛtŋ agŋ likpr ec’a, -li b’oc’ŋ ɛsɛ Jeremi oglog kokoba ɔb ɛs ɛjeci nyam af."
40016015	Ɛtŋ Jesu ibrm ɛl ninɛ: "Kɔ ɔny obi ɔny obi a, ayaf b’ocar’m ee?"
40016016	Simɔ Piɛr dad ninɛ: "Ŋ Mesi a, Nyam a ek’anŋ owr ec’Iy."
40016017	Ca Jesu dad’r ninɛ: "Simɔ Jonas jim, ehe él ŋ eci, aŋke nawrɛ ikŋ na, ow elm ɛgŋ ɛlum ɔkm dadm’ŋ, kɔ ɛm Ɛs ek’anŋ afr a.
40016018	Sica ɛm, m’am dad’ŋ m’ɛsɛ: ŋ Lob, ɛtŋ lob ikŋ na af, m’ow m’us ɛm e Nyamel a. Luw ec’abusu a k’ɔtum ɔnym lɛc in af.
40016019	M’ow m’ɔŋ’ŋ Afr e gbreŋgbi usu a eci sisafuɛ a: low fɛŋ eke b’ow igŋ wus af aŋa a, Afr b’ow igŋ; low fɛŋ eke b’ow eb wus af aŋa a, Afr yɛji b’ow eb."
40016020	Jesu ijl in e jam ɛsɛl a nɛny dad ninɛ: "Kì dadr ɛgŋ kaka eke m’el Mesi a."
40016021	Lɛgŋ a cɛ, Jesu ɔb nuŋ am dad ulm in e jam ɛsɛl a es ɛsɛ: "Ow it eke mi k’im Jerusalɛm ke yogŋ m’íj gbre nɔnɔ, agŋ ekpekp, egb waw ɛsɛl ɛgbɛl, lel ol e low yɛgm ɛsɛl ab ab ec’abu ɛm. Wɛl b’ow ibi’m ɛtŋ sɛgŋ nyahan m’ow m’igb luw ɛm."
40016022	Ɛbɛn a, Piɛr oc’r ab im saw ɛm ɛtŋ am ɛnym’n abr dad ɛsɛ: "Ɛgŋ gbɛl! Nyam ɔ́ny oc’ŋ es ɛm! Low na k’ow ɛŋnm’ŋ lɛgŋ kaka!"
40016023	Gbɛkɔ Jesu ɛwl sos mɛny ɛtŋ am dad Piɛr ɛsɛ: " Satan, kpàb’m es lís! Ŋ el ɛm ec’ejagb us e lirikp, aŋke ŋ e tutr a elm Nyam e tutr, kɔ agŋ ɛm eci."
40016024	Ɛmɛny Jesu am dad in e jam ɛsɛl a ɛsɛ: "Ek’ɛgŋ nyam am erur eke k’us’m jam a, ow it ke li kí tutrm in e lís owi, l’ábu in obi ec’olikŋ a, ke l’ús’m jam.
40016025	Tasi ɛm a, ɛgŋ yec’eke b’ow erur eke ki dogŋn in e sel a, b’ow irmn. Gbɛkɔ ɛgŋ yec’eke b’ow irmn in e sel a ɛm sosiɛm a b’ow ɛŋn.
40016026	Eke batŋ ɛgŋ nyam ɔny wus ec’ob fɛŋ ɛtŋ l’irmn in e sel a, ke bla ow b’ow eel il ab ee? Kɔ bla ob iy ɛgŋ ɔtu eke k’oc sɔgr in e sel ab ee?
40016027	Tasi ɛm a, ɛgŋ ec’ Iy b’ow ow Ɛs ec’anygbɛl ab ɛm lele in ec’ afr ɛrm ɛsɛl ab ab, ɛtŋ ɛgŋ ɛgŋ in eci es an ab ɛm, li b’ow li sɔg ow labm.
40016028	Low nawrɛ m’am dad ɔny: agŋ amua ek’anŋ aŋa a e bɛb b’ow ɛkn ɛgŋ ec’Iy ow ɛsɛ ɛb ebu af gbuŋ ke -l’uw."
40017001	Eke sɛgŋ nɔhɔn ɛc a, Jesu ɛsŋ Piɛr, Jak lele Jan ek’el Jak lisijim ab ɛtŋ -li kpab es -n’im saw ɛm ɛl sɔny lafɛny gege nyam af.
40017002	Jesu itŋn sos ɛl ec’any af: any am jɛjn’n ɛsɛ ligbn af ɛtŋ in e mob sus ɛm a ufu pum pum pum anŋ ɛsɛ usuayl af.
40017003	Ɛtŋ kin, jam ɛsɛl nyahan a ɛkn Mois lele Eli ab ek’ilm any am dad ów Jesu ab.
40017004	Ɛtŋ Piɛr dad Jesu ninɛ: "Ɛgŋ gbɛl, ow akpl eke si k’anŋ aŋa! Ek’erur, aŋa m’ɔtu eke mi k’us nuŋ igŋ usu nyahan: ŋ e nyam, Mois e nyam lele Eli e nyam ab."
40017005	Odad anŋ Piɛr nɛnym am dad ɛtŋ kpɛkŋ kin jru ek’am jɛjn ow ubur ɛl es. Lebl nyam anŋ jru ab ɛm am ikŋ dad ɛsɛ: "Ɛgŋ na el ɛm ec’Iy eke m’erur tasi; m’oc ɛm eci sos ɛm iŋn fɛŋ m’ɛlu’l ɛm. Ìrir in e low!"
40017006	Eke jam ɛsɛl a iri lebl ikŋ na a, erŋn ɔny ɛl afŋn es ɛtŋ -li bubu any es wus.
40017007	Jesu im titm ɛl, itŋn ɛl abu ɛtŋ dad ɛl ninɛ: "Ìgbr, k’ùrur erŋn."
40017008	-Li gbigbl any ogŋ ɛtŋ -l’ɛknm ɛgŋ kaka ek’ow elm Jesu sɔny cɛ.
40017009	Eke -n’anŋn lafɛny ab af -n’am us es a, Jesu am ijl ɛl nɛny dad ɛsɛ: "Low na ek’ɛkan a, kì dadr kokr ɛgŋ kaka toŋ bake ɛgŋ ec’ Iy ígb agŋ ek’uw ab ɛm."
40017010	Ɛtŋ jam ɛsɛl a am ibrm Jesu ɛsɛ: "Dàd ɛy, kɔ bla sosiɛm ɛtŋ ol e low yɛgm ɛsɛl a bi dad ek’Eli in k’ow gbuŋ ke Mesi in ow ee?"
40017011	Jesu dad ɛl ninɛ: "Tasi ɛm a, Eli eke li k’ow ke ni nyímn ów a fɛŋ.
40017012	Gbɛkɔ m’am dad ɔny ek’Eli ow lɛgŋ a ɛtŋ, agŋ ɛgŋm ebm’n ɛtŋ kok’r low yec’eke -l’erurir a. Ɛbɛn eke -li b’ow -li kok ɛgŋ ec’Iy sos keskes ana."
40017013	Sica jam ɛsɛl a iri eke Jan mij ok nuŋ ɛs ec’odad anake Jesu am dad ɛl a.
40017014	Eke Jesu lele in e jam ɛsɛl ab ab ow ok yogŋ a eke bieku a anŋ a, ɛgŋ nyam ow titm Jesu, ok ɔwrɔkp wus in ec’any af
40017015	ɛtŋ dad’r ninɛ: "Ɛgŋ gbɛl, ɔ̀ny ɛm ec’iy a eci sɔrŋ ikŋ. L’el krokro ɛs ɛtŋ ɔl a b’ijr’r gbre toŋ sakp nɔnɔ ec’a li b’ɛy alm, oglog mij ɛm.
40017016	M’oc’r m’is ŋ e jam ɛsɛl a kɔ -l’ɔtum -l’ewlam ow."
40017017	Jesu igbl lebl ogŋ dad ninɛ: "Wew! Ɔny eel agŋ eŋuŋ eke ɔmn anm ɛm tasi! Ɛmɛny sɛgŋ abi m’it eke mi k’anŋ ɔny ab ee? Ɛtŋ ɛmɛny sakp abi ow it eke mi k’ɛgŋ low na m’eb ee? Òcr iy a isr’m aŋa."
40017018	Jesu ɔɔr abŋ ŋuŋ a abr ɛy ɔkm iy ab ɛm ɛtŋ l’ewl wanci ab af cɛ.
40017019	Jam ɛsɛl a im titm Jesu saw ɛm ɛtŋ ibrm’n ninɛ: "Kɔ bla ɛtŋ ɛy s’ɔtum s’ɔnym abusu s’ogŋm abŋ na ee?"
40017020	Jesu dad ɛl ninɛ: "Ɔny ec’ɔmn a ufum es. Low nawrɛ m’am dad ɔny: blel ɔnyn ɔmn ɛw likekli ɛsɛ likŋ e liy af, ɔtur eke ki dadr ligigl na ɛsrɛ: 'Ìgb aŋa im yogŋ a', li b’ow n’im. Low kaka k’ow ɔtum akam ɔny. [
40017021	Abŋ akpasu na, Nyam ŋɔŋn lele nɛny ɛnŋ ɛm ab cɛ wɛl ɔtu eke k’ogŋ’n.]"
40017022	Lɛgŋ nyam, jam ɛsɛl a fɛŋ ɛŋanin Galile, ɛtŋ Jesu am dad ɛl ɛsɛ: "Wɛl b’ow ɔny ɛgŋ ec’ Iy ɛlu agŋ abu ɛm,
40017023	ke -l’ibi ow; gbɛkɔ sɛgŋ nyahan, li b’ow l’igb luw ɛm." Ow sosiɛm jam ɛsɛl a sos ɔw es nɔnɔ.
40017024	Eke Jesu lele in e jam ɛsɛl ab ab ow ok Kapɛrnayum a, Nyamel gbɛl a eci wus labm eb ɛsɛl a ow ɛŋn Piɛr ɛtŋ am ibrm’n ɛsɛ: "Kɔ ɔny eci low yɛgm ɛs a, n’am sɔgm Nyamel gbɛl a eci wus labm ee?"
40017025	Piɛr dad ninɛ: "Njaŋ, li bi sɔg." Wanci ab af a eke Piɛr am ɛy akŋ a, Jesu ikŋ anym eb odad ɛtŋ dad’r ninɛ: "Simɔ, kɔ ayaf am tutar ee? Wus na eci ɛ́b ebu a, kɔ bwo ki sɔg wus labm ɔŋ ɛl ee? Ɛl ec’ɛb eyŋ a, kɔ etu agŋ ab ee?"
40017026	Piɛr dad ninɛ: "Etu agŋ a cɛ." Af yogŋ Jesu dad Piɛr ninɛ: "Ɛb eyŋ a ɔnym labm sɔg ij.
40017027	Gbɛkɔ s’erurm eke si k’ebal agŋ amua ɛrm es. Na sosiɛm ìm mij lekpl ab ɛm ɔwl ew; ɔcn krɛkrɛ a eke b’ow ɔny a, fìg in e nɛny a, b’ow ɛŋn os eke b’ow ɛbm ŋ lele ɛm ab eci wus labm a eci sɔg. Òc os a ow sɔg ɛl ɛy ec’a."
40018001	Wanci ab af a, jam ɛsɛl a ow ɛŋn Jesu ɛtŋ am ibrm’n ɛsɛ: "Afr eci gbreŋgbi usu yogŋ, kɔ bwo ec’ɛgŋ el ligbɛl ee?"
40018002	Jesu ɛsŋ iyli nyam ow, n’inymn ow es ɛl ec’araŋn
40018003	ɛtŋ li dad ninɛ: "Low nawrɛ m’am dad ɔny: eke itŋnmn ɔnymn ɛrm ɛsɛ etuey af, k’ow ɔtumn ɛymn Afr eci gbreŋgbi usu a.
40018004	Gbreŋgbi usu a ec’ɛgŋ ligbɛl a, in l’el ɛgŋ a eke b’is es ke b’ɛwl anŋ ɛsɛ iy na af a."
40018005	"Eke ɛgŋ eb ey amua ɛm e nyam ɛm sosiɛm a, ke ɛm anake l’eb’m a.
40018006	Gbɛkɔ ɛgŋ eke b’ow ɔny ɛgŋ ek’ɔny ɔmn ɛm ɛm ɛsɛ iy na af ɛlu wus a, low ŋuŋ a eke li k’ɛŋn a agb nɔnɔ. Eke wɛl oc meb ucur lob ligbɛl ucu’r ɛmn, ɛtŋ ɔny ɛman in okij a, ow akpl akm low ŋuŋ a eke wɛl ki kok’r a.
40018007	Bogŋ e gbre ana! Wus na af, ów nɔnɔ anŋ low ŋuŋ kok eci! Tasi ów amua b’ow anŋ sɛgŋ fɛŋ eci, gbɛkɔ gbre b’ow el ɛgŋ a eke b’ow kok ów amua a eci!
40018008	Eke batŋ ow el ŋ ec’abu a oglog ŋ e lakr a anake b’ɔŋ ɛy sikpl owi ɛm a, ke ùbr’r es oc ɔwl’l kpekpe; ow akpl ŋ eci eke k’ɛy sel ɛŋn tasi ab ɛm abu nyam coco ab oglog lakr nyam coco ab, ow a eke k’ɛli sabu yony lele akr yony ab, ke wɛl óc ɔwl’ŋ al a ek’iram es ab ɛm a.
40018009	Ɛtŋ ek’ow el ŋ e nyamn a anake b’ɔŋ ɛy sikpl owi ɛm a, ɔ̀kr ɔny oc es oc’r ɔwl’l kpekpe; ow akpl ŋ ec’eke k’ɛy sel ɛŋn tasi ab ɛm nyamn nyam coco ab, ow a eke k’ɛli anyamn yony, ke wɛl óc ɔwl’ŋ gbre ij usu ec’al ab ɛm a."
40018010	"Ɛ̀wr ɛrm ɛm e jam ɛsɛl ey amua ɛm e nyam ec’ifn owi ɛm; tasi ɛm a, m’am dad ɔny eke ɛl ec’ afr ɛrm ɛsɛl b’anŋ sɛgŋ fɛŋ ɛm Ɛs ek’anŋ afr a ec’any af. [
40018011	]
40018012	Kin low nyam, ɔny e tutr el bogŋ ec’ee? Eke ɛgŋ nyam ɔny mɛcɛb ekŋ yen, ɛtŋ ɛl ɛm eci nyam irm a, kɔ li k’ow l’igŋm ekŋ yar lɛw libarm a l’ɛlum es lafɛny af yogŋ, n’iim l’ɔlm yec’a ek’irm a l’ocm ee?
40018013	M’am dad ɔny, eke n’ɛŋn ow, li b’ow n’ɔny sos ɛm iŋn licɛb na e nuŋ af l’akm ekŋ yar lɛw libarm a ek’iram a.
40018014	Ɛbɛn ek’ɔny Ɛs ek’anŋ afr a erurm eke ɛm e jam ɛsɛl ey amua ɛm e nyam k’irm ana."
40018015	"Eke esŋ jim nyam kok low ŋuŋ [ŋ e lís], ke ìm ɛŋn’n ŋ sɔny, ke dád’r in e low ŋuŋ a eke li kok a. Eke l’iri ŋ ec’odad a, ke esŋ jim a l’el ŋ ec’ŋ̂.
40018016	Kɔ eke l’ɛgŋm l’irim ŋ ec’odad a, òc ɛgŋ ɛjeci nyam oglog agŋ yony ab im, yec’ɛtŋ ke, ɛsɛ elel eke Nyam Lɛl a am dadr ab af a: odad fɛŋ eci nyinyimn ɛm, adaŋku yony oglog nyahan ánŋ ɛm.
40018017	Gbɛkɔ eke l’ɛgŋm l’irim wɛl ec’odad a, dàd ok Nyamel; ɛtŋ eke l’ɛgŋm l’irim Nyamel ec’odad a, òc’r ɛsɛ Nyam any uwm ɛs af oglog wus labm eb ɛs af.
40018018	Low nawrɛ m’am dad ɔny: low fɛŋ eke b’ow igŋn wus af aŋa a, Afr b’ow igŋ; low fɛŋ eke b’ow ebr wus af aŋa a, Afr yɛji b’ow eb.
40018019	Ɛmɛny m’am dad ɔny, eke wus af aŋa, ɔny ɛm ec’agŋ yony okr af eke k’ibrm low kaka fɛŋ jɛj ok owi ec’a, ɛm Ɛs ek’anŋ afr a b’ow ɔŋ ɛl.
40018020	Tasi ɛm a, yogŋ ek’agŋ yony nyahan as luku ɛm e nin ɛm a, m’anŋ ɛl ec’araŋn."
40018021	Ɛtŋ Piɛr ow titm Jesu ɛtŋ am ibrm’n ɛsɛ: "Ɛgŋ gbɛl, ek’ɛm lisijim bi kok’m low ŋuŋ, ke sakp abi mi k’oc m’ap’r ee? Kɔ sakp lɔbŋ ee?"
40018022	Jesu dad’r ninɛ: "Njaŋ, mi dadm’ŋ m’ɛsmɛ toŋ sakp lɔbŋ, kɔ toŋ sakp ekŋ nyahan lele lɛw ab toŋ sakp lɔbŋ.
40018023	Na sosiɛm, kin Afr e gbreŋgbi usu a ec’elel ek’anŋn: ɛb ebu nyam erur eke k’ub in ec’ob a ek’in eci juma kok ɛsɛl a ɔnym’n ab a.
40018024	Eke l’ɔb nuŋ n’am kok ow e low a, wɛl oc juma kok ɛs nyam ek’ɔnym’n os bubutɛ gbɛl ab is’r.
40018025	Ɛgŋ a ɔnym ob kaka eke k’oc sɔgr in e labm a; ow sosiɛm ɛb ebu a ɔŋ abusu eke wɛl k’ɔl’l ij’r ɛsɛ aduigŋ af, ke wɛl ɔ́l in e yɔw, in ec’ey lele ob fɛŋ eke n’ɔny ab ab ij yec’ɛtŋ ke l’ɔ́tu li sɔg labm a.
40018026	Juma kok ɛs a ok ɔwrɔkp wus ɛb ebu a ec’any af ɛtŋ am dad’r ɛsɛ: 'Ɛrm ɛ́y’ŋ es, èku bɛb, m’ow mi sɔg’ŋ fɛŋ!'
40018027	Ɛb ebu a sɔrŋ ɔny nɔnɔ: l’oc labm a l’ap ow ɛtŋ l’ɛlu ow es ow im.
40018028	Juma kok ɛs a ec’im ɛm a, l’ɔbr lawl juma kok ɛs nyam ek’ɔnym’n os tɛl ab. N’ɔny ow ɛmn ɛmn n’am bɔbrm ow l’atr ow sel li dad l’ɛsɛ: 'Sɔ̀g ɛm ec’os a ek’ɔnym ab a!'
40018029	Lawl a ok ɔwrɔkp wus in ec’any af ɛtŋ am ŋɔŋn’n ɛsɛ: 'Ɛrm ɛ́y’ŋ es, èku bɛb, m’ow mi sɔg’ŋ!'
40018030	Gbɛkɔ l’ɛgŋm; n’ɔny l’ɛlu ow sobel ɛm ek’ow k’anŋ ɛm toŋ ke ow sɔ́g’r labm a.
40018031	Eke juma kok ɛsɛl ɛjec’a ɛkn low a ek’ɛy a, sos ɔw ɛl es sɛnyn sɛnyn ɛtŋ -n’im -l’awl ów a fɛŋ -l’ok ɛb ebu a.
40018032	Af yogŋ, ɛb ebu a ɔŋ wɛl ɛsŋ juma kok ɛs a ow ɛtŋ li dad ow ninɛ: 'Juma kok ɛs ŋuŋ! M’oc ŋ e labm a fɛŋ m’ap’ŋ eke ŋɔŋn’m a sosiɛm.
40018033	Ŋ yɛji, blel ɔ́ny awl’ŋ a eci sɔrŋ ikŋ ɛsɛ elel eke m’ɔny ŋ e sɔrŋ ikŋ ab af.'
40018034	Ɛb ebu a ɛrm ebl afŋn es ɛtŋ n’ɔny juma kok ɛs a l’ɛlu sobel ɛm milɔlu kokr eci toŋ ke li sɔ́g labm a fɛŋ."
40018035	Ɛtŋ Jesu igŋ af dad ninɛ: "Ɛbɛn eke ɛm Ɛs ek’anŋ afr a b’ow kok ɔny ana, ek’ɔny ɛm ec’ɛgŋ nyam nyam ocm low ŋuŋ eke lisijim kok’r a apm’n ɛrm nyam ɛm."
40019001	Eke sica Jesu dad ów ɔm odad bake ow uwr a, l’igb Galile ɛtŋ n’im Jude wus af e mij jam ek’el Jurdɛn a.
40019002	Agŋ nɔnɔ am us’r jam ɛtŋ l’ewlm ɛl ɛm ec’ɔ́lu a.
40019003	Farisiɛl bɛb ow titm Jesu eke k’uk’r meb odad ebl ɛm. -L’ibrm ow ninɛ: "Kɔ low kaka fɛŋ ɛm, ɛy ec’ol a ɔŋ abusu eke ɛgŋ k’ogŋ in e yɔw ee?"
40019004	Jesu dad ninɛ: "Kɔ awlmn low yec’a eke Nyam Lɛl dad ab ee? Nuŋ ɔb ɛm a, Nyam kok igŋ lele yɔw ab,
40019005	ɛtŋ li dad ninɛ: Na sosiɛm anake igŋ b’ow ŋgboŋ ɛs lele lis ab ec’akŋ, ke l’ókr af in e yɔw ab ab -l’el sos megl nyam a.
40019006	Ca -l’elm agŋ yony ij, kɔ sos megl nyam. Ke ɛgŋ k’ɔ́nym yec’eke Nyam ɔny okr af a kpabm es."
40019007	Ɛmɛny Farisiɛl am ibrm’n ɛsɛ: "Kɔ ɛgŋ am ow ogŋ in e yɔw a, bla sosiɛm ɛtŋ Mois b’ibrm eke wɛl k’ɔŋ ow igŋnin e lɛl ee?"
40019008	Li dad ninɛ: "Ɔny ec’ɛrm tuɔtuɔ a sosiɛm anake Mois ɔŋ ɔny abusu eke k’ogŋn ɔny ec’ɔyɔw a. Kɔ nuŋ ɔb ɛm a, ow elm ɛbɛn ow ɛcrm.
40019009	M’am dad ɔny: igŋ fɛŋ eke ɛlu in e yɔw es, ke ow elm egŋ ot owi ɛm, ke im ɛbi yɔw ɛjec’a, l’ij nfaci ŋ̂."
40019010	In e jam ɛsɛl a dad’r ninɛ: "Ek’ow el ɛbɛn tasi ɛgŋ k’anŋ in e yɔw ab a, ke ow akplm ek’ɛgŋ k’ɛbi yɔw."
40019011	Jesu dad ɛl ninɛ: "Agŋ a fɛŋ k’ɔtum ɛgŋm odad na ebm ek’ow elm agŋ a cɛ eke Nyam b’ɔŋ ow ec’abusu a.
40019012	Ów nɔnɔ anŋ eke b’ɛdŋn agŋ yɔw ec’ɛbi: bɛb ec’a, mew ɛm ɛtŋ -l’ijm ow e lɛc; bɛb ec’a egŋ agbru, agŋ ɔŋ -n’ɔnym ow ec’abusu; sica bɛb ec’a, Afr eci gbreŋgbi usu e juma kok sosiɛm -l’erurmn eke -li k’ɛbi yɔw. Ke ɛgŋ yec’eke k’ɛgŋ low yɛgm na eb a, l’ɛ́gŋ l’eb!"
40019013	Sica agŋ ot etuey am is Jesu eke li k’at wɛl abu nuŋ ni ŋɔŋn Nyam n’ɔŋ wɛl, kɔ jam ɛsɛl a am ɛnym agŋ a abr.
40019014	Gbɛkɔ Jesu dad ninɛ: "Yɛ̀br etuey ow ɛm ogŋ! Ɛgŋ k’ɛ́dŋn ɛl, aŋke tasi ɛm a, Afr e gbreŋgbi usu a el agŋ a ek’anŋ ɛsɛ ɛl af a eci."
40019015	L’at wɛl abu nuŋ l’ɛdŋ wɛl ɔwrɔ ɛtŋ l’igb yogŋ n’im.
40019016	Ɛtŋ kin ɛgŋ nyam ow ɛŋn Jesu ɛtŋ am ibrm’n ɛsɛ: "Low yɛgm agŋ ɛs, kɔ bla low mamn iy m’ɔtu eke mi ki kok ke m’ɛ́ŋn sel ek’ɔnym uwr ee?"
40019017	Jesu dad’r ninɛ: "Kɔ bla sosiɛm ɛtŋ am ibrm im low yec’a eke k’akpl ab af ee? Nyam sɔny coco cɛ akpl. Eke batŋ am erur eke k’ɛy sel ek’ɔnym uwr ɛm a, ɛ̀lum sol a."
40019018	L’ibrm ninɛ: "Kɔ bogŋ eci sol ee?" Jesu dad ninɛ: "K’íbim ɛgŋ, k’íjm nfaci, k’íym mil, k’íjm daŋku yadŋ ɛm ɛgŋ e nuŋ af;
40019019	ɛ̀lum asŋ lele esŋ ab, ke érur ɛgŋ kaka fɛŋ ɛsɛ ŋ obi af."
40019020	Ŋgbafrɛli a dad’r ninɛ: "Mi b’ɛlum sol amua fɛŋ. Ɛmɛny bogŋ ec’anake anŋ ab ee?"
40019021	Jesu dad’r ninɛ: "Ek’am erur eke k’anŋ ɛsɛ elel eke Nyam am erur ab af a, ke ìm ɔl ŋ ec’ob a eke ɔny a ij, òc ow ec’os a ɔŋ ɔgbɔru, ke b’ow ɛŋn ob ɔny afr, ca ɛ́wl mɛny ow ke ús’m jam."
40019022	Ŋgbafrɛli a b’iri low na a, n’aam sos es ɔw ɛm aŋke tasi ɛm a, n’ɔny ob nɔnɔ.
40019023	Ɛtŋ sica Jesu dad in e jam ɛsɛl a ninɛ: "Low nawrɛ m’am dad ɔny: ow ɛw tuɔtuɔ eke gbreŋgbi k’ɛy Afr eci gbreŋgbi usu a.
40019024	Ɛtŋ ɛmɛny, kin low nyam eke m’am dad ɔny: gbaŋkɔ kedebnam eci fɛfn ɔmu ɛm eke k’ɛcr a ɛw fuɛfuɛ akm gbreŋgbi eci Nyam e gbreŋgbi usu a ec’ɛm ɛy a."
40019025	Eke jam ɛsɛl a iri ów amua a, low iti ɛl any ɛtŋ -n’am dad -l’ɛsɛ: "Ke sica bwo ec’ɛgŋ ɔtu eke k’ɛŋn sel ee?"
40019026	Jesu lɛr ɛl ɛtŋ dad ɛl ninɛ: "Agŋ ec’any af a ow ɛw tuɔtuɔ, kɔ ow elm Nyam ec’any af gbɛ, aŋke Nyam ec’a, fɛŋ ɛw fuɛfuɛ!"
40019027	Ca kin Piɛr eb odad ɛtŋ dad’r ninɛ: "Ŋ obi yɛji ɛ̀kn! Ɛy, s’igŋ fɛŋ s’ok es ɛtŋ s’us’ŋ jam. Kɔ ɛy ec’a, ayaf ow b’ow ɛcr ab ee?"
40019028	Jesu dad ɛl ninɛ: "Low nawrɛ m’am dad ɔny: lɛgŋ a eke ɛgŋ ec’ Iy b’ow sig es in ec’anygbɛl ec’atufu lɛkpn af, ɛb owr ab ɛm yogŋ a, ɔny lɛw yony a ek’usr’m jam a, ɔny yɛji b’ow sigr es atufu mɛkpn af, ke jɛ́jr Israɛl ec’eb lɛw yony a ec’ów okr.
40019029	Ɛtŋ agŋ a fɛŋ ek’igŋ ɛl ec’akŋ oglog ɛl lisijimɛl oglog ɛl lisijɔwɛl, ɛl ɛsɛl, ɛl lisɛl, ɛl ec’ey, ɛl e sɔgm ok es, ɛm e nin a sosiɛm a, -li b’ow -n’ɛŋn sakp ekŋ yen ok af ɛtŋ -li b’ow -n’ɛŋn sel ek’ɔnym uwr.
40019030	Kɔ agŋ nɔnɔ a eke caca ɛm el ánymu a, b’ow el ajamu ɛtŋ agŋ nɔnɔ a eke caca ɛm el ajamu a, b’ow el ánymu."
40020001	"Tasi ɛm a, kin elel eke Afr eci gbreŋgbi usu a anŋn: gbreŋgbi nyam ɛy ɔkm ibribr fafa eke k’eb juma kok ɛsɛl in e viny ɔgm a eci, ɛtŋ n’ɛŋn.
40020002	Nɛny okr ɛl af juma kok ɛsɛl ab ab os nyam, ek’el lɛgŋ nyam e labm sɔg eci, ɛtŋ l’ot wɛl n’im in ec’ɔgm a.
40020003	Wanci libarm ɛm a, l’ɛy ɔkm ɛtŋ l’ɛkn bɛb ek’anŋ ɛbɛrŋ ɛm ke ɔnym low kaka eke ki kok.
40020004	Li dad wɛl ninɛ: 'Ɔny yɛji ìmn ɛm ec’ɔgm a kokr juma, m’ow m’ɔŋ ɔny labm sɔg ek’it a,'
40020005	ɛtŋ -n’im ɔgm a. Lɛgŋ b’uyu nuŋ, ɛmɛny ɔgm ɛs a ɛy ɔkm ot agŋ ɛtŋ ɛmɛny ncebles eci wanci nyahan ɛm yɛji, l’ɛy ɔkm li kok ɛbɛn.
40020006	Sica ncebles eci wanci yen ɛm a, l’ɛy ɔkm ɛtŋ ɛmɛny l’ɛkn agŋ ɛjeci ek’anŋ ɛbɛrŋ ɛm yogŋ. L’ibrm wɛl ninɛ: 'Kɔ bla ɛtŋ lɛgŋ mum a b’anŋn ɔfr ɔfr nɛnɛ ee?'
40020007	-Li dad ninɛ: 'Ɛgŋ kaka ebm ɛy juma.' Li dad wɛl ninɛ: 'Ek’ow el ɛbɛn, ke ɔny yɛji, ìmn ɛm eci viny ɔgm a kokr juma.'
40020008	Eke lɛgŋ ew es a, ɔgm ɛs a dad in ec’ob awl ɛs a ninɛ: 'Ɛ̀sŋ juma kok ɛsɛl a ke sɔ́g ɛgŋ ɛgŋ e labm a. B’ow ɔb nuŋ ajamu ab ɛm toŋ ke úwar ánymu ab ɛm.'
40020009	Agŋ a ek’ɔb juma nuŋ ncebles eci wanci yen ɛm a ow, ɛtŋ ɛgŋ ɛgŋ ɛŋn in ec’os nyam a.
40020010	Eke sica ow igŋ agŋ a eke wɛl ikŋ anym eb a ogŋ a, -li tutr eke -li b’ow -n’ɛŋn ow afŋ es; gbɛkɔ ɛl yɛji, wɛl ɔŋ ɛl ɛgŋ ɛgŋ os nyam.
40020011	Os a ec’eb ɛm a, -n’am ɛny abr -l’ok ɔgm ɛs ab af
40020012	-li dad -l’ɛsɛ: 'Juma kok ɛsɛl amua eke wɛl anŋ jam eb a, wanci nyam eci juma cɛ -li kok ɛtŋ sɔg ɛl labm ɛsɛ ɛy eke lɛgŋ mum a s’ij gbre ligbn kpaŋ kpaŋ na ɛm ab af!'
40020013	Gbɛkɔ ɔgm ɛs a dad ɛl ɛm ec’ɛgŋ nyam ninɛ: 'Lawl, mi kokm ɛnyɛmbri yony owi ŋ e lís. Nɛny okr ɛy af os nyam ek’el lɛgŋ nyam juma eci, kɔ yadŋ ee?
40020014	Èb ŋ e labm sɔg a ke ím. M’erur eke ɛgŋ na eke wɛl anŋ jam eb a, m’ɔ́ŋ’n os a ɛsɛ ŋ ec’ab af.
40020015	Kɔ m’ɔnym abusu eke ɛm ec’os a, mi ki kokr low yec’eke m’erur ab ee? Kɔ ɛm ec’ɛrm mamn a e low a, nyamn ɛyr ow am ɔny’ŋ ee?' "
40020016	Ɛtŋ sica Jesu igŋ af dad ninɛ: "Agŋ ek’el ajamu a b’ow el ánymu, ɛtŋ agŋ ek’el ánymu a, b’ow el ajamu."
40020017	Jesu lele in e jam ɛsɛl ab ab am uyu im Jerusalɛm. Es an im ɛm a, l’ot jam ɛsɛl lɛw yony ab ab n’im saw ɛm, ɛtŋ n’am dad wɛl l’ɛsɛ:
40020018	"Ìsr any ɛkan, kin Jerusalɛm anake s’am uyu s’im a; yogŋ, ɛgŋ ec’ Iy b’ow ɛy egb waw ɛsɛl ɛgbɛl lel ol e low yɛgm ɛsɛl ab ab ec’abu ɛm. -Li b’ow -l’ɔb ow low luw eci,
40020019	ɛtŋ -li b’ow -l’oc ow -n’ɔŋ Nyam any uwm ɛsɛl eke ki kokr’r miyɛr, ɔr’r say ɛm, ɛw’r olikŋ af luw eci. Eke ow b’ow kok sɛgŋ nyahan a, li b’ow l’igb luw ɛm."
40020020	Sica Sebede ec’ey yony a ec’ɛl lis a ow titm Jesu, l’ok ɔwrɔkp wus ow ec’any af ɛtŋ n’am ibrm ow ob.
40020021	Jesu ibrm’n ninɛ: "Kɔ bla low iy am erur ee?" Li dad ow ninɛ: "Ɛ̀gŋ eb eke ɛm ec’ey yony amua b’ow ok es susu amamn lɛgŋ eke b’ow eb ŋ ec’ɛb eb e lɛkpn a; nyam ánŋ lidr ogog ke nyam ánŋ nɛmn ogog."
40020022	Jesu dad ɛl ninɛ: "Low yec’a ek’am ibrmn a, k’uwmn any. Kɔ ɔtur eke k’ɛgŋn gbre eci mij kpɔk a eke m’ow m’ɛgŋ ab ee?" -Li dad ow ninɛ: "Ɛɛ, s’ɔtu."
40020023	Jesu dad ɛl ninɛ: "Tasi ɛm a, b’ow ɛgŋn ɛm e mij kpɔk a. Gbɛkɔ ɛm e lidr abu af ec’es sig a, lele nɛmn abu af ec’ab ab a, ow elm ɛm m’ɔɔm ɛgŋ; susu amua, ɛm Ɛs kok agŋ a eke li bɛbm sos a eci."
40020024	Eke jam ɛsɛl agŋ lɛw a iri low na a, -l’ebl ɛrm -l’ok agŋ lisijimɛl yony ab af.
40020025	Ow sosiɛm Jesu ɛsŋ ɛl fɛŋ ɛtŋ dad ɛl ninɛ: "Ɛkan ɛb ec’es ɛw ɛsɛl a, -li b’ɛw ɛb ab es abusu ɔny ɛm, ɛtŋ ɛl ɛm ec’agŋ any ɛsɛl ek’anŋ a b’ɛlu ɛl ec’abusu ɔny a ɔkm dedeku a e nuŋ af.
40020026	Gbɛkɔ ɔny ec’araŋn ec’a, ow k’ɛ́cr ɛbɛn. Eke batŋ ɔny ɛm ec’ɛgŋ kaka fɛŋ am erur e k’el ɔny ec’es ɛw ɛs a, ke l’él ɔny a fɛŋ ec’ob oc ɔŋ ɛs;
40020027	ɛtŋ ɛmɛny ek’ɔny ɛm ec’ɛgŋ kaka fɛŋ am erur eke k’el ɔny ec’anymu a, ke l’él ɔny a fɛŋ ec’adu.
40020028	Ɛbɛn nyam coco ɛgŋ ec’ Iy yɛji owm ek’agŋ ki kok in e lís e low, kɔ l’ow eke li ki kok agŋ e lís e low, ke l’óc in e sel a l’ɛw awoba li sɔgr agŋ nɔnɔ."
40020029	Eke -l’okr ɔkm Jeriko a, agŋ nɔnɔ am us Jesu jam.
40020030	Kpɛkŋ kin, ány eflu yony eke sig es ejagb saw, -l’iri eke Jesu am ɛc. -N’am ɛlu lebl -li dad -l’ɛsɛ: "Ɛgŋ gbɛl, David e lilaw, ìkŋ ɛy sɔrŋ!"
40020031	Dedeku a am ɛnym ɛl abr eke -li ki yewal, gbɛkɔ ca -n’am ɛlu lebl tuɔtuɔ -li dad -l’ɛsɛ: "Ɛgŋ gbɛl, David e lilaw, ìkŋ ɛy sɔrŋ!"
40020032	Jesu inym es ɛtŋ ɛsŋ ɛl am ibrm ɛl ɛsɛ: "Kɔ bla low iy am erurir eke mi ki kok m’ɔŋ ɔny ee?"
40020033	-Li dad ow ninɛ: "Ɛgŋ gbɛl, kòk ke ɛy ec’anyamn a ɛ́kn es."
40020034	Ɛl e low ɔny Jesu sɔrŋ ɛtŋ l’itŋn wɛl ec’anyamn a abu; kpɛkŋ agŋ a yony mum am ɛkn es, ɛtŋ -n’am us Jesu jam.
40021001	Sica Jesu lele in e jam ɛsɛl ab ab im titm Jerusalɛm. Eke -li titmn Bɛtfaje baŋn, Olivie lafɛny af a, Jesu ɛrm jam ɛsɛl yony.
40021002	Li dad wɛl ninɛ: "Ìmn baŋn a ek’anŋ ɔny any af ab ɛm; kpɛkŋ yogŋ b’ow ɛŋan gbaŋkɔ kpɛtɛŋ yɔw nyam eke wɛl ucur es ke in e liy a anŋ in ab. Mɔ̀mun in es otr ɛl isr’m.
40021003	Eke batŋ ɛgŋ b’ibrm ɔny low, dàdr ɛsrɛ: 'Ɛgŋ gbɛl a ɔny ow ec’es abur.' Ɛtŋ kpɛkŋ wɛl b’ow ɛlu ɛl es ɔŋ ɔny."
40021004	Low na ɛy yec’ɛtŋ ke kokoba ɔb ɛs eci sodad amua eke dad a íy nɛny:
40021005	Dàdr Siɔn ec’agŋ a: kin ɔny ec’ɛb ebu a am ow ɔny ogŋ a frɔrɔ ɛm, l’uyu gbaŋkɔ yɔw lele in e liy ab af.
40021006	Jam ɛsɛl yony a im, ɛtŋ kok yec’a eke Jesu dad ɛl a.
40021007	-L’ot gbaŋkɔ kpɛtɛŋ yɔw a lele liy ab ab -l’ow, -l’ot ɛl e sigbad a -l’ok wɛl af ɛtŋ Jesu sig es af.
40021008	Agŋ nɔnɔ gbɛl ot ɛl e sigbad a faf ejagb, bɛb am bubr ekŋ ál ok ejagb.
40021009	Agŋ a ek’anŋ’n anym a lele bɛb a ek’anŋ’n jam ab ab am ɔg dad ɛsɛ: "Hosana! Anygbɛl él David e lilaw eci. Ke Nyam ɛ́dŋ ɛgŋ ek’am ow Ɛs Kɔtɔkɔ e nin ɛm a ɔwrɔ! Anygbɛl él Nyam ek’anŋ afr kpekpe a eci!"
40021010	Ɛtŋ eke n’am ɛy Jerusalɛm a, bieku a fɛŋ am bɔbar. Wɛl am ibrm ɛsɛ: "Kɔ bwo el ɛgŋ na ee?"
40021011	Agŋ a am dad ɛsɛ: "Ɛgŋ na, kokoba ɔb ɛs Jesu, Nasarɛt ek’anŋ Galile wus af a ec’ɛgŋ."
40021012	Sica Jesu im ɛy Nyamel gbɛl a e gbugŋ a, ɛtŋ ogŋ agŋ a fɛŋ ek’am ɔl mob ij a, lele agŋ a ek’am ɔl mob ab ab gbugŋ yogŋ. N’ɔny jɛtɛ titŋn ɛsɛl a e sitabl a lele prɛndrɛ ɔl ij ɛsɛl a e mɛkpn ab ab l’ok wus.
40021013	Ɛtŋ li dad wɛl ninɛ: "Nyam Lɛl ɛm a Nyam dad ninɛ: Wɛl b’ow ɛsŋ ɛm ec’êl a, Nyam ŋɔŋn ec’êl. Kɔ ɔny, am ocr kokr elu ec’ɛŋanin usu."
40021014	Ány eflu lele akr kpɛcɛ ɛsɛl ab ow titm Jesu Nyamel gbɛl a e gbugŋ a ɛtŋ l’ewlm wɛl.
40021015	Egb waw ɛsɛl ɛgbɛl a lele ol e low yɛgm ɛsɛl ab ab ɛkn ów any iti owi eke n’am kok, -l’ɛkn etuey ek’am ɔg Nyamel gbɛl ab ɛm dad ɛsɛ: "Anygbɛl él David e lilaw eci!" Ɛrm ebl ɛl,
40021016	ɛtŋ -li dad Jesu ninɛ: "Kɔ am iri odad a eke -n’am dad ab ee?" Jesu dad ɛl ninɛ: "Ɛɛ, m’am iri kɔ lɛgŋ kaka awlmn Nyam Lɛl ɛm ec’odad na ek’el: Kok elel eke toŋ etuey lele ey mɛny nɛnym ab bɔbɔ yɛji kɔklm’ŋ ab ee?"
40021017	Ɛtŋ l’ɛlu wɛl es l’ɛy ɔkm ɛb ab ɛm, n’im Betani l’ɛru.
40021018	Lɛgŋ b’ɛny akr af ec’ibribr fafa a, eke Jesu am ɛwl ow ɛb ab ɛm a, namn ow’r sos.
40021019	L’ɛkn babm ikŋ nyam ek’inym es ejagb saw ɛtŋ n’im l’ɛy ow ec’ew a; gbɛkɔ n’ɛŋnm ob kaka ek’ow elm suw a cɛ. Li dad babm ikŋ a ninɛ: "Lɛgŋ kaka k’ow ɔsum liy ij!" Kpɛkŋ wanci ab af cɛ babm ikŋ a inym es uw es.
40021020	Jam ɛsɛl a b’ɛkn ɛbɛn a, low iti ɛl any afŋn es, ɛtŋ -n’am ibrm Jesu -l’ɛsɛ: "Kɔ ayaf ɛtŋ babm ikŋ na inym es kpɛkŋ uw es ee?"
40021021	Jesu dad ɛl ninɛ: "Low nawrɛ m’am dad ɔny: eke ɔnyn ɔmn ɛtŋ bɛbar anm ɔny ɛm a, ɔtur eke ki kokr low na eke mi kok babm ikŋ na a. Ow elm low na sɔny cɛ, kɔ ɔtur yɛji eke ki dadr ligigl na ɛsrɛ: 'Ŋ̀gboŋ aŋa, ke ím ɛy okij ɛm,' ɛtŋ ow b’ow el.
40021022	Eke ɔnyn ɔmn, b’ow ɛŋan low fɛŋ eke b’ow ibrmn Nyam ŋɔŋn ɛm a."
40021023	Jesu ɛwl ow Nyamel gbɛl a e gbugŋ a ɛtŋ am yɛgm agŋ low. Egb waw ɛsɛl ɛgbɛl lele Jwifɛl ec’ agŋ ekpekp ab ab ow ɛŋn’n ɛtŋ am ibrm’n ɛsɛ: "Kɔ bogŋ ec’abusu ɛm bi kok ów amua ee? Ɛtŋ kɔ bwo b’ɔŋ’ŋ ow e kok ec’abusu ee?"
40021024	Jesu dad ɛl ninɛ: "Ɛm yɛji m’am ow m’ibrm ɔny low nyam cɛ; eke dadr’m a, ɛm yɛji mi b’ow mi dad ɔny abusu yec’ɛm eke mi bi kok ów amua a.
40021025	Kɔ bwo ɔŋ Jan abusu ow ok agŋ mij nuŋ ee? Kɔ Nyam oglog agŋ ee?" Ɛtŋ ow ɛw ɛl ów es atar ɛl ɔfr ɛtŋ -n’am dad -l’ɛsɛ: "Eke si dad eke Nyam ɔŋ’n abusu l’ow, li b’ow l’ibrm ɛy l’ɛsɛ: 'Kɔ bla sosiɛm ɛtŋ ubmn in nawrɛ ee?'
40021026	Ɛtŋ eke si dad eke agŋ ɔŋ’n abusu l’ow yɛji, ow it eke si k’ɔny dedeku a e muru, aŋke tasi ɛm a, agŋ a fɛŋ b’oc Jan ɛsɛ kokoba ɔb ɛs af."
40021027	Ɛtŋ sica -li dad Jesu ninɛ: "S’uwm any." Ɛtŋ Jesu yɛji dad ɛl ninɛ: "Eke ow el ɛbɛn a, ɛm yɛji mi k’ow mi dadm ɔny abusu yec’ɛm eke mi bi kok ów amua fɛŋ a."
40021028	Jesu usr af dad ninɛ: "Kɔ ayaf am ɛkanin low na ee? Ɛgŋ nyam ɔny ey yony. Lɛgŋ nyam, li dad iy kpekp a ninɛ: 'Ɛm jim, yɛfɛnyna ìm ɔgm kok juma.'
40021029	Li dad ninɛ: 'M’iim', gbɛkɔ ow b’inŋn ebr a, l’itŋn odad ebl ɛtŋ n’im ɔgm a.
40021030	Odad nyam a cɛ, iy ɛs a dad ok jam ɛs a. Iy a dad ɛs ninɛ: 'M’ow m’im,' gbɛkɔ n’iim.
40021031	Agŋ yony na, bogŋ ec’anake kok ɛs ec’erur ab ee?" -Li dad ninɛ: "Iy kpekp a." Ɛtŋ Jesu dad ɛl ninɛ: "Low nawrɛ m’am dad ɔny: wus labm eb ɛsɛl lele afacyɔw ab b’ow ikŋ ɔny anym Nyam e gbreŋgbi usu a.
40021032	Tasi ɛm a, Jan mij ok nuŋ ɛs ow ɔny ogŋ low nɛnyɛmbri nyam e yɛgm eci, ɛtŋ ubmn in nawrɛ; gbɛkɔ wus labm eb ɛsɛl lele afacyɔw ab ub’r nawrɛ. Ɛtŋ ɛmɛny ów amua bɔbɔ ek’ɛkan a yɛji, itŋnmn ɛrm ɛm ubmn in nawrɛ."
40021033	"Ìrir nyandrɛ ɛm odad ɛjeci na: lɛgŋ nyam, ɔgm ɛs nyam ewl viny in ec’ɔgm a. N’awŋ lakp l’ɛlul ɛm, li kok usu eke wɛl k’ifi egb ey ab es, ɛtŋ li kok usu gege eke wɛl k’anŋ ɔsu ɔgm a. Ɛtŋ l’oc egb ɔgm a l’abul ɔgm juma kok ɛsɛl ɛtŋ l’eb ejagb n’im usu.
40021034	Eke egb ub e lakpo ow a, l’ɛrm in ec’abu ɛlum ɛsɛl a im ɔgm juma kok ɛsɛl a ogŋ eke li k’ɛŋn in ec’egb eke k’ɛbm’n a.
40021035	Ɔgm juma kok ɛsɛl a ɔny in ec’abu ɛlum ɛsɛl a, ɔr nyam, ibi yec’a, ɛtŋ nyahan ɛm ec’a, -l’ibi ow mebn ɛm.
40021036	Sica ɔgm ɛs a ɛrm in ec’abu ɛlum ɛsɛl a im nɔnɔ ɛm akm krɛkrɛ ɛm ec’a, kɔ ɔgm juma kok ɛsɛl a kok ɛl low nyam cɛ.
40021037	Ow e jam a, l’ɛrm in ec’iy a ɛtŋ n’am tutr l’ɛsɛ: '-Li b’ow -n’ɔny ɛm jim ec’ɛlum.'
40021038	Gbɛkɔ eke ɔgm juma kok ɛsɛl a ɛkn iy a, -n’am dadarir ɛl ɔfr ɛm -l’ɛsɛ: 'Kin ɛgŋ a eke godo godo b’ow el aja ij ɛs a! S’ímn, s’íbir ir ke egb ɔgm a él ɛy eci!'
40021039	-N’ɔny iy a, -l’oc -n’im -l’ɔwl ow ɔgm a e lakp jam a ɛtŋ -l’ibi ow."
40021040	Jesu ibrm ɛl ninɛ: "Ɛtŋ sica lɛgŋ eke egb ɔgm ɛs a b’ow ow a, bla lowi li b’ow li kok ɔgm juma kok ɛsɛl ab ee?"
40021041	-Li dad ow ninɛ: "Agŋ ibiu amua ec’a, sɔrŋ ikŋ k’ow anm ɛm, li b’ow l’ibi wɛl, l’éb ɔgm a l’abul ɔgm juma kok ɛsɛl ɛjeci. Eke egb ub e lɛgŋ a b’ow ow a, wɛl b’ow ɔŋ’n in ec’egb ek’it a."
40021042	Ɛtŋ Jesu dad ɛl ninɛ: "Kɔ awlmn lɛgŋ kaka Nyam Lɛl ec’odad eke dad ab ee? Lebn a eke êl us ɛsɛl a oc ɔwl a, ɛwl el êl lɔy ɛm e lebn tasi. Na low ek’anŋ Nyam ogŋ ow ke el low sɔbɔ ɛy ec’any af."
40021043	Jesu igŋ af dad ninɛ: "M’am dad ɔny, na sosiɛm wɛl b’ow eb ɔny Nyam e gbreŋgbi usu a abu ɛm ɔŋ ɛbr nyam ec’agŋ a eke b’ow kok ow e low a. [
40021044	Ɛgŋ eke b’ow ɛy lebn na af a, b’ow kikn es, ɛtŋ ɛgŋ fɛŋ eke lebn a b’ow ɛy af a, b’ow piplm ɛm el siflefl.]"
40021045	Egb waw ɛsɛl ɛgbɛl lele Farisiɛl ab iri Jesu eci sodad a, ɛtŋ -l’uw any eke ow am dad ɛl ec’odad.
40021046	-N’am ɔl akunda yec’ɛm eke -li k’ɛdŋn Jesu, gbɛkɔ -n’am uru dedeku a, aŋke agŋ amua b’oc Jesu ɛsɛ kokoba ɔb ɛs af.
40022001	Ɛmɛny Jesu oc nyandrɛ ɛm odad am dad ok agŋ a ek’ow low iri ɛm a. N’am dad wɛl l’ɛsɛ:
40022002	"Kin Afr eci gbreŋgbi usu a ec’elel eke anŋn: es ɛw ɛs nyam kok ob ij, jim e mɛbi ec’es gbɛgbl a eci.
40022003	L’ɛrm in eci juma kok ɛsɛl a im eke k’ɛsŋ agŋ a eke l’ɛw abu ob ij na ec’a, kɔ -l’ɛgŋm -l’owm.
40022004	Ɛmɛny l’ɛrm juma kok ɛsɛl ɛjeci ɛtŋ li dad wɛl ninɛ: 'Dàdr agŋ a eke m’ɛw abu a: Sica wɛl iny ob ab ŋ̂, wɛl ibi ɛm eci sed a, mindey sɔbɔ fɛŋ iy nɛny. Òwr mɛbi a ec’es gbɛgbl a ec’ob ij ab ɛm!'
40022005	Gbɛkɔ agŋ a eke wɛl ɛw abu a tutrm ow e low ɛtŋ im ɛl ec’ów ɛm: nyam ec’a, in ec’ɔgm owi ɛm, yec’a, in ec’an ɔl owi ɛm;
40022006	bɛb ɔny juma kok ɛsɛl a, ijr gbre ɛtŋ ibi ɛl.
40022007	Es ɛw ɛs a ɛrm ebl: l’ɛrm in ec’ar ɛsɛl a im ibi agŋ ibiu amua ɛtŋ ɛtul ɛl ec’ɛb a.
40022008	Sica li dad juma kok ɛsɛl a ninɛ: 'Mɛbi a ec’es gbɛgbl ec’ob ij a bɛbmn ab, gbɛkɔ agŋ a eke m’ɛw abu a itm.
40022009	Ìmn sɛbɛrŋ ɛm, ke ɛ́wr agŋ ek’ɔtur eke k’ɛŋan a abu ob ij a eci.'
40022010	Juma kok ɛsɛl a im sɛbɛrŋ ab ɛm, as agŋ a fɛŋ eke -n’am ɛŋn a luku, amamn lele eŋuŋ ab, ɛtŋ es gbɛgbl usu a agŋ iy gbɔŋ.
40022011	Es ɛw ɛs a ɛy akŋ eke k’ɛkn agŋ a eke wɛl im ot ow a, ɛtŋ l’ɛkn ɛgŋ nyam ek’ɛwm es gbɛgbl a ec’ob sos.
40022012	Li dad ow ninɛ: 'Lawl, kɔ ayaf ɛyr akŋ aŋa, ɛtŋ ɛwm es gbɛgbl a ec’ob sos ee?' Ɛgŋ a yewal tiŋ.
40022013	Ɛtŋ es ɛw ɛs a dad juma kok ɛsɛl a ninɛ: 'Àwŋn in sabu lele akr ab, ke ócr ɔwal il gbeŋ ncebn ab ɛm. Yogŋ anake ɔŋn ikŋ lele an ɛm sasagr ab b’ow anŋ a.' "
40022014	Jesu igŋ af dad ninɛ: "Tasi ɛm a, wɛl ɛw nɔnɔ abu, kɔ tɛl cɛ wɛl sɔsum ot."
40022015	Sica ow ɔŋ Farisiɛl a im ut asre. -N’am bɛbm elel eke -li k’uk Jesu meb ke -n’ɔny ow odad ebl ɛm.
40022016	Ow b’uwr a, -l’ɛrm ɛl e jam ɛsɛl ab ɛm ec’agŋ bɛb lele Erɔd ec’ogog ec’agŋ ab im dad Jesu ninɛ: "Low yɛgm agŋ ɛs, s’uw any eke ŋ bi dad low nɛnyɛmbri nyam: Nyam ec’elel eke am ibrm eke si k’iir ɛb a, bi yɛgm ow ec’ejagb a kpɛŋ. Ɔ́nym ɛgŋ kaka e muru; ŋ ec’a, agŋ a fɛŋ el agŋ nɛnyɛmbri nyam.
40022017	Dàd ɛy yec’ek’am tutr odad na af a: kɔ ɛy ec’ol ab ɛm abusu ɛru es eke si ki sɔg wus labm s’ɔŋ Sesar ee?"
40022018	Gbɛkɔ Jesu uw ɛl eci sow tutr eŋuŋ ab any, ɛtŋ li dad wɛl ninɛ: "Ɛnyɛmbri yony yony ɛsɛl, kɔ bla sosiɛm ɛtŋ am ukr’m meb ee?
40022019	Yɛ̀gmn’m os a eke wɛl b’oc sɔgr wus labm a." -L’oc os deŋ nyam -l’ow -li yɛgm ow,
40022020	ɛtŋ Jesu ibrm ɛl ninɛ: "Mɛny ɛwr na lele nin na eke wɛl nɔn os na af a, bwo ec’ɛgŋ ec’ow el ee?"
40022021	-Li dad ninɛ: "Sesar eci." Ɛtŋ Jesu dad ɛl ninɛ: "Eke ow el ɛbɛn a, ke ɔ̀ŋn Sesar yec’ek’el Sesar ec’a, ke ɔ́ŋn Nyam yec’ek’el Nyam ec’a."
40022022	Eke -l’irir odad a, low iti ɛl any afŋn es, ɛtŋ -l’ɛlu ow es -n’im.
40022023	Lɛgŋ a cɛ, Sadusiɛl bɛb ow ɛŋn Jesu. (Ke Sadusiɛl anake bi dad ɛsɛ luw ɛm anŋ igb in anm a.) -N’am ibrm Jesu low na
40022024	-l’ɛsɛ: "Low yɛgm agŋ ɛs, kin Mois ec’elel eke dadr: Eke ɛgŋ nyam uw ɛtŋ l’ewm ey a, ow it eke lisijim k’ɛbi iŋnyɔw a ew ey in ab ɛw’r nin es.
40022025	Kin ɛy ɛm ec’agŋ lisijimɛl lɔbŋ e low ek’ɛŋn: likpekp a ɛbi yɔw, ewm iy kaka toŋ ɛtŋ l’uw. Eke l’ewm iy a, l’ɛlu lisijim iŋnyɔw ab es.
40022026	Lisijim yony ɛm a yɛji ɛbɛn, nyahan ɛm ec’a yɛji ɛbɛn; ɛtŋ ɛl lɔbŋ mum ec’a, ow el ɛbɛn.
40022027	Eke ɛl fɛŋ -l’uwr a, yɔw a yɛji uw.
40022028	Sica lɛgŋ eke agŋ ek’uw a b’ow igb luw ɛm a, agŋ lisijimɛl lɔbŋ a, bwo ec’ɛgŋ anake yɔw a b’ow el in ec’ab ee? Aŋke ɛl fɛŋ -l’ɛbi ow, ow el ɛl e yɔw!"
40022029	Jesu dad ɛl ninɛ: "Ɔny, ek’am irmn, aŋke uwmn Nyam Lɛl a eke wɛl nɔn a ab any, ɛtŋ Nyam ec’abusu a yɛji uwmn any.
40022030	Tasi ɛm a, lɛgŋ ek’agŋ ek’uw a b’ow igb a, egŋ lele ɔyɔw ab k’ow ɛbirm okm es ij, kɔ -li b’ow -l’ir ɛb ɛsɛ elel eke afr ɛrm ɛsɛl anŋn afr ab af.
40022031	Yec’a eke k’el agŋ eke k’igb luw ɛm a, kɔ awlmn lɛgŋ kaka low yec’a eke Nyam dad ɔny ab ee? Li dad ninɛ:
40022032	Ɛm m’el Abraham e Nyam, Isak e Nyam, lele Jakɔb e Nyam ab." Ɛtŋ Jesu usr af dad ninɛ: "Kɔ agŋ ek’uw a e Nyam li k’el ee? Njaŋ, l’el agŋ ek’uw ke anŋ owr a e Nyam."
40022033	Eke dedeku a iri low na a, ow ɔr ɛl.
40022034	Eke Farisiɛl iri eke Jesu abl Sadusiɛl nɛny es odad ebl ɛm a, -l’ut asre.
40022035	Ɛtŋ ɛl ɛm ec’ol e low yɛgm ɛs gbɛl nyam erur eke k’ɛbm Jesu. L’ibrm ow ninɛ:
40022036	"Low yɛgm agŋ ɛs, kɔ ol a fɛŋ ɛm e ligbɛl el bogŋ ec’ee?"
40022037	Jesu dad’r ninɛ: "B’ow erur Asŋ Kɔtɔkɔ ŋ e Nyam ŋ ec’ɛrm fɛŋ ɛm, ŋ ec’abŋ fɛŋ ɛm, lele ŋ e tutr pupukpaŋ ab.
40022038	Na anak’el ol ab ɛm e ligbɛl lele ow eci tasi ab a.
40022039	Ɛtŋ kin yony ɛm ec’eke akpl ot krɛkrɛ ec’ab es: b’ow erur ɛgŋ kaka fɛŋ ɛsɛ ŋ obi ŋ obi af.
40022040	Mois ec’ ol a fɛŋ lele kokoba ɔb ɛsɛl eci low yɛgm ab ab anŋ ol yony na ɛm."
40022041	Farisiɛl as luku ɛtŋ Jesu am ibrm ɛl low na:
40022042	"Tutr eke ɔnyn Mesi a e lís el bogŋ ec’ee? Bwo e lilaw eel ee?" -Li dad ow ninɛ: "L’el David e lilaw."
40022043	Jesu dad ɛl ninɛ: "Ɛtŋ kɔ sica ayaf David ek’Abŋ Lala nyimn a ɔtu ɛsŋ’n 'Ɛs Kɔtɔkɔ' ee? Ke David dad ninɛ:
40022044	Ɛs Kɔtɔkɔ Nyam dad ɛm Ɛs Kɔtɔkɔ ninɛ: Òw sig es ɛm e lidr abu af toŋ bake m’ót ŋ ec’efnu a m’ok ŋ ec’akr ew.
40022045	Eke sica David b’ɛsŋ’n 'Ɛs Kɔtɔkɔ', ke ayaf Mesi a ɔtu eke k’el David e lilaw ee?"
40022046	Ɛl ɛm ec’ɛgŋ kaka ɔtum pigm nɛny dadm odad nyam coco yɛji, ɛtŋ ow e lɛgŋ a ɛtŋ a, ɛgŋ kaka úsm ibram’n low ij.
40023001	Sica Jesu am dad bieku a lel in e jam ɛsɛl ab ab ɛsɛ:
40023002	"Wɛl abul ol e low yɛgm ɛsɛl a lele Farisiɛl ab ab Mois ec’ ol a ec’akr otar.
40023003	Ow sosiɛm ɛ̀lumn ɛl, ke kókr low yec’a eke -li bi dad ɔny a, gbɛkɔ k’èbr ɛl ec’es an a e lakr, aŋke low a eke -li bi yɛgm agŋ a, -li kokmn.
40023004	Ow b’el ɛrɛkp leg leg eke -li b’awŋ -l’itm agŋ ɔbi af, kɔ ɛl obi ɛm a, -l’ɛgŋmn -l’ocmn abuli ɛm -l’ɛluamn agŋ abu uyum sɛrɛkp leg leg amua.
40023005	Ɛl ec’ów fɛŋ e kok ɛm, -li b’erur ek’ɛgŋ ki lɛr ɛl. Ow ɛm a, Nyam odad a eke -li b’oc -l’ucu ɛl e sos a, b’ɛw low agbr ɛm. Ɛtŋ ɛmɛny ɛl eci mob af ɛw a ec’ɛnyɛmbri a eke -li bi gigŋ a yɛji b’ar es afŋn es.
40023006	Ek’ow el ob ij ec’es gbɛgbl ɛm yɛji, -li b’erur susu amamn, ɛtŋ Nyam nuŋ igŋ susu a, -li bi dogŋn mɛkpn anym es;
40023007	-li b’erur eke dedeku ɛm wɛl k’ɛsŋn ɛl ɛlum ɛm, ɛtŋ ɛmɛny -li b’erur ek’agŋ k’ɛsŋ ɛl 'Low yɛgm agŋ ɛs'.
40023008	Gbɛkɔ ɔny, k’ɔ̀ŋn agŋ k’ɛsŋ ɔny 'Low yɛgm agŋ ɛs', aŋke ɛgŋ nyam coco cɛ bi yɛgm ɔny low ɛtŋ ɔny fɛŋ eel agŋ lisijimɛl ɔfr.
40023009	Wus af aŋa, k’ɛ̀sŋn ɛgŋ kaka ɛy 'Ɛs', aŋke ɛgŋ Ɛs nyam coco ɔnyn, in a ek’anŋ afr a.
40023010	Ɛtŋ ɛmɛny k’ɔ̀ŋn ɛgŋ k’ɛsŋ ɔny 'Es Ɛw Ɛs', aŋke Es Ɛw Ɛs nyam coco ɔnyn, in l’el Mesi a.
40023011	Ow it ek’ɔny ɛm ec’ɛgŋ ligbɛl a k’él ɔny ec’ob oc ɔŋ ɛs.
40023012	Ɛgŋ eke b’ow igbl’l in sosi ogŋ a, wɛl b’ow is’r es, gbɛkɔ ɛgŋ eke b’ow is es a, wɛl b’ow igbl’l ogŋ."
40023013	"Ol e low yɛgm ɛsɛl lele Farisiɛl ab, ɔny agŋ ɛnyɛmbri yony yony ɛsɛl, gbre él ɔny eci! Aŋke b’abal Afr eci gbreŋgbi usu a e lisany a agŋ ec’any af. Ɔny obi ókmn ɛm ɛtŋ agŋ a eke b’erur eke k’ok ɛm a, ɛ́gŋmn -l’okmn ɛm. [
40023014	]
40023015	Ol e low yɛgm ɛsɛl lele Farisiɛl ab, ɔny, agŋ ɛnyɛmbri yony yony ɛsɛl, gbre él ɔny eci! Aŋke b’ɛcar mij af eci, wus wɛwɛ af eci imn susu fɛŋ eke k’ɛŋan ɛgŋ nyam coco eke k’us ɔny jam; eke b’ɛŋan in a, bi kokar ir l’ot gbre ij usu ec’ɛgŋ es sakp yony l’akm ɔny.
40023016	Nyimn ɛsɛl ek’any efl, gbre él ɔny eci! Ɔny bi dadr ɛsrɛ: 'Ek’ɛgŋ nyam ij nɛny Nyamel gbɛl a e nin ɛm, ke n’anm nɛny ij ab ɛm; kɔ eke l’ij nɛny sika a ek’anŋ Nyamel gbɛl ab ɛm a e nin ɛm, ke n’anŋ nɛny ij ab ɛm.'
40023017	Ɔny anyamb agŋ! Ány eflu! Kɔ bogŋ ec’ob anake ɔny any ab ee? Sika a, kɔ Nyamel gbɛl a eke b’ɔŋ sika a ɔny any ab ee?
40023018	Ɛmɛny bi dadr yɛji ɛsrɛ: 'Ek’ɛgŋ ij nɛny egb waw usu e nin ɛm, ke n’anm nɛny ij ab ɛm; kɔ eke l’ij nɛny ob ap a ek’anŋ egb waw usu a e nin ɛm a, ke n’anŋ nɛny ij ab ɛm.'
40023019	Ány eflu! Bogŋ ec’ob anake ɔny any ab ee? Ob ap a, kɔ egb waw usu a eke b’ɔŋ ob ap a ɔny any ab ee?
40023020	Ɛgŋ ek’am ij nɛny egb waw usu a e nin ɛm a, am ij nɛny egb waw usu a lel ob fɛŋ ek’anŋ egb waw usu ab ab e nin ɛm.
40023021	Ɛgŋ ek’am ij nɛny Nyamel gbɛl a e nin ɛm a, am ij nɛny Nyamel gbɛl a lele Nyam ek’ir ɛm ab ab e nin ɛm.
40023022	Ɛgŋ ek’am ij nɛny afr e nin ɛm a, am ij nɛny Nyam e lɛkpn a lele Nyam eke sig es af ab ab e nin ɛm.
40023023	Ol e low yɛgm ɛsɛl lele Farisiɛl ab, ɔny agŋ ɛnyɛmbri yony yony ɛsɛl, gbre él ɔny eci! Aŋke b’ɔŋn Nyam ɔny ec’ob ek’ewal a eci sakp lɛw ɛm toŋ mob sɔsŋn ob ab yɛji, gbɛkɔ b’igŋn low yɛgm amamn a ek’el ol a ec’a ɛlul es, ɛsɛ jɛj ok nyim nyim, sɔrŋ ikŋ lele nɛny nyam ij ab. Ke tasi ɛm a, low na anake wɛl ki kok a, ke ow e likpr a yɛji, wɛl k’igŋm ɛlum es.
40023024	Nyimn ɛsɛl ek’any efl! B’ɔsr mij es eke k’ɔnyn kpikpi ek’anŋ ɛm a ocr es, kɔ b’ɛman gbaŋkɔ kedebnam!
40023025	Ol e low yɛgm ɛsɛl lele Farisiɛl ab, ɔny agŋ ɛnyɛmbri yony yony ɛsɛl, gbre él ɔny eci! Aŋke ɔny e mij kpɔk lel ɔny e kpokpo ab ab e jam jam a, b’ɛtŋn es, kɔ ow e lokm a, ów eŋuŋ b’iy ɛm: sos es ɔnyn anm ɔny ɛm, b’erurir ob ɔny toŋ él ɔny mil.
40023026	Farisiɛl ek’any efl, tɛ̀tŋn mij kpɔk a e lokm ab es yɛ, ɛtŋ ow e jam jam a yɛji b’ow ayl.
40023027	Ol e low yɛgm ɛsɛl lele Farisiɛl ab, ɔny agŋ ɛnyɛmbri yony yony ɛsɛl, gbre él ɔny eci! Aŋke ɔny b’otr suwɔmu eke wɛl ufur es; ow ec’af a b’akpl, kɔ ow e lokm a, agŋ ek’uw ec’ew lele kpɔtɔm owi ab b’anŋ.
40023028	Ɛbɛn nyam coco ɔny yɛji, sos af a, bi yɛgmn agŋ ek’ijr nɛny nyam Nyam ec’any af, kɔ ɔny e lokm a, ów ɛnyɛmbri yony yony lele ów eŋuŋ ab iy ɛm gbɔŋ.
40023029	Ol e low yɛgm ɛsɛl lele Farisiɛl ab, ɔny agŋ ɛnyɛmbri yony yony ɛsɛl, gbre él ɔny eci! Aŋke bi kokr kokoba ɔb ɛsɛl eci suwɔmu a akpl, ɛtŋ b’ijr mɛwl nɛny nyam ɛsɛl ec’ab af,
40023030	ɛtŋ bi dadr ɛsrɛ: 'Blel ɛy lagŋɛl e lɛgŋ ab ɛm s’anŋ ana, ke blel nɛny okrm ɛy af s’ibim kokoba ɔb ɛsɛl a.'
40023031	Ɛbɛn a, ɔny obi ɛm uwar ɔny sosi any eke eel agŋ a ek’ibi kokoba ɔb ɛsɛl a ec’alaw.
40023032	Sica ɔny ec’a, abu ánŋ ɔny ɛm! Ùwarir low yec’a eke ɔny lagŋɛl ɔb nuŋ a!
40023033	Ɔny morŋn kpu ec’eb amua, ayaf ɔtur eke k’ánmn gbre ij usu ee?
40023034	Na sosiɛm kin, m’ow m’ɛrm kokoba ɔb ɛsɛl, agŋ nuŋ ɛm ɔny ɛsɛl lele low yɛgm ɛsɛl tasi ab ɔny ogŋ. Ɔny b’ow ibir bɛb, ɛwr bɛb ol likŋ af. Ɔny e Nyam nuŋ igŋ usu a, b’ow ɔɔr bɛb say ɛm, ɛtŋ b’ow ogŋn ɛl es ɛb ɛb ɛm.
40023035	Ow ɛm a, b’ow ɛŋan low nɛnyɛmbri nyam ɛsɛl eci low ŋuŋ a eke wɛl kok a ec’abr ɛnym ek’it a. Ow ɔb nuŋ nɛny nyam ɛs Abɛl eci low ŋuŋ a eke wɛl kok ab ɛm, ɛtŋ ow im toŋ ɛdŋ nuŋ Zakari Baraki jim ec’ab ɛm. Ibir ir egb waw usu a lele usu lala ab ab ec’araŋn a.
40023036	Low nawrɛ m’am dad ɔny: ów eŋuŋ a ec’abr ɛnym a ek’it a b’ow ɛy yɛfɛnyna ec’agŋ a e nuŋ af!"
40023037	"Jerusalɛm Jerusalɛm, ŋ eke b’ibi kokoba ɔb ɛsɛl ke b’ɔr agŋ eke Nyam b’ɛrm ow ŋ ogŋ a mebn ɛm a! Sakp abi m’erur eke mi k’as ŋ ec’ey luku ɛm e lís, ɛsɛ elel eke ŋgɔs ey lis b’as in ec’ey luku ɔw éw ab af, ɛtŋ ɛ́gŋm!
40023038	Ow sosiɛm kin, Nyam b’ow digŋ ɔny ec’akŋ a ɛlu es foŋ.
40023039	Tasi ɛm m’am dad ɔny: k’ow ɛknmn’m toŋ ba ke lɛgŋ a ow; yogŋ anake b’ow dadr ɛsrɛ: 'Ke Nyam ɛ́dŋ ɛgŋ ek’am ow Ɛs Kɔtɔkɔ e nin ɛm a ɔwrɔ a!' "
40024001	Jesu ɛy ɔkm Nyamel gbɛl ab ɛm ɛtŋ aam. In e jam ɛsɛl a im ɛŋn’n eke ki yɛgm’n Nyamel gbɛl a ec’elel eke wɛl usr a.
40024002	Jesu ɔdu odad eb ɛtŋ am dad ɛl ɛsɛ: "Am ɛkan ów amua fɛŋ ee? Low nawrɛ m’am dad ɔny: aŋa lebn kaka k’ow usrm lawl lebn af anm, fɛŋ b’ow ɛr ok wus."
40024003	Eke Jesu sig es Olivie lafɛny af a, jam ɛsɛl a im ɛŋn’n in sɔny ɛm ɛtŋ am ibrm’n ɛsɛ: "Dàd ɛy ɔ! Kɔ bogŋ lɛgŋ iy low na b’ow ɛy, ɛtŋ bogŋ eci mɛny ɛwr b’ow yɛgm ŋ e mowrer lele wus na e nuŋ ɛdŋ ab ee?"
40024004	Jesu dad ɛl ninɛ: "Ɛ̀wr ɛrm! Kì yɛbr ɛgŋ k’irmn ɔny.
40024005	Tasi ɛm a, agŋ nɔnɔ b’ow ow ɛm e nin ɛm dad ɛsɛ: 'Ɛm Mesi a', ɛtŋ -li b’ow -l’irmn agŋ bubutɛ.
40024006	B’ow irir ar ek’am ɛy aŋa e likekr lele ar owi eke b’ow ɛy akpoj a ec’amani ab; kì yɛbr erŋn k’ɔny ɔny. Ow it ek’ów amua k’ɛy, kɔ ow k’elm wus na e nuŋ ɛdŋ.
40024007	Tasi ɛm a, ɛbr nyam ec’agŋ b’ow im ɛŋn ɛbr ɛjeci nyam ogŋ ar; es ɛw nyam b’ow im ɛŋn es ɛw ɛjeci nyam ar ogŋ eci; lek b’ow ɛy ɛtŋ wus b’ow umu susu susu af.
40024008	Ów amua fɛŋ b’ow ɛw ɛsɛ iy ɔnyn eci dudu krɛkrɛ ab af.
40024009	Ow sosiɛm agŋ b’ow ot im ɔny gbre ijr eci ɛtŋ -li b’ow -l’ibi ɔny. Ɛm sosiɛm ɛbr ɛbr a fɛŋ b’ow ifn ɔny.
40024010	Ɛtŋ ow e lɛgŋ ab ɛm a, agŋ nɔnɔ b’ow irmn ɛl ec’ɔmn; -li b’ow -l’ɛjurir ɛtŋ -li b’ow -l’ifanin ɛl ɔfr yɛji.
40024011	Ɛtŋ ɛmɛny kokoba ɔb ɛsɛl ayadŋu nɔnɔ b’ow ok ɔkm ɛtŋ b’ow irmn agŋ nɔnɔ.
40024012	Low ŋuŋ kok b’ow ɛny eb es toŋ ke agŋ bɛb ec’erur ek’ɔny a írm.
40024013	Gbɛkɔ ɛgŋ eke b’ow inym es kikri toŋ ow e nuŋ ɛdŋ ɛm a, b’ow ɛŋn sel.
40024014	Wɛl b’ow ɔb gbreŋgbi usu a ec’Amani Mamn na wus na nimum af, yec’ɛtŋ ke ɛbr ɛbr a fɛŋ íj daŋku; ke sica ow él ow e nuŋ ɛdŋ gɔŋ."
40024015	"Sica b’ow ɛkan ob yec’a eke wɛl b’ɛsŋ 'Musue ob iy' eke kokoba ɔb ɛs Daniɛl dad ow ec’odad a. Wɛl b’ow ɛw’r usu lala a. (Ke ɛgŋ eke b’ow awl ów amua a, íri sɛnyn sɛnyn!)
40024016	Ke kpɛkŋ agŋ a eke b’ow anŋ Jude wus af a, ow akpl ke -l’uru es -n’im mafɛny ɛm;
40024017	ɛgŋ eke b’ow anŋ in ec’êl af e lɛf eb usu a, k’úsm es ɛym akŋ ocm ob;
40024018	ɛtŋ ɛgŋ eke b’ow anŋ ɔgm a, k’ɛ́wlm iim jam ocm in e mob af ɛw a ij.
40024019	Sɛgŋ amua b’ow ɛw tuɔtuɔ molok ab lisɛl lel ɛl ek’am ɔŋ ey mɛny ab ab eci.
40024020	Ŋɔ̀ŋan Nyam yec’ɛtŋ ke es uru ikŋ na k’ɛ́ym nyam es us ɛm, oglog nɛnɛgŋ e lɛgŋ!
40024021	Tasi ɛm a, ow e lɛgŋ ab ɛm, gbre ij a b’ow ɛw tuɔtuɔ afŋn es. Ow b’ow akm gbre ij fɛŋ eke wɛl ɛkn wus e nuŋ ɔb ɛm toŋ ke k’it yɛfɛnyna ec’a. Lɛgŋ kaka, gbre ij ikŋ na k’ow anm ij.
40024022	Ɛtŋ blel Nyam ɛgŋm isrm sɛgŋ amua ɛm, ke ɛgŋ kaka blel ɔtum anm owr. L’isr sɛgŋ amua ɛm agŋ a eke li sɔsum l’ot a sosiɛm eci.
40024023	Eke batŋ ɛgŋ nyam bi dad ɔny ɛsɛ: 'Ɛ̀kan, Mesi a anŋ aŋa!' oglog: 'N’anŋ yogŋ a!' k’ùbr ɛgŋ a nawrɛ.
40024024	Tasi ɛm a, mesiɛl ayadŋu lele kokoba ɔb ɛsɛl ayadŋu ab b’ow ok ɔkm. -Li b’ow -li kok mɛny ɛwr ɛgbɛl lele ów any iti owi ab agŋ ec’irmn eci, ɛtŋ ek’ow it yɛji, -l’ɔtu -l’irmn agŋ a eke Nyam sɔsum ot a.
40024025	Kin, ìrir! M’ikŋ anym m’ɛwar ɔny.
40024026	Eke batŋ wɛl bi dad ɔny ɛsɛ: 'Ɛ̀kan, n’anŋ loj yogŋ!' k’ìmn. Oglog ek’ɛgŋ bi dad ɔny ɛsɛ: 'Ɛ̀kan, n’am lɔl es aŋa!' k’ùbr ir nawrɛ.
40024027	Ɛsɛ elel eke afr b’ɛŋn ke b’ayal yogŋ a eke ligbn b’igb, toŋ ok yogŋ a eke ligbn b’ɛru es a, ɛbɛn eke ɛgŋ ec’ Iy b’ow owr ana.
40024028	Yogŋ eke sos megl ugŋn anŋ a, yogŋ anake sikaka b’as luku a."
40024029	"Kpɛkŋ eke sɛgŋ ab ɛm eci gbre ij owi a b’oc es a, ligbn b’ow irm es ɛtŋ awl yɛji k’ow afŋm ij, mílɛ́l b’ow anŋ afr ok wus ɛtŋ afr ec’abusu owi fɛŋ b’ow wuwal.
40024030	Ɛtŋ sica ɛgŋ ec’ Iy e mɛny ɛwr a b’ow ɛy ɔkm afr; ɛtŋ wus na nimum ec’ɛbr ɛbr a fɛŋ b’ow ikŋ ɔŋn kok sɔrŋ, -li b’ow -l’ɛkn ɛgŋ ec’Iy eke b’ow anŋ afr e jru ɛm am ow abusu fɛŋ lel anygbɛl ab.
40024031	Krɔkr gbɛl a b’ow ikŋ, ɛtŋ li b’ow n’ɔŋ in ec’ afr ɛrm ɛsɛl a im wus na eci ɔy yar ab ɛm as agŋ a eke li sɔsum l’ot a luku; ow b’ow ɔb nuŋ ogog nyam toŋ ogog yec’a."
40024032	"Kin low yɛgm ek’el babm e likŋ a eci eke k’irir: kpɛkŋ eke in ec’ál a b’ɛw wrɔwrɔ, ke n’am gigŋ ɔdɔdɔ a, kpɛkŋ b’uwr any eke mewij ow titm ŋ̂.
40024033	Ɛbɛn nyam coco, eke b’ɛkan ów amua ow a, ke kpɛkŋ úwr any eke low a titm, ɛtŋ ow b’ow ɛy.
40024034	Low nawrɛ m’am dad ɔny: yɛfɛnyna ec’agŋ a fɛŋ k’ow uwm uwrm ɛtŋ ów amua b’ow ɛy.
40024035	Afr lele wus ab b’ow ɛc, gbɛkɔ lɛgŋ kaka ɛm e sodad a k’ow ɛcm."
40024036	"Gbɛkɔ ów a e lɛgŋ lele wanci ab ab eke b’ow ɛy a, ɛgŋ kaka uwm any: afr ɛrm ɛsɛl yɛji uwm any, ɛgŋ ec’ Iy bɔbɔ yɛji uwm any, ek’ow elm ɛm Ɛs sɔny coco cɛ.
40024037	Low yec’a ek’ɛy Noe e lɛgŋ ab ɛm a, lɛgŋ ek’ɛgŋ ec’ Iy b’ow ow a, ow b’ow el ɛbɛn.
40024038	Tasi ɛm a, ow e lɛgŋ a, gbuŋ ke mij gbɛl a ek’an a eci lɛgŋ ów a, agŋ am ij ɛtŋ am ɛgŋ ɛsɛ sɛgŋ fɛŋ ec’ab af. -N’am ɛbi ɔyɔw, -n’am ɛbir ɛl ec’ey ɔyɔw egŋ toŋ batŋ it lɛgŋ a eke Noe ɛy mijɛtŋ gbɛl ab ɛm a;
40024039	-l’ɛwm ow e low ɛrm toŋ ow it lɛgŋ a eke mij gbɛl a an ot ɛl fɛŋ ab im a. Lɛgŋ ek’ɛgŋ ec’Iy b’ow ow a, ɛbɛn ek’ow b’ow ɛcr ana.
40024040	Ow ɛm a, ek’agŋ yony anŋ ɔgm, wɛl b’ow oc nyam ke wɛl ígŋ nyam ɛlu es.
40024041	Ek’ɔyɔw yony am bɛbm sos ob iny eci, wɛl b’ow oc nyam ke wɛl ígŋ nyam ɛlu es.
40024042	Ɔ̀sur, aŋke uwmn lɛgŋ a eke ɔny Ɛs Kɔtɔkɔ b’ow ow ab any.
40024043	Ìrir low na ow ók ɔny es sos ɛm sɛnyn sɛnyn: blel akŋ ɛs b’uw ncok e wanci ek’ulu k’ow ab any ana, ke blel n’ánŋ any owr yec’ɛtŋ ke li kí yɛbm ow ɛpirm ɛym’n akŋ.
40024044	Na sosiɛm, ɔny yɛji, bɛ̀bmn sos, aŋke ɛgŋ ec’ Iy b’ow ow wanci af eke k’ow ɔmnmn a."
40024045	"Bwo ec’ɛgŋ el juma kok ɛs mamn lele nuŋ ɛm ɔny ɛs ab ee? Kin ɛgŋ nyam eke in ec’es ɛw ɛs a ɔŋ abusu eke k’ɛkn juma kok ɛsɛl ɛjec’a e lís e low, n’ɔ́ŋ wɛl ob ij wanci a ek’ow b’it a.
40024046	Ehe él juma kok ɛs ikŋ na eci, eke in ec’es ɛw ɛs a e mɛny ɛwl ow ɛm, b’ow ɛŋan am kok juma a!
40024047	Low nawrɛ m’am dad ɔny: es ɛw ɛs a b’ow afl in ec’ob ɔny a fɛŋ es ɛlul il abu ɛm.
40024048	Gbɛkɔ ek’ow el juma kok ɛs ŋuŋ, li b’ow li dad in ec’ɛrm ɛm l’ɛsɛ: 'Ɛm ec’es ɛw ɛs a k’ow owm caca.'
40024049	Ɛtŋ li b’ow l’ɔb nuŋ n’am ɔr in e juma ɛm e lawlɛl a, n’ám ij ke n’ám ɛgŋ, mar ɛgŋ ɛsɛl ab ab.
40024050	Kɔ es ɛw ɛs a b’ow ɛwl ow lɛgŋ nyam eke li k’ow n’ɔmnm, wanci nyam af eke li k’ow l’uwm any.
40024051	Li b’ow l’ogŋ juma kok ɛs a ke n’ɔ́ŋ ow ɛnyɛmbri yony yony ɛsɛl eci gbre ij a; yogŋ anake ɔŋn ikŋ lele an ɛm sasagr ab b’ow anŋ a."
40025001	"Afr eci gbreŋgbi usu a anŋ ɛsɛ ededyɔw oto lɛw a e low ab af. -L’ot ɛl e mun al a ɛtŋ -l’ok ɔkm -n’aam -l’ɔbr mɛbi ɛs a.
40025002	Ɛl ɛm a, yen ɛ́wm low ɛrm ɛtŋ yen a gbɛ b’ɛw low ɛrm.
40025003	Ɛl a eke ɛ́wm low ɛrm a, ot ɛl e mun al a, kɔ -l’ocm mun kaka -l’akŋam abu ab.
40025004	Ɛtŋ ɛl a eke b’ɛw low ɛrm a, ot ɛl e mun al a lele mun ek’anŋ mun kpar ɛm ab im.
40025005	Eke mɛbi ɛs a ec’ow a am ibn, ɔyɔw oto a fɛŋ mɛmn eb sos, ɛtŋ am ɛru mɛmn.
40025006	Eke lɛgŋ usu a, lebl nyam ikŋ dad ninɛ: 'Kin mɛbi ɛs a! Òkr ɔkm ɔbar ir!'
40025007	Ededyɔw oto lɛw a ufŋm es igb ɛtŋ am bɛbm ɛl e mun al a sos.
40025008	Low ɛrm ɛ́wm lisɛl a am dad likpr a ɛsɛ: 'Ɔ̀ŋn ɛy ɔny e mun a tɛl, kɔ ɛy e mun al a am irm es.'
40025009	-Li dad wɛl ninɛ: 'Njaŋ, aŋke ow ɛnym eke ow b’ow ɛbm ɛy bake ow ɛbm ɔny. Ìmn ɔl ij usu a, ke ɔ́ɔl ɔny eci.'
40025010	Low ɛrm ɛ́wm lisɛl a im am ɔl mun, ɛtŋ wanci ab af cɛ mɛbi ɛs a ow. Ededyɔw oto yen a eke bɛbm sos a ok es gbɛgbl usu a in ab ɛtŋ wɛl abl êl a safuɛ ɛm.
40025011	Eke ow ibn tɛl a, ɔyɔw oto ɛjec’a yɛji ow, ɛtŋ am ɛlu lebl dad ɛsɛ: 'Ɛgŋ gbɛl, ɛgŋ gbɛl, fìg ɛy lisany!'
40025012	Kɔ mɛbi ɛs a dad ninɛ: 'Low nawrɛ m’am dad ɔny: m’uwm ɔny any.' "
40025013	Jesu igŋ af dad ninɛ: "Ɔ̀sur aŋke uwmn lɛgŋ a lele wanci ab ab any."
40025014	"Tasi ɛm a, Afr eci gbreŋgbi usu a anŋ ɛsɛ ɛgŋ nyam ek’am ow im usu af. L’ɛsŋ in eci juma kok ɛsɛl a ɛtŋ l’abul wɛl in ec’ob ɔny a.
40025015	N’ɔŋ nyam sika ɛm os yen, yec’a yony, ɛtŋ nyahan ɛm ec’a nyam. Ɛgŋ ɛgŋ eci lɛc ogŋ eke b’im ok a, ow ɛm li cɛc wɛl os a, ɛtŋ n’im.
40025016	Kpɛkŋ juma kok ɛs a ek’ɛŋn yen a oc im ɔɔl an ɛtŋ ɛŋn sika ɛm os ɛjeci yen.
40025017	Yec’a ek’ɛŋn yony a yɛji kok ɛbɛn, ɛtŋ ɛŋn sika ɛm os ɛjeci yony.
40025018	Gbɛkɔ yec’a ek’ɛŋn ekŋ nyam a im ur nɔmu lɔl in ɛgŋ gbɛliy ec’os ab es ɛm.
40025019	Eke ow kok sɛgŋ nɔnɔ a, juma kok ɛsɛl a ec’es ɛw ɛs a ow, ɛtŋ wɛl ab n’am ub ob.
40025020	In a eke ɛŋn sika ɛm os yen a, ɛri ow ɛtŋ ok ɛjeci yen ɔkm ɛtŋ dad ninɛ: 'Es ɛw, ɔŋ’m sika ɛm os yen. M’ɛŋn ekŋ ɛjeci yen: kin ow.'
40025021	In eci es ɛw ɛs a dad’r ninɛ: 'Ow akpl, ŋ juma kok ɛs mamn nɛny nyam ɛs. Ij nɛny nyam ów ekekey ɛm, m’ow m’abul’ŋ ów ɛgbɛl. Òw kok sos ɛm iŋn ɛm ab.'
40025022	Juma kok ɛs a eke ɛŋn sika ɛm os yony a yɛji ow dad ninɛ: 'Es ɛw, ɔŋ’m sika ɛm os yony. M’ɛŋn ɛjeci yony: kin ow.'
40025023	In ec’es ɛw ɛs a dad’r ninɛ: 'Ow akpl, ŋ juma kok ɛs mamn nɛny nyam ɛs. Ij nɛny nyam ów ekekey ɛm, m’ow m’abul’ŋ ów ɛgbɛl. Òw kok sos ɛm iŋn ɛm ab.'
40025024	Sica juma kok ɛs a ek’ɛŋn sika ɛm os nyam a ɛri ow ɛtŋ dad ninɛ: 'Es ɛw, m’uw any eke ŋ ɛw tuɔtuɔ: yogŋ eke ewlm a, b’ɔw, yogŋ eke ɛlum egb nɔmu ɛm a yɛji b’ub.
40025025	Erŋn ɔny’m ɛtŋ m’oc ŋ ec’os a mi lɔl es nɔmu ɛm: kin ow.'
40025026	In ec’es ɛw ɛs a dad’r ninɛ: 'Ŋ juma kok ɛs ŋuŋ, ɔrŋu! Uw any eke mi b’ɔw egb yogŋ eke m’ewlm a, ɛtŋ mi b’ub egb yogŋ eke m’ɛlum egb nɔmu ɛm.
40025027	Blel óc ɛm ec’os a ɛw es ob es ɛw usu, ke ɛm eci mɛny ɛwl ow ɛm a, m’óc ɛm ec’ob a lele ow eci mij ab ab.
40025028	Èbr ir sika ɛm os nyam a abu ɛm, ke ócr ɔŋn ɛgŋ a ek’ɔny sika ɛm os lɛw a.
40025029	Tasi ɛm a, ɛgŋ fɛŋ ek’ɔnym ob ab a, wɛl b’ow obn’n ɛtŋ ow b’ow ufu’r es, kɔ ɛgŋ ek’ɔnym ob kaka a, tɛl a eke n’ɔny a yɛji, wɛl b’ow ɔdu eb’r abu ɛm.
40025030	Juma kok ɛs keskes na ec’a, ɔ̀nyn ɔwal il gbeŋ ncebn ab ɛm, yogŋ anake ɔŋn ikŋ lele an ɛm sasagr ab b’ow anŋ a.' "
40025031	"Lɛgŋ ek’ɛgŋ ec’ Iy b’ow ow in ec’anygbɛl ab ɛm afr ɛrm ɛsɛl fɛŋ ab a, li b’ow li sigr in ec’ɛb ebu el e lɛkpn a.
40025032	Wus na nimum eci ɛbr ɛbr a fɛŋ b’ow as luku in ec’any af, ɛtŋ li b’ow l’ok agŋ a sakp yony ɛsɛ elel eke mɛbob ɔsu ɛs b’ok mɛcɛb ogog ke b’ok sican ogog ab af.
40025033	Li b’ow l’ok mɛcɛb in e lidr ogog a, ke l’ók sican in e nɛmn ogog a.
40025034	Ɛtŋ ɛb ebu a b’ow dad agŋ a ek’anŋ in e lidr ogog a ɛsɛ: 'Ɔny a eke ɛm Ɛs ɛdŋ ɔwrɔ a, òwr ke íjr gbreŋgbi usu a eke wɛl kok ɛw es wus e nuŋ ɔb ɛm ɛtŋ a ec’aja.
40025035	Tasi ɛm a, namn ɔny’m ɛtŋ ɔŋn’m ob m’ij; mijamn ɔny’m ɛtŋ ɔŋn’m mij m’ɛgŋ; m’el utuɛgŋ ɛtŋ ebr ɛlul’m akŋ;
40025036	m’anŋ sos ɔfr ɛtŋ ɛwr’m ob sos; m’anŋ ɔl ɛm, ɛtŋ kokr’m sos; m’anŋ sobel ɛm, ɛtŋ owr ɛkan’m.'
40025037	Ɛtŋ agŋ a eke kok Nyam ec’erur a b’ow ibrm’n ɛsɛ: 'Ɛs Kɔtɔkɔ, kɔ bogŋ e lɛgŋ s’ɛkn’ŋ namn ab ɛtŋ s’ɔŋ’ŋ ob ij, oglog mijamn ɛm ɛtŋ s’ɔŋ’ŋ mij ɛgŋ ee?
40025038	Kɔ bogŋ e lɛgŋ s’ɛkn’ŋ ɛsɛ utu af, ɛtŋ s’eb s’ɛlu’ŋ akŋ, oglog sos ɔfr ɛtŋ s’ɛw’ŋ ob sos ee?
40025039	Kɔ bogŋ e lɛgŋ s’ɛkn’ŋ ɔl ɛm oglog sobel ɛm ɛtŋ s’ow s’ɛkn’ŋ ee?'
40025040	Ɛb ebu a b’ow dad ɛl ɛsɛ: 'Low nawrɛ m’am dad ɔny: sakp sakp fɛŋ a eke kokr ów amua ɔŋn ɛm lisijimɛl ey amua ɛm e likekli nyam a, ke ɛm anake kokr ɔŋn a.'
40025041	Ɛtŋ ɛb ebu a b’ow dad agŋ a ek’anŋ’n nɛmn ogog a ɛsɛ: 'Ɔny agŋ eke wɛl ofn, kpàbr’m es lís imn kpekpe. Ìmn al a ek’iram es ab ɛm, al a eke wɛl kok ɛw agn lele in ec’ɛrm ɛsɛl ab ab es a.
40025042	Tasi ɛm a, namn ɔny’m ɛtŋ ɔɔmn’m ob m’ijm; mijamn ɔny’m ɛtŋ ɔɔmn’m mij m’ɛgŋm;
40025043	m’el utuɛgŋ, ɛtŋ ebmn’m; m’anŋ sos ɔfr, ɛtŋ ɛwmn’m ob sos; m’anŋ ɔl ɛm, m’anŋ sobel ɛm, ɛtŋ kokmn ɛm e lís e low kaka.'
40025044	Ɛtŋ -li b’ow -l’ibrm ow -l’ɛsɛ: 'Ɛs Kɔtɔkɔ, kɔ bogŋ e lɛgŋ s’ɛkn’ŋ namn, mijamn, oglog utuɛgŋ, oglog sos ɔfr, oglog ɔl ɛm, oglog sobel ɛm, ɛtŋ s’ɛluam’ŋ abu ee?'
40025045	Ɛb ebu a b’ow dad ɛl ɛsɛ: 'Low nawrɛ m’am dad ɔny: sakp sakp fɛŋ eke kokmn ów amua ɔɔmn ɛm e jam ɛsɛl ey amua ɛm e nyam a, ke ɛm anake kokmn ɔɔmn a.'
40025046	Ɛtŋ -li b’ow -n’im gbre ij ek’ɔnym uwr ab ɛm, ke agŋ a eke kok Nyam ec’erur a ím sel ɛŋn ek’ɔnym uwr ab ɛm."
40026001	Eke Jesu dad ów ɔm eci sodad amua bake ow uwr a, li dad in e jam ɛsɛl a ninɛ:
40026002	"Uwr any eke ow anŋ sɛgŋ yony ke Pak ec’es gbɛgbl a ów. Wɛl b’ow ɔl ɛgŋ ec’ Iy ij yec’ɛtŋ ke wɛl ɔ́b’r ecigbrɔ olikŋ af."
40026003	Ke ɛbɛn a, egb waw ɛsɛl ɛgbɛl lele Jwifɛl ɛm ec’ agŋ ekpekp ab ab as luku egb waw ɛs ligbɛl Kayif e gbugŋ a;
40026004	ɛl fɛŋ -l’okr af -l’ɛgŋ -l’eb eke ew ew ɛm -li k’ɔny Jesu ke -l’ibi ow.
40026005	-N’am dad -l’ɛsɛ: "Ow itm eke si k’ɔny’n es gbɛgbl na ɛm; ek’ow el ɛbɛn, bɔbar owi b’ow ɛy bieku ab ɛm."
40026006	Jesu im Betani baŋn, Simɔ a eke lɛgŋ anym ɛm kokobe ok a ec’akŋ.
40026007	Eke Jesu anŋ ob ij lɔfu lís a, yɔw nyam ow titm’n. N’ɔnym an gbɛl e mijey kɔk nyam eke wɛl kok lebn ɛm ab; lebn na, wɛl b’ɛsŋ’n albatr. L’ɛwl mijey a fɛŋ l’ok Jesu nuŋ.
40026008	Eke jam ɛsɛl a b’ɛkn ɛbɛn a, ow e low ebl ɛl ɛrm ɛtŋ -n’am dad -l’ɛsɛ: "Kɔ bogŋ ec’ob ŋuŋn el na ee?
40026009	Kɔ ow itm eke mijey ikŋ na, wɛl k’ɔl ij an tuɔtuɔ oc ow ec’os a ɔŋ ɔgbɔru ee?"
40026010	Jesu iri low na eke -n’am dad a, ɛtŋ li dad wɛl ninɛ: "Kɔ bla ɛtŋ am ijar yɔw na gbre ee? Low na eke li kok ɛm e lís a el low mamn.
40026011	Tasi ɛm a, ɔgbɔru ec’a, -n’anŋ ɔny ab sɛgŋ a fɛŋ; kɔ ɛm, mi k’ow m’anm ɔny ab sɛgŋ a fɛŋ.
40026012	L’ok’m mijey na sos yec’ɛtŋ ke ow bɛ́bm im sos uwɔmu ɛm eci.
40026013	Low nawrɛ m’am dad ɔny: wus na nimum af ec’usu kaka fɛŋ eke wɛl b’ow ɔb Amani Mamn a eci kokoba a, wɛl b’ow ɔkn yɔw na e low, ke wɛl dád low a eke li kok a yɛji."
40026014	Jam ɛsɛl lɛw yony ab ɛm ec’ɛgŋ nyam eke wɛl b’ɛsŋ Judas Iskariɔt, im ɛŋn egb waw ɛsɛl ɛgbɛl a
40026015	ɛtŋ dad ɛl ninɛ: "Kɔ eke m’ɔny Jesu m’ɔŋ ɔny, ke bla b’ow ɔŋn’m ee?" Agŋ a awl os likŋ lele lɛw ab ɔŋ’n.
40026016	Wanci ab af cɛ, Judas am ɔl akunda sɛnyn yec’ɛm eke k’ɔny Jesu ɔŋ ɛl.
40026017	Futufutu ek’ejru ánm ɛm ec’es gbɛgbl e lɛgŋ krɛkrɛ a, jam ɛsɛl a ow am ibrm Jesu ɛsɛ: "Kɔ bogŋ am erur eke si k’im si bɛbm Pak eci ob ij a eci sos ee?"
40026018	Jesu dad ɛl ninɛ: "Ìmn ɛb ab ɛm, ɛy ec’ɛgŋ a ogŋ ke dádr ir ɛsrɛ: 'Low yɛgm agŋ ɛs ninɛ in eci wanci a in bɛbmn ab; ŋ ogŋ a anake in eci jam ɛsɛl ab ab, ɛl b’ow ɛl kok Pak a.' "
40026019	Jam ɛsɛl a kok yec’a eke Jesu dad ɛl a, ɛtŋ -li bɛbm Pak ec’ob ij a eci sos.
40026020	Eke lɛgŋ ew es a, Jesu lele in e jam ɛsɛl lɛw yony ab ab sig es ob ij lɔfu lís.
40026021	Eke -n’am ij ob a, Jesu dad ninɛ: "Low nawrɛ m’am dad ɔny: ɔny ɛm ec’ɛgŋ nyam b’ow ɔl ij’m."
40026022	Jam ɛsɛl a sos ɔw es afŋn es, ɛtŋ ɛgŋ ɛgŋ am ibrm’n ɛsɛ: "Ɛgŋ gbɛl, kɔ ow ɔtu eke k’el ɛm ee?"
40026023	Jesu dad ɛl ninɛ: "Ɛgŋ a eke ɛm ab us abu lɔfu nyam ɛm a, in anake li b’ow l’ɔl l’ij’m a.
40026024	Ɛgŋ ec’ Iy b’ow uw ɛsɛ elel eke Nyam Lɛl ɛwar in e lís ab af; gbɛkɔ gbre él ɛgŋ a ek’am ɔl ij’r a eci! Ɛgŋ ikŋ na, blel wɛl ewm’n bɔbɔ yɛji!"
40026025	Judas a ek’am ɔl ij’r a am ibrm’n ɛsɛ: "Low yɛgm agŋ ɛs, kɔ ow ɔtu eke k’el ɛm ee?" Jesu dad’r ninɛ: "Ŋ obi dad."
40026026	Eke -n’am ij ob a, Jesu oc futufutu, l’ɛlu Nyam bia, l’ubr ɛm n’ɔŋ in e jam ɛsɛl a, ɛtŋ li dad ninɛ: "Èbr ke íjr, na el ɛm e sos megl."
40026027	Ɛmɛny l’oc mij kpɔk eke mar anŋ ɛm; eke l’ɛlu Nyam bia a, n’ɔŋ in e jam ɛsɛl a, ɛtŋ li dad ninɛ: "Ɛ̀gŋn ɔny fɛŋ,
40026028	aŋke na el ɛm e mebl, Nyam e sinm a e mebl ek’am ow ok es agŋ nɔnɔ e sikpl oc ap eci.
40026029	M’am dad ɔny ek’igŋ yɛfɛnyna a, mi k’ow m’ɛgŋm mar na sakp ɛjeci toŋ ke ow ít lɛgŋ a eke ɔny ab, ɛm Ɛs e gbreŋgbi usu a, m’ow m’ɛgŋ mar owr a."
40026030	Sica -l’ɛgŋ es gbɛgbl a ec’ɛj ba ow b’uwr, ɛtŋ -n’im Olivie lafɛny af.
40026031	Sica Jesu dad in e jam ɛsɛl a ninɛ: "Ncok na cɛ, low a eke b’ow ɛŋn’m a b’ow ok ɔny ec’ɔmn a wus. Tasi ɛm a, Nyam Lɛl ab ɛm wɛl nɔn: M’ow m’ibi mɛcɛb ɔsu ɛs a, ɛtŋ mɛcɛb a fɛŋ b’ow ɔmu es.
40026032	Gbɛkɔ ɛm eci uwɔmu ɛm anŋ igb ɛm a, m’ow m’ikŋ anym m’im Galile m’eku ɔny."
40026033	Piɛr dad ninɛ: "Eke agŋ a fɛŋ igŋ ɛlu’ŋ es yɛji, ɛm gbɛ lɛgŋ kaka mi k’ow m’igŋm m’ɛlum’ŋ es."
40026034	Jesu dad’r ninɛ: "Low nawrɛ m’am dad’ŋ: ncok na cɛ, gbuŋ ke ŋgɔs íkŋ a, b’ow ɛgbr’m sakp nyahan dad eke uwm im any."
40026035	Piɛr dad’r ninɛ: "Eke ow it ŋ ab eci luw bɔbɔ yɛji, mi k’ow mi dadm m’ɛsmɛ m’uwm’ŋ any." Ɛtŋ jam ɛsɛl ɛjec’a yɛji dad ɛbɛn.
40026036	Ɛtŋ sica Jesu lele in e jam ɛsɛl ab ab ow ok usu nyam eke wɛl b’ɛsŋ Jɛsemane, ɛtŋ n’am dad wɛl l’ɛsɛ: "Eke m’aam yogŋ a mi ŋɔŋn Nyam a, òkr es aŋa."
40026037	L’oc Piɛr lele Sebede ec’ey yony ab ab l’igŋ sos af n’im. Sos ɔb nuŋ am ɔw’r es, ɛtŋ ɛrmij yɛji am ok’r afŋn es.
40026038	Li dad wɛl ninɛ: "Sos es ɔw ek’el luw eci afŋn ɛm ec’abŋ ab es; òkr es aŋa ke ɔ́sur ɛm ab."
40026039	L’ɛri n’im kpekpe tɛl, l’ok ɔwrɔkp wus l’ubu any es ɛtŋ n’am ŋɔŋn Nyam li dad sodad amua: "Ɛm Ɛs, ek’ow it tasi, ke ɔ̀ny gbre eci mij kpɔk na kpab’m es lís. Ke fɛŋ ɛm a, ow k’él yec’a eke m’am erur a, kɔ yec’a eke ŋ am erur a."
40026040	Jesu ɛwl ow jam ɛsɛl nyahan a ogŋ a, ɛtŋ n’ɛŋan wɛl eke wɛl am ɛru mɛmn. Li dad Piɛr ninɛ: "Kɔ wanci nyam bɔbɔ yɛji, ɔtumn ɔsumn ɛm ab ee?
40026041	Ànŋn any owr ɔsur ke ŋɔ́ŋan, yec’ɛtŋ ke k’ɛ́ymn ɛbm ɛkn owi ɛm. Ɔny ec’abŋ a gbɛ inym es low fɛŋ e kok eci, kɔ ɔny e sos megl a gbɛ ijm lɛc."
40026042	N’im akpoj sakp yony ɛm ɛtŋ n’am ŋɔŋn Nyam li dad sodad amua: "Ɛm Ɛs, eke mij kpɔk na k’ow ocm im es lís eke mi k’ɛgŋm ow e mij a, ke kòk ŋ ec’erur a!"
40026043	Eke ɛmɛny l’ɛwl mɛny l’ow in e jam ɛsɛl a ogŋ a, n’ɛŋan wɛl mɛmn ɛru ɛm; mɛmn am bɔbm ɛl anyamn.
40026044	Ɛmɛny Jesu ɛlu ɛl es im akpoj ɛtŋ am ŋɔŋn Nyam sakp nyahan ɛm. N’am ebr sodad nyam coco ab ɛm.
40026045	Ɛmɛny l’ɛwl l’ow jam ɛsɛl a ogŋ a ɛtŋ n’am dad wɛl l’ɛsɛ: "Aŋ! Am ɛrur mɛmn a cɛ ebr sel ee? Kin, wanci a eke wɛl b’ow ɔl ɛgŋ ec’ Iy ij sikpl ɛsɛl ec’abu ɛm a ow ŋ̂.
40026046	Ìgbr s’ímn! Kin, ɛgŋ a eke am ɔl ij’m a ow titm ŋ̂!"
40026047	Jesu odad anŋ nɛnym k’uwrm ɛtŋ kpɛkŋ Judas, jam ɛsɛl lɛw yony ab ɛm ec’ɛgŋ nyam a, ilm any. Agŋ nɔnɔ a ek’ow in ab a ɔnym ekŋ ekpr lele mab ler ɛm ab. Egb waw ɛsɛl ɛgbɛl lele Jwifɛl ec’ agŋ ekpekp ab ab anake ɛrm ɛl a.
40026048	Judas eke b’ow ɔl Jesu ij a, ikŋ anym yɛgm dedeku a in ec’akunda yec’ɛm eke -li k’ɔnyn ow a. Li dad ninɛ: "Ɛgŋ a eke m’ow mi joj nɛny a, in ana; ɔ̀nyn in."
40026049	Ɛtŋ kpɛkŋ Judas ow titm Jesu ɛtŋ dad’r ninɛ: "Low yɛgm agŋ ɛs, m’am ɛsŋn’ŋ!" Ɛtŋ li joj ow nɛny.
40026050	Jesu dad’r ninɛ: "Ɛm lawl, low yec’a ek’ow eke ki kok a, kòk fafa." Kpɛkŋ agŋ a ok’r af ɔny’n.
40026051	Agŋ a ek’anŋ Jesu ab a e nyam ɔdu in e lab ler ɛm a eb. L’iyr egb waw ɛs ligbɛl a ec’abu ɛlum ɛs a ɛtŋ l’ubr ow lɔru es.
40026052	Jesu dad’r ninɛ: "Òc ŋ e lab ler ɛm a ɛw ow eci usu a, aŋke agŋ a eke b’oc lab ler ɛm a, -li b’ow -l’uw lab ler ɛm ɛm.
40026053	Kɔ uwm any eke m’ɔtu eke mi k’ibrm ɛm Ɛs abu ɛlum, ke kpɛkŋ l’ís’m afr ɛrm ɛsɛl áru eb lɛw yony ee?
40026054	Ke low na eke kok ab ɛm, ayaf Nyam Lɛl a ɔtu eke k’iy nɛny ee? Nyam Lɛl a dad eke ów a k’ɛcr ɛbɛn."
40026055	Ɛtŋ Jesu am dad dedeku a ɛsɛ: "Kɔ ɛm eci ɔny a ibrm eke k’otr ekŋ ekpr lele mab ler ɛm ab owr ɛsɛ low ŋuŋ kok ɛs ɛm el af ee? Sɛgŋ a fɛŋ mi bi sig es Nyamel gbɛl a e gbugŋ mi yɛgm agŋ low ɛtŋ ɔnymn’m.
40026056	Kɔ ów amua ɛy yec’ɛtŋ ke kokoba ɔb ɛsɛl ec’odad a ek’anŋ Nyam Lɛl ɛm a íy nɛny." Ɛtŋ jam ɛsɛl a fɛŋ igŋ ɛlu’l es uru es im.
40026057	Agŋ a ek’ɔny Jesu a, -l’oc -n’im ow egb waw ɛs ligbɛl Kayif ec’any af, yogŋ a eke ol e low any uw ɛsɛl lele agŋ ekpekp ab ab as luku a.
40026058	Piɛr anŋ akpoj ɛm am us Jesu jam toŋ l’ok egb waw ɛs ligbɛl a e gbugŋ a. L’ɛy gbugŋ a li sig es usu ɔsu ɛsɛl ab ab yec’ɛtŋ ke l’ɛ́kn elel eke low a b’ow ɛcr a.
40026059	Egb waw ɛsɛl ɛgbɛl a lele Sanedrɛn a ec’agŋ ɛjec’a fɛŋ ab am ɔl daŋku ij nyam, eke k’ɔbr Jesu low, ek’ow el yadŋ ɛm yɛji, yec’ɛtŋ ke -l’ibi ow,
40026060	kɔ -n’ɛŋnmn low kaka. Ke agŋ nɔnɔ ow cicr’r yadŋ ɛm cɛ. Sica ow ec’uwr ɛm a, agŋ yony ow
40026061	ɛtŋ am dad ɛsɛ: "Ɛgŋ na dad nɛny ij ɛm ninɛ: 'M’ɔtu eke mi k’ɔny Nyamel gbɛl a mi ŋuŋn, ke sɛgŋ nyahan m’úsr ɛm.' "
40026062	Egb waw ɛs ligbɛl a igb ɛtŋ dad Jesu ninɛ: "Kɔ wɛl ám dad sodad amua ok’ŋ af, ke k’ɔ́bm kpu ee?"
40026063	Kɔ Jesu yewal tiŋ. Ɛtŋ egb waw ɛs ligbɛl a dad’r ninɛ: "Nyam ek’anŋ owr e nin ɛm, m’am ibrm’ŋ, dàd ɛy ofn ɛm tasi ek’ow el ŋ el Mesi, Nyam ec’Iy a."
40026064	Jesu dad’r ninɛ: "Ŋ obi dad. Ɛmɛny m’am dad ɔny: jam aŋa b’ow ɛkan ɛgŋ ec’ Iy eke sig es Nyam Abusu Ɛs eci lidr abu af, ke b’ow anŋ afr eci jru ɛm ám ow."
40026065	Odad na sosiɛm egb waw ɛs ligbɛl a ɔny in eci simob sus ɛm a gbagbrm ɛm, ɛtŋ dad ninɛ: "L’ɔbr Nyam any! Ɛy s’ibram adaŋku ij! Ɔny yɛji caca irir eke li dad low ɔbr any owi Nyam e lís a.
40026066	Kɔ ɔny e tutr el bogŋ ec’ee?" -Li dad ninɛ: "Ow ɛy’r af, l’it eke wɛl k’ibi’r gɔŋ."
40026067	Ɛtŋ sica -n’am afl ow sar any -l’ɔr ow kukuta ɛm; bɛb gbɛ am dɛdŋ’n any af,
40026068	ɛtŋ am dad ɛsɛ: "Ŋ ek’el Mesi a, ɛ̀lu es ɛkn ɔkm ke dád ɛy ɛgŋ a ek’iyr’ŋ ob a!"
40026069	Piɛr sig es gbugŋ yogŋ. Ob oc ɔŋ lisɛl ab ɛm e nyam ow titm’n ɛtŋ dad’r ninɛ: "Ŋ yɛji, anŋ Jesu Galile iyli na ab!"
40026070	Kɔ l’ɛgbr ow dedeku a fɛŋ ec’any af ninɛ: "Low yec’a ek’am ɔl eke ki dad a, mi k’uwm any."
40026071	L’igb n’aamn gbugŋ a e lisany a eci, ɛtŋ ob oc ɔŋ lis ɛjeci nyam ɛkn’n ɛtŋ am dad ok agŋ a ek’anŋ yogŋ a ɛsɛ: "Ɛgŋ na yɛji, n’anŋ Nasarɛt iyli Jesu ab."
40026072	Ɛtŋ ɛmɛny Piɛr ɛgbr’r dad ofn ɛm ninɛ: "Ɛgŋ ikŋ na, m’uwm’n any."
40026073	Ow b’inŋn ebr tɛl a, agŋ a ek’anŋ yogŋ a ow titm Piɛr ɛtŋ am dad’r ɛsɛ: "Tasi, ŋ, ɛl ɛm ec’ɛgŋ nyam. Ŋ ec’odad a am ot’ŋ suw es af yɛgm yogŋ ek’anŋ ow a."
40026074	Piɛr ɔdu eb dad ninɛ: "Ek’ow el yadŋ m’am ɔny, ke Nyam kók’m low ŋuŋ! M’am ofn mi dad ek’ɛgŋ na m’uwm’n any!" Odad na anŋ’n nɛnym n’am dad, ɛtŋ kpɛkŋ ŋgɔs ikŋ.
40026075	Ow ɔŋ Piɛr ɔkn odad a eke Jesu dad’r a: "Gbuŋ ke ŋgɔs íkŋ a, b’ow dad sakp nyahan eke uwm’m any." Ɛtŋ Piɛr ɛy ɔkm im gbeŋ am ikŋ low dudu eci ɔŋn.
40027001	Eke lɛgŋ ɛny a, ibribr fafa, egb waw ɛsɛl ɛgbɛl a fɛŋ lele Jwifɛl ec’ agŋ ekpekp ab ab okr af ɛgŋ eb eke k’ibi Jesu.
40027002	-N’ɔŋ wɛl ɔny awŋ’n, -l’oc -n’im -n’ɔŋ ow Pilat, Rom iy ek’el Jude ec’es ɛw ɛs.
40027003	Judas a eke ɔl Jesu ij a, iri eke wɛl ɔb Jesu low. Ow e low ɛy’r sos ɛm, ɛtŋ l’ɛwlm os likŋ lele lɛw ab ab a mɛny n’im n’ɔŋ egb waw ɛsɛl ɛgbɛl a lele agŋ ekpekp ab ab.
40027004	Li dad wɛl ninɛ: "M’ɛy lɔbr, m’ɔl ɛgŋ ek’ɛknm low a m’ij luw eci!" Kɔ -li dad ow ninɛ: "Na ŋ e low ana, ɛy e low kaka anm ɛm!"
40027005	Ɛtŋ Judas, ɔkm ɛy ɛm a, oc os a im ɔwl Nyamel gbɛl ab ɛm. Ɛtŋ n’im l’oc meb l’ɛdŋn ɛmn.
40027006	Egb waw ɛsɛl ɛgbɛl a ot os a ɛtŋ dad ninɛ: "Ɛy ec’ol a ɛdŋn eke wɛl k’oc os ikŋ na wuwlm Nyamel gbɛl a ec’os ab ab, aŋke ow el mebl ec’os."
40027007	Eke sica nɛny okr ɛl af a, -l’oc os a -l’ɔl mijel kok ɛs a ec’ɔgm eke -li ki kok etu agŋ ec’es oc usu.
40027008	Na sosiɛm anake wɛl ɛsŋ ɔgm a 'mebl ec’ɔgm' toŋ k’ow it yɛfɛnyna a.
40027009	Ow ɔŋ kokoba ɔb ɛs Jeremi eci sodad amua eke dad a iy nɛny: -L’ot os likŋ lele lɛw ab a, (an eke Israɛl eyŋ ɛw ana,)
40027010	-l’ɔɔl mijel kok ɛs a ec’ɔgm a, ɛsɛ elel eke Ɛs Kɔtɔkɔ dadr’m ab af.
40027011	Jesu anŋ es ɛw ɛs Pilat ec’any af ɛtŋ ow am ibrm’n ɛsɛ: "Kɔ ŋ Jwifɛl ec’ɛb ebu ab ana ee?" Jesu dad’r ninɛ: "Ŋ obi dad."
40027012	Ɛtŋ ɛmɛny eke egb waw ɛsɛl ɛgbɛl lele agŋ ekpekp ab ab am cicr’r a, li dadm odad kaka.
40027013	Ɛtŋ Pilat dad’r ninɛ: "Kɔ ów amua eke -n’am dad -l’ok’ŋ af a, am iri ee?"
40027014	Kɔ Jesu ɔbm kpu low kaka af toŋ es ɛw ɛs a low iti any afŋn es.
40027015	Sakp sakp fɛŋ eke Pak ec’es gbɛgbl e lɛgŋ b’ow a, es ɛw ɛs a b’ɛlu sobel ɛm ɛs nyam es, in a eke dedeku a b’erur a.
40027016	Ke lɛgŋ ab ɛm, ɛb any ɔbr ɛs ligbɛl nyam eke wɛl b’ɛsŋ Barabas anŋ sobel ɛm.
40027017	Pilat am ibrm dedeku a ek’as luku a ɛsɛ: "Kɔ bwo ec’ɛgŋ am erurir eke mi k’ɛlu es m’ɔŋ ɔny ee? Barabas kɔ Jesu a eke wɛl b’ɛsŋ Krist ab ee?"
40027018	Tasi ɛm a, l’uw any sɛnyn sɛnyn eke nyamn ɛyr ɛm wɛl oc Jesu is’r.
40027019	Eke Pilat sig es jɛj ok usu a, in e yɔw a ɔŋ wɛl is’r amani na: "K’ɛ̀y ɛgŋ na eke ɛknm low kaka a e low na ɛm, aŋke tasi ɛm a, ncok na, mɛmn ɛm m’ij gbre nɔnɔ in sosiɛm."
40027020	Kpɛkŋ egb waw ɛsɛl ɛgbɛl a lele agŋ ekpekp ab ab am itr dedeku a eke k’ibrm Barabas ec’es ɛlu lele Jesu ec’ibi ab e low.
40027021	Es ɛw ɛs a ɛmɛny ɔdu odad eb ɛtŋ am ibrm ɛl ɛsɛ: "Agŋ yony a, bogŋ eci am erurir eke mi k’ɛlu es m’ɔŋ ɔny ee?" -Li dad ow ninɛ: "Barabas!"
40027022	Pilat ibrm ɛl ninɛ: "Ke sica Jesu a eke wɛl b’ɛsŋ Krist a ec’a, ayaf mi ki kokr’r ab ee?" Ɛl fɛŋ -l’okr lebl af -li dad ninɛ: "Ɛ̀w’r olikŋ af!"
40027023	Pilat ibrm ɛl ninɛ: "Kɔ bla low ɔbr iy li kok ee?" Kɔ -n’am ɔg lebl tuɔtuɔ ɛm -l’ɛsɛ: "Ɛ̀w’r olikŋ af cɛ!"
40027024	Eke sica Pilat ɛkn ek’ow akplm ij, ke ɛmɛny itarir a lele sɔg ab ab am bobn a, l’oc mij li yɔg sabu dedeku a ec’any af ɛtŋ li dad ninɛ: "Na ɔny e low ana! M’anm ɛgŋ na e luw owi ɛm!"
40027025	Dedeku a fɛŋ ɔdu eb dad ninɛ: "Ke in e luw a e ligbɔw ánŋ ɛy lele ɛy ec’alaw ab ab e nuŋ af!"
40027026	Pilat ɛlu Barabas es ɛtŋ n’ɔŋ wɛl ɔr Jesu say ɛm gbuŋ ɛtŋ l’ɛlu abusu es eke wɛl k’oc im ɛw ow olikŋ af.
40027027	Pilat eci srɔda eyŋ a ɔny Jesu ɛlu lakp lokm a ek’el Pilat e gbugŋ a, ɛtŋ ɛl a fɛŋ -l’iwr -li did -l’ɛlul ow ɛm.
40027028	Wɛl ɔny in e mob a ot’r es sos ɛtŋ wɛl sus’r mob af ɛw ebl.
40027029	-Li kok mirŋ ɛm tufɛ, -l’oc -l’us ow ɛtŋ -l’ɛlu ow anany in e lidr abu ab ɛm. -L’ok ɔwrɔkp wus ow ec’any af ɛtŋ -n’am kokr ow miyɛr -li dad -l’ɛsɛ: "S’am ɛsŋn’ŋ o, Jwifɛl ec’ɛb ebu!"
40027030	-N’am fafl ow sar any ɛtŋ -l’oc anany a -n’am nɛnŋn ow nuŋ.
40027031	Eke -li kokar ow miyɛr sɛnyn sɛnyn bake ow uwr a, -n’ɔny mob af ɛw a -l’oc ow es, -l’ɛwl -li sus ow ow e mob a ɛtŋ -l’oc -n’im ow eke -li k’ɛw ow olikŋ af.
40027032	Eke -n’anŋn baŋn a -n’am ok ɔkm a, -l’ɔbr Sirɛn iy nyam eke wɛl b’ɛsŋ Simɔ; srɔda eyŋ a ɔny’n lɛc ɛm eke li k’abu Jesu ec’olikŋ a.
40027033	-N’im -l’ok usu nyam eke wɛl b’ɛsŋ Gɔlgota ek’el nyandrɛ ɛm 'Nuŋ kpɔk ec’usu.'
40027034	Yogŋ, -n’ɔŋ Jesu mar eke wɛl wuwlm ob lolo ab eke k’ɛgŋ; eke li tat anm a, l’erurm eke li k’ɛgŋ.
40027035	-L’ɛw ow olikŋ af ɛtŋ -li cɛc ow eci mob sus ɛm a sɔsum oc kok ɛm.
40027036	Ɛtŋ -l’ok es yogŋ -n’am ɔsu ow.
40027037	In e nuŋ af a, -ni nɔn lɛl ek’am yɛgm low a sosiɛm eke wɛl ɔb’r low a. Ow eke wɛl nɔn a el: 'Ɛgŋ na Jesu, Jwifɛl ec’ɛb ebu.'
40027038	In e saw saw a, wɛl ok elu yony olikŋ af; nyam anŋ’n lidr abu af ɛtŋ nyam anŋ’n nɛmn abu af.
40027039	Agŋ ek’am ɛc a am ɛgŋn nuŋ ɛm wɛwr’r,
40027040	ɛtŋ am dad’r ɛsɛ: "Ŋ ek’am erur eke k’ufŋ Nyamel gbɛl ab es ke sɛgŋ nyahan kpɛŋ ús ɛjec’a, eke el Nyam ec’Iy tasi, èbr ŋ sosi, ànŋ olikŋ af yogŋ us es!"
40027041	Ɛtŋ egb waw ɛsɛl ɛgbɛl a, ol e low yɛgm ɛsɛl a lele agŋ ekpekp ab ab yɛji am kokr’r miyɛr dad ɛsɛ:
40027042	"L’eb agŋ ɛjeci l’ɛlu es, ɛtŋ l’ɔtum eke li k’eb’r in sosi! Kɔ Israɛl ec’ɛb ebu tasi ee? Sica n’ánŋ olikŋ af yogŋ l’us es, ke s’úb’r nawrɛ.
40027043	L’oc in ec’ɔmn a l’ɛlu Nyam ɛm li dad ninɛ: 'M’el Nyam ec’Iy.' Ɛɛ! Eke Nyam ɔny in ec’erur tasi, ke l’éb l’ɛlu ow es gɔŋ!"
40027044	Ɛtŋ ów eŋuŋ kok ɛsɛl eke wɛl ɛw olikŋ af in ab a yɛji am wɛwr’r dad ɛbɛn.
40027045	Sica lɛgŋ uyu nuŋ ɛm a, ncebn ɛy wus a nimum af toŋ ok ncebles eci wanci nyahan ɛm.
40027046	Ek’ow am titm ncebles eci wanci nyahan a, Jesu barm lebl tuɔtuɔ ɛm ninɛ: "Eli, Eli, lema sabaktani?" (ek’el nyandrɛ ɛm: 'Ɛm e Nyam, ɛm e Nyam, kɔ bla ɛtŋ digŋ ɛlu’m es ee?')
40027047	Agŋ nyam nyam ek’anŋ yogŋ a iri odad na ɛtŋ dad ninɛ: "N’am ɛsŋ Eli!"
40027048	Kpɛkŋ ɛl ɛm ec’ɛgŋ nyam uru es im oc mbra usm ɛl eci mar ab ɛm ɛtŋ oc ucur anany ɔkŋ Jesu eke k’ɛgŋ.
40027049	Gbɛkɔ agŋ ɛjec’a am dad ɛsɛ: "Èku yɛ, si b’ow s’ɛkn eke Eli b’ow eb ɛlu’l es!"
40027050	Ɛmɛny Jesu barm lebl ligbɛl nyam ɛtŋ ok sel es.
40027051	Kpɛkŋ, Nyamel ab ɛm eci gbad gbɛl gbada a eke wɛl ɛw ɛdŋn usu lala ab any a, igŋ afr ɛm a ɛtŋ agbr ɛm araŋn didi toŋ ok esr ɛm a. Wus umu, mób gbagbrm ɛm,
40027052	-
40027053	suwɔmu fifig. Eke Jesu igb luw ɛm a, ɔmn ɛsɛl nɔnɔ a ek’uw a igb luw ɛm; -n’anŋ suwɔmu ab ɛm -l’ok ɔkm. -L’ok Jerusalɛm, ɛb lala ab ɛm; yogŋ agŋ nɔnɔ ɛkn ɛl.
40027054	Eke srɔda eyŋ a eci anym ɛs a lele srɔda eyŋ ab ab ek’am ɔsu Jesu a ɛkn wus umu a lele ów a ek’am ɛy ow ab ab a, erŋn ɔny ɛl afŋn es. -N’am dad -l’ɛsɛ: "Njɛ, tasi ɛgŋ na Nyam ec’Iy!"
40027055	Ɔyɔw nɔnɔ ek’us Jesu jam Galile ɛtŋ eke ki kok in e lís e low a anŋ yogŋ am ɛkn low a akpoj ɛm.
40027056	Ɛl ɛm a, Mari, Magdala baŋn yɔwi a, Mari Jak lele Josɛf ab e lis a, lele Sebede ec’ey a ec’ɛl lis ab yɛji anŋ.
40027057	-
40027058	Eke lɛgŋ ew es a, Arimate baŋn eci gbreŋgbi nyam, eke wɛl b’ɛsŋ Josɛf, ke in yɛji el Jesu eci jam us ɛs a im ɛŋn Pilat ɛtŋ ibrm ek’ow k’oc Jesu eci sos megl a ɔŋ’n; ɛtŋ Pilat ɔŋ abusu.
40027059	Josɛf oc sos megl a wiwrm gbad ufu owr ab
40027060	ɛtŋ l’oc n’im l’oc ow es in obi eci uwɔmu lob owr eke n’ɔŋ wɛl ur ab ɛm. Li wuwl lob nyam l’abl uwɔmu a ec’ɛm ɛy usu ab es ɛtŋ n’im.
40027061	Mari Magdala yɔwi a lele Mari yec’ab ab anŋ yogŋ, -l’ok es -l’ɔbr uwɔmu ab any.
40027062	Nɛnɛgŋ e sos bɛbm e lɛgŋ ɛc; sica lɛgŋ bɛny a, egb waw ɛsɛl ɛgbɛl a lele Farisiɛl ab ab okr af im Pilat ogŋ a
40027063	ɛtŋ dad’r ninɛ: "Ɛgŋ gbɛl, low nyam ow ɛy nuŋ ɛm: yadŋu na, in ec’owr anŋ ɛm a, li dad eke, ek’in uw ba ow’n bi kok sɛgŋ nyahan a, in b’ow in igb luw ɛm.
40027064	Ɛ̀gŋ ɔŋ abusu ke wɛl ɔ́su uwɔmu a toŋ ow kok sɛgŋ nyahan, yec’ɛtŋ ke in e jam ɛsɛl a k’íym sos megl a bake -li dadmn dedeku a eke l’igb luw ɛm. Sica eci, yadŋ ikŋ na b’ow agb akm krɛkrɛ ec’a."
40027065	Pilat dad ɛl ninɛ: "Ɔnyn usu ɔsu ɛsɛl. Ìmn ke ɔ́ŋn ɛl -l’ɔsu uwɔmu a ɛsɛ elel eke am erurir ab af."
40027066	-N’im -n’am bɛbm uwɔmu a ec’elel eke wɛl k’ɔsur a. -L’ɔkr lob a ek’anŋ uwɔmu nɛny a wɛl kɔkr saw saw ab es sɛnyn sɛnyn ɛtŋ -l’ok usu ɔsu ɛsɛl.
40028001	Nɛnɛgŋ e lɛgŋ a b’ɛc eci dimas lɛgŋ ɛny ow ɛm a, Mari Magdala yɔwi a lele Mari yec’ab ab ow am ɛkn uwɔmu a.
40028002	Kpru ɛm, wus umu lɛc ɛm, ɛtŋ Ɛs Kɔtɔkɔ ec’ afr ɛrm ɛs nyam anŋ afr us es, ow wuwl lob a oc es ɛtŋ sig es af.
40028003	L’ɛw ɛsɛ afr eke b’ɛŋn af, ɛtŋ in eci mob sus ɛm a ufu ɛsɛ nyamok af.
40028004	Usu ɔsu ɛsɛl a erŋn ɔny afŋn es, am ufŋ bɔbar, ɛtŋ ɛw ɛsɛ agŋ ek’uw cɛ af.
40028005	Afr ɛrm ɛs a dad ɔyɔw a ninɛ: "Erŋn k’ɔ́ny ɔny. M’uw any ek’am ɔɔl Jesu a eke wɛl ɛw olikŋ af a;
40028006	n’anm aŋa. L’igb agŋ ek’uw ab ɛm ɛsɛ elel eke l’ikŋ anym li dad ab af. Òwr ɛkan usu a eke l’ɛru es a.
40028007	Sica ìmn fafa dadr in e jam ɛsɛl a ɛsrɛ: 'L’igb agŋ ek’uw ab ɛm n’aam l’eku ɔny Galile. Yogŋ anake b’ow ɛkan in a.' "
40028008	Erŋn lele sos ɛm iŋn ligbɛl ɛm ab, -l’ogŋ es -n’ŋgboŋ uwɔmu a ec’usu a, ɛtŋ -l’uru es -n’aam -l’ɛwl Jesu e jam ɛsɛl a amani.
40028009	Kpɛkŋ Jesu ɔbr ɛl ɛtŋ am dad ɛl ɛsɛ: "M’am ɛsŋn ɔny!" -N’im -li titm ow, -n’ɔny ow akr es ɛtŋ -n’am igŋ ow nuŋ.
40028010	Jesu dad ɛl ninɛ: "Erŋn k’ɔ́ny ɔny. Ìmn dadr ɛm lisijimɛl a im Galile: yogŋ anake -li b’ow -l’ɛkn’m a."
40028011	Eke ɔyɔw a anŋ ejagb af yogŋ aam a, srɔda eyŋ ab ɛm e bɛb ek’am ɔsu usu a ɛwl ow baŋn a, ɛtŋ awl ów a fɛŋ ek’ɛy a ok egb waw ɛsɛl ɛgbɛl a.
40028012	Egb waw ɛsɛl ɛgbɛl a lele agŋ ekpekp ab ab ɔny luku as. Sica eke nɛny okr ɛl af a, -n’ɔŋ srɔda eyŋ a os nɔnɔ,
40028013	ɛtŋ -li dad wɛl ninɛ: "Dàdr ɛsrɛ: 'S’am ɛru mɛmn ncok ɛm, ɛtŋ kpɛkŋ ɛgŋ a, in e jam ɛsɛl a ow iy in e sos megl a.'
40028014	Ɛtŋ eke Pilat iri yɛji, si b’ow s’ɛyr’r ɛrm es; s’uw elel eke si k’ɛwr nɛny ke k’ɛŋnmn es abur kaka ab any."
40028015	Usu ɔsu ɛsɛl a eb os a ɛtŋ kok ɛsɛ elel eke wɛl dadr ɛl ab af. Ɛbɛn eke amani a eb es Jwifɛl ɛm toŋ it yɛfɛnyna ana.
40028016	Jam ɛsɛl lɛw nyam a ec’a, -n’im Galile eci lafɛny a eke Jesu yɛgm ɛl ab af.
40028017	Yogŋ, eke -l’ɛkan ow a, -l’ok ɔwrɔkp wus -l’igŋ ow nuŋ, gbɛkɔ ɛl ɛm ec’agŋ bɛb gbɛ am bɛbar.
40028018	Jesu ɛri ow ɛtŋ dad ɛl ninɛ: "Afr lele wus ab ec’abusu a fɛŋ, Nyam ɔŋ’m.
40028019	Sica ìmn wus na eci ɛbr ɛbr a ec’agŋ a ogŋ, ke kókr ɛl -l’el ɛm e jam us ɛsɛl; òkr ɛl mij nuŋ Ɛs, Jim, lele Abŋ Lala e nin ɛm ab;
40028020	yɛ̀gmn ɛl -l’ɔsu ów a fɛŋ eke mi dad ɔny a. Sica ìrir: sɛgŋ a fɛŋ m’ow m’anŋ ɔny ab toŋ wus na e nuŋ ɛdŋ."
41001001	Aŋa anake Jesu Krist [Nyam Jim] ec’Amani Mamn a ɔb nuŋ a,
41001002	ɛsɛ elel eke Nyam eci kokoba ɔb ɛs Esayi nɔn ab af: Ɛm Nyam, m’ow m’ɔŋ ɛm ec’ɛrm ɛs ikŋ anym kok ŋ ec’ejagb a.
41001003	Ɛgŋ nyam anŋ loj am ɛlu lebl dad ɛsɛ: "Kòkr Ɛs Kɔtɔkɔ ec’ejagb a, kòkr in e sebr a ínym nyim nyim!"
41001004	Kin elel eke Jan mij ok nuŋ ɛs ɛy ɔkm loj, ke am ɛlu lebl dad: "Ìtŋnin ɛrm ɛm, òkr mij nuŋ, ke Nyam b’ow oc ɔny e sikpl a ap ɔny."
41001005	Jude wus a nimum ec’agŋ a fɛŋ lele Jerusalɛm ec’ab ab am ow Jan ogŋ. -N’am ɛgŋ ɛl e sikpl a -l’eb agŋ a fɛŋ ec’any af, ɛtŋ Jan am ok ɛl mij nuŋ Jurdɛn erŋ.
41001006	Jan sus mob eke wɛl kok gbaŋkɔ kedebnam e suw ɛm, ɛtŋ l’ɛgŋ ndey lɛl ɛm e meb er ɛm. In ec’ob eke li b’ij a el tɛtɛ gbaŋgban lele mow mun ab.
41001007	N’am dad agŋ a fɛŋ l’ɛsɛ: "Ɛgŋ a ek’anŋ’m jam b’ow a, ɔny abusu nɔnɔ akm im, m’itm yɛji eke mi k’is es bake m’ɔny in e cɔkrukpɔ meb a mi mɔmu es.
41001008	Ɛm ec’a, m’am ok ɔny mij nuŋ mij ɛm, kɔ in li b’ow l’ok ɔny mij nuŋ Abŋ Lala ɛm."
41001009	Lɛgŋ ab ɛm, Jesu anŋ Nasarɛt Galile wus af ow, ɛtŋ Jan ok’r mij nuŋ Jurdɛn erŋ.
41001010	Eke n’anŋ mij ab ɛm n’am ɛy ɔkm a, l’ɛkn afr agbr ɛm ɛtŋ Abŋ us’r es nuŋ af ɛsɛ kel af.
41001011	Ɛtŋ lebl nyam anŋ afr ikŋ am dad ɛsɛ: "Ŋ el ɛm ec’Iy eke m’erur tasi; m’oc ɛm eci sos ɛm iŋn fɛŋ m’ɛlu’ŋ ɛm."
41001012	Kpɛkŋ eke ow b’uwr a, Abŋ Lala oc im’n loj.
41001013	N’anŋ yogŋ l’ij sɛgŋ ekŋ yony eke Satan ɛju’r. L’ir yogŋ akp ɛm e mindey ab, ɛtŋ afr ɛrm ɛsɛl ow am kok in e lís e low.
41001014	Lɛgŋ ab ɛm eke wɛl ɛlu Jan mij ok nuŋ ɛs sobel ɛm a, Jesu im Galile wus af ɛtŋ n’am ɔb Nyam ec’Amani Mamn a eci kokoba li dad l’ɛsɛ:
41001015	"Lɛgŋ a eke Nyam ɛwar a ow ŋ̂, aŋke Nyam ec’ es ɛw a ow titm. Ìtŋnin ɛrm ɛm ke ébr Amani Mamn a."
41001016	Eke Jesu am ɛcr Galile eci mij lekpl a e saw saw a, l’ɛkn ɔcn ibi ɛsɛl agŋ yony, Simɔ lele lisijim Andre ab ek’am ok muw mij lekpl ab ɛm.
41001017	Jesu dad ɛl ninɛ: "Ùsr’m jam, m’ow mi kok ɔny éel agŋ eb ɛsɛl."
41001018	Kpɛkŋ -li digŋ ɛl e muw a -l’ok es, ɛtŋ -l’us ow jam.
41001019	Jesu b’imn anym eci tɛl a, l’ɛkn Sebede jimɛl a, Jak lele lisijim Jan ab. -N’anŋ ɛl eci mijɛtŋ ab ɛm -n’am kok ɛl eci muw a.
41001020	Kpɛkŋ Jesu ɛsŋ ɛl; -li digŋ ɛl ɛs Sebede lele ɛl e juma kok ɛsɛl ab ab -l’ɛlu es lɛtŋ ab ɛm, ɛtŋ -l’us ow jam.
41001021	Jesu lel in e jam ɛsɛl ab ab im Kapɛrnayum ec’ɛb ab ɛm. Nɛnɛgŋ e lɛgŋ a, Jesu ɛy Nyam nuŋ igŋ usu a ɛtŋ am yɛgm agŋ low.
41001022	Agŋ a ek’am iri in e low yɛgm a, low am iti any in ec’elel eke n’am yɛgmn agŋ low a sosiɛm, aŋke n’anm ɛsɛ ɛl ec’ol e low yɛgm ɛsɛl ab af, kɔ n’am yɛgm wɛl low abusu ɔny ɛm.
41001023	Ke Nyam nuŋ igŋ usu yogŋ ɛgŋ nyam ek’ abŋ ŋuŋ anŋ ɛm a, am ɔg dad ɛsɛ:
41001024	"Oy! Nasarɛt e Jesu, bla am erur eke ki kok ɛy ee? Kɔ ek’ow eke ki ŋuŋn ɛy ee? Ɛm, m’uw ɛgŋ ek’el’ŋ ab any: Nyam ec’ɛrm ɛs lala."
41001025	Jesu dad abŋ ŋuŋ a odad lebl tuɔtuɔ ɛm ninɛ: "Yèwal, ke ɛ́y ɔkm ɛgŋ na ɛm!"
41001026	Abŋ ŋuŋ a mumu ɛgŋ a lɛc ɛm, ɛtŋ am ɔg ɛy ɔkm in ɛm.
41001027	Agŋ a fɛŋ low iti any afŋn es toŋ batŋ -n’am bibrmnin ɛl ɔfr -l’ɛsɛ: "Kɔ na bla lowi ana ee? Bogŋ ec’abusu ɔny ɛm e low yɛgm owr ana ee? Ɛgŋ ikŋ na ɛw abŋ eŋuŋ yɛj’es, ɛtŋ -li b’ɛlum ow!"
41001028	Ɛtŋ kpɛkŋ agŋ am dad Jesu e lís e low Galile wus nimum af.
41001029	Eke -n’anŋn Nyam nuŋ igŋ usu a -l’okr ɔkm a, Jesu, Jak lele Jan ab im Simɔ lele lisijim Andre ab ogŋ a.
41001030	Simɔ ɛy lis eke sos am ɛtu es a, ɛru es. Ɛtŋ kpɛkŋ wɛl dad in ec’ɔl owi ok Jesu.
41001031	Jesu im ɛŋn yɔw a, l’ucu abu n’ɔny l’igbm ow, ɛtŋ kpɛkŋ in ec’ɔl a oc’r es lís. Ɛtŋ yɔw a am kok ɛl e lís e low.
41001032	Ncebles ɛm a, eke ligbn im ɛru es a, agŋ ot ɛl ec’ɔ́lu a fɛŋ is Jesu; abŋ eŋuŋ ɛsɛl yɛji anŋ ɛm.
41001033	Ɛb ab ɛm ec’agŋ a fɛŋ as luku Simɔ eci lisany a.
41001034	Jesu ewlm ɔ́lu a lel ɛl ec’ɔl ɛrŋ ɛrŋ a fɛŋ ab. N’am ogŋ abŋ eŋuŋ a, ɛtŋ l’ɛ́lum wɛl abusu es eke wɛl ki dad odad, aŋke -l’uw ɛgŋ a ek’el Jesu ab any.
41001035	Lɛgŋ ɛny ow ɛm a, eke usu k’otm es a, Jesu igb ɛy gbeŋ ɛtŋ im usu saw ɛm. Yogŋ, n’am ŋɔŋn Nyam.
41001036	Simɔ lele lawlɛl a ek’anŋ in ab ab ok ɔkm im in ec’ɔl ɛm.
41001037	Eke n’ɛŋan ow a, -li dad ow ninɛ: "Agŋ a fɛŋ am ɔl’ŋ."
41001038	Jesu dad ɛl ninɛ: "S’ŋ́gboŋn aŋa, s’ímn baŋn saw saw a, aŋke yogŋ yɛji ow it eke mi ki dad ɛl Amani Mamn a ec’odad. Na sosiɛm eci m’ow wus na af."
41001039	Ɛtŋ Jesu am ɛc Galile wus ab af nimum. N’am ɔb Amani Mamn a e kokoba Nyam nuŋ igŋ usu a fɛŋ, ɛtŋ n’am ogŋ abŋ eŋuŋ yɛji.
41001040	Lɛgŋ nyam kokobe ɛs nyam ow am kok sɔrŋ ibrm Jesu abu ɛlum; l’ok ɔwrɔkp wus Jesu ec’any af, ɛtŋ n’am dad l’ɛsɛ: "Eke ŋ erur, ɔtu eke k’ ayal’m."
41001041	In e low ɔny Jesu sɔrŋ; l’ɛgŋm abu es l’itŋn ow ɛtŋ li dad ninɛ: "M’erur, àyl!"
41001042	Kpɛkŋ kokobe a oc’r es lís, ɛtŋ l’ayl.
41001043	Jesu ɛlu ɔlu a eke l’ewlm a abusu es eke k’im, ɛtŋ l’ɛwar ow lebl tuɔtuɔ ɛm ninɛ:
41001044	"Ìri sɛnyn sɛnyn, kì dad low na k’ok ɛgŋ kaka! Gbɛkɔ ìm yɛgm egb waw ɛs a sos, ke wáw egb ɛsɛ elel eke Mois ec’ol a ibrm ab af, ke ow íj daŋku."
41001045	Ɔlu a im, ɛtŋ usu a fɛŋ n’am dad low a eke ɛŋn’n a ec’odad. Na sosiɛm Jesu ɔ́tum ilam sos any ɛb ɛm, kɔ li b’anŋ usu saw ɛm ke agŋ am anŋ susu a fɛŋ ow in ogŋ.
41002001	Eke sɛgŋ bɛb ɛc a, Jesu ɛwl ow Kapɛrnayum, ɛtŋ dedeku a iri eke l’ɛc akŋ.
41002002	Ɛtŋ kpɛkŋ agŋ nɔnɔ ow as luku gbugŋ a eb usu a fɛŋ; usu kaka anm, lisany a bɔbɔ yɛji usu anm. N’am dad wɛl Nyam ec’odad,
41002003	ɛtŋ agŋ yar abu sos es wɛw ɛs nyam am is Jesu.
41002004	Gbɛkɔ eke -li k’ɔtumn -l’okmn yogŋ a eke Jesu sig es agŋ a sosiɛm a, -li fig usu nyam êl luw af a, ɛtŋ -l’oc ɔlu a ek’anŋ in eci faja ɛm a -l’usm es Jesu ec’any af.
41002005	Eke Jesu b’ɛkn agŋ a ec’ɔmn a, li dad sos es wɛw ɛs a ninɛ: "Ɛm jim, m’oc ŋ e sikpl a m’ap’ŋ."
41002006	Ol eci low any uw ɛsɛl bɛb sig es yogŋ, ɛtŋ am tutr ɛl ec’ɛrm ɛm dad ɛsɛ:
41002007	"Kɔ bla ɛtŋ ɛgŋ na am dad odad nɛnɛ ee? N’am ɔbr Nyam any! Bwo ec’ɛgŋ ɔtu eke k’óc sikpl ap ek’ow elm Nyam sɔny coco ee?"
41002008	Eke Jesu uw ɛl e sow tutr ab any a, li dad wɛl ninɛ: "Kɔ bla ɛtŋ am tutar ów amua na ɔny ec’ɛrm ɛm ee?
41002009	Kɔ bogŋ ec’anake ɛw fuɛfuɛ eke wɛl ki dad sos es wɛw ɛs ab ee? 'M’oc ŋ e sikpl a m’ap’ŋ', oglog ke wɛl dád’r ɛsɛ: 'Ìgb oc ŋ eci faja a ke án es ee'?
41002010	Gbɛkɔ m’erur eke k’uwr low na any: wus na af, ɛgŋ ec’ Iy ɔny abusu eke k’oc sikpl ap." Ɛtŋ sica li dad sos es wɛw ɛs a ninɛ:
41002011	"M’am dad’ŋ, ìgb oc ŋ eci faja a eb ejagb ím gbugŋ!"
41002012	Kpɛkŋ ɛgŋ a igb agŋ a fɛŋ ec’any af, l’oc in eci faja a, ɛtŋ l’ɛy ɔkm n’am an es n’im. Ow e low a iti dedeku ab any, ɛtŋ -n’am kɔklm Nyam -li dad -l’ɛsɛ: "Lɛgŋ kaka s’ɛknm low akpasu na."
41002013	Ɛmɛny Jesu ɛwl im Galile eci mij nɛny a. Agŋ nɔnɔ am ow in ogŋ, ɛtŋ n’am yɛgm wɛl low.
41002014	In ec’ɛc ɛm a, l’ɛkn Alfe jim Levi, eke sig es wus labm eb usu. Jesu dad’r ninɛ: "Ùs’m jam!" Levi igb ɛtŋ us’r jam.
41002015	Ow e jam a, Jesu im Levi ec’akŋ a, ɛtŋ am ij ob. Wus labm eb ɛsɛl nɔnɔ lele sikpl ɛsɛl ab am ij ob Jesu lele in eci jam ɛsɛl ab ab, aŋke agŋ amua e nɔnɔ anake am us’r jam a.
41002016	Ɛtŋ ol e low yɛgm ɛsɛl ek’el Farisiɛl ec’ogog ec’agŋ a, ɛkn eke Jesu am ij ob agŋ amua fɛŋ ab; ɛtŋ -li dad in eci jam ɛsɛl a ninɛ: "Kɔ bla ɛtŋ n’am ij ob wus labm eb ɛsɛl amua lele sikpl ɛsɛl amua ab ee?"
41002017	Jesu iri odad a eke -n’am dad a, ɛtŋ dad ɛl ninɛ: "Agŋ a ek’anŋ sos tuɔtuɔ ɛm a, íbram sos kok ɛs, kɔ ɔ́lu anake b’ibrm sos kok ɛs a. M’owm eke mi k’ɛsŋ agŋ eke b’ubr ɛl sosi nɛnyɛmbri nyam ɛsɛl a, kɔ m’ow eke mi k’ɛsŋ 'sikpl ɛsɛl'."
41002018	Lɛgŋ nyam, Jan mij ok nuŋ ɛs eci jam ɛsɛl a lele Farisiɛl ab am ɛnŋ nɛny. Agŋ ow am ibrm Jesu ɛsɛ: "Kɔ bla sosiɛm ɛtŋ Jan mij ok nuŋ ɛs eci jam ɛsɛl a lele Farisiɛl ec’ab ab b’ ɛnŋ nɛny ɛtŋ ŋ e jam ɛsɛl a ɛ́nŋm nɛny ee?"
41002019	Jesu dad ɛl ninɛ: "Kɔ am tutar ek’agŋ lawlɛl eke wɛl ɛsŋ mɛbi eci es gbɛgbl ɛm a ɔtu eke k’ɛ́nŋ nɛny eke yɔw ɛc a anŋ ɛl ab ee? Njaŋ! Sɛgŋ a fɛŋ eke yɔw ɛc a b’ow anŋ ɛl ab a, -li b’ow -l’ij ɛtŋ -li b’ow -l’ɛgŋ.
41002020	Gbɛkɔ lɛgŋ am ow eke wɛl b’ow ɔny yɔw ɛc a oc es ɛl ec’araŋn, ke sica -n’ɛnŋ nɛny gɔŋ."
41002021	Ɛtŋ Jesu ub ɛl nyandrɛ ninɛ: "Ɛgŋ ócm gbad owr lele gbad sig ab ɔbarm gigŋm. Eke kok ɛbɛn, ke gbad owr a b’ow ɔny gbad sig a agbr ɛm; ɛtŋ gbad a ec’ɛm agbr a b’ow agb nɔnɔ.
41002022	Ɛtŋ ɛmɛny ɛgŋ ócm mar owr okm marel sig ɛm. Eke kok ɛbɛn a, mar owr a b’ow inŋ toŋ ba ke ɔ́ny marel sig a ɔb es. Ɛtŋ wɛl b’ow irmn mar a lele marel ab ab. Tasi ɛm a, mar owr, marel owr ɛm wɛl k’ok."
41002023	Nɛnɛgŋ e lɛgŋ nyam, Jesu lel in eci jam ɛsɛl ab ab am ɛcr segb ɔgm eci. Ɛl ec’ejagb us ɛm a, jam ɛsɛl a am bubm egbey a.
41002024	Farisiɛl ow ɛtŋ am ibrm Jesu ɛsɛ: "Ìs any ɛkn, kɔ bla sosiɛm ɛtŋ ŋ e jam ɛsɛl a am kok low ek’ɛy ec’ol a ɔɔm abusu eke wɛl ki kok nɛnɛgŋ e lɛgŋ ee?"
41002025	Jesu ɔdu eb dad ɛl ninɛ: "Awlmn low eke ɛb ebu David in obi in obi lele in ec’agŋ ab ab kok lɛgŋ nyam eke namn am ɔny ɛl ab ee?
41002026	L’ɛy Nyamel ɛm, ɛtŋ in eci agŋ ab ab -l’ij egb waw eci futufutu a. Low na ɛy egb waw ɛs ligbɛl Abiatar e lɛgŋ ab ɛm. Ɛy ec’ol a ɔŋ abusu eke egb waw ɛsɛl sɔny coco k’ij egb waw e futufutu na."
41002027	Jesu igŋ af dad ninɛ: "Nyam kok nɛnɛgŋ ɛgŋ e nimamn sosiɛm kɔ ow elm nɛnɛgŋ sosiɛm Nyam kokm ɛgŋ.
41002028	Na sosiɛm anake ɛgŋ ec’ Iy el nɛnɛgŋ yɛji ec’es ɛw ɛs a."
41003001	Ɛmɛny Jesu ɛwl ow Nyam nuŋ igŋ usu a. Yogŋ, l’ɛkn ɛgŋ nyam ek’abu wɛw es.
41003002	Agŋ a fɛŋ ek’anŋ Nyam nuŋ igŋ usu a ok’r anyamn af am lɛr gbiy ɛkn, eke li b’ow l’ewlm ɛgŋ na nɛnɛgŋ e lɛgŋ na, aŋke -n’am ɔl low nyam eke -li k’ebr ow af -l’ok ow ów af.
41003003	Jesu ɛsŋ ɛgŋ a ek’abu wɛw es a, ɛtŋ li dad ow ninɛ: "Ìgb ow aŋa inym es agŋ a fɛŋ ec’any af!"
41003004	Ɛtŋ n’am ibrm agŋ a ek’anŋ yogŋ a l’ɛsɛ: "Nɛnɛgŋ e lɛgŋ a bla lowi ɛy ec’ol a ɔŋ abusu eke wɛl ki kok ee? Low nimamn kɔ low ŋuŋ ee? Wɛl ɔtu eke ki sɔg ɛgŋ oglog wɛl ɛgb’r es luw ee?" Kɔ -l’ɔbm kpu.
41003005	Ɛtŋ Jesu am lɛr ɛl ɛrm bebl ɛm; sos yɛji ɔw’r es aŋke -n’ɔnym sɔrŋ ikŋ kaka. Li dad ɔlu a ninɛ: "Ɛ̀gŋm abu es!" L’ɛgŋm abu es ɛtŋ l’ewl.
41003006	Kpɛkŋ Farisiɛl a ok ɔkm Nyam nuŋ igŋ usu a, ɛtŋ Erɔd Antipas ec’ogog ec’agŋ ab ab -n’im -n’am as luku, -l’ɔl elel eke -li k’ɔnyn Jesu bake -l’ibi ow.
41003007	Jesu lel in e jam ɛsɛl ab ab ocr sos es im Galile e mij saw a, ɛtŋ agŋ nɔnɔ am us’r jam. Agŋ am anŋ Galile, Jude,
41003008	Jerusalɛm, Idume, Jurdɛn ogog eci wus ab af, Tir lele Sidɔn eci baŋn saw saw a ow. Bieku na am ow eke k’ɛkn Jesu aŋke -l’iri ów a fɛŋ ek’ow am kok a.
41003009	Jesu dad in e jam ɛsɛl a ninɛ: "Òcr mijɛtŋ nyam owr ɛwr es aŋa, yec’ɛtŋ ke dedeku a k’átram im sel."
41003010	Eke Jesu ewlm agŋ nɔnɔ a sosiɛm, agŋ a fɛŋ ek’ɔny ɔl ɛrŋ ɛrŋ a, am itarir eke k’ɛŋn usu itŋn in abu.
41003011	Ek’agŋ ek’ abŋ eŋuŋ anŋ ɛm a b’ɛkn Jesu a, -li b’ok wus ow ec’any af -n’am babarm -l’ɛsɛ: "Ŋ Nyam ec’Iy."
41003012	Kɔ Jesu am ijl ɛl nɛny kpoŋkpoŋ dad ɛsɛ: "K’ùlmn’m es!"
41003013	Ca Jesu uyu lafɛny af, l’ɛsŋ agŋ eke l’erur a ɛtŋ wɛl ow in ogŋ.
41003014	Ɛl ɛm a li sɔsum agŋ lɛw yony l’ot [ɛtŋ n’ɔŋ wɛl nin ɛrm ɛsɛl]. Li sɔsum l’ot wɛl eke wɛl k’anŋ in ab ke n’ám ɛrm wɛl -n’im -l’ɔb gbreŋgbi usu a e kokoba.
41003015	N’ɔŋ wɛl abusu eke wɛl k’ogŋ abŋ eŋuŋ yɛji.
41003016	Kin ɛrm ɛsɛl lɛw yony a ec’en: Simɔ (Jesu igŋ’n nin af Piɛr),
41003017	Jak lele lisijim Jan ab, ɛl Sebede ec’ey (Jesu ɔŋ ɛl nin Bwanɛrgɛs ek’el nyandrɛ ɛm: 'agŋ ek’ɛl e low kok b’ot nyamgbrany es'),
41003018	Andre, Filip, Bartelemi, Matie, Toma, Jak Alfe jim, Tade, Simɔ low dogŋn ɛs,
41003019	lele Judas Iskariɔt ek’ɔl Jesu ij ab ab.
41003020	Ɛmɛny Jesu ɛwl mɛny ow akŋ a. Agŋ nɔnɔ ɛwl mɛny ow as luku yogŋ toŋ Jesu lel in e jam ɛsɛl ab ab ɛ́ŋnm abusu eke k’ij ob yɛji.
41003021	Jesu ec’akŋ ec’agŋ am ow eke k’oc’r ab im aŋke -n’am iri eke Jesu in ki kokm ɛgŋ ɛm owi.
41003022	Ɛtŋ ol e low yɛgm ɛsɛl ek’anŋ Jerusalɛm ow a am dad ɛsɛ: " Bɛlsebul, abŋ eŋuŋ ec’es ɛw a, anŋ Jesu ɛm! Ow anake ow b’ɔŋ’n abusu ke li b’ɔtu l’ogŋ abŋ eŋuŋ a."
41003023	Jesu ɛsŋ ɛl ɛtŋ n’am dad wɛl sodad nyandrɛ ɛm l’ɛsɛ: "Ayaf Satan ɔtu eke k’ogŋn in sosi ar ee?
41003024	Eke batŋ es ɛw nyam ec’agŋ b’ogŋ ar ɛl ɔfr ɛm, es ɛw a k’ɔtum anm ij.
41003025	Ɛbɛn nɛnyɛmbri nyam bosu nyam ec’agŋ ek’ubr ɛm ɛl ɔfr a, k’ɔtum anm ij.
41003026	Eke batŋ Satan b’ogŋn in sosi ar, oglog Satan nɛny ókrm af in obi ab ij a, ke in eci abusu a k’ɔtum ibnm ij; in eci es ɛw a uwr ŋ̂.
41003027	Ɛtŋ ɛmɛny, eke wɛl erur eke k’im ɛy lɛc ɛs nyam ec’akŋ iy’r mil a, ow it ke wɛl íkŋ anym ɔny awŋ’n gbuŋ ke wɛl ɔ́tu ɛy in ec’akŋ a ot in eci mob a fɛŋ."
41003028	Ɛtŋ Jesu igŋ af dad ninɛ: "M’am dad ɔny nawrɛ ɛm tasi, agŋ ɔtu eke k’ɛŋn sikpl fɛŋ lele sodad eŋuŋ fɛŋ eke -li b’ow -li dad -l’ok Nyam af ab ab ec’oc ap.
41003029	Gbɛkɔ ek’ɛgŋ nyam dad low ŋuŋ ok Abŋ Lala af a, li k’ow n’ɛŋnm ow ec’oc ap lɛgŋ kaka, aŋke low ŋuŋ a b’ow anŋ’n af sɛgŋ fɛŋ."
41003030	Jesu dad odad na ok ol e low yɛgm ɛsɛl ab af, aŋke -li dad ek’abŋ ŋuŋ in anŋ ow ɛm sosiɛm.
41003031	Ɛtŋ Jesu lis lele lisijim jam ɛsɛl ab ab ow. -N’inym es gbeŋ a ɛtŋ -n’ɔŋ ɛgŋ ɛy akŋ a eke k’ɛsŋ’n.
41003032	Agŋ nɔnɔ ok es iwr ɛlul Jesu ɛm, ɛtŋ wɛl dad’r eke: "Kin, esŋ lele esŋ jimɛl ab ek’ow inym es gbeŋ a. -N’am erur eke -li k’ɛkn’ŋ."
41003033	Ɛtŋ Jesu dad ninɛ: "Kɔ bwo el ɛm lis ee? Ɛtŋ kɔ bwo ɛl el ɛm lisijimɛl ee?"
41003034	Ɛtŋ eke l’ɛw nyamn li lɛr agŋ a ek’ok es iwr did ɛlul il ɛm a, li dad ninɛ: "Kin ɛm lis lel ɛm lisijimɛl ab ek’anŋ aŋa,
41003035	aŋke ɛgŋ kaka fɛŋ eke bi kok Nyam ec’erur a, el ɛm lisijim, ɛm lisijɔw, lel ɛm lis ab."
41004001	Sakp ɛjeci, Jesu ow Galile eci mij nɛny a, ɛtŋ n’am yɛgm agŋ low. Agŋ nɔnɔ ow ar did ɛlul il ɛm. Na sosiɛm l’ɛy mijɛtŋ nyam ek’anŋ mij af ab ɛm ɛtŋ li sig es. Bieku a nimum ok es mij nɛny a.
41004002	Jesu am ot nyandrɛ ɛm ec’ów nɔnɔ yɛgmn ɛl low. In eci low yɛgm ab ɛm, n’am dad l’ɛsɛ:
41004003	"Ìgŋn lɔru es irir! Lɛgŋ nyam, egb ewl ɛs nyam im ɔgm am ewl egb.
41004004	Eke n’am ufŋ egb ey ab es a, bɛb ok ebr af ɛtŋ ɔr ow sus ij.
41004005	Bɛb ok mebn wus af, usu eke sɛc ɛnym. Kpɛkŋ -l’ɛli sɛc a ek’ɛnym a sosiɛm.
41004006	Kɔ eke ligbn ow afr a, l’ebal egb a eke ɛli ok ɔkm a ɛtŋ li wɛwr ow es aŋke min ɔnym ɛl wus tasi.
41004007	Bɛb ɛjeci ok usu eke mirŋ anŋ. Mirŋ a ɛli ɔny awŋ ɛl es. Na sosiɛm -l’ɔsum ey kaka.
41004008	Gbɛkɔ egb ey a e bɛb ok wus mamn af. -L’ɛli -l’ok ɔkm, -l’agb ɛtŋ -l’ɔsu ey. Bɛb ɔsu likŋ lele lɛw ab, bɛb ec’a ekŋ nyahan ɛtŋ ow e bɛb a ɔsu ekŋ yen."
41004009	Ɛtŋ Jesu igŋ af dad ninɛ: "Ek’ɔnyn ɔru eke k’irir, ke írir sɛnyn sɛnyn!"
41004010	Eke Jesu anm bieku ab ab ij a, in e jam ɛsɛl lɛw yony a lel agŋ a eke b’anŋ in ab a, am ibrm’n low sodad nyandrɛ ab af.
41004011	Jesu dad ɛl ninɛ: "Ɔny ɛŋan Nyam eci gbreŋgbi usu a ec’ów a eke lɔl es a ec’any uw. Kɔ ɛl ec’a, nyandrɛ ɛm cɛ m’am dad ɛl,
41004012	yec’ɛtŋ ke -li bi lɛr ke -li k’ɛknmn; -li b’iri ke ow k’okm ɛl es sos ɛm, aŋke blel ow am ok ɛl es sos ɛm, blel -l’ɛwl mɛny -l’ow Nyam ogŋ, ke blel ow áp ɛl low."
41004013	Ɛtŋ Jesu dad agŋ a ek’anŋ yogŋ a ninɛ: "Ɔny ɔtumn irimn egb ewl ɛs a ec’odad a e nyandrɛ? Ayaf b’ow ɔtur irir sodad nyandrɛ ɛm a fɛŋ ee?
41004014	Egb ewl ɛs a ewl Nyam odad.
41004015	Ebr ab af a eke egb a ok a, el agŋ eke b’iri odad a. Kpɛkŋ Satan ow ɔny odad eke wɛl ewl ɛl ec’ɛrm ɛm a oc es.
41004016	Mebn wus a eke egb a ok a, el agŋ eke b’iri odad a ke kpɛkŋ eb’r sos ɛm iŋn ɛm.
41004017	Gbɛkɔ, -li yɛbmn odad a okm min ɛl ɛm, -li b’ɛw ɛrm af tɛl cɛ. Eke sica sos es ɔw owi oglog gbre ij owi b’ow Nyam odad a sosiɛm a, -li b’ɛgbr ɔmn a fafa.
41004018	Wus a eke mirŋ nɔnɔ anŋ af ke egb a ok af a, el agŋ eke b’iri odad a.
41004019	Gbɛkɔ wus aŋa ec’ɛrm mij ebr, ob ɔny e mɛju lele wus ec’ów aw ɛjeci nɔnɔ iy ɛl ɛrm ɛm gbɔŋ, ɛtŋ ɔny odad a awŋ es ɛl ɛm, ke ɔ́tum ɔsum ey kaka.
41004020	Wus mamn a el agŋ eke b’iri odad a ke eb’r. Ow ɔsu ey ɛl ɛm. Bɛb ɔsu likŋ lele lɛw ab, likpr ɔsu ekŋ nyahan ɛtŋ bɛb a ɔsu ekŋ yen!"
41004021	Jesu ibrm ɛl ninɛ: "Kɔ kɛniɛ eke wɛl b’igŋ a, ob ew eke wɛl k’ubur es oglog kofa ew eke wɛl k’oc ɛw sosiɛm wɛl b’igŋ ee? Njaŋ! Tasi ɛm a, ob gege af wɛl b’itmn es.
41004022	Ɛbɛn low fɛŋ eke lɔl es a b’ow ɛy ɔkm, ɛtŋ yec’ek’anŋ ncebn ɛm a b’ow ilm any usuayl ɛm.
41004023	Ke ɛgŋ ek’ɔny ɔru eke k’iri a, íri gɔŋ!"
41004024	Ɛtŋ ɛmɛny Jesu dad ɛl ninɛ: "Ɛ̀wr low fɛŋ eke b’ow irir a ɛrm sɛnyn sɛnyn! Aŋke akunda yec’ɛm eke b’ow ocr ɛbmnin ob ɔŋn ɛgŋ ɛjec’a, ow ɛm cɛ Nyam yɛji b’ow ɛbmn ɔŋ ɔny, ɛtŋ li b’ow li kok l’akm ɔny ec’a.
41004025	Tasi ɛm a, ɛgŋ ek’iri odad a ke ucu ɔny es a, Nyam b’ow obn’n; kɔ ɛgŋ ek’irim kaka a, tɛl a eke l’iri a yɛji, wɛl b’ow ɔny oc’r es ɛrm af."
41004026	Ɛmɛny Jesu dad ninɛ: "Nyam e gbreŋgbi usu a otarir es odad na ab: igŋ nyam ewl egb ey in ec’ɔgm a.
41004027	Sica n’im ɛtŋ n’am ir ɛb, l’ɛru es l’igb, ncok lele lɛgŋ owr ab ɛsɛ sɛgŋ fɛŋ ec’ab af. Gbɛkɔ egb ey a ɛli ok ɔkm ɛtŋ am agb ek’ɛgŋ a in obi uwm ow e low kaka any.
41004028	Kɔ wus in obi li bi kok ɛtŋ egb ey a b’ɛli ok ɔkm, agb toŋ usu sel ɛm.
41004029	Ɛtŋ ek’egb ey a usu a, kpɛkŋ ɛgŋ a ow ɛl ec’ub ɛm, aŋke ow it eke sica wɛl k’ub ɛl gɔŋ."
41004030	Ɛmɛny Jesu dad ninɛ: "Bla lowi wɛl ɔtu eke k’oc bɛbmn Nyam e gbreŋgbi usu ab ab ee? Ɛtŋ bogŋ ec’odad wɛl ɔtu eke k’oc dadr ow e low ee?
41004031	Nyam e gbreŋgbi usu a anŋ ɛsɛ likŋ e liy nyam eke wɛl ewl af. Gbuŋ eke wɛl k’ewl’l a, l’el egb ey a fɛŋ ɛm eci likekli tasi.
41004032	Sica eke li b’ɛli l’ɛy ɔkm a, li b’agb l’akm wɛl fɛŋ. Li b’ok ál, li faf es toŋ bake ɔ́r ám ow sus mel in ec’ál a eci lɔw ew a."
41004033	Sodad nyandrɛ amua ɛm anake Jesu b’oc am dadr ɛl Nyam ec’odad a, yec’a cɛ eke -l’ɔtur eke -li k’oc -l’ɛw es ɛrm ɛm a.
41004034	Sakp sakp fɛŋ Jesu b’oc sodad nyandrɛ ɛm am dadr ɛl ów. Gbɛkɔ eke li b’anŋ in e jam ɛsɛl ab ab a, li b’otar ów a fɛŋ akr l’ok wɛl.
41004035	Lɛgŋ a cɛ eci ncebles a, Jesu dad in e jam ɛsɛl a ninɛ: "S’úbar mij jam a."
41004036	Ɛtŋ eke -l’ɛlul bieku ab es a, jam ɛsɛl a ok lɛtŋ a eke Jesu anŋ ɛm ab ɛm, ɛtŋ -n’im. Mɛtŋ ɛjeci yɛji anŋ ɛl saw.
41004037	Ɛl ec’ubr ɛm a, kpɛkŋ lidgbegb okr ɛl es ɛtŋ mra am ɛlul ɛl, toŋ mij am bubm ok ɛl lɛtŋ ɛm.
41004038	Jesu gbɛ ɛkpn ob, ɛru es lɛtŋ nɛny a am ɛru mɛmn. Jam ɛsɛl a am uwr’r dad’r ɛsɛ: "Low yɛgm agŋ ɛs, kɔ ɛy e luw na eke s’am ow s’uw a, ow am kokm’ŋ low kaka ee?"
41004039	Jesu ufŋm es ɛtŋ dad lidgbegb a lele mij ab ab ninɛ: "Ìrmn es! Àdar!" Ɛtŋ lidgbegb a ec’ɛlu a ubr es ɛtŋ usu a fɛŋ irm es tiŋ.
41004040	Sica Jesu am dad in e jam ɛsɛl a ɛsɛ: "Kɔ bla ɛtŋ erŋn am ɔny ɔny ee? Kɔ ɔny k’ɔnymn ɔmn cɛ ee?"
41004041	Jam ɛsɛl a erŋn ligbɛl am ɔny ɛtŋ am dad ɛl ɔfr ɛm ɛsɛ: "Kɔ bwo el ɛgŋ ikŋ na eke lidgbegb lele mij ab b’ɔny in ec’ɛlum ab ee?"
41005001	Jesu lel in eci jam ɛsɛl ab ab im ok Galile eci mij jam a, Geraseni eyŋ eci wus ab af.
41005002	Eke n’anŋ mijɛtŋ ab ɛm l’us es a, kpɛkŋ ɛgŋ nyam anŋ ɛgŋ es oc usu a ɛy ɔkm ow am ɔbr’r. Ɛgŋ a, abŋ ŋuŋ anŋ’n ɛm.
41005003	Suwɔmu ec’araŋn anake li b’anŋ a. Ɛgŋ kaka ɔ́tum ucurm’n es, ŋgbraka ɛm bɔbɔ yɛji,
41005004	aŋke sakp nɔnɔ wɛl b’awŋ’n akr lele sabu ab ŋgbraka ɛm, kɔ li b’ɔny fɛŋ li bubr es. Ɛgŋ kaka ɔnym lɛc eke k’ɔtu ɔny’n yɛji.
41005005	Sɛgŋ fɛŋ, ncok lele lɛgŋ owr ab, li b’anŋ suwɔmu ek’anŋ mafɛny ɛm a ec’araŋn; n’am babarm ke n’am ot mebn li kokr in sosi mob.
41005006	L’ɛkn Jesu akpoj ɛm, l’uru es l’ow, l’ok ɔwrɔkp wus ow ec’any af, ɛtŋ n’am ɛlu lebl tuɔtuɔ li dad l’ɛsɛ:
41005007	"Jesu, Nyam ek’anŋ afr kpekpe ec’Iy, kɔ bla lowi anŋ ɛy araŋn ee? Nyam e nin ɛm m’am ŋɔŋn’ŋ, kì kok’m low ŋuŋ!"
41005008	Abŋ ŋuŋ a ɛw lebl am dad ɛbɛn aŋke Jesu ikŋ anym dad’r ninɛ: "Abŋ ŋuŋ, ɛ̀y ɔkm ɛgŋ na ɛm!"
41005009	Ca Jesu am ibrm’n ɛsɛ: "Kɔ ayaf wɛl b’ɛsŋn’ŋ ee?" Li dad ninɛ: "Wɛl b’ɛsŋ’m 'Bubutɛ', aŋke s’ɛny nɔnɔ."
41005010	Ɛtŋ n’am at lebl es ni ŋɔŋn Jesu l’ɛsɛ: "K’ògŋ abŋ eŋuŋ amua k’ŋgboŋ wus ikpr ab af."
41005011	Yogŋ, gbroko nɔnɔ anŋ ek’am ij ob lafɛny a saw.
41005012	Abŋ eŋuŋ a am ŋɔŋn Jesu dad ɛsɛ: "Ògŋ ɛy s’im sigbroko amua ogŋ a yec’ɛtŋ ke s’ók ɛl ɛm!"
41005013	Jesu ɔŋ ɛl ow ec’abusu. Abŋ eŋuŋ a ok ɔkm ɛgŋ ab ɛm, ɛtŋ im ok sigbroko ab ɛm. Gbroko a fɛŋ ek’anŋ yogŋ a ɔtu eke k’ij fandi yony. Ɛl a fɛŋ -n’anŋ lafɛny ab af -l’uru es -l’ok mij lekpl ab ɛm, ɛtŋ -n’ɛmn.
41005014	Es uru ɛm, sigbroko ɔsu ɛsɛl a ɛwl im am ɔb amani ɛb ab ɛm lele sikpukpu ɛm ab. Ɛtŋ agŋ am ow ɛkn low yec’a ek’ɛy a.
41005015	-L’ow -n’ɛŋn Jesu, ɛtŋ -l’ɛkn ɛgŋ a eke lɛgŋ sig ɛm abŋ eŋuŋ anŋ ɛm a eke sig es. Sica li sus mob; nuŋ ɛm ayal. Ɛtŋ agŋ a erŋn am ɔny.
41005016	Agŋ a ek’ɛkn ów a fɛŋ ek’ɛŋn ɛgŋ a ek’ɔny abŋ eŋuŋ a, lele low yec’a ek’ɛŋn sigbroko ab ab a, am awl ow ec’ów ok ɛl.
41005017	Ɛtŋ agŋ a fɛŋ ek’ow a okr af am ŋɔŋn Jesu eke li k’ŋgboŋ ɛl eci wus ab af.
41005018	Eke Jesu am ɛy mijɛtŋ ab ɛm a, ɛgŋ a ek’ɔny abŋ eŋuŋ bake ewl a am dad’r ɛsɛ: "Ek’ow akpl’ŋ sos ɛm, ke m’am erur eke mi k’anŋ ŋ ab!"
41005019	Jesu ɛgŋm, gbɛkɔ li dad ow ninɛ: "Ɛ̀wl im ŋ ec’agŋ a ogŋ a, ke áwl ów a fɛŋ eke Ɛs Kɔtɔkɔ kok ɔŋ’ŋ a, lele sɔrŋ ikŋ e n’ɔny ŋ ec’ab ab a ok ɛl."
41005020	Ɛgŋ a im, ɛtŋ l’ɔb nuŋ Ɛb Lɛw ab ɛm, n’am dad ów a fɛŋ eke Jesu kok ɔŋ’n a l’ok agŋ. Ɛtŋ agŋ a fɛŋ low iti any.
41005021	Eke Jesu anŋ mij jam a owr mijɛtŋ ɛm ec’a, agŋ nɔnɔ gbɛl ow iwr did ɛlul il ɛm mij nɛny yogŋ.
41005022	Ɛgŋ nyam eke wɛl b’ɛsŋ Jayirus, Nyam nuŋ igŋ usu a ec’es ɛw ɛs anŋ ow ɛtŋ eke l’ɛkn Jesu a, l’ok ɔwrɔkp wus ow ec’any af.
41005023	N’am at lebl es ni ŋɔŋn Jesu li dad l’ɛsɛ: "Ɛm jɔwli am uw. Òw ke át’r abu nuŋ, yec’ɛtŋ ke li k’úwm kɔ ke n’ánŋ owr."
41005024	Jesu ab -n’im, ɛtŋ agŋ nɔnɔ a ek’aam ɛwl’l a am itarir -l’ul il.
41005025	Bieku na ɛm, yɔw nyam eke b’ub abu ke mebl a ɛdŋm es toŋ ij akpo lɛw yony anŋ.
41005026	L’ij gbre nɔnɔ gbɛl sos kok ɛsɛl nɔnɔ ec’abu ɛm. Ni ŋuŋn in ec’os fɛŋ, kɔ l’ewlm, gbɛkɔ catŋ anake ɔl a am ɔtu yɛj’a.
41005027	Ɛtŋ eke l’iri Jesu e lís e l’ow a, l’ow l’ɛy dedeku ab ɛm, l’ɛc Jesu jam, ɛtŋ l’itŋn ow eci mob sus ɛm a abu.
41005028	Ke li dad in ec’ɛrm ɛm ninɛ: "Blel mi k’itŋn in e mob sus ɛm a abu cɛ, ke m’ewl ŋ̂."
41005029	Kpɛkŋ l’ɛkn eke mebl a ek’am ok’r a ɛdŋ es, ɛtŋ l’ɛkan in sosi ɛm eke l’ewl in ec’ɔl ab ɛm.
41005030	Akr af yogŋ cɛ Jesu uw any eke lɛc nyam ɛy ɔkm in ɛm. L’ɛdŋ mɛny bieku ab ɛm ɛtŋ n’am ibrm wɛl li dad l’ɛsɛ: "Kɔ bwo ec’ɛgŋ itŋn ɛm eci mob sus ɛm a abu ee?"
41005031	In e jam ɛsɛl a am dad’r ɛsɛ: "Ám ɛkn agŋ nɔnɔ na ek’am itarir -l’ul’ŋ a, ke ám ibrm ɛgŋ ek’itŋn’ŋ abu ee?"
41005032	Ɛtŋ Jesu am ɛw nyamn in e saw saw a, yec’ɛtŋ ke l’ɛ́kn ɛgŋ a eke kok low na a.
41005033	Yɔw a erŋn am ɔny, n’am ufŋ, aŋke l’uw low a ek’ɛŋn’n ab any. Na sosiɛm l’ow l’ok ɔwrɔkp wus Jesu ec’any af, ɛtŋ l’ɛgŋ low a l’eb.
41005034	Jesu dad’r ninɛ: "Ɛm jɔw, ŋ ec’ɔmn a ewlm’ŋ! Ìm ɛrm es ɛy ɛm, ke éwl ŋ ec’ɔl ab ɛm gɔŋ."
41005035	Jesu odad anŋ nɛnym am dad ɛtŋ agŋ anŋ Jayirus ogŋ a ow. -N’am dad ow -l’ɛsɛ: "Ejɔŋ uw! K’ìjr low yɛgm agŋ ɛs gbre ɔfr ɔfr."
41005036	Jesu usm ɛl e sodad ebl a jam kɔ li dad Jayirus ninɛ: "K’ùru erŋn, kɔ ɔ̀ny ɔmn sɔny coco cɛ."
41005037	N’ɔɔm ɛgŋ kaka abusu eke k’im ɛwl’l ek’ow elm Piɛr, Jak lele Jan ek’el Jak lisijim ab cɛ.
41005038	-N’im -l’ok Jayirus ec’akŋ a; yogŋ, sɔ́g ɔnym nuŋ. Jesu ɛkn ek’agŋ am ikŋ ɔŋn babarm.
41005039	L’ɛy akŋ a, ɛtŋ n’am ibrm wɛl l’ɛsɛ: "Kɔ bla sosiɛm ɛtŋ am ikŋn ɔŋn ɔgr ee? Dedyɔwli a, l’uwm kɔ mɛmn n’am ɛru."
41005040	Ɛtŋ dedeku a am kokr Jesu miyɛr. Ow sosiɛm l’ogŋ agŋ a fɛŋ ok ɔkm. Gbɛkɔ l’ɛsŋ iy ɛs a, iy lis a, lel in eci jam ɛsɛl agŋ nyahan ab ab, ɛtŋ -l’ok akŋ a eke dedyɔwli a anŋ a.
41005041	N’ɔny ow abu, ɛtŋ li dad ow ninɛ: "Talita, kum!" (Ow e nyandrɛ el: 'Dedyɔwli, m’am dad’ŋ, ìgb!')
41005042	Kpɛkŋ dedyɔwli a igb ɛtŋ n’am an es. Ke dedyɔwli a, n’ɔny akpo lɛw yony. Agŋ a fɛŋ ek’anŋ yogŋ a, low iti any.
41005043	Jesu am dad ɛl lebl tuɔtuɔ ɛm ɛsɛ: "Kì dadr k’okr ɛgŋ kaka." Ɛtŋ ɛmɛny l’igŋ af li dad ninɛ: "Ɔ̀ŋan in ob tɛl l’ij."
41006001	Jesu ŋgboŋ yogŋ, ɛtŋ n’im Nasarɛt baŋn a eke l’agb a. In eci jam ɛsɛl a im ɛwl’l.
41006002	Nɛnɛgŋ e lɛgŋ a Jesu am yɛgm agŋ low Nyam nuŋ igŋ usu a. Yogŋ, agŋ nɔnɔ anŋ. Eke -n’am iri Jesu eci low yɛgm a, low am iti ɛl any ɛtŋ -n’am dad -l’ɛsɛ: "Kɔ bogŋ low na anŋ ow’r ee? Ɛtŋ bogŋ eci nuŋ ɛm ɔny anake n’ɛŋn ab ee? Ayaf li b’ɔtu li kok sakrowa amua yɛj’ee?
41006003	Kɔ ɛgŋ na ow elm ɔgɔg es ɔdu ɛs ab ee? Mari jim ab ee? Jak, Jose, Jud lele Simɔ ab ec’ɛl lisijim ee? Ɛtŋ kɔ lisijɔwɛl gbɛ irm ɛy ab aŋa ee?" Ów amua fɛŋ ɔ́ɔm Nasarɛt eyŋ abusu eke k’ɔny ɔmn Jesu ɛm.
41006004	Ow sosiɛm li dad wɛl ninɛ: "Usu a fɛŋ wɛl b’ɔny kokoba ɔb ɛs ec’ɛlum, ek’ow elm in ec’ɛb a, in ec’agŋ ɛm, lel in ec’akŋ ab cɛ eke wɛl ɔ́nym in ec’ɛlum."
41006005	Jesu ɔtum kokm akrowa kaka Nasarɛt yogŋ, ek’ow elm ɔ́lu bɛb eke l’at abu nuŋ ke ewl a.
41006006	Ɛtŋ ɛb eyŋ a ec’ɔmn ɔnym a e low am at’r sel. Ɛmɛny Jesu am ɛc baŋn baŋn a ek’anŋ saw saw yogŋ a, ɛtŋ n’am yɛgm agŋ low.
41006007	L’ɛsŋ jam ɛsɛl lɛw yony a, ɛtŋ l’ɔb nuŋ n’am ɛrm wɛl agŋ yony yony. N’ɔŋ wɛl abusu abŋ eŋuŋ fɛŋ eci nuŋ af.
41006008	Ɛtŋ n’am ijl wɛl nɛny li dad l’ɛsɛ: "Ɔny ec’ejagb us ɛm a, k’òcr ob kaka ek’ow elm kpama cɛ. K’òcr futufutu, k’òcr ekpr, k’òcr os k’ánŋ ɔny ekpr ɛm.
41006009	Òkr cɔkrukpɔ gbɛ, ke ɛ́wal mob sus ɛm nyam cɛ.
41006010	Eke batŋ okr akŋ nyam ɛtŋ agŋ a eb ɔny a, ke ánŋn yogŋ toŋ ɔny eci lɛgŋ a eke k’imn a ow.
41006011	Eke batŋ usu nyam ec’agŋ ɛgŋm ebm ɔny, oglog ɛgŋm eke k’iri ɔny e nɛny ɛm ec’odad, ke ókr ɔkm yogŋ, cícr ɔny ec’akr sɛc a okr ɛl es, ke ow íj low ŋuŋ a eke -li kokr a eci daŋku."
41006012	Jam ɛsɛl a im ɛtŋ -n’am ɔb ɛrm ɛm itŋn eci kokoba.
41006013	-N’am ogŋ abŋ eŋuŋ nɔnɔ, ɛtŋ -n’am udu ɔ́lu a mun nuŋ -l’ewlm wɛl.
41006014	Eke Jesu e nin a eb es usu a fɛŋ a, ɛb ebu Erɔd Antipas yɛji iri in e lebl. Wɛl am dad ɛsɛ: "Jan mij ok nuŋ ɛs igb luw ɛm; na sosiɛm anake n’am ɔny abusu li kok sakrowa a."
41006015	Bɛb am dad ɛsɛ: " Eli." Oglog am dad ɛsɛ: "Ɛgŋ na anŋ ɛsɛ kokoba ɔb ɛsɛl esig ab af."
41006016	Ek’ów amua na ok Erɔd ɔru ɛm a, li dad ninɛ: "Jan mij ok nuŋ ɛs a eke m’ɔŋ abusu wɛl ubr nuŋ es a, anake igb luw ɛm a!"
41006017	-
41006018	Kin elel eke Jan mij ok nuŋ ɛs e luw owi a ɛcr. Erɔd Antipas oc lisijim Filip e yɔw Erodiad. Jan im dad Erɔd ninɛ: "Ow itm eke k’oc esŋ jim e yɔw." Ɛtŋ ow sosiɛm Erɔd ɔŋ abusu wɛl ɔny Jan ok ŋgbraka ɛlu sobel ɛm.
41006019	Erodiad ɔny Jan e sifn; n’am erur eke li k’ibi ow kɔ n’ɛ́ŋnm ow ec’abusu,
41006020	aŋke Erɔd b’ɔny Jan eci muru. Tasi ɛm a, li b’oc ow ɛsɛ ɛgŋ lala af, ɛsɛ low nɛny nyam ɛs af, ɛtŋ li b’ɛw ow ɛrm. Eke batŋ l’iri Jan ec’odad, ke ow ám ɛw’r sel at sos ɛm. Gbɛkɔ li b’erur eke li k’iri ow ec’odad.
41006021	Sica lɛgŋ nyam Erodiad ɛŋn abusu eke k’ibi Jan mij ok nuŋ ɛs a. Ow el Erɔd e mew ec’es gbɛgbl e lɛgŋ. Erɔd ɛsŋ in eci saw saw e nyimn ɛsɛl a fɛŋ, srɔda eyŋ fandi eci anym ɛsɛl a, lele Galile ec’agŋ ɛgbɛl ab ab ob ij ɛm.
41006022	Yogŋ anake Erodiad jɔw ow ɛy ob ij usu a, ke am ub ɛj a. Erɔd lel agŋ a eke l’ɛsŋ ob ij ɛm ab ab erur dedyɔwli a e low. Ɛtŋ Erɔd am dad dedyɔwli a ɛsɛ: "Kɔ bla ob iy am ibrm eke mi k’ɔŋ ee?"
41006023	N’am ij nɛny li dad l’ɛsɛ: "Ìbrm im ob fɛŋ ek’am erur a, m’ow m’ɔŋ. Ek’ow el ɛm ec’es ɛw a eci likpr bɔbɔ yɛji, m’ow m’ɔŋ."
41006024	Kpɛkŋ yɔwli a uru es im dad ok lis ninɛ: "Ɛm lis, kɔ bla ob iy mi k’ibrm ee?" Lis dad’r ninɛ: "Ìbrm Jan mij ok nuŋ ɛs e nuŋ a."
41006025	Kpɛkŋ dedyɔwli a ogŋ es im ɛb ebu a ogŋ a, ɛtŋ li dad ow ninɛ: "Ìs’m sicaca Jan mij ok nuŋ ɛs a eci nuŋ a wayas ɛm!"
41006026	Ɛb ebu a sos ɔw es amani a eke l’iri a eci, gbɛkɔ li k’ɔtum l’ɔwrm sar ij, nɛny a eke l’ij lele agŋ a eke ok es ab ab sosiɛm.
41006027	Kpɛkŋ n’ɔŋ usu ɔsu ɛsɛl ab ɛm ec’ɛgŋ nyam abusu eke k’im ubr Jan nuŋ es. N’im sobel ɛm yogŋ, ɛtŋ l’ubr ow nuŋ es.
41006028	L’oc l’ow n’ɔŋ dedyɔwli a, ɛtŋ ow oc im ɔŋ lis.
41006029	Eke Jan eci jam ɛsɛl a b’iri low na a, -l’ow, ɛtŋ -l’oc ow eci sos megl a -n’im -l’oc es.
41006030	-
41006031	Ɛrm ɛsɛl a eke Jesu ɛrm a, ɛwl ow ɛtŋ eke -l’okr es Jesu ab a, -n’am ɔb juma a fɛŋ eke -li kokr a lele low a eke -li yɛgmn agŋ ab ab a ec’amani -l’ok ow. Eke -n’am dad ow odad a, agŋ nɔnɔ am ow ɛtŋ am ɛwl toŋ -n’ɔnymn abusu kaka fɛŋ eke -li k’ij ob; ɛtŋ Jesu dad in e jam ɛsɛl a ninɛ: "Òwr s’ímn saw ɛm aŋa, bake ébr sel tɛl."
41006032	Ɛl sɔny -l’ok mijɛtŋ ɛm -n’aam usu saw ɛm ek’irm es.
41006033	Ɛl ec’im ɛm a, agŋ ɛkn ɛl, ɛtŋ l’uw any ek’ow el Jesu lele in eci jam ɛsɛl ab ab anake aam a. Kpɛkŋ agŋ amua anŋ baŋn a ogŋ es ikŋ anym im ok usu a eke -n’aam a.
41006034	Mijɛtŋ a b’itr es eke Jesu b’us es a, l’ɛkn agŋ nɔnɔ ek’ok es ɛsɛ mɛcɛb ek’ɔnym ɔsu ɛs af, ɛtŋ ɛl owi ɔny’n sɔrŋ. Ow sosiɛm, n’am yɛgm wɛl ów nɔnɔ.
41006035	Eke lɛgŋ ɛc a, jam ɛsɛl a ow ɛŋn Jesu ɛtŋ am dad’r ɛsɛ: "Lɛgŋ ɛc, ɛtŋ usu na yɛji ɛw usu saw ɛm.
41006036	Òk agŋ ab es ím sikpukpu a lele baŋn baŋn ek’anŋ saw saw aŋa ab ab ɛm yec’ɛtŋ ke -l’ɔl ob ij."
41006037	Jesu dad ɛl ninɛ: "Ɔny obi, ɔ̀ŋn ɛl ob -l’ij!" -Li dad ow ninɛ: "Kɔ futufutu os ekŋ lɛw si k’im s’ɔl s’ow s’ɔŋ ɛl -l’ij ee?"
41006038	Li dad wɛl ninɛ: "Ìmn ɛkan! Kɔ futufutu abi anŋ ɔny ee?" -N’im -l’ibrm ɛtŋ -l’ɛwl mɛny -l’ow -li dad ninɛ: "Futufutu yen lele ɔcn yony ab cɛ anŋ."
41006039	Li dad jam ɛsɛl a eke k’ɔŋ agŋ a ok es eku ɛm eku ɛm suw owr ab af.
41006040	-N’ɔŋ agŋ a ok es sɛrŋ ɛm sɛrŋ ɛm. Bɛb ok es ekŋ yen yen, oglog ok es ekŋ yony lele lɛw lɛw ab.
41006041	Jesu oc futufutu yen a lele ɔcn yony ab ab, l’igbl any ogŋ afr, ɛtŋ l’ɛlu Nyam bia. Li bubr ɛm n’ɔŋ in e jam ɛsɛl a eke ki cɛc ɔŋ agŋ a. Li cɛc wɛl ɔcn yony a yɛji.
41006042	Agŋ a fɛŋ ij ob a lok iy.
41006043	Jam ɛsɛl a ot ekpr a eke wal es a as luku ɛtŋ ow iy mulu lɛw yony.
41006044	Agŋ a fɛŋ ek’ij ob a, egŋ fandi yen anŋ ɛm.
41006045	Kpɛkŋ eke low na ɛy oc es a, Jesu ɔŋ in e jam ɛsɛl a ok mijɛtŋ ab ɛm eke k’ikŋ anym im mij lekpl a e jam a, Bɛtsayida ɛb ogog a, ke n’ánŋ in obi l’afl bieku ab es.
41006046	Eke l’ɛlu wɛl es a, l’uyu lafɛny ab af eke li ki ŋɔŋn Nyam.
41006047	Eke lɛgŋ am uk a, jam ɛsɛl a anŋ mijɛtŋ ab ɛm, mij araŋn yogŋ, ɛtŋ Jesu anŋ ákpaf a.
41006048	Jesu ɛkn eke jam ɛsɛl a am ij gbre mij ɔr ab ɛm, aŋke lɛf am ɛlu ɔbr ɛl. Eke lɛgŋ am ɛny ow a, Jesu am an es mij ab af im ɛŋn ɛl, n’am ɔl eke li k’afŋ wɛl es.
41006049	-L’ɛkn ow ek’ow am an es mij ab af ow; -li tutr ek’ow el ɔŋnabŋ, ɛtŋ -n’am babarm.
41006050	Ɛl fɛŋ -l’ɛkn ow ɛtŋ -li kpikprm es. Kpɛkŋ Jesu dad ɛl ninɛ: "Ɛrm úsu ɔny lokm! Erŋn k’ɔ́ny ɔny! Kɔ ɛm!"
41006051	L’ɛy mijɛtŋ ab ɛm li sig wɛl es ɛm, ɛtŋ lɛf a irm es. Jam ɛsɛl a low iti any toŋ afŋn es,
41006052	aŋke akrowa a ek’ɛy futufutu a eci cɛc ɛm a, -l’irim ow okm ɛl es sos ɛm, ɛl ec’ɛrm tuɔtuɔ a sosiɛm.
41006053	Eke Jesu lel in eci jam ɛsɛl ab ab ubr mij lekpl a e jam a, -n’im -l’ok Genesarɛt ɛb ɛm. -L’itr mijɛtŋ ab es, ɛtŋ -l’us es.
41006054	Ɛl ec’es us ɛm a, kpɛkŋ agŋ uw Jesu any,
41006055	-l’ɛwl amani a wus ikpr a nimum af ɛtŋ agŋ ot ɛl ec’ɔ́lu ogo af am ow yogŋ a eke -l’irir eke Jesu anŋ a.
41006056	Usu a fɛŋ eke Jesu am ɛy a, ke ow el baŋn gbɛl ɛm o, ke ow el baŋn likekli ɛm o, ke ow el kpukpu ɛm o, agŋ am ot ɔ́lu ow ɛjɛm araŋn. -N’am ŋɔŋn ow eke ow ki yɛb wɛl itŋn in e mob sus ɛm a ec’ɛnyɛmbri a cɛ abu, ɛtŋ agŋ a fɛŋ ek’am itŋn mob sus ɛm a abu a, am ewl.
41007001	Ca Farisiɛl lel ol e low yɛgm ɛsɛl bɛb ek’anŋ Jerusalɛm ow ab ab, iwr did ɛlul Jesu ɛm.
41007002	-L’ɛbmn nyamn eke Jesu e jam ɛsɛl ab ɛm ec’agŋ bɛb yɔgm sabu ɛsɛ elel eke ɛl ec’ɛb ir a am ibrm ab af, ɛtŋ -n’am ij ob.
41007003	Ke tasi ɛm a, Farisiɛl lele Jwifɛl bɛb ab ogŋ a, eke yɔgm abu, k’ɔtum ijm ob; aŋke -li b’ucu ɛl agŋiyɛl ec’ɛb ir owi amua -n’ɔny es.
41007004	Na sosiɛm, eke -n’anŋ an ɔl usu batŋ -l’ow gbugŋ, -l’ijmn ob eke -l’akprm mij sos. Ɛtŋ ɛmɛny -n’ɔny agŋ ɛm ec’ɛb ir owi nɔnɔ yɛj’eke -li b’ɔsu ɛsɛ mij kpɔk, ob ijr kpokpo lele sijɔwrɛ ab ec’elel eke wɛl k’ɛtŋn es ab af.
41007005	Ow sosiɛm Farisiɛl a lel ol e low yɛgm ɛsɛl ab ab am ibrm Jesu ɛsɛ: "Kɔ bla ɛtŋ ɛy lagŋɛl ec’ɛb ir owi a ek’ɔŋ ɛy a, ŋ e jam ɛsɛl a ɛ́luam ee? -Li b’ot sabu ek’aylm -n’am ijr ob."
41007006	Jesu am dad ɛl ɛsɛ: "Ɔny, agŋ ɛnyɛmbri yony yony ɛsɛl! Nawrɛ tasi, Esayi dad ɔny e lís e low in e kokoba ɔb ab ɛm: Nyam dad eke agŋ amua na nɛny ɛm ɔfr ɔfr -n’am kɔklm im, kɔ ɛl ec’ɛrm a kpab es ɛm e lís.
41007007	Nuŋ ɔfr ɔfr agŋ amua am igŋ’m, aŋke agŋ ɛm ec’ów anake -li b’oc -n’am yɛgmn agŋ low a."
41007008	Ɛtŋ ɛmɛny Jesu usr af dad ninɛ: "Ɔny bi waal Nyam ec’ol a ec’ów a ɛlul es, ɛtŋ b’ucur agŋ ɛm ec’a ɔnyn es."
41007009	Ɛtŋ ɛmɛny l’igŋ af ninɛ: "Ɔny, ɔnyn nyandrɛ nɔnɔ ek’ow ɛm b’igŋn Nyam e sol a okr es, ke b’ucur ɔny ec’agŋ ɛm ec’a ɔnyn es!
41007010	Tasi ɛm a, Mois dad ninɛ: 'Ɛ̀lum asŋ lel esŋ ab.' Ɛtŋ l’usr af ninɛ: 'Ɛgŋ eke yayr ɛs lele lis ab a, l’it eke wɛl k’ibi’r.'
41007011	Ɛtŋ ɔny, ɔny e low yɛgm ab ɛm bi dadr ɛsrɛ, ek’ɛgŋ nyam in dad ow ɛs oglog ow lis in ɛsɛ: 'Ob a eke mi k’ɔŋ’ŋ ŋ eci abu ɛlum ec’a, ob a el Kɔrban' (ow e nyandrɛ el, ob eke wɛl oc ɛw es Nyam ec’egb wawr ɔŋ eci),
41007012	ɔny b’ɛlul abusu es ek’ɛgŋ ikŋ na, kí kokm low kaka ɔɔm ɛs lele lis ab ij.
41007013	Ɛbɛn anake ɔny, b’ɔnyn Nyam ec’ów ek’ɛlu abusu es eke wɛl ki kok a otr es, ke b’ucur ɔny ec’agŋ ɛm ec’a ek’irir a ɔnyn es a. Ɛtŋ ɔnyn ów bubutɛ gbɛl e bi kokr ɛsɛ low ikŋ na af."
41007014	Ɛmɛny Jesu ɛsŋ agŋ a ɛtŋ am dad ɛl ɛsɛ: "Ìgŋn lɔru es ɔny fɛŋ k’írir.
41007015	Ow elm ob ek’ɛgŋ b’ij ok lokm a, ɔɔm’n l’ uwm anŋ, kɔ ów tutr eke b’anŋ in ec’ɛrm ɛm ɛy ɔkm a anake b’ɔŋ’n l’uwm anŋ a.
41007016	[Ke ɛgŋ fɛŋ ek’ɔny ɔru eke k’iri a, íri gɔŋ!]"
41007017	Eke Jesu ɛlu agŋ ab es im ɛy akŋ a, in e jam ɛsɛl a im ɛŋn’n ɛtŋ am ibrm’n ɛsɛ: "Òtar nyandrɛ a ek’ub a e low akr òk ɛy!"
41007018	Ɛtŋ n’am dad wɛl l’ɛsɛ: "Kɔ ɔny yɛji k’ɔtumn k’irimn low na eci nyandrɛ ee? Uwmn any ek’ow elm ob ek’ɛgŋ b’ij ok lokm a, k’ɔtum ɔɔm’n l’uwm anŋ,
41007019	kɔ ów tutr eke b’anŋ in ec’ɛrm ɛm ɛy ɔkm a anake b’ɔŋ’n ke l’uwm anŋ ab ee? Aŋke ob e li b’ij l’ok sos ɛm a, lokm ow b’ok’r kɔ ow elm ɛrm ɛm, ɛtŋ li b’iny l’ok es." (Odad ebl na ɛm a, Jesu am yɛgm ek’ob fɛŋ akpl iju.)
41007020	Ɛtŋ ɛmɛny Jesu dad ninɛ: "Ów tutr eke b’anŋ ɛgŋ ɛm ɛy ɔkm a b’ɔŋ ɛtŋ l’uwm anŋ.
41007021	Tasi ɛm a, ɛgŋ ec’ɛrm ɛm anake sow tutr eŋuŋ a fɛŋ b’anŋ, ke b’ɔŋ’n l’ij nfaci, l’iy mil, l’ibi ɛgŋ,
41007022	l’ɛrum yɔw ɛjec’ab, l’erur lawl ec’ob; li kok low ŋuŋ, l’ɛju ɛgŋ, li wuwlm ów ab, n’ɔnyn ɛgŋ nyamn ɛyr, li cak cak ɛgŋ, n’ɔny tutre, ke l’ij nyamb a.
41007023	Ów amua fɛŋ eke b’anŋ ɛgŋ ec’ɛrm ɛm ok ɔkm a, anake b’ɔŋ ke l’uwm anŋ a."
41007024	Jesu ŋgboŋ yogŋ a e n’anŋ a, ɛtŋ n’im l’ɛy wus ikpr a eke titm Tir ab af. Eke l’ɛy akŋ nyam a, l’erurm eke wɛl k’uw any eke l’ow n’anŋ yogŋ, gbɛkɔ ow ibnm ɛtŋ amani a eb es eke Jesu in ow aŋa.
41007025	Yɔw nyam ek’in ec’iy yɔwli ɔny abŋ ŋuŋ a, iri eke Jesu ow anŋ ɛb ab ɛm. L’ow n’ɛŋn ow ɛtŋ l’ok ɔwrɔkp wus ow ec’any af.
41007026	Yɔw a elm Jwif, wɛl ew’r Fenisi ɛb ɛm, Siri wus af. N’am ŋɔŋn Jesu eke k’ogŋ abŋ ŋuŋ ek’anŋ jɔwli ab ɛm a ɛlu ɔkm.
41007027	Kɔ Jesu dad’r ninɛ: "Yɛ̀b, wɛl ɔ́ŋ etuey ob ij yɛ aŋke ow itm eke wɛl k’oc ɛl ec’ob ij a ɔŋ mɔwr ey."
41007028	Yɔw a ɔdu eb ɛtŋ dad ninɛ: "Ɛgŋ gbɛl, nawrɛ tasi dad. Gbɛkɔ mɔwr ey eke b’anŋ tabl ew a, b’ij etuey ec’ob eke b’akm ɛl ok wus a."
41007029	Jesu dad’r ninɛ: "Low na eke dad a sosiɛm, ɔtu eke k’im gbugŋ. Abŋ ŋuŋ a ɛy ɔkm ŋ ec’iy ab ɛm."
41007030	Yɔw a im gbugŋ ɛtŋ ɛŋn in ec’iy a ek’ɛru es ob ɛrur ob af, ɛtŋ l’ɛkn yɛji eke abŋ ŋuŋ a ɛy ɔkm ow ɛm.
41007031	Sica Jesu ŋgboŋ Tir eci wus ab af, ɛcr Sidɔn eci, ubr Ɛb Lɛw a e wus ab af, im ok Galile e mij a ogŋ a.
41007032	Agŋ oc ɛgŋ nyam ek’ɔru abl ke ɔ́tum dadm odad okm es a is Jesu, ɛtŋ am ŋɔŋn’n eke li k’at ow abu nuŋ.
41007033	Jesu ɛlu bieku ab es, oc ɔlu a im saw ɛm. L’ot sabu ey l’ok ow ɔru ɛm, ɛtŋ l’oc in e sar nɛnym a l’udu ow anm.
41007034	Sica Jesu igbl any ogŋ afr, bubm sel ok ɛtŋ dad ɛgŋ a ninɛ: "Efata!" (Ow e nyandrɛ el 'Fìg!')
41007035	Kpɛkŋ ɛgŋ a am iri ów, anm kpab’r es nɛnym ɛtŋ l’ɔb nuŋ n’am dad odad sɛnyn sɛnyn.
41007036	Jesu ijl agŋ a nɛny dad ninɛ: "Kì dadr low na k’òkr ɛgŋ kaka!" Sica eke li b’ijl wɛl nɛny eke wɛl kí dadm a, yogŋ anake agŋ a yɛji, b’im am ɔb low a ec’amani a.
41007037	Agŋ a fɛŋ anŋ low any iti ligbɛl ɛm toŋ am dad ɛsɛ: "Fɛŋ eke li bi kok a b’el ów amamn ɔfr. Li bi kok ɔ́ru ablu am iri ów ɛtŋ ɛl a ek’ɔ́tum dadm odad a, yɛji bi dad ów."
41008001	Lɛgŋ ab ɛm, ɛmɛny agŋ nɔnɔ gbɛl ow iwr did ɛlul Jesu ɛm. Eke -n’ɔnym ob kaka eke -li k’ij a, Jesu ɛsŋ in e jam ɛsɛl a, ɛtŋ dad ɛl ninɛ:
41008002	"Agŋ amua e low am ɔny’m sɔrŋ, aŋke kin sɛgŋ emum nyahan ɛtŋ eke -n’anŋn ɛm ab ke -n’ɔnym ob kaka eke -li k’ij.
41008003	Eke m’am ɛlu ɛl es -n’im namn, -li k’ow -n’ɔnymn lɛc ɛl ec’ejagb us ɛm, aŋke ɛl ɛm ec’agŋ nyam nyam anŋ susu kpekpe ow."
41008004	In e jam ɛsɛl a am dad’r ɛsɛ: "Ɛtŋ sica bogŋ si k’ɛŋn ob ij s’ɔŋ ɛl usu saw ɛm na ek’ɛgŋ irm ab ee?"
41008005	Jesu ibrm ɛl ninɛ: "Kɔ futufutu abi ɔnymn ab ee?" Ɛtŋ jam ɛsɛl a dad ninɛ: "Lɔbŋ."
41008006	Sica Jesu ɔŋ abusu eke dedeku a k’ok es wus. L’ot futufutu lɔbŋ a, l’ɛlu Nyam bia, li bubr ɛm, ɛtŋ n’ɔŋ in e jam ɛsɛl a eke ki cɛc dedeku a. Ɛtŋ jam ɛsɛl a cɛc ɔŋ ɛl fɛŋ.
41008007	-N’ɔnym ɔcn abi ka ab. Jesu oc yeci yɛji ɛlu Nyam bia ɛtŋ ɔŋ jam ɛsɛl a eke ki cɛc ɔŋ ɛl.
41008008	Agŋ a ij ob molok iy ɛl toŋ ob wawal es. Jam ɛsɛl a ɛc ot ob a fɛŋ eke wal es a ɛtŋ ow ij mulu ɛgbɛl lɔbŋ.
41008009	Agŋ a fɛŋ ek’ij ob a, ɔtu eke k’ij agŋ fandi yar. Sica Jesu ɔŋ ɛl abusu eke -li k’im,
41008010	ɛtŋ kpɛkŋ in lel in e jam ɛsɛl ab ab -l’ok mijɛtŋ ab ɛm -n’im Dalmanuta eci wus ab af.
41008011	Farisiɛl ow ɛŋn Jesu ɛtŋ am atar ów es in ab. Eke -l’erurir eke -li k’uk ow meb a sosiɛm, -li dad ow ninɛ: "Kòk mɛny ɛwr nyam ɔŋ ɛy yec’ɛtŋ ke s’úw any tasi ek’ow el Nyam ɛrm’ŋ ow."
41008012	Jesu bubm sel ok ɛtŋ dad ninɛ: "Bla sosiɛm ɛtŋ yɛfɛnyna ec’agŋ amua am ibrm eke k’ɛkn mɛny ɛwr ee? M’am dad ɔny nawrɛ ɛm tasi: wɛl k’ow kokm mɛny ɛwr kaka ɔɔm ɔny."
41008013	Ɛtŋ l’ɛlu wɛl es, l’ɛy mijɛtŋ ab ɛm l’ubr mij jam a.
41008014	Eke -n’im a, jam ɛsɛl a ijl es eke k’eb futufutu, ek’ow elm futufutu nyam a cɛ eke -n’ɔnymn ab mijɛtŋ ab ɛm a.
41008015	Jesu am ijl ɛl nɛny dad ɛsɛ: "Ɛ̀wr ɛrm! Ke ɔ́sur sos Farisiɛl lele Erɔd ab e lijru a e lís."
41008016	Jam ɛsɛl a ek’iri low na a am dadarir ɛl ɔfr ɛm ɛsɛ: "Eke s’ebm futufutu a sosiɛm anake n’am dad ɛy ów amua a."
41008017	Eke Jesu iri ów a eke -n’am dadarir ɛl ɔfr ɛm a, n’am dad wɛl l’ɛsɛ: "Kɔ bla sosiɛm ɛtŋ am dadr ɛsrɛ: 'Eke s’ebm futufutu a sosiɛm ee?' Kɔ k’irimn cɛ ee? Kɔ ow k’okm ɔny es sos ɛm cɛ ee? Kɔ ɔny ec’ɛrm tuɔtuɔ a sosiɛm ee?
41008018	-
41008019	Ɔny ɛlil anyamn ɛtŋ ɛ́knmn es ee? Ɛlil ɔru ɛtŋ írimn ów ee? K’ɔknmn lɛgŋ a eke m’ubr futufutu yen ɛm m’ɔŋ agŋ fandi yen a ij a, ow a ek’akm ɛl a, mulu abi anake ɛcr otr ab ee?" -Li dad ninɛ: "Lɛw yony."
41008020	Ɛmɛny l’ibrm wɛl ninɛ: "Lɛgŋ a eke m’ubr futufutu lɔbŋ ab ɛm m’ɔŋ agŋ fandi yar a ij a, ow a ek’akm ɛl a, mulu abi anake ɛc otr ab ee?" -Li dad ninɛ: "Lɔbŋ."
41008021	Ɛtŋ Jesu usr af dad ɛl ninɛ: "Ɛtŋ ɛmɛny sica k’irimn ow k’okm ɔny es sos ɛm cɛ ee?"
41008022	Jesu lel in e jam ɛsɛl ab ab im ok Bɛtsayida. Yogŋ agŋ oc any eflu nyam ow ɛtŋ am ŋɔŋn’n eke li k’itŋn ow abu.
41008023	Jesu ucu any eflu a abu ɔny ɛtŋ oc’r ab im baŋn saw a. Yogŋ l’oc sar l’ubr ow anyamn ɛm, l’ok ow sabu any ɛtŋ l’ibrm ow ninɛ: "Kɔ am ɛkn es ee?"
41008024	Any eflu a fifig anyamn ɛtŋ dad ninɛ: "M’am ɛkn agŋ ek’am an es, gbɛkɔ m’am ɛkn ɛl ɛsɛ ekŋ af."
41008025	Ɛmɛny Jesu ok’r sabu any ɛtŋ n’am ɛkn es sɛnyn sɛnyn. Sica l’ewl tasi ɛtŋ n’am ɛkn ob fɛŋ ɛsɛ elel ek’ow it ab af.
41008026	Ɛtŋ Jesu dad’r ninɛ: "Èb ejagb im gbugŋ; kɔ k’ɔ̀kŋ any kpɛkŋ kpɛkŋ k’im k’ɛy agŋ ab ɛm."
41008027	Ow e jam a, Jesu lel in e jam ɛsɛl ab ab us ejagb aam baŋn baŋn a ek’anŋ Sesare Filip eci wus ab af a. Eke -n’anŋn ejagb -n’aam a, Jesu ibrm in e jam ɛsɛl a ninɛ: "Kɔ ayaf agŋ bi dadr ɛm e lís ee?"
41008028	-Li dad ow ninɛ: "Agŋ bɛb bi dad ɛsɛ ŋ Jan mij ok nuŋ ɛs, bɛb bi dad ɛsɛ ŋ Eli, ɛtŋ agŋ likpr ec’a, -li b’oc’ŋ ɛsɛ kokoba ɔb ɛsɛl ab ɛm e nyam af."
41008029	Ɛtŋ Jesu ibrm ɛl ninɛ: "Kɔ ɔny obi ɔny obi a, ayaf b’ocar’m ee?" Piɛr ɔdu eb dad ninɛ: "Ŋ el Mesi a."
41008030	Jesu ijl ɛl nɛny kpoŋ kpoŋ eke -li ki dadmn in e lís e low -l’okmn ɛgŋ kaka.
41008031	Jesu am yɛgm in e jam ɛsɛl a low dad ɛl ɛsɛ: "Ow it ek’ɛgŋ ec’ Iy k’ij gbre nɔnɔ; ke agŋ ekpekp, egb waw ɛsɛl ɛgbɛl lel ol e low yɛgm ɛsɛl ab ígŋ ɛlu’l es, ɔ́ŋ wɛl ibi’r ke sɛgŋ nyahan, l’ígb agŋ ek’uw ab ɛm."
41008032	N’am dad wɛl sodad amua l’ɛrum mar. Na sosiɛm Piɛr oc’r ab im saw ɛm ɛtŋ am ɛnym’n abr dad’r ɛsɛ: "Kì dad odad nɛnɛ."
41008033	Eke Jesu ɛwl mɛny lɛr in e jam ɛsɛl a, li dad Piɛr lebl tuɔtuɔ ɛm ninɛ: " Satan, kpàb’m es lís, aŋke ŋ e tutr a elm Nyam e tutr, kɔ na agŋ ɛm e tutr."
41008034	Eke Jesu ɛsŋ dedeku a lel in e jam ɛsɛl ab ab a, n’am dad wɛl l’ɛsɛ: "Ek’ɛgŋ nyam am erur eke k’us’m jam a, ow it ke li kí tutrm in e lís owi, l’ábu in obi ec’olikŋ a ke l’ús’m jam.
41008035	Tasi ɛm a, ɛgŋ yec’eke b’ow erur eke ki dogŋn in e sel a, b’ow irmn. Gbɛkɔ ɛgŋ yec’eke b’ow irmn in e sel a Amani Mamn a lel ɛm sosiɛm ab a, b’ow ɛŋn.
41008036	Eke batŋ ɛgŋ nyam ɔny wus ec’ob fɛŋ ɛtŋ l’irmn in e sel a, ke bla ow b’ow eel il ab ee?
41008037	Ɛtŋ bla ob iy ɛgŋ ɔtu eke k’oc sɔgr in e sel ab ee?
41008038	Yɛfɛnyna ec’agŋ amua el sikpl ɛsɛl lel ɛnyɛmbri yony yony ɛsɛl ab Nyam ec’any af. Ek’ɛgŋ nyam ɛ́s am ɔny ɛm lel ɛm e sodad ebl ab ab sosiɛm agŋ amua ec’araŋn, ɛbɛn cɛ ɛgŋ ec’ Iy yɛji ɛ́s b’ow ɔny, lɛgŋ eke li b’ow l’ow Ɛs ec’anygbɛl ɛm, afr ɛrm ɛsɛl lala ab ab a."
41009001	Ɛmɛny Jesu dad ɛl ninɛ: "Low nawrɛ m’am dad ɔny: agŋ amua ek’anŋ aŋa a e bɛb b’ow ɛkn Nyam ec’ es ɛw a ow abusu ɔny ɛm gbuŋ ke -l’uw."
41009002	Eke sɛgŋ nɔhɔn ɛc a, Jesu ɛsŋ Piɛr, Jak lele Jan ab ɛtŋ -li kpab es -n’im saw ɛm ɛl sɔny lafɛny gege nyam af. Yogŋ, Jesu itŋn sos ɛl ec’any af.
41009003	In eci mob sus ɛm a e jɛjn a afŋn es; wus af aŋa, ɛgŋ kaka anm eke k’ɔŋ in eci mob sus ɛm a jɛjn ɛbɛn.
41009004	Ɛtŋ kpɛkŋ Eli lele Mois ab okm sos ɔkm ɛtŋ am dad ów Jesu ab.
41009005	Eke Piɛr b’ɛkn ɛbɛn a, li dad Jesu ninɛ: "Low yɛgm agŋ ɛs, ow akpl eke si k’anŋ aŋa! S’ús nuŋ igŋ usu nyahan: ŋ e nyam, Mois e nyam lel Eli e nyam ab."
41009006	Tasi ɛm a, Piɛr ɛknm odad eke ki dad aŋke ɛl nyahan mum erŋn am ɔny ɛl.
41009007	Kpɛkŋ jru ɛy ɛtŋ ubur ɛl es. Ɛtŋ lebl nyam anŋ jru ab ɛm am ikŋ dad ɛsɛ: "Ɛgŋ na el ɛm ec’ Iy eke m’erur tasi; ìrir in e low."
41009008	Kpɛkŋ jam ɛsɛl a am ɔl saw saw, gbɛkɔ -l’ɛknm ɛgŋ kaka ek’ow elm Jesu sɔny cɛ ek’anŋ ɛl ab a.
41009009	Eke -n’anŋn lafɛny ab af -n’am us es a, Jesu ijl ɛl nɛny dad ninɛ: "Low na ek’ɛkan a, kì dadr k’okr ɛgŋ kaka, toŋ bake ɛgŋ ec’ Iy ígb agŋ ek’uw ab ɛm."
41009010	-L’ɛgŋ low a -l’eb, gbɛkɔ -n’am ibrmnin ɛl ɔfr -l’ɛsɛ: "Ke ɛgŋ ec’Iy ígb agŋ ek’uw ab ɛm e nyandrɛ el ayaf ee?"
41009011	Ɛmɛny jam ɛsɛl a am ibrm Jesu ɛsɛ: "Dàd ɛy, kɔ bla sosiɛm ɛtŋ ol e low yɛgm ɛsɛl a bi dad ek’Eli in k’ow gbuŋ ke Mesi a in ów ee?"
41009012	Jesu dad ɛl ninɛ: "Ɛɛ, Eli eke li k’ow ke ni nyímn ów a fɛŋ. Gbɛkɔ bla sosiɛm Nyam Lɛl ɛm wɛl nɔn ek’ɛgŋ ec’Iy b’ow ij gbre nɔnɔ ke wɛl k’úbm’n ee?
41009013	M’am dad ɔny ek’Eli ec’a, l’ow lɛgŋ a ɛtŋ, ɛtŋ agŋ kok’r low yec’a eke -l’erurir a ɛsɛ elel eke wɛl nɔn ab af."
41009014	Eke -l’owr -n’ɛŋan jam ɛsɛl likpr a, -l’ɛkn dedeku ek’ɛlul wɛl ɛm, ɛtŋ wɛl am atar ów es ol e low yɛgm ɛsɛl ab ab.
41009015	Eke dedeku a b’ɛkn Jesu a, low iti ɛl any ɛtŋ kpɛkŋ -n’am uru es -n’im -l’ɛsŋn ow.
41009016	Jesu ibrm jam ɛsɛl a ninɛ: "Kɔ bla owi am atarir es ee?"
41009017	Dedeku ab ɛm a, ɛgŋ nyam ɔdu eb dad ninɛ: "Low yɛgm agŋ ɛs, m’oc ɛm jim ek’ɔny abŋ ŋuŋ ke ɔɔm’n li dadm odad a m’is’ŋ.
41009018	Usu kaka fɛŋ ek’abŋ na b’ɛy’r af a, ow b’ɔny ɛlu’l ow wus, sar ufu ám ifl’l nɛny, n’ám sasagr an ɛm, ke n’ám ɛcan es. Mi dad ŋ e jam ɛsɛl a eke k’ogŋ abŋ ikŋ na in ɛm, ɛtŋ -l’ɔtum -n’ɔnym ow ec’abusu."
41009019	Jesu dad in e jam ɛsɛl a ninɛ: "Ɔny tasi, eel agŋ eke ɔmn anm ɛm! Ɛmɛny sɛgŋ abi m’it eke mi k’anŋ ɔny ab ee? Ɛtŋ ɛmɛny sakp abi ow it eke mi k’ɛgŋ low na m’eb ee? Òcr iy a isr’m aŋa!"
41009020	Wɛl oc iy a is’r. Ek’abŋ ŋuŋ a b’ɛkn Jesu a, l’ufŋ iy a lɛc ɛm, n’ɔny l’ɛlu ow wus. Iy a am wuwl wus yogŋ ɛtŋ sar ufu am ifl’l nɛny.
41009021	Jesu ibrm iy ɛs a ninɛ: "Kɔ ow ij sɛgŋ abi ek’abŋ ŋuŋ na anŋ’n af ee?" Iy ɛs a dad ninɛ: "In e likekli ɛm ɛtŋ.
41009022	Sakp oglog abŋ a b’ɔny ɛlu’l alm, oglog mij ɛm eke k’ibi’r. Ek’ɔtu e ki kok, ìkŋ ɛy sɔrŋ ke ɛ́lum ɛy abu!"
41009023	Jesu am dad’r ɛsɛ: "Kɔ bla ɛtŋ am dad ɛsɛ: 'Ek’ɔtu e ki kok ee?' Wɛl ɔtu eke ki kok low low fɛŋ ɛgŋ eke b’ɔny ɔmn a eci."
41009024	Kpɛkŋ iy ɛs a igbl lebl ogŋ ɛtŋ am dad ɛsɛ: "M’ub nawrɛ! Ɛ̀lum im abu ke ɛm ec’ɔmn ɔnym a óc es ɛm ɛm."
41009025	Eke Jesu ɛkn agŋ a ek’am uru ow a, l’oc lebl tuɔtuɔ ɛm n’am dad abŋ ŋuŋ a l’ɛsɛ: "Abŋ eke b’ɔŋ ɛgŋ el ɛbrm lel ɔru ablu ab, m’am dad’ŋ: ɛ̀y ɔkm iy na ɛm, k’ɛ̀wl mɛny k’ow in ɛm ij!"
41009026	Abŋ ŋuŋ a babarm, ufŋ iy a lɛc ɛm ɛtŋ l’ɛy ɔkm. Iy a ɛw ɛsɛ ek’ow’n uw cɛ af, toŋ agŋ ek’anŋ yogŋ a am dad ɛsɛ: "Iy a, l’uw."
41009027	Gbɛkɔ Jesu ɔny iy a abu ɛtŋ ow ɔŋ l’igb n’inym es.
41009028	Eke Jesu im gbugŋ, ke in eci jam ɛsɛl ab ab -n’anŋn ɛl sɔny a, -n’am ibrm ow -l’ɛsɛ: "Kɔ bla ɛtŋ ɛy s’ɔtum s’ɔnym abusu s’ogŋm abŋ na ee?"
41009029	Jesu am dad ɛl ɛsɛ: "Abŋ akpasu na, Nyam ŋɔŋn ɛm cɛ wɛl b’ogŋ’n l’ɛy ɔkm."
41009030	Sica -n’ŋgboŋ usu a eke -n’anŋn a, ɛtŋ -l’ubr Galile ogog a. Jesu e tutr ɛm a, k’ɛgŋ k’úwm yogŋ a eke n’anŋ ab any.
41009031	N’am yɛgm in e jam ɛsɛl a low li dad wɛl l’ɛsɛ: "Wɛl b’ow ɔny ɛgŋ ec’ Iy ɛlu agŋ abu ɛm, ke -l’ibi ow. Eke ow b’ow kok sɛgŋ nyahan a, li b’ow l’igb luw ɛm."
41009032	Gbɛkɔ low yɛgm ikŋ na, jam ɛsɛl a k’irim ow eci nyandrɛ a, ɛtŋ -n’am uru eke -li k’ibrm Jesu low na ec’akr otar a.
41009033	-N’im -l’ɛy Kapɛrnayum; eke -n’imn -l’okr akŋ a, Jesu am ibrm in e jam ɛsɛl a ɛsɛ: "Kɔ ejagb us ɛm a, bla owi anake am atarir es ab ee?"
41009034	Ɛl a fɛŋ -li yewal, aŋke ejagb af a, -l’atar ów es, -n’am dadarir ɛl ɔfr ɛm -l’ɛsɛ: "Kɔ bwo el ɛy ec’anymu ee?"
41009035	Sica Jesu sig es, ɛtŋ l’ɛsŋ jam ɛsɛl lɛw yony a fɛŋ, ɛtŋ n’am dad wɛl l’ɛsɛ: "Eke ɛgŋ nyam erur eke k’el ɔny ec’anymu, ke l’él ɔny a fɛŋ eci jam ablu, l’él ɔny fɛŋ eci ob oc ɔŋ ɛs."
41009036	Ɛtŋ Jesu ɔny iyli nyam abu ow araŋn yogŋ ɛl ec’any af, l’oc ow ɛtŋ n’am dad wɛl l’ɛsɛ:
41009037	"Ek’ɛgŋ eb ey amua ɛm e nyam ɛm sosiɛm a, ke ɛm anake l’eb’m a. Ɛtŋ ɛgŋ a ek’eb’m a, ow elm ɛm obi l’ebm im, kɔ ɛgŋ a ek’ɛrm’m a anake l’eb ɛbɛn a."
41009038	Jan dad Jesu ninɛ: "Low yɛgm agŋ ɛs, s’ɛkn ɛgŋ nyam eke oc ŋ e nin a am kokr juma ogŋn abŋ eŋuŋ. S’ɛdŋn in, eke l’elm ɛy ec’ɛgŋ a sosiɛm."
41009039	Jesu dad ninɛ: "Ɛgŋ k’ɛ́dŋn in, aŋke ɛgŋ kaka anm eke b’ow oc ɛm e nin a kokr sakrowa, ke kpɛkŋ ow e jam a, ɔ́tu dad ɛm e nin ŋuŋ ec’odad.
41009040	Tasi ɛm a, ɛgŋ ek’ifnm ɛy a, el ɛy ec’ɛgŋ.
41009041	Low nawrɛ m’am dad ɔny: ɛgŋ kaka fɛŋ ek’ɔŋ ɔny mij kpɔk ɛm ɛgŋn, Krist ec’agŋ ek’eel a sosiɛm a, ɛgŋ ikŋ na, li b’ow n’ɛŋn in e labm sɔg."
41009042	Ɛmɛny Jesu usr af dad ninɛ: "Ɛgŋ eke b’ow ɔny ɛgŋ ek’ɔny ɔmn ɛm ɛm ɛsɛ iy na af ɛlu wus a, low ŋuŋ a eke li k’ɛŋn a agb nɔnɔ. Eke wɛl oc meb ucur lob ligbɛl ucu’r ɛmn, ɛtŋ ɔny ɛman in okij a, ow akpl akm low ŋuŋ a eke wɛl ki kok’r a.
41009043	Eke batŋ ow el ŋ ec’abu a anake b’ɔŋ ɛy sikpl owi ɛm a, ke ùbr’r es, aŋke ow akpl ŋ eci eke k’ɛy sel ɛŋn tasi ab ɛm abu nyam coco ab, ow a eke k’ɛli sabu yony ke ím anŋ gbre ij usu, yogŋ a eke al ek’iram es anŋ a. [
41009044	Yogŋ, sisŋ a eke b’ij sos megl a, -l’uwmn, ɛtŋ al a ek’anŋ yogŋ a yɛji iram es kaka.]
41009045	Ɛtŋ ek’ow el ŋ e lakr a anake b’ɔŋ ɛy sikpl owi ɛm a, ke ùbr’r es, aŋke ow akpl ŋ eci eke k’ɛy sel ɛŋn tasi ab ɛm lakr nyam coco ab, ow a eke k’ɛli akr yony ke ím gbre ij usu a. [
41009046	Yogŋ, sisŋ a eke b’ij sos megl a, -l’uwmn, ɛtŋ al a ek’anŋ yogŋ a yɛji iram es kaka.]
41009047	Eke batŋ ow el ŋ e nyamn a anake b’ɔŋ ɛy sikpl owi ɛm a, ɔ̀kr ɔny oc’r es, ow akpl ŋ eci eke k’oc nyamn nyam ab ɛy Nyam eci gbreŋgbi usu ab ɛm, ow a eke k’ɛli anyamn yony ke wɛl ɔny ɔwl’ŋ gbre ij usu a.
41009048	Yogŋ, sisŋ a eke b’ij sos megl a, -l’uwmn, ɛtŋ al a ek’anŋ yogŋ a yɛji iram es kaka.
41009049	Tasi ɛm a, ɛgŋ ɛgŋ b’ow ɛcr al eci gbre ijr ab ɛm, yec’ɛtŋ ke ɛbm ɛkn na áyal il ɛsɛ egb waw eke wɛl b’ok mok af ab af.
41009050	Mok el ob mamn. Eke batŋ l’irmn in e ded a, ayaf wɛl ki kokr ke l’ɛ́wl mɛny li ded ee? Ow akpl ek’ɔny ɛm a, mok e ded ikŋ na k’anŋ, yec’ɛtŋ ke ɔny ɔfr ɛm a, ír ɛrm es ɛy ec’ɛb."
41010001	Jesu igb yogŋ im Jude wus af, ɛtŋ l’ubr Jurdɛn jam a. Ɛmɛny agŋ nɔnɔ ow as luku ɛlul il ɛm; ɛsɛ sɛgŋ fɛŋ ec’a eke li bi kok ab af, n’am yɛgm agŋ a low.
41010002	Eke Farisiɛl k’ɛbm Jesu a sosiɛm, -l’ow -n’ɛŋn ow ɛtŋ -n’am ibrm ow -l’ɛsɛ: "Kɔ ɛy ec’ol ab ɛm abusu ɛru es eke igŋ k’ɛlu in e yɔw es ee?"
41010003	Jesu ibrm ɛl ninɛ: "Kɔ low yɛgm eke Mois ɔŋ ɔny a el bogŋ ec’ee?"
41010004	-Li dad ninɛ: "Mois ɔŋ abusu eke wɛl ki nɔn igŋnin e lɛl gbuŋ ke igŋ ógŋ in e yɔw."
41010005	Ow sosiɛm Jesu dad ɛl ninɛ: "Mois nɔn ol ikŋ na aŋke ɔny, eel agŋ ɛrm tuɔtuɔ ɛsɛl.
41010006	Gbɛkɔ wus e nuŋ ɔb ɛm a, eke Nyam kok ów a fɛŋ a, li kok wɛl igŋ lele yɔw ab.
41010007	Na sosiɛm anake igŋ b’ow ŋgboŋ ɛs lele lis ab ec’akŋ,
41010008	ke l’ókr af in e yɔw ab ab -l’el sos megl nyam a. Ca -l’elm agŋ yony ij, kɔ sos megl nyam.
41010009	Ke ɛgŋ k’ɔ́nym yec’eke Nyam ɔny okr af a, kpabm es."
41010010	Sica eke Jesu lele in e jam ɛsɛl ab ab im ok akŋ a, ɛmɛny jam ɛsɛl a am ibrm’n ów, odad a eke li dad ab af.
41010011	Jesu dad ɛl ninɛ: "Igŋ fɛŋ eke ɛlu in e yɔw es, ke im ɛbi yɔw ɛjec’a, l’ij nfaci krɛkrɛ e yɔw a ec’any af ŋ̂.
41010012	Ɛtŋ eke yɔw nyam ɛlu in ec’igŋ es ɛtŋ im oc igŋ ɛjec’a, in yɛji l’ij nfaci ŋ̂."
41010013	Agŋ ot etuey aam Jesu ogŋ eke li k’at wɛl abu nuŋ, gbɛkɔ jam ɛsɛl a am ɛnym ɛl abr.
41010014	Eke Jesu b’ɛkn ɛbɛn a, ow e low ebl’l ɛrm ɛtŋ li dad in e jam ɛsɛl a ninɛ: "Yɛ̀br etuey ow ɛm ogŋ! Ɛgŋ k’ɛ́dŋn ɛl, aŋke tasi ɛm a Nyam e gbreŋgbi usu a, agŋ a ek’anŋ ɛsɛ ɛl af a eci.
41010015	Low nawrɛ m’am dad ɔny, ɛgŋ kaka fɛŋ ek’ɛgŋm Nyam e gbreŋgbi usu a ebm ɛsɛ iyli af a, ɛgŋ ikŋ na, lɛgŋ kaka li k’ow l’ɔtum l’ɛym ɛm."
41010016	Ɛtŋ Jesu am ot ey a, at ɛl abu nuŋ ɛdŋ ɛl ɔwrɔ.
41010017	Ejagb cɛ eke Jesu us eke k’im a, kpɛkŋ ɛgŋ nyam uru es ɛc’r anym ok ɔwrɔkp wus ɛtŋ am ibrm’n ɛsɛ: "Low yɛgm agŋ ɛs mamn, kɔ ayaf mi ki kokr ke m’íj sel ɛŋn ek’ɔnym uwr ec’aja ee?"
41010018	Jesu dad’r ninɛ: "Kɔ bla ɛtŋ am ɛsŋ’m ɛgŋ mamn ee? Ɛgŋ kaka elm ɛgŋ mamn, ek’ow elm Nyam sɔny coco cɛ.
41010019	Kɔ uw sol ab any ee? K’íbim ɛgŋ, k’íjm nfaci, k’íym mil, k’íjm daŋku yadŋ ɛm ɛgŋ e nuŋ af, kí kokm lɛyr owi ɛgŋ e lís, ɛ́lum asŋ lele esŋ ab."
41010020	Ɛgŋ a dad’r ninɛ: "Low yɛgm agŋ ɛs, likekli ɛm ɛtŋ mi b’ɛlum sol amua fɛŋ."
41010021	Jesu lɛr’r, ɔny in ec’erur ɛtŋ dad’r ninɛ: "Ow anŋ’ŋ low nyam cɛ. Ìm ɔl ŋ ec’ob ek’ɔny a ij, òc ow ec’os a ɔŋ ɔgbɔru, ke b’ow ɛŋn ob ɔny afr, ca ɛ́wl mɛny ow us’m jam."
41010022	Ek’ɛgŋ a iri odad na a, ow e low ɛdŋ’n ɛrmni es, ɛtŋ n’aam sos es ɔw ɛm, aŋke n’ɔny ob nɔnɔ.
41010023	Eke Jesu lɛr in e jam ɛsɛl a ek’anŋ’n saw saw a, li dad wɛl ninɛ: "Nyam e gbreŋgbi usu a ec’ɛm ɛy a ɛw tuɔtuɔ agŋ a ek’ɔny ob nɔnɔ a eci gbɛ!"
41010024	Jam ɛsɛl a low iti any low na eke -l’irir a sosiɛm; ɛtŋ Jesu ɛwl am dad ɛl ɛsɛ: "Ɛm jimɛl, Nyam eci gbreŋgbi usu a ec’ɛm ɛy a ɛw tuɔtuɔ.
41010025	Kin, gbaŋkɔ kedebnam eci fɛfn ɔmu ɛm eke k’ɛcr a, ɛw fuɛfuɛ akm gbreŋgbi eci Nyam e gbreŋgbi usu ec’ɛm ɛy a."
41010026	Ow ɔŋ jam ɛsɛl a eci low any iti a am afŋn es, ɛtŋ -n’am dadarir ɛl ɔfr ɛm -l’ɛsɛ: "Kɔ sica bwo ec’ɛgŋ ɔtu ek’ɛŋn sel ee?"
41010027	Jesu ok ɛl anyamn af, ɛtŋ dad ɛl ninɛ: "Agŋ ec’any af a, ow ɛw tuɔtuɔ, kɔ ow elm Nyam ec’any af a gbɛ, aŋke Nyam ec’a, fɛŋ ɛw fuɛfuɛ!"
41010028	Af yogŋ Piɛr dad’r ninɛ: "Ŋ obi yɛji ɛ̀kn! Ɛy, s’igŋ fɛŋ s’ok es ɛtŋ s’us’ŋ jam."
41010029	Jesu dad’r ninɛ: "Low nawrɛ m’am dad ɔny: eke ɛm lele Amani Mamn ab ab sosiɛm ɛgŋ nyam igŋ in ec’akŋ, lisijimɛl, lisijɔwɛl, lis, ɛs, in ec’ey, in e sɔgm ɛlu es a,
41010030	sɛgŋ amua eke s’anŋ ɛm ab ɛm, li b’ow n’ɛŋn ów amua e sakp ekŋ yen ok af: akŋ, lisijimɛl, lisijɔwɛl, lisɛl, ey lele sɔgm ab. Ɛtŋ li b’ow l’ɔbr gbre ijr yɛji. Ke sica sɛgŋ a eke anŋ anym am ow ab ɛm a, n’ɛ́ŋn sel ek’ɔnym uwr.
41010031	Gbɛkɔ ánymu ab ɛm eci nɔnɔ b’ow ɛwl el ajamu, ɛtŋ ajamu ab ɛm e nɔnɔ, b’ow ɛwl el ánymu."
41010032	Jesu us ejagb agŋ a ek’am us’r jam ab ab, l’ikŋ wɛl anym -n’am uyu -n’im Jerusalɛm. Jam ɛsɛl a ɛrmni ɛdŋ es, ɛtŋ agŋ a ek’am us’r jam a erŋn ow sos. Jesu ɛsŋ lɛw yony a saw ɛm eke ki dad ɛl low yec’a eke b’ow ɛŋn’n a.
41010033	-
41010034	Li dad ninɛ: "Ìsr any ɛ̀kan, kin Jerusalɛm anake s’am uyu s’im a; yogŋ ɛgŋ ec’ Iy b’ow ɛy egb waw ɛsɛl ɛgbɛl lel ol e low yɛgm ɛsɛl ab ab ec’abu ɛm. -Li b’ow -l’ɔb ow low luw eci, ɛtŋ -li b’ow -l’oc ow -n’ɔŋ Nyam any uwm ɛsɛl kokr’r miyɛr, afl’l sar any, ɔr’r say ɛm, ke -l’ibi ow. Gbɛkɔ eke sɛgŋ nyahan b’ow ɛc a, li b’ow l’igb luw ɛm."
41010035	Sica Sebede jimɛl a, Jak lele Jan ab, ow ɛŋn Jesu ɛtŋ am dad’r ɛsɛ: "Low yɛgm agŋ ɛs, s’am erur eke low yec’eke si b’ow s’ibrm’ŋ a, kók ɔŋ ɛy."
41010036	Jesu ibrm ɛl ninɛ: "Kɔ bla lowi am erurir eke mi ki kok m’ɔŋ ɔny ee?"
41010037	-Li dad ow ninɛ: "Lɛgŋ eke b’ow anŋ ŋ ec’anygbɛl ɛm a, ɛ̀gŋ ɔŋ ɛy abusu ke s’ók es ŋ ab: ɛgŋ nyam síg’ŋ es lidr ogog ke nyam síg’ŋ es nɛmn ogog."
41010038	Gbɛkɔ Jesu dad ɛl ninɛ: "Low yec’a ek’am ibrmn a, k’uwmn any. Kɔ ɔtur eke b’ow ɛgŋn gbre e mij kpɔk a eke m’ow m’ɛgŋ a, oglog wɛl ok ɔny gbre e mij nuŋ a eke wɛl b’ow ok’m ab ee?"
41010039	-Li dad ow ninɛ: "Ɛɛ, s’ɔtu." Ɛtŋ Jesu dad ɛl ninɛ: "B’ow ɛgŋn mij kpɔk a eke m’ow m’ɛgŋ a, ɛtŋ wɛl b’ow ok ɔny mij nuŋ a eke wɛl b’ow ok’m a,
41010040	gbɛkɔ ɛm e lidr abu af ec’es sig a lele nɛmn abu af ec’ab ab a, ow elm ɛm m’ɔɔm ɛgŋ. Susu amua el agŋ a eke ɛl sosiɛm Nyam kok ɛw es a eci."
41010041	Eke jam ɛsɛl agŋ lɛw a iri low na a, -n’am ebl ɛrm -l’ok Jak lele Jan ab af.
41010042	Ow sosiɛm Jesu ɛsŋ ɛl fɛŋ ɛtŋ am dad ɛl ɛsɛ: "Ɛ̀kan ek’agŋ a e si b’oc ɛsɛ ɛb ec’es ɛw ɛsɛl af a, b’ɛw ɛb ab es abusu ɔny ɛm, ke ɛl ɛm ec’agŋ any ɛsɛl ek’anŋ a, b’ɛlu ɛl ec’abusu ɔny a ɔkm dedeku a e nuŋ af a.
41010043	Gbɛkɔ ɔny eci araŋn ec’a, ow k’ɛ́cr ɛbɛn. Eke batŋ ɔny ɛm ec’ɛgŋ kaka fɛŋ am erur eke k’el ɔny ec’es ɛw ɛs a, ke l’él ɔny a fɛŋ ec’ob oc ɔŋ ɛs;
41010044	ɛtŋ ɛmɛny ek’ɔny ɛm ec’ɛgŋ kaka fɛŋ am erur eke k’el ɔny ec’anymu, ke l’él agŋ a fɛŋ ec’adu.
41010045	Ɛbɛn nyam coco ɛgŋ ec’ Iy yɛji owm ek’agŋ ki kok in e lís e low, kɔ l’ow eke li ki kok agŋ e lís e low, ke l’óc in e sel a l’ɛw awoba li sɔgr agŋ nɔnɔ."
41010046	Jesu lel in e jam ɛsɛl ab ab ow ok Jeriko ɛb ɛm. Sica eke Jesu, in e jam ɛsɛl a lel agŋ dedeku ab ab am ok ɔkm baŋn a, -l’uyum any eflu nyam eke wɛl b’ɛsŋ Bartime, Time jim ab, eke sig es ejagb saw ob sasm eci.
41010047	Eke l’iri ek’ow el Nasarɛt iy Jesu a, n’am ɛlu lebl li dad l’ɛsɛ: "Jesu, David eci lilaw, ìkŋ’m sɔrŋ!"
41010048	Agŋ nɔnɔ gbɛl erurm ɛtŋ am ɛnym’n abr eke li ki yewal, gbɛkɔ n’am at lebl es l’ɔg li dad l’ɛsɛ: "David eci lilaw, ìkŋ’m sɔrŋ!"
41010049	Jesu inym es ɛtŋ dad eke wɛl k’ɛsŋ’n any eflu a. -L’ɛsŋ ow ɛtŋ -li dad ow ninɛ: "Àtr sos es igb! N’am ɛsŋ’ŋ."
41010050	Any eflu a wɔg in e mob sus ɛm a ɛlu es, ɛtŋ l’igb kpɛkŋ n’im n’ɛŋn ow.
41010051	Jesu ibrm’n ninɛ: "Kɔ bla lowi am erur eke mi ki kok m’ɔŋ’ŋ ee?" Any eflu a dad’r ninɛ: "Low yɛgm agŋ ɛs, m’am erur eke mi k’ɛwl m’ɛkn es."
41010052	Jesu dad’r ninɛ: "Ìm! Ŋ ec’ɔmn a ewlm’ŋ." Kpɛkŋ n’am ɛkn es, ɛtŋ n’am us Jesu jam.
41011001	Eke -n’imn bake -n’am titm Jerusalɛm, ke -n’anŋn Bɛtfaje baŋn lele Betani baŋn ab eci nɛny nɛny a, Olivie lafɛny a ogŋ a, Jesu ɛrm in e jam ɛsɛl ab ɛm ec’agŋ yony
41011002	ɛtŋ li dad wɛl ninɛ: "Ìmn baŋn a ek’anŋ ɔny anym ab ɛm, kpɛkŋ eke b’ow okr ɛm a, b’ow ɛŋan gbaŋkɔ kpɛtɛŋ eke wɛl ucur es, ke lɛgŋ kaka ɛgŋ sigm af. Mɔ̀mun in es k’ócr isr’m aŋa.
41011003	Eke batŋ ɛgŋ b’ibrm ɔny low a sosiɛm eke am mɔmun gbaŋkɔ kpɛtɛŋ na es a, dádr ɛsrɛ: 'Ɛgŋ gbɛl ɔny ow ec’es abur. Gbɛkɔ kpɛkŋ cɛ li b’ow l’ɛwl mɛny l’ɛlu es ow ow ɛŋn’ŋ.' "
41011004	-N’im ɛtŋ -n’ɛŋn gbaŋkɔ kpɛtɛŋ nyam ek’ucur es gbeŋ lisany saw, ejagb nɛny, ɛtŋ -ni mɔmu ow es.
41011005	Agŋ nyam nyam ek’anŋ yogŋ a am ibrm ɛl ɛsɛ: "Kɔ bla anake am kokr ab ee? Bla sosiɛm am mɔmun gbaŋkɔ kpɛtɛŋ na es ee?"
41011006	Jam ɛsɛl a dad agŋ a yec’a eke Jesu dad ɛl a, ɛtŋ kpɛkŋ wɛl ɛlu ɛl es -l’eb ejagb -n’im.
41011007	-L’oc gbaŋkɔ kpɛtɛŋ a -l’is Jesu, -l’ot ɛl e sigbad a -l’ok ow af ɛtŋ Jesu sig es af.
41011008	Agŋ nɔnɔ am ot ɛl e sigbad a ok ejagb, ɛtŋ bɛb ec’a, ow el ekŋ al eke -l’ubr ɔgm ɔgm a.
41011009	Agŋ a ek’ikŋ Jesu anym lel ɛl a ek’anŋ’n jam ab ab a, am ɔg dad ɛsɛ: "Hosana! Anygbɛl él Nyam eci! Ke Nyam ɛ́dŋ ɛgŋ ek’am ow Ɛs Kɔtɔkɔ e nin ɛm a ɔwrɔ!
41011010	Ke Nyam ɛ́dŋ gbreŋgbi usu a ec’es ɛw a ek’am ow a ɔwrɔ! Ɛy lagŋ David eci gbreŋgbi usu a ec’es ɛw a! Anygbɛl él Nyam ek’anŋ afr kpekpe a eci!"
41011011	Jesu ɛy Jerusalɛm ɛtŋ n’im toŋ l’ɛy Nyamel gbɛl ab ɛm. Eke l’ɛw mob a fɛŋ nyamn af uwr a, in lel in e jam ɛsɛl ab ab, -l’eb ejagb -n’im Betani, aŋke lɛgŋ am uk.
41011012	Eke lɛgŋ ɛny ke Jesu lel in e jam ɛsɛl ab ab ok ɔkm Betani a, Jesu namn ow sos.
41011013	Akpoj ɛm a, l’ɛkn babm ikŋ nyam ek’ebu sɛnyn sɛnyn. Ɛtŋ n’aam l’ɛkn eke li b’ow n’ɛŋn ey ow ɛm. Kɔ eke n’im li titm likŋ a, l’ɛkn eke ow el suw ɔfr, aŋke ow elm lakpo ek’ow it ek’ow k’ɔsu ey a.
41011014	Ɛtŋ Jesu dad ninɛ: "Ke lɛgŋ kaka ɛgŋ k’ɛ́ŋnm ŋ ɛm e liy ijm." Jam ɛsɛl a iri odad a eke li dad a.
41011015	Sica -n’im -l’ok Jerusalɛm. Eke Jesu ɛy Nyamel gbɛl a eci gbugŋ a, n’am ogŋ án ɔlu a lel agŋ ek’am ɔl mob ab ab l’ok ɔkm. Ɛtŋ n’ɔny jɛtɛ titŋn ɛsɛl e sitabl a lele prɛndrɛ ɔl ij ɛsɛl e mɛkpn ab ab l’ok wus.
41011016	Ɛtŋ l’ɛ́gbm ɛgŋ kaka es eke k’oc ob ubr Nyamel ab ɛm.
41011017	Ɛtŋ sica n’am yɛgm wɛl low li dad l’ɛsɛ: "Nyam Lɛl ɛm Nyam dad ninɛ: Wɛl b’ow ɛsŋ ɛm ec’êl a Nyam ŋɔŋn ec’êl, ɛbr ɛbr fɛŋ eci. Kɔ ɔny, am ocr kokr elu eci ɛŋanin usu."
41011018	Ek’ egb waw ɛsɛl ɛgbɛl lel ol e low yɛgm ɛsɛl ab ab iri low ikŋ na a, -n’am ɔl akunda yec’ɛm eke -li k’ibi Jesu. Ke tasi ɛm a, -li b’ɔny ow e muru aŋke dedeku a b’erur in e low yɛgm a.
41011019	Eke lɛgŋ ew es a, Jesu lel in e jam ɛsɛl ab ab ok ɔkm ɛb ab ɛm.
41011020	Ibribr ɛm a, eke Jesu lel in e jam ɛsɛl ab ab am ɛc ebr ab af a, -l’ɛkn babm ikŋ a e wɛw es toŋ ok min ɛm.
41011021	Piɛr ɔkn low a ek’ɛc a, ɛtŋ li dad Jesu ninɛ: "Low yɛgm agŋ ɛs, lɛ̀r! Babm ikŋ a ek’ofn ok af a wɛw es fɛŋ."
41011022	Jesu am dad in e jam ɛsɛl a ɛsɛ: "Low nawrɛ m’am dad ɔny: ɔ̀nyn ɔmn Nyam ɛm!
41011023	Ek’ɛgŋ dad ligigl na eke k’ŋgboŋ aŋa im ɛy okij ɛm, ɛtŋ bɛbar anm’n ɛrm ɛm, ɛtŋ l’ub nawrɛ eke low a e li dad a b’ow el a, tasi ow b’ow el.
41011024	Na sosiɛm m’am dad ɔny, ob fɛŋ eke b’ow ibrmn Nyam ŋɔŋn ɛm a, ùbr nawrɛ eke ɛŋan ɛtŋ Nyam b’ow ɔŋ ɔny.
41011025	Sica, eke am ŋɔŋn Nyam ɛtŋ ɔkan eke ɔnyn low ɔny lawl nyam ab a, òcr apr ir, yec’ɛtŋ ke ɔny Ɛs ek’anŋ afr a yɛji áp ɔny e sikpl a. [
41011026	Gbɛkɔ eke k’ow apmn ɔny lawlɛl a, ɔny Ɛs ek’anŋ afr a yɛji k’ow apm ɔny ɔny e sikpl a.]"
41011027	Ɛmɛny eke Jesu lel in e jam ɛsɛl ab ab ow Jerusalɛm a, n’anŋ Nyamel gbɛl a eci gbugŋ a n’am nyinymn es. Egb waw ɛsɛl, ol e low yɛgm ɛsɛl lel agŋ ekpekp ab ab ow ɛŋn’n,
41011028	ɛtŋ -n’am ibrm ow -l’ɛsɛ: "Kɔ bogŋ ec’abusu ɛm bi kok ów amua ee? Ɛtŋ kɔ bwo b’ɔŋ’ŋ ow e kok ec’abusu ee?"
41011029	Jesu dad ɛl ninɛ: "M’aam m’ibrm ɔny low nyam cɛ. Sica eke dadr’m a, ɛm yɛji mi b’ow mi dad ɔny abusu yec’ɛm eke mi bi kok ów amua a.
41011030	Kɔ bwo ɔŋ Jan abusu ow ok agŋ mij nuŋ ee? Kɔ Nyam oglog agŋ ee? Dàdr’m m’iri."
41011031	Ow ɛw ɛl ów es atar ɛl ɔfr ɛm ɛtŋ -n’am dad -l’ɛsɛ: "Eke si dad eke Nyam ɔŋ’n abusu l’ow, li b’ow l’ibrm ɛy l’ɛsɛ: 'Kɔ bla sosiɛm ɛtŋ ubmn in nawrɛ ee?'
41011032	Ɛtŋ eke si dad eke agŋ ɔŋ’n abusu l’ow, yeci yɛji es abur." (-N’ɔny dedeku a e muru, aŋke ɛl fɛŋ -li b’oc Jan kokoba ɔb ɛs tasi.)
41011033	Ɛtŋ sica -li dad Jesu ninɛ: "S’uwm any." Ɛtŋ Jesu yɛji dad ɛl ninɛ: "Eke ow el ɛbɛn a, ɛm yɛji mi k’ow mi dadm ɔny abusu yec’ɛm eke mi bi kok ów amua fɛŋ a."
41012001	Ow e jam a, ɛmɛny Jesu am dad ɛl odad nyandrɛ ɛm ɛsɛ: "Lɛgŋ nyam ɔgm ɛs nyam ewl viny in ec’egb ɔgm a. N’awŋ lakp l’ɛlul ɛm, li kok usu eke wɛl k’ifi egb ey ab es, ɛtŋ li kok usu gege eke wɛl k’anŋ ɔsu ɔgm a. Ɛtŋ l’oc egb ɔgm a l’abul ɔgm juma kok ɛsɛl, ɛtŋ l’eb ejagb n’im usu.
41012002	Ek’egb ub e lakpo ow a, egb ɔgm ɛs a ɛrm in ec’abu ɛlum ɛs nyam im eke juma kok ɛsɛl a k’ɔŋ’n in ec’egb a eke k’ɛbm’n a.
41012003	Juma kok ɛsɛl a ɔny abu ɛlum ɛs a, -l’ɔr ow ɛtŋ -l’ɛwlm ow mɛny ow im abu ɔfr.
41012004	Ɛmɛny egb ɔgm ɛs a ɛrm abu ɛlum ɛs nyam im. In ec’a, -li kok ow ob nuŋ ɛtŋ -li kok ow sos keskes.
41012005	Ɛmɛny egb ɔgm ɛs a ɛrm abu ɛlum ɛs ɛjeci nyam im. In ec’a, -n’ɔny ow ɛtŋ -l’ibi ow. L’ɛrm abu ɛlum ɛsɛl ɛjec’im, kɔ -li kok wɛl low nɛnyɛmbri nyam a cɛ: -l’ɔr bɛb ɛtŋ -l’ibi likpr.
41012006	Sica in ec’iy eke l’erur tasi a cɛ el ɛgŋ ek’anŋ’n abu ɛm. Ow anake l’abal es l’ɛrm ow ek’ow k’im ɛkn wɛl a, aŋke in e tutr ɛm a, ek’ow el in ec’iy a, wɛl b’ow ɔny ow ec’ɛlum.
41012007	Gbɛkɔ eke juma kok ɛsɛl a ɛkn iy a, -n’am dadarir ɛl ɔfr ɛm -l’ɛsɛ: 'Kin ɛgŋ a eke godo godo b’ow el aja ij ɛs a. S’ímn, s’íbir ir, ke egb ɔgm a él ɛy eci.'
41012008	-N’ɔny iy a, -l’ibi ow, ɛtŋ -l’oc ow e sos megl a -l’ɔwl ɔgm a e jam a."
41012009	Sica Jesu ibrm ninɛ: "Egb ɔgm ɛs a, bla li b’ow li kok ab ee? Li b’ow l’ow, l’ibi juma kok ɛsɛl a, ke l’óc egb ɔgm a l’ɛlul agŋ ɛjec’abu ɛm.
41012010	Kɔ ɔny awlmn odad na eke wɛl nɔn Nyam Lɛl ɛm ab ee? Lebn a eke êl us ɛsɛl a oc ɔwl a, ɛwl el êl lɔy ɛm e lebn tasi.
41012011	Na low eke anŋ Nyam ogŋ ow ke el low sɔbɔ ɛy ec’any af."
41012012	Sica Jwifɛl ec’es ɛwɛl a am ɔl akunda yec’ɛm eke k’ɛw Jesu abu af, aŋke -l’uw any eke ɛl ow dad odad nyandrɛ ɛm na ok ɛl af. Gbɛkɔ dedeku a e muru sosiɛm a, -l’ɛgb ow es ɛtŋ -l’eb ejagb -n’im.
41012013	Jwifɛl ec’es ɛwɛl a ɛrm Farisiɛl ec’agŋ nyam nyam lele Erɔd ec’ogog ec’agŋ nyam nyam ab ow eke k’uk Jesu meb ke -n’ɔny ów ow ec’odad ebl ab ɛm.
41012014	-L’ow -n’ɛŋn Jesu ɛtŋ -li dad ow ninɛ: "Low yɛgm agŋ ɛs, s’uw any eke ŋ bi dad low nɛnyɛmbri nyam, ɔ́nym ɛgŋ kaka e muru; ŋ ec’a, agŋ a fɛŋ el agŋ nɛnyɛmbri nyam, ɛtŋ Nyam ec’elel eke am ibrm eke si k’iir ɛb a, bi yɛgm ow ec’ejagb a kpɛŋ. Dàd ɛy ɔ! Kɔ ɛy ec’ol ab ɛm, abusu ɛru es eke si ki sɔg wus labm s’ɔŋ Sesar es ee? Ow it eke si ki sɔg ee?"
41012015	Gbɛkɔ Jesu ek’uw ɛl e kprakpr ab any a dad ɛl ninɛ: "Bla sosiɛm ɛtŋ am ukr’m meb ee? Òcr os a isr’m ke m’ɛ́kn."
41012016	-L’oc os a -l’is ow, ɛtŋ Jesu ibrm ɛl ninɛ: "Mɛny ɛwr na lele nin na eke wɛl nɔn os na af a, bwo ec’ɛgŋ ec’ow el ee?" -Li dad ninɛ: "Sesar eci."
41012017	Ɛtŋ Jesu dad ɛl ninɛ: "Eke ow el ɛbɛn a, ɔ̀ŋn Sesar yec’ek’el Sesar ec’a, ke ɔ́ŋn Nyam yec’ek’el Nyam ec’a." Ɛtŋ Jesu eci low ikŋ na e dad ɛl a ɛw ɛl any iti.
41012018	Lɛgŋ nyam, Sadusiɛl ɛm ec’agŋ likpr ow ɛŋn Jesu. (Ke Sadusiɛl anake bi dad ɛsɛ luw ɛm anŋ igb in anm a.) -N’am ibrm Jesu low na -l’ɛsɛ:
41012019	"Low yɛgm agŋ ɛs, Mois nɔn ol na ɔŋ ɛy dad ninɛ: Eke igŋ nyam ɛbi yɔw ɛtŋ l’ewm iy kaka toŋ l’uw, ow akpl ke lisijim éb iŋnyɔw a ɛbi, éw ey in ab ɛw lisijim nin es.
41012020	Kin agŋ lisijimɛl lɔbŋ e low ek’ɛŋn: likpekp a ɛbi yɔw, l’ewm iy kaka ow ab ɛtŋ l’uw.
41012021	Yony ɛm ec’a eb iŋnyɔw a ɛbi, l’ewm iy kaka ow ab ɛtŋ in yɛji l’uw. Low nɛnyɛmbri nyam a, ɛŋn nyahan ɛm ec’a yɛji;
41012022	agŋ a lɔbŋ mum, ɛgŋ ɛgŋ ɛbi yɔw a kɔ l’ewm iy kaka, ɛtŋ ɛl fɛŋ -l’uw. Ek’ɛl fɛŋ -l’uwr a, yɔw a yɛji uw.
41012023	Sica lɛgŋ a ek’agŋ ek’uw a b’ow igb luw ɛm a, bwo ec’ɛgŋ e yɔw tasi li b’ow l’el ab ee? Aŋke ɛl a fɛŋ ɛgŋ ɛgŋ ɛbi’r ow el in e yɔw."
41012024	Jesu dad ɛl ninɛ: "Njɛ, ɔny na irm anake am irmn a! Ɛtŋ uwr low nuŋ af ek’am irmn ab any ee? Ɔny uwmn Nyam Lɛl a eke wɛl nɔn ab any, ɛtŋ Nyam ec’abusu a yɛji uwmn any.
41012025	Tasi ɛm a, lɛgŋ ek’agŋ b’ow anŋ luw ɛm igb a, egŋ lele ɔyɔw ab k’ow ɛbirm okm es ij, kɔ -li b’ow -l’ir ɛb ɛsɛ elel eke afr ɛrm ɛsɛl anŋn afr ab af.
41012026	Sica yec’ek’el uwɔmu ɛm anŋ igb ec’a, awlmn Mois e lɛl e nɔn ab ɛm, yogŋ a eke wɛl dad kati ek’am iri ke ɛ́tum es a ec’odad ab ee? Wɛl nɔn dad eke Nyam dad Mois ninɛ: Ɛm m’el Abraham e Nyam, Isak e Nyam, lele Jakɔb e Nyam ab."
41012027	Ɛtŋ Jesu usr af dad ninɛ: "Kɔ agŋ eke uw a e Nyam li k’el ee? Njaŋ, l’el agŋ ek’uw ke anŋ owr a e Nyam. Njɛ, ɔny na irm anake am irmn a!"
41012028	Ol e low yɛgm ɛs nyam iri ɛl ec’ów es atar a, ɛtŋ l’ɛkn eke Jesu ec’odad a e dad Sadusiɛl a el low tasi. L’ɛri l’ow li titm ow ɛtŋ n’am ibrm ow l’ɛsɛ: "Ol a fɛŋ ɛm e ligbɛl el bogŋ ec’ee?"
41012029	Jesu dad’r ninɛ: "Kin ol a fɛŋ ɛm e ligbɛl: O Israɛl, ìgŋ lɔru es! Ɛs Kɔtɔkɔ ɛy e Nyam el Nyam nyam coco.
41012030	B’ow erur Asŋ Kɔtɔkɔ ŋ e Nyam ŋ ec’ɛrm fɛŋ ɛm, ŋ ec’abŋ fɛŋ ɛm, ŋ e tutr fɛŋ ɛm lele ŋ e lɛc pupukpaŋ ab.
41012031	Ɛtŋ kin ol a e yony ɛm ek’ot krɛkrɛ ec’ab es: B’ow erur ɛgŋ kaka fɛŋ ɛsɛ ŋ obi af. Ol a fɛŋ ɛm, kaka anm agbm akam ol yony na."
41012032	Ol e low yɛgm ɛs a dad Jesu ninɛ: "Low yɛgm agŋ ɛs, ow akpl! Low nawrɛ tasi anake dad a: Ɛs Kɔtɔkɔ el Nyam nyam coco, ɛtŋ Nyam kaka anm ek’ow elm in sɔny cɛ.
41012033	Njɛ ek’ɛgŋ erur Nyam in ec’ɛrm fɛŋ ɛm, in e tutr fɛŋ ɛm, lele in e lɛc pupukpaŋ ab, ɛtŋ l’erur ɛgŋ kaka fɛŋ ɛsɛ in obi af a, na akpl akm mindey eke li k’im Nyam ec’any af l’ofŋ, lel egb waw ɛrŋ ɛrŋ eke li ki kok n’ɔŋ ow ab ab."
41012034	Jesu ɛkn ek’ol e low yɛgm ɛs a dad low a nuŋ ɛm ɔny ɛm, ɛtŋ li dad ow ninɛ: "Ŋ, titm Nyam e gbreŋgbi usu a." Ow e jam a, ɛgŋ kaka úsm ibram Jesu low ij.
41012035	Eke Jesu anŋ Nyamel gbɛl ab ɛm am yɛgm agŋ low a, l’ibrm ninɛ: "Ayaf ɛtŋ ol e low yɛgm ɛsɛl ɔtu e ki dad ɛsɛ: Mesi el David e lilaw ee?
41012036	David, ek’Abŋ Lala ow’r af a, in obi li dad ninɛ: Ɛs Kɔtɔkɔ Nyam dad ɛm Ɛs Kɔtɔkɔ ninɛ: Òw sig es ɛm e lidr abu af toŋ bake m’ót ŋ ec’efnu a m’ok ŋ ec’akr ew.
41012037	Eke sica David b’ɛsŋ’n 'Ɛs Kɔtɔkɔ', ke ayaf Mesi a ɔtu eke k’el David e lilaw ee?" Agŋ nɔnɔ gbɛl am erur Jesu ec’odad ek’am dad a.
41012038	Jesu in e low yɛgm ab ɛm am dad ɛl ɛsɛ: "Ɛ̀wr sos ɛrm ol e low yɛgm ɛsɛl amua eke bi sus mob akpakp am ok ɔkm ɛc a e lís. -Li b’erur eke dedeku ɛm wɛl k’ɛsŋn ɛl ɛlum ɛm,
41012039	ɛtŋ Nyam nuŋ igŋ e susu a, -li bi dogŋn mɛkpn anym es; es gbɛgbl ec’ob ij owi ɛm yɛji, -li b’erur susu amamn.
41012040	-Li b’ufŋ eŋnyɔw ɛb es, ɛtŋ -li bi kok nyandrɛ -l’ɔfur Nyam ŋɔŋn yec’ɛtŋ ke wɛl ót ɛl agŋ amamn. Na sosiɛm anake ɛl e jɛj ok a b’ow ɛw tuɔtuɔ a."
41012041	Sica Jesu sig es ɔbr usu a eke wɛl kok Nyamel gbɛl ab ɛm ob ap ec’ab any, ɛtŋ n’am lɛr elel eke agŋ a am apr ob a. Egbreŋgbi nɔnɔ am ok os nɔnɔ kɔprɔ ebr mob ab ɛm.
41012042	Iŋnyɔw gbɔr yɔw nyam ow ɛtŋ ɛlu os ekekey yony ek’usm any yɛji kɔprɔ ebr ob ab ɛm.
41012043	Jesu am dad in e jam ɛsɛl a ɛsɛ: "Low nawrɛ m’am dad ɔny, iŋnyɔw gbɔr yɔw na ap ob akm agŋ likpr a fɛŋ,
41012044	aŋke ɛl ec’a -n’ɔŋ ɛl ec’ob e -n’ɔnyn a ec’ow ek’igŋ af a; kɔ iŋnyɔw a ec’a, n’ɔŋ in e gbɔr ɛm ec’a eke n’ɔny a, ow a fɛŋ a eke li k’iir ɛb af a."
41013001	Eke Jesu anŋ Nyamel gbɛl ab ɛm ɛy ɔkm a, in e jam ɛsɛl ab ɛm ec’ɛgŋ nyam dad’r ninɛ: "Low yɛgm agŋ ɛs, ìs any ɛkn mebn ɛgbɛl amua lele mel ɛgbɛl amua ab ɔ!"
41013002	Jesu dad’r ninɛ: "Mel ɛgbɛl amua ek’am ɛkn a, kaka k’ow anm; fɛŋ b’ow ɛr ok wus. Lebn kaka k’ow anm lawl af ij."
41013003	Sica eke Jesu sig es Olivie lafɛny af ɔbr Nyamel gbɛl ab any a, Piɛr, Jak, Jan lele Andre ab ek’anŋ in ab ɛl sɔny a, am ibrm’n low saw ɛm ɛsɛ:
41013004	"Dàd ɛy ɔ! Kɔ bogŋ lɛgŋ iy low na b’ow ɛy, ɛtŋ ów amua fɛŋ eke b’ow ɛy a e mɛny ɛwr el bogŋ ec’ee?"
41013005	Jesu am dad ɛl ɛsɛ: "Ɛ̀wr ɛrm! Kì yɛbr ɛgŋ k’irmn ɔny.
41013006	Tasi ɛm a, agŋ nɔnɔ b’ow ow ɛm e nin ɛm dad ɛsɛ: 'Ɛm Mesi a,' ɛtŋ -li b’ow -l’irmn agŋ bubutɛ.
41013007	Eke batŋ am irir ar ek’am ɛy aŋa e likekr lel ar owi eke b’ow ɛy akpoj a ec’amani ab a, erŋn k’ɔ́ny ɔny. Ow it eke ów amua k’ɛy, kɔ ow elm wus e nuŋ ɛdŋ.
41013008	Tasi ɛm a, ɛbr nyam ec’agŋ b’ow im ɛŋn ɛbr ɛjeci nyam ogŋ ar; es ɛw nyam b’ow im ɛŋn es ɛw ɛjeci ar ogŋ eci. Susu nɔnɔ wus b’ow umu ɛtŋ lek yɛji b’ow ɛy. Ów amua fɛŋ b’ow ɛw ɛsɛ iy ɔnyn eci dudu krɛkrɛ ab af.
41013009	Gbɛkɔ ɔny, ɔny obi ɔny obi a, ɛ̀wr ɛrm. Agŋ b’ow ot im ɔny jɛj ok ec’any af. Wɛl b’ow ɔr ɔny Nyam ŋuŋ igŋ susu. Ɛm e nin a eci daŋku ij sosiɛm, wɛl b’ow ot im ɔny es ɛw ɛsɛl lele ɛ́b ebu ab ec’any af.
41013010	Ow it eke krɛkrɛ ɛm a, wɛl k’ɔb Amani Mamn a e kokoba ok ɛbr ɛbr a fɛŋ.
41013011	Ɛtŋ eke wɛl b’ow ot im ɔny jɛj ok ec’any af a, ɛrmij k’íkŋ anym k’ok ɔny ow a eke b’ow dadr a eci. Dàdr wanci ab af ec’a cɛ eke Nyam b’ow ɔŋ ɔny a, aŋke sodad a k’ow anm ɔny ɛm owm, kɔ Abŋ Lala a b’ow dad odad a ɔŋ ɔny.
41013012	Agŋ lisijimɛl b’ow ot ɛl lisijimɛl lokm ow ibi eci; ey ɛsɛl yɛji b’ow kok ɛbɛn ɛl ec’ey e lís, ey yɛji b’ow ɔbr ɛl ɛsɛl any, ɔŋ wɛl ibi ɛl.
41013013	Ɛm sosiɛm, agŋ a fɛŋ b’ow ifn ɔny; gbɛkɔ ɛgŋ eke b’ow inym es kikri toŋ ow e nuŋ ɛdŋ ɛm a, b’ow ɛŋn sel."
41013014	"Ke sica b’ow ɛkan 'Musue ob iy' anŋ yogŋ ek’itm eke li k’anŋ a. (Ke ɛgŋ eke b’ow awl ów amua a, íri sɛnyn sɛnyn.) Ke kpɛkŋ agŋ a eke b’ow anŋ Jude wus af a, ow akpl ke -l’uru es -n’im mafɛny ɛm.
41013015	Ɛgŋ eke b’ow anŋ in ec’êl afr e lɛf eb usu a, k’úsm es ɛym akŋ ocm ob;
41013016	ɛtŋ ɛgŋ eke b’ow anŋ ɔgm a, k’ɛ́wlm iim jam ocm in e mob af ɛw a ij.
41013017	Sɛgŋ amua b’ow ɛw tuɔtuɔ molok ab lisɛl lel ɛl ek’am ɔŋ ey mɛny ab ab eci.
41013018	Nyam ŋɔŋn a át es yec’ɛtŋ ke low na k’ɛ́ym nyam es us ɛm,
41013019	aŋke sɛgŋ na ɛm a, gbre ij a b’ow ɛw tuɔtuɔ afŋn es. Ow b’ow akm gbre ij fɛŋ ek’anŋ lɛgŋ a ɛtŋ eke Nyam kok ów a fɛŋ toŋ k’ít yɛfɛnyna ec’a. Lɛgŋ kaka gbre ij na k’ow anm ij.
41013020	Ɛtŋ blel Ɛs Kɔtɔkɔ isrm sɛgŋ amua ɛm, ke ɛgŋ kaka blel ɔtum anm owr. L’isr sɛgŋ amua ɛm agŋ a eke li sɔsum l’ot a sosiɛm eci.
41013021	Eke batŋ ɛgŋ nyam bi dad ɔny ɛsɛ: 'Ɛ̀kan, Mesi a anŋ aŋa!' oglog: 'N’anŋ yogŋ a!' k’ùbr ɛgŋ a nawrɛ.
41013022	Tasi ɛm a, mesiɛl ayadŋu lele kokoba ɔb ɛsɛl ayadŋu ab b’ow ok ɔkm. -Li b’ow -li kok mɛny ɛwr lele ów any iti owi ab agŋ ec’irmn eci, ke ek’ow it yɛji, -l’ɔtu -l’irmn agŋ a eke Nyam sɔsum ot a.
41013023	Ɔny ec’a, ɛ̀wr ɛrm! M’ikŋ anym m’ɛwar ɔny ów amua fɛŋ eke b’ow ɛy a eci."
41013024	Ɛmɛny Jesu igŋ af ninɛ: "Gbɛkɔ sɛgŋ ab ɛm, eke gbre ij owi na fɛŋ b’ow ɛc ok es a, ligbn b’ow irm es ɛtŋ awl yɛji k’ow afŋm ij.
41013025	Mílɛ́l b’ow ok wus ɛtŋ afr ec’abusu owi fɛŋ b’ow wuwal.
41013026	Sica yogŋ anake wɛl b’ow ɛkn ɛgŋ ec’ Iy eke b’ow anŋ afr e jru ɛm am ow, abusu fɛŋ lele anygbɛl ab a.
41013027	Li b’ow l’ism afr ɛrm ɛsɛl ab, ɛtŋ li b’ow l’as agŋ a eke li sɔsum l’ot a luku, wus na ec’ɔy yar ab ɛm, toŋ l’ok afr e nuŋ."
41013028	Sica Jesu dad ninɛ: "Kin low yɛgm ek’el babm e likŋ a eci eke k’irir: kpɛkŋ eke in ec’ál a b’ɛw wrɔwrɔ, ke n’am gigŋ ɔdɔdɔ a, kpɛkŋ b’uwr any eke mewij ow titm ŋ̂.
41013029	Ɛbɛn nyam coco eke b’ɛkan ów amua am ow a, ke kpɛkŋ úwr any eke low a titm, ɛtŋ ow b’ow ɛy.
41013030	Low nawrɛ m’am dad ɔny: yɛfɛnyna ec’agŋ fɛŋ k’ow uwm uwrm ɛtŋ ów amua b’ow ɛy.
41013031	Afr lele wus ab b’ow ɛc, gbɛkɔ lɛgŋ kaka ɛm e sodad a k’ow ɛcm.
41013032	Gbɛkɔ ów a e lɛgŋ lele wanci ab ab eke b’ow ɛy a, ɛgŋ kaka uwm any, afr ɛrm ɛsɛl yɛji uwm any, ɛgŋ ec’ Iy bɔbɔ yɛji uwm any, ek’ow elm ɛm Ɛs sɔny coco.
41013033	Ɛ̀wr ɛrm! Mɛmn k’íbi ɔny, aŋke uwmn lɛgŋ ab any.
41013034	Ow anŋ ɛsɛ ɛgŋ nyam ek’aam usu, ke oc in ec’akŋ a abul in eci juma kok ɛsɛl a ke ɔŋ ɛl ów fɛŋ ec’abusu af. N’ɔŋ ɛgŋ nyam nyam eci juma eke ki kok ɛtŋ li dad usu ɔsu ɛs a eke k’anŋ any owr ke ám ɔsu usu a.
41013035	Ɔ̀sur, aŋke uwmn wanci a ek’akŋ ɛs a b’ow ɛwl mɛny ow ab any. Ow k’ɔdm ke l’ów ncebles ɛm, ncok eci lɛgŋ uyu nuŋ ɛm, ŋgɔs ikŋ ɛm, oglog ibribr.
41013036	Eke l’ow l’okr ɔny es kpru, li k’ɛ́ŋn ɔny mɛmn ɛru ɛm.
41013037	Odad na eke m’am dad ɔny a, agŋ a fɛŋ anake m’am dad a: Ànŋn any owr!"
41014001	Ow anŋ sɛgŋ yony ke Pak lele Futufutu ek’ejru ánm ɛm ec’es gbɛgbl a e lɛgŋ ɛy. Egb waw ɛsɛl ɛgbɛl lele ol e low yɛgm ɛsɛl ab ab am as luku ɔl elel eke k’ɔnyn Jesu ew ew ɛm ke -l’ibi ow a.
41014002	Gbɛkɔ -n’am dad ɛl ɔfr ɛm -l’ɛsɛ: "Ow itm eke si k’ɔny’n es gbɛgbl na ɛm; ek’ow el ɛbɛn, bɔbar a owi b’ow ɛy bieku ab ɛm."
41014003	Jesu im Betani baŋn, Simɔ a eke lɛgŋ anym ɛm kokobe ok a ec’akŋ. Eke Jesu anŋ ob ij lɔfu lís a, yɔw nyam ow titm’n. N’ɔnym án gbɛl e mijey kɔk nyam eke wɛl kok lebn ɛm ab; lebn na, wɛl b’ɛsŋ’n albatr, ke mijey a el nar tasi ɛm. N’ɔny l’ɔb es ɛtŋ l’ɛwl l’ok Jesu nuŋ.
41014004	Agŋ a ek’anŋ yogŋ a eci bɛb erurm ɛtŋ am ɛny abr dad ɛl ɔfr ɛm ɛsɛ: "Kɔ na, ow elm ob ŋuŋn ana ee?
41014005	Ow itm eke mijey ikŋ na, wɛl k’ɔl ij os ekŋ yen yen sakp nyahan, oc ow ec’os a ɔŋ ɔgbɔru ee?" Ɛtŋ -n’am cak cak yɔw a ɛrm bebl ɛm.
41014006	Gbɛkɔ Jesu dad ninɛ: "Ɛ̀gbr yɔw ab es tiŋ! Kɔ bla ɛtŋ am ijar ir gbre ee? Low na eke li kok ɛm e lís a el low nimamn.
41014007	Tasi ɛm a, ɔgbɔru ec’a, -n’anŋ ɔny ab sɛgŋ a fɛŋ, lɛgŋ kaka fɛŋ ek’erurir a, ɔtur eke ki kokr ɛl ów amamn; kɔ ɛm, sɛgŋ a fɛŋ mi k’ow m’anm ɔny ab.
41014008	Yɔw na kok low yec’a eke l’ɔtu eke li ki kok a. L’ikŋ anym l’ok’m mijey na sos, ɛm ec’uwɔmu ɛm anŋ a eci.
41014009	Low nawrɛ m’am dad ɔny, wus na nimum af ec’usu kaka fɛŋ eke wɛl b’ow ɔb Amani Mamn a eci kokoba a, wɛl b’ow ɔkn yɔw na e low, ke wɛl dád low a eke li kok a yɛji."
41014010	Sica, jam ɛsɛl lɛw yony ab ɛm ec’ɛgŋ nyam eke wɛl b’ɛsŋ Judas Iskariɔt, im ɛŋn egb waw ɛsɛl ɛgbɛl a, ɛtŋ dad ɛl eke k’ɔny Jesu ɔŋ ɛl.
41014011	Eke -l’irir odad na a, sos ɛm iŋn ɛl toŋ -l’ɛgŋ -l’eb eke -li k’ɔŋ ow os. Ow ɔŋ Judas am ɔl akunda sɛnyn yec’ɛm eke li k’ɔny Jesu n’ɔŋ wɛl.
41014012	Futufutu ek’ejru ánm ɛm e lɛgŋ krɛkrɛ eke wɛl b’ibi mɛcɛb Pak ec’es gbɛgbl ec’ob ij ec’a, jam ɛsɛl a ibrm Jesu ninɛ: "Kɔ bogŋ am erur eke si k’im si bɛbm Pak ec’ob ij a e sos ee?"
41014013	Ɛtŋ Jesu dad in e jam ɛsɛl ab ɛm ec’agŋ yony ninɛ: "Ìmn baŋn a, b’ow ɔbar ɛgŋ nyam ek’uyu mijel. Ùsr ɛgŋ ikŋ na jam,
41014014	ke akŋ yec’eke li b’ow l’ɛy a, dádr akŋ ɛs a eke low yɛgm agŋ ɛs am ibrm usu a ek’in eci jam ɛsɛl ab ab ɛl k’ij Pak ec’ob a.
41014015	Li b’ow li yɛgm ɔny êl afr yogŋ, oj gbɛl nyam eke akŋ e mob a fɛŋ iy nɛny ɛm. Yogŋ anake b’ow kokr Pak ec’ob ij a."
41014016	Jam ɛsɛl a im ok baŋn a, ɛŋn fɛŋ a ɛsɛ elel eke Ɛs Kɔtɔkɔ dadr ɛl ab af, ɛtŋ -li bɛbm Pak ec’ob ij a eci sos.
41014017	Lɛgŋ es ew ɛm a, Jesu lele jam ɛsɛl lɛw yony ab ab im yogŋ.
41014018	Eke -n’anŋ ob ij usu ke -n’am ij ob a, Jesu dad ɛl ninɛ: "Low nawrɛ m’am dad ɔny: ɔny ɛm ec’ɛgŋ nyam ek’am ij ob ɛm ab a, b’ow ɔl ij’m."
41014019	Jam ɛsɛl a fɛŋ sos ɔw es ɛtŋ ɛgŋ ɛgŋ am ibrm’n ɛsɛ: "Kɔ ow ɔtu eke k’el ɛm ee?"
41014020	Li dad wɛl ninɛ: "Ɔny lɛw yony ab ɛm ec’ɛgŋ nyam, in a ek’am us abu ɛm ab lɔfu nyam ɛm a.
41014021	Ɛɛ, tasi, ɛgŋ ec’ Iy b’ow uw ɛsɛ elel eke Nyam Lɛl ɛwar in e lís ab af; gbɛkɔ gbre él ɛgŋ a ek’am ɔl ij’r a eci! Ɛgŋ ikŋ na, blel wɛl ewm’n bɔbɔ yɛji."
41014022	Eke -n’am ij ob a, Jesu oc futufutu, l’ɛlu Nyam bia, l’ubr ɛm, n’ɔŋ in e jam ɛsɛl a ɛtŋ li dad ninɛ: "Èbr, na el ɛm e sos megl."
41014023	Ɛmɛny l’oc mij kpɔk eke mar anŋ ɛm, l’ɛlu Nyam bia, n’ɔŋ in e jam ɛsɛl a; ɛtŋ ɛl fɛŋ -l’ɛgŋ.
41014024	Sica Jesu dad ɛl ninɛ: "Na el ɛm e mebl, Nyam e sinm a e mebl ek’am ow ok es agŋ nɔnɔ eci.
41014025	Low nawrɛ m’am dad ɔny: mi k’ow m’ɛgŋm mar na sakp ɛjeci toŋ ke ow él Nyam e gbreŋgbi usu a eci mar owr eke mi k’ɛgŋ."
41014026	Sica -l’ɛgŋ es gbɛgbl a ec’ɛj ba ow b’uwr, ɛtŋ -n’im Olivie lafɛny af.
41014027	Jesu am dad in e jam ɛsɛl a ɛsɛ: "Low a eke b’ow ɛŋn’m a b’ow ok ɔny wus ɔny eci ɔmn ab ɛm. Tasi ɛm a, Nyam Lɛl ab ɛm wɛl nɔn eke m’ow m’ibi mɛcɛb ɔsu ɛs a ɛtŋ mɛcɛb a fɛŋ b’ow ɔmu es.
41014028	Gbɛkɔ ɛm eci uwɔmu ɛm anŋ igb ɛm a, m’ow m’ikŋ anym m’im Galile m’eku ɔny."
41014029	Piɛr dad’r ninɛ: "Ek’agŋ a fɛŋ b’ow igŋ ɛlu ŋ es yɛji, ow k’ow elm ɛm gbɛ!"
41014030	Jesu dad’r ninɛ: "Low nawrɛ m’am dad’ŋ: ncok na cɛ, gbuŋ ke ŋgɔs íkŋ sakp yony a, b’ow ɛgbr’m sakp nyahan dad eke uwm im any."
41014031	Kɔ Piɛr am dad lebl tuɔtuɔ ɛm ɛsɛ: "Eke ow it ŋ ab eci luw bɔbɔ yɛji, mi k’ow m’ɔtum mi dadm m’ɛsmɛ m’uwm’ŋ any." Ɛtŋ jam ɛsɛl ɛjec’a yɛji dad ɛbɛn.
41014032	Jesu lele in e jam ɛsɛl ab ab im ok usu nyam eke wɛl b’ɛsŋ Jɛsemane. Jesu dad in e jam ɛsɛl a ninɛ: "Eke m’aam mi ŋɔŋn Nyam a, òkr es aŋa."
41014033	Ɛtŋ l’ɛsŋ Piɛr, Jak lele Jan ab eke k’im in ab. Sos ɔb nuŋ am ɔw’r es ɛtŋ ɛrm mij yɛji am ok’r afŋn in es.
41014034	Li dad wɛl ninɛ: "Sos es ɔw ek’el luw eci afŋn ɛm ec’abŋ ab es; òkr es aŋa ke ɔ́sur."
41014035	L’ɛri n’im kpekpe tɛl, l’ok ɔwrɔkp wus, l’ubu any es, ɛtŋ n’am ŋɔŋn Nyam ek’ow it ke gbre ij eci wanci ikŋ na kpáb’r es lís.
41014036	N’am dad l’ɛsɛ: "Aba, ɛm Ɛs, ŋ ɛm ów fɛŋ ec’abusu a anŋ; ɔ̀ny gbre e mij kpɔk na kpab’m es lís. Ke fɛŋ ɛm a, ow k’él yec’a eke m’am erur a, kɔ yec’a eke ŋ am erur a."
41014037	Ɛtŋ l’ow n’ɛŋn jam ɛsɛl nyahan a eke mɛmn ibi. Li dad Piɛr ninɛ: "Simɔ, am ɛru mɛmn! Kɔ wanci nyam bɔbɔ yɛji ɔtum ɔsum ee?
41014038	Ànŋn any owr ɔsur ke ŋɔ́ŋan, yec’ɛtŋ ke k’ɛ́ymn ɛbm ɛkn owi ɛm. Ɔny ec’abŋ a gbɛ inym es low fɛŋ e kok eci, kɔ ɔny e sos megl a gbɛ ijm lɛc ij."
41014039	Ɛmɛny l’ɛwl mɛny n’im ɛtŋ Nyam ŋɔŋn a el nɛnyɛmbri nyam a cɛ.
41014040	Eke ɛmɛny l’ɛwl mɛny l’ow in e jam ɛsɛl ogŋ a, n’ɛŋan wɛl mɛmn ɛru ɛm. Mɛmn am bɔbm ɛl anyamn; ow ɔŋ -l’uwmn low yec’eke -li ki dad Jesu ab any.
41014041	Sakp nyahan ɛm ec’a eke Jesu ɛwl ow a, n’am dad in e jam ɛsɛl a l’ɛsɛ: "Am ɛrur mɛmn cɛ ebr sel ee? Sica ow bɛbmn ab ŋ̂! Wanci a eke wɛl b’ow ɔl ɛgŋ ec’ Iy ij sikpl ɛsɛl ec’abu ɛm a, ow ŋ̂.
41014042	Ìgbr, s’ímn! Kin, ɛgŋ a eke am ɔl ij’m a ow titm ŋ̂!"
41014043	Jesu odad anŋ nɛnym k’uwrm ɛtŋ kpɛkŋ Judas, jam ɛsɛl lɛw yony ab ɛm ec’ɛgŋ nyam ilm any. Agŋ a ek’ow in ab a, ɔnym ekŋ ekpr lele mab ler ɛm ab. Egb waw ɛsɛl ɛgbɛl, ol e low yɛgm ɛsɛl lel agŋ ekpekp ab ab anake ɛrm ɛl a.
41014044	Judas eke b’ow ɔl Jesu ij a, ikŋ anym yɛgm dedeku a akunda yec’ɛm eke -li k’ɔnyn ow a. Li dad ninɛ: "Ɛgŋ a eke m’ow mi joj nɛny a, in ana; ɔ̀nyn in, òcr imn in, ke ɔ́sur ir sɛnyn sɛnyn gɔŋ."
41014045	Kpɛkŋ eke Judas im titm Jesu a, li dad ninɛ: "Low yɛgm agŋ ɛs!" Ɛtŋ li joj ow nɛny.
41014046	Kpɛkŋ agŋ a ok’r af ɔny’n.
41014047	Jam ɛsɛl ab ɛm ec’ɛgŋ nyam ɔdu in e lab ler ɛm a eb, l’iyr egb waw ɛs ligbɛl a ec’abu ɛlum ɛs a ɛtŋ l’ubr ow lɔru es.
41014048	Jesu ɔdu odad eb ɛtŋ am dad dedeku a ɛsɛ: "Kɔ ɛm eci ɔny a, ibrm eke k’otr ekŋ ekpr lele mab ler ɛm ab owr, ɛsɛ low ŋuŋ kok ɛs ɛm el af ee?
41014049	Ɔny ab cɛ m’anŋ sɛgŋ a fɛŋ. Mi bi yɛgm agŋ low Nyamel gbɛl a e gbugŋ ɛtŋ ɔnymn’m. Gbɛkɔ ow ɛy, yec’ɛtŋ ke Nyam Lɛl ɛm ec’ów a eke wɛl nɔn a íy nɛny."
41014050	Kpɛkŋ jam ɛsɛl a fɛŋ igŋ Jesu ɛlu es, uru es im.
41014051	Ŋgbafrɛ nyam eke gbad ikpr nyam cɛ anŋ sos, am us Jesu jam. Wɛl k’ɔny’n,
41014052	gbɛkɔ l’igŋ in e gbad a l’ɛlu es, l’uru es sos ɔfr n’im.
41014053	Agŋ a oc Jesu im egb waw ɛs ligbɛl a eci gbugŋ a; yogŋ egb waw ɛsɛl ɛgbɛl a fɛŋ, agŋ ekpekp a, lel ol e low yɛgm ɛsɛl ab ab as luku.
41014054	Piɛr anŋ akpoj ɛm am us Jesu jam. N’im toŋ l’ɛy egb waw ɛs ligbɛl a eci gbugŋ a. N’im n’ɛŋn usu ɔsu ɛsɛl a ɛtŋ li sig es al saw n’am ɔgbu al.
41014055	Egb waw ɛsɛl ɛgbɛl a lele Sanedrɛn ec’agŋ ɛjec’a fɛŋ ab am ɔl daŋku ij nyam eke k’ɔbr Jesu low yec’ɛtŋ ke -l’ibi ow, kɔ -n’ɛŋnmn low kaka.
41014056	Tasi ɛm a, agŋ nɔnɔ am ij daŋku yadŋ ɛm Jesu e nuŋ af, kɔ ɛl ɔfr eci daŋku ij ab ɛm yɛji, nɛny ókrm ɛl af.
41014057	Agŋ bɛb igb ɛtŋ am ij daŋku yadŋ ɛm in e nuŋ af dad ɛsɛ:
41014058	"S’irir nɛnym li dad ninɛ: ' Nyamel gbɛl na ek’agŋ ec’abu in us a, in b’ow in ɔny in ɛr in ok; eke ow’n b’ow in ij sɛgŋ nyahan a, in b’ow in us ɛjeci nyam ek’in elm agŋ ec’abu ɛm ec’ek’in us.' "
41014059	Odad na af bɔbɔ yɛji nɛny okrm ɛl af ɛl e daŋku ij ab ɛm.
41014060	Kpɛkŋ egb waw ɛs ligbɛl a igb agŋ a fɛŋ ec’any af, ɛtŋ am ibrm Jesu ɛsɛ: "Kɔ wɛl ám dad sodad amua ok’ŋ af, ke k’ɔ́bm kpu ee?"
41014061	Kɔ Jesu yewal tiŋ; li cicm sar l’okm ow es. Ɛmɛny egb waw ɛs ligbɛl a am ibrm’n sakp yony ɛm ɛsɛ: "Kɔ ŋ Mesi, Nyam a eke si b’igŋ nuŋ a ec’Iy ee?"
41014062	Jesu ɛgŋ dad ninɛ: "Ɛɛ, m’el; ɛtŋ ɔny fɛŋ, b’ow ɛkan ɛgŋ ec’ Iy eke sig es Nyam abusu Ɛs eci lidr abu af, ke b’ow anŋ afr eci jru ɛm ám ow."
41014063	Odad na sosiɛm, egb waw ɛs ligbɛl a ɔny in eci simob sus ɛm a gbagbrm ɛm, ɛtŋ dad ninɛ: "Ɛy, s’ibram adaŋku ij!
41014064	Ɔny obi yɛji irir eke li dad low ɔbr any owi Nyam e lís. Kɔ ɔny e tutr el bogŋ ec’ee?" Agŋ a fɛŋ ɔb Jesu low ek’el in ec’ibi eci.
41014065	Ɛtŋ ɛm yogŋ ec’agŋ bɛb am afl’l sar any. -N’awŋ ow any es, -n’am ɔr ow kukuta ɛm, ɛtŋ -n’am ibrm ow -l’ɛsɛ: "Tùtr ke úlm ɛgŋ a es!" Ɔbɔwi a eb’r abu ɛm ɛtŋ am dɛdŋ’n any af.
41014066	Ɛtŋ eke Piɛr anŋ wus a gbugŋ yogŋ cɛ a, egb waw ɛs ligbɛl a eci ob oc ɔŋ lisɛl ab e nyam ow,
41014067	ɛtŋ ɛkn’n eke n’am ɔgbu al. L’ok any es li lɛr ow sɛnyn sɛnyn ɛtŋ li dad ow ninɛ: "Ŋ yɛji anŋ Nasarɛt e Jesu ab."
41014068	Kɔ l’ɛgbr li dad ninɛ: "Mi k’irim sɛnyn sɛnyn; low yec’a ek’am ɔl eke ki dad a, mi k’uwm any." N’imn gbeŋ lisany a eci [ɛtŋ ŋgɔs ikŋ].
41014069	Ob oc ɔŋ lis a ɛkn’n, ɛtŋ ɛmɛny am dad agŋ a ek’anŋ yogŋ a ɛsɛ: "Ɛgŋ na, jam ɛsɛl ab ɛm ec’ɛgŋ nyam!"
41014070	Kɔ Piɛr ɛgbr sakp yony ɛm dad ninɛ: "Njaŋ! Kaka!" Ek’ow ibn tɛl a, agŋ a ek’anŋ yogŋ a, am dad Piɛr ɛsɛ: "Tasi, ŋ jam ɛsɛl ab ɛm ec’ɛgŋ nyam, aŋke ŋ Galile wus af ec’ɛgŋ!"
41014071	Gbɛkɔ Piɛr ɔdu eb dad ninɛ: "Ek’ow el yadŋ m’am ɔny, ke Nyam kók’m low ŋuŋ! M’am ofn mi dad ek’ɛgŋ na ek’am dadr in e low a m’uwm’n any."
41014072	Odad na anŋ’n nɛnym n’am dad ɛtŋ kpɛkŋ, ŋgɔs ikŋ sakp yony ɛm. Ow ɔŋ Piɛr ɔkn low a eke Jesu dad’r a: "Gbuŋ ke ŋgɔs íkŋ sakp yony a, b’ow dad sakp nyahan eke uwm im any." Ow sosiɛm, n’am ikŋ ɔŋn.
41015001	Ibribr fafa ɛm a, egb waw ɛsɛl ɛgbɛl a, agŋ ekpekp a, ol e low yɛgm ɛsɛl a, lel agŋ a fɛŋ ek’el ɛl e Sanedrɛn ec’agŋ a, ɛc ok usu nyam eke ki bɛbm low a ucu es. -N’ɔŋ wɛl ɔny Jesu awŋ ɛtŋ -l’oc -n’im -n’ɔŋ ow Pilat.
41015002	Pilat ibrm Jesu ninɛ: "Kɔ ŋ Jwifɛl ec’ɛb ebu ee?" Jesu ɔdu eb ninɛ: "Ŋ obi dad."
41015003	Egb waw ɛsɛl ɛgbɛl a am dad ów eŋuŋ nɔnɔ ok Jesu af.
41015004	Ow ɔŋ ɛmɛny Pilat am ibrm Jesu ɛsɛ: "Kɔ ŋ ɔ́tum dadm low kaka ee? Ɛtŋ kɔ am iri ów amua fɛŋ eke -n’am dad -l’ok’ŋ af ab ee?"
41015005	Kɔ Jesu dadm low kaka ij, ɛtŋ ow e low iti Pilat any afŋn es.
41015006	Eke sakp sakp fɛŋ Pak ec’es gbɛgbl e lɛgŋ b’ow a, Pilat b’ɛlu sobel ɛm ɛs nyam eke dedeku a b’ibrm ab es.
41015007	Kɔ ɛgŋ nyam eke wɛl b’ɛsŋ Barabas lele lawlɛl ab ab ek’ɛ́gŋm Rom ec’es ɛw e low ebm a, anŋ sobel ɛm. -L’el agŋ ek’ɛl ec’ɛrm bebl ɛm ibi ɛgŋ.
41015008	Dedeku a uyu im ɛŋn Pilat, ɛtŋ am ibrm’n ɛsɛ: "Kòk low a eke lakpo lakpo fɛŋ bi kok a ɔŋ ɛy."
41015009	Pilat ɛwl am ibrm ɛl ɛsɛ: "Kɔ am erurir eke mi k’ɛlu Jwifɛl ec’ɛb ebu ab es m’ɔŋ ɔny ee?"
41015010	Tasi ɛm a, l’uw any eke nyamn ɛyr ɛm egb waw ɛsɛl ɛgbɛl a oc Jesu is’r.
41015011	Egb waw ɛsɛl ɛgbɛl a am ok dedeku a al ɛm dad ek’ow k’ɛlu Barabas es ɔŋ ɛl.
41015012	Pilat ɛmɛny am ibrm dedeku a ɛsɛ: "Sica bla lowi mi ki kok ɛgŋ a eke b’ɛsŋn Jwifɛl ec’ɛb ebu ab ee?"
41015013	-N’am ɔg -li dad ow -l’ɛsɛ: "Ɛ̀w’r olikŋ af!"
41015014	Pilat ibrm ɛl ninɛ: "Kɔ bla low ɔbr iy li kok ee?" Kɔ -n’am ɔg lebl tuɔtuɔ ɛm -l’ɛsɛ: "Ɛ̀w’r olikŋ af!"
41015015	Pilat erur eke ki kok dedeku a sos ɛm iŋn; na sosiɛm l’ɛlu Barabas es n’ɔŋ wɛl, ɛtŋ n’ɔŋ wɛl ɔr Jesu say ɛm gbuŋ ɛtŋ l’ɛlu abusu es eke wɛl k’oc im ɛw ow olikŋ af.
41015016	Srɔda eyŋ a ɔny Jesu ɛlu lakp lokm a ek’el Pilat e gbugŋ a, ɛtŋ -l’ɛsŋ ɛl lawlɛl likpr a fɛŋ ow.
41015017	-Li sus ow mob sus ɛm ebl kondoŋ nyam, -li kok mirŋ ɛm tufɛ ɛtŋ -l’oc -l’us ow.
41015018	Ɛtŋ -n’am kokr ow miyɛr -l’ibrm ow -l’ɛsɛ: "S’am ɛsŋn’ŋ o, Jwifɛl ec’ɛb ebu!"
41015019	-L’oc likŋni -n’am ɔr ow nuŋ nuŋ, -n’am fafl ow sar any, ɛtŋ -n’am kok nyandrɛ -l’ok ɔwrɔkp wus ow ec’any af.
41015020	Eke -li kokar ow miyɛr bake ow uwr a, -n’ɔny mob sus ɛm ebl kondoŋ a -l’oc ow es, ɛtŋ -l’ɛwl mɛny -l’ot ow e mob tasi a -li sus ow. Ɛtŋ sica -n’ɔny -l’ɛlu ow gbeŋ -n’am oc -n’im -l’ɛw ow olikŋ af.
41015021	Sica eke -n’anŋn ejagb af -n’aam a, -l’ɔbr Simɔ, Sirɛn baŋn iy nyam ek’el Alesandr lele Rufus ab ec’ɛl ɛs ek’anŋ akp ɛm am ow, ɛtŋ srɔda eyŋ a ɔny’n lɛc ɛm eke li k’abum Jesu olikŋ.
41015022	-N’ɔny Jesu -n’im usu nyam eke wɛl b’ɛsŋ Gɔlgota ek’el nyandrɛ ɛm 'Nuŋ kpɔk ec’usu'.
41015023	Yogŋ srɔda eyŋ a wuwlm mar lele kpey ab ɔŋ Jesu eke k’ɛgŋ, kɔ l’ɛgŋm l’ebm.
41015024	-L’ɛw Jesu olikŋ af ɛtŋ -li cɛc ow eci mob sus ɛm a sɔsum oc kok ɛm, -l’uw ɛgŋ ɛgŋ ec’ek’ɛbm ab any.
41015025	Ibribr e wanci libarm af anake -l’ɛwr ow olikŋ af a.
41015026	Ɛtŋ ligɔg log nyam eke wɛl nɔn aru in ec’olikŋ a, am yɛgm low a nuŋ af eke wɛl ɔb’r low luw ec’a. Odad a el: 'Ɛgŋ na el Jwifɛl ec’ɛb ebu.'
41015027	Yogŋ cɛ -l’ok ów eŋuŋ kok ɛsɛl yony yɛji olikŋ af; nyam anŋ Jesu lidr abu af, ɛtŋ nyam anŋ’n nɛmn abu af. [
41015028	Nɛnɛ anake Nyam Lɛl ec’a e dad a iy nɛny a: Wɛl awl’l ów eŋuŋ kok ɛsɛl ec’araŋn.]
41015029	Agŋ ek’am ɛcr yogŋ ec’a, am ɛgŋn nuŋ ɛm wɛwr’r ɛtŋ am dad’r ɛsɛ: "Ŋ ek’am erur eke k’ufŋ Nyamel ab es ke sɛgŋ nyahan kpɛŋ ús ɛjec’a,
41015030	èbr ŋ sosi, ànŋ olikŋ af yogŋ us es!"
41015031	Ɛtŋ egb waw ɛsɛl ɛgbɛl a, lel ol e low yɛgm ɛsɛl ab ab yɛji am kokr’r miyɛr dadarir ɛl ɔfr ɛm ɛsɛ: "L’eb agŋ ɛjeci l’ɛlu es, ɛtŋ l’ɔ́tum eke li k’ebr in sosi!
41015032	Ke Mesi ikŋ na ek’el Israɛl ec’ɛb ebu a, ánŋ olikŋ af aŋa us es, ke s’ɛ́kn, ke s’úb’r nawrɛ tasi." Ɛtŋ ów eŋuŋ kok ɛsɛl eke wɛl ɛw olikŋ af in ab a yɛji am wɛwr’r.
41015033	Sica lɛgŋ uyu nuŋ ɛm a, ncebn ɛy wus a nimum af toŋ ok ncebles e wanci nyahan ɛm.
41015034	Ncebles e wanci nyahan ɛm a, Jesu barm lebl tuɔtuɔ ɛm ninɛ: "Eloi, Eloi, lama sabaktani?" (ek’el nyandrɛ ɛm: 'Ɛm e Nyam, ɛm e Nyam, kɔ bla ɛtŋ digŋ ɛlu’m es ee?')
41015035	Agŋ nyam nyam ek’anŋ yogŋ a iri odad na ɛtŋ dad ninɛ: "Ìrir, n’am ɛsŋ Eli!"
41015036	Ɛtŋ ɛl ɛm ec’ɛgŋ nyam uru es im oc mbra usm ɛl eci mar ab ɛm, oc ujr likŋni nyam ɛm ɛtŋ oc am ɔkŋ Jesu ek’ɛgŋ. Ɛtŋ li dad ninɛ: "S’ɛ́wr nyamn es s’ɛkan ek’Eli b’ow ɔny usm’n es olikŋ na af!"
41015037	Ɛtŋ eke Jesu barm lebl ligbɛl nyam a, l’ok sel es.
41015038	Wanci ab af cɛ Nyamel ab ɛm eci gbad gbɛl gbada a eke wɛl ɛw ɛdŋn usu lala ab any a, igŋ afr ɛm a ɛtŋ agbr ɛm araŋn didi toŋ ok esr ɛm a.
41015039	Rom e srɔda eyŋ a eci anym ɛs a ek’ɔbr Jesu any a, ɛkn luw a ec’elel eke ɛcr ɛtŋ li dad ninɛ: "Njɛ tasi ɛgŋ na Nyam ec’Iy!"
41015040	Ɔyɔw bɛb yɛji anŋ yogŋ ɛtŋ am lɛr low a akpoj ɛm. Ɛl ɛm a, Mari, Magdala baŋn yɔwi a, Salome lele Mari, Jak likekli lele Jose ec’ɛl lis ab anŋ.
41015041	Ɔyɔw amua na, Galile ɛtŋ -li b’us Jesu jam ɛtŋ -li bi kok ow e lís e low fɛŋ. Ɔyɔw nɔnɔ bɛb yɛji eke us Jesu jam ow Jerusalɛm a, anŋ yogŋ.
41015042	-
41015043	Sica eke lɛgŋ ew es a, Josɛf, Arimate baŋn iy a, am ow. L’el Jwifɛl e Sanedrɛn ab ɛm ec’any ɛs nyam ek’in yɛji am eku ɔmn ɛm, Nyam e gbreŋgbi usu a e mowrer e low. Ow el nɛnɛgŋ e sos bɛbm e lɛgŋ, ek’el lɛgŋ e wɛl b’ɛŋn gbuŋ ke nɛnɛgŋ b’ɛy wus a. Na sosiɛm l’oc lokm susu ɛm, n’im n’ɛŋn Pilat ɛtŋ l’ibrm ek’ow k’oc Jesu e sos megl a ɔŋ’n.
41015044	Pilat low iti any eke Jesu k’uw fafa. Na sosiɛm l’ɛsŋ Rom e srɔda eyŋ eci nyimn ɛs ligbɛl a ow ɛtŋ l’ibrm ow eke Jesu uw ow ibn.
41015045	Sica eke Pilat iri ɛgŋ ligbɛl a nɛnym a, n’ɔŋ Josɛf abusu eke k’im oc Jesu e sos megl a.
41015046	Josɛf im ɔl gbad ufu nimamn nyam, l’ow n’ɔny Jesu e sos megl a l’usm es olikŋ ab af, l’oc gbad ufu a li wiwrm ow ab ɛtŋ l’oc n’im l’oc ow es uwɔmu lob nyam eke wɛl n’ɔŋ ur ab ɛm. Ɛtŋ li wuwl lebn ligbɛl nyam l’ow l’abl ow ec’ɛm ɛy usu ab es.
41015047	Mari, Magdala baŋn yɔwi a, lele Mari, Jose lis ab, am lɛr yogŋ a eke wɛl am ɛw Jesu a.
41016001	Eke nɛnɛgŋ e lɛgŋ a ɛc’a, Mari, Magdala baŋn yɔwi a, Salome lele Mari, Jak lis ab, ɔl mun sŋɔsŋɔ eke k’im ok Jesu e sos megl ab af.
41016002	Dimas eci ibribr fafa eke ligbn am ɛy ɔkm a, -l’igb -n’aam uwɔmu ab af.
41016003	-N’am dadarir ɛl ɔfr ɛm -l’ɛsɛ: "Kɔ bwo ec’ɛgŋ b’ow wuwl lebn na ek’anŋ uwɔmu a ec’ɛm ɛy usu a oc es ɔŋ ɛy ee?"
41016004	Gbɛkɔ eke -li b’igbl any ogŋ -li lɛr a, -l’ɛkn eke lob a oc es anŋ saw ɛm.
41016005	-N’im -l’ok uwɔmu ab ɛm, ɛtŋ -l’ɛkn ŋgbafrɛ nyam eke sig es lidr ogog a, sus mob ufu kpaakp, ɛtŋ ɔyɔw a erŋn ligbɛl am ɔny.
41016006	Gbɛkɔ ŋgbafrɛ a dad ɛl ninɛ: "Erŋn k’ɔ́ny ɔny; am ɔɔl Nasarɛt e Jesu a eke wɛl ɛw olikŋ af a; l’igb agŋ ek’uw ab ɛm, n’anm aŋa. Lɛ̀ɛr yogŋ a eke wɛl ɛw’r a.
41016007	Sica ìmn ke dádr jam ɛsɛl likpr a lele Piɛr ab eke in am ikŋ ɔny anym in im in eku ɔny Galile; yogŋ anake ɔny b’ow ɔny ɛkan in ɛsɛ elel eke in dad ɔny ab af a."
41016008	Ɔyɔw a ok ɔkm uwɔmu ab ɛm ɛtŋ es uru ɛm eb ejagb aam, aŋke sos am ufŋ ɛl, ɛtŋ erŋn am ɔny ɛl. -Li dadm ɛgŋ kaka low a, aŋke erŋn a afŋn ɛl es. [
41016009	Eke sica Jesu igb luw ɛm a, nɛnɛgŋ e lɛgŋ krɛkrɛ a eci ibribr fafa a, l’ikŋ anym li yɛgm Mari, Magdala yɔwi a ek’ow ɛm l’ogŋ abŋ eŋuŋ lɔbŋ a sos.
41016010	Kpɛkŋ Mari im ɛŋn jam ɛsɛl likpr a ek’anŋ sos es ɔw ɛm ke am ikŋ ɔŋn a, ɛtŋ li dad wɛl low a fɛŋ eke l’ɛkn a.
41016011	Li dad agŋ a ninɛ: "Jesu anŋ owr, m’ɛkn’n!" Kɔ eke -l’irir odad na a, -l’ubm ow nawrɛ.
41016012	Ow e jam a, Jesu ɛlu sos ɔkm akunda ɛjec’ɛm, yɛgm jam ɛsɛl yony ek’us ejagb aam kpukpu ɛm a.
41016013	-L’ɛwl mɛny -l’ow, ɛtŋ -l’otar ow e low akr -l’ok jam ɛsɛl likpr a, kɔ ɛl yɛji wɛl ubm ɛl nawrɛ.
41016014	Sica eke jam ɛsɛl lɛw nyam a am ij ob a, Jesu ɛlu sos ɔkm yɛgm ɛl; ɛtŋ n’am ɛnym wɛl abr ɛl ec’ɔmn eke -n’ɔnym a lele ɛl ec’ɛrm tuɔtuɔ ab ab sosiɛm, aŋke wɛl ɛgŋm ubm agŋ a ek’ɛkn in ec’owr anŋ a e low a nawrɛ.
41016015	Ɛtŋ li dad wɛl ninɛ: "Ìmn wus na nimum af ke ɔ́br Amani Mamn a e kokoba okr agŋ fɛŋ.
41016016	Ɛgŋ yec’eke b’ow ɔny ɔmn ke wɛl b’ow ok mij nuŋ a, li b’ow n’ɛŋn sel; gbɛkɔ ɛgŋ yec’eke k’ow ɔnym ɔmn a, Nyam b’ow ɔb’r low luw eci.
41016017	Agŋ a eke b’ow ɔny ɔmn a, kin mɛny ɛwr eke b’ow ok ɔkm: -li b’ow -l’ogŋ abŋ eŋuŋ ɛm e nin ɛm; -li b’ow -l’ɛbr sɛbr ɛjeci;
41016018	eke -n’ɔny lorŋn abu ɛm, ɛtŋ -l’ɛgŋ ob kaka fɛŋ eke wɛl ok ob ŋuŋ ɛm yɛji, ow k’ow kokm ɛl low kaka; -li b’ow -l’at ɔ́lu abu nuŋ ɛtŋ wɛl b’ow ewl."
41016019	Sica eke Ɛs Kɔtɔkɔ Jesu dad ɛl odad bake ow uwr a, n’im afr ɛtŋ li sig es Nyam e lidr abu af.
41016020	Jam ɛsɛl a im ɛtŋ am ɔb Amani Mamn a e kokoba susu a fɛŋ. Ɛs Kɔtɔkɔ am ɛlum ɛl abu ɛl e juma kok ab ɛm, ɛtŋ mɛny ɛwr fɛŋ eke -n’am ɛlu ɔkm a, am yɛgm ek’ɛl ec’odad a el nawrɛ tasi.]
42001001	-
42001002	Ɛgŋ gbɛl Teofil mamn, agŋ nɔnɔ gbɛl nɔn ów amua eke ɛy ɛy ɛm a ɛsɛ elel eke agŋ a ek’ɛkn low a nuŋ ɔb ɛm ɛtŋ, ke Nyam ɔŋ eke ki dad ɛy in ec’odad a dad ɛy ab af.
42001003	Na sosiɛm ɛgŋ gbɛl Teofil, ɛm yɛji m’otar low a ek’ɛy nuŋ ɔb ɛm ɛtŋ a akr, ɛtŋ m’erur eke mi ki nɔn m’ɔsŋm es m’ɔŋ’ŋ ɛsɛ elel eke m’ɛŋan ab af,
42001004	yec’ɛtŋ ke úw any eke low yɛgm a ek’ɛŋn a el nawrɛ tasi.
42001005	Lɛgŋ a eke Erɔd el Jude wus af ec’ɛb ebu a, Nyam ec’ egb waw ɛs nyam anŋ eke wɛl b’ɛsŋ Zakari, ke el Abia ec’eb ɛm ec’egb waw ɛsɛl a ec’ɛgŋ nyam. Wɛl b’ɛsŋ ɛy a Elisabɛt, egb waw ɛsɛl ec’ɛl lagŋ Arɔn ec’eb ɛm e yɔw.
42001006	Ɛl yony mum -l’ij nɛnyɛmbri nyam Nyam ec’any af, ɛtŋ -li b’ɛlum Ɛs Kɔtɔkɔ e sol a sɛnyn sɛnyn.
42001007	Kɔ -l’ewm iy kaka, aŋke Elisabɛt el itr yɔw ɛtŋ ɛl yony mum -l’el agŋ ek’usu nɔnɔ.
42001008	-
42001009	Lɛgŋ nyam, Zakari am kok egb waw ɛs e juma Nyam ec’any af. Ow el ɛl ec’eb a e lɛgŋ, ɛtŋ in anake sɔsum oc ɛy’r af a. Ow sosiɛm n’im l’ɛy Ɛs Kɔtɔkɔ e Nyamel gbɛl a e Nyam ŋɔŋn usu lala a eke li ki waw egb ogŋ ɛm, ɛsɛ elel eke egb waw ɛsɛl bi kok ab af.
42001010	Dedeku a fɛŋ anŋ gbeŋ am ŋɔŋn Nyam wanci a eke wɛl am ofŋ ogŋ a.
42001011	Eke Zakari ɛy yogŋ a, Ɛs Kɔtɔkɔ ec’ afr ɛrm ɛs nyam ɛlu sos ɔkm yɛgm’n; n’inym es egb waw usu a e lidr ogog a eke wɛl bi kok ogŋ ec’egb waw a.
42001012	Eke Zakari b’ɛkn’n a, l’ikprm es ɛtŋ erŋn am ɔny’n.
42001013	Kɔ afr ɛrm ɛs a dad’r ninɛ: "Zakari, k’ùru erŋn, aŋke Nyam iri ŋ e ŋɔŋn ebl a. Ayŋ Elisabɛt b’ow ew iy igŋ nyam ɔŋ’ŋ, ɛtŋ b’ow ɛw’r nin Jan.
42001014	Ow b’ow el ŋ ec’ehe ligbɛl, ɛtŋ agŋ nɔnɔ gbɛl sos ɛm b’ow iŋn in e mew a sosiɛm.
42001015	Li b’ow l’el ɛgŋ ligbɛl Ɛs Kɔtɔkɔ ec’any af. Li k’ow l’ɛgŋm mar fɛŋ eke b’ɔny ɛgŋ a. Lis e lokm ɛtŋ li b’ow n’ɛŋn Abŋ Lala.
42001016	Li b’ow l’ɛsŋ Israɛl ec’agŋ nɔnɔ eke digŋ Nyam ec’ejagb mamn a ɛlu es a ow Ɛs Kɔtɔkɔ ɛl e Nyam a ogŋ.
42001017	Li b’ow n’ɛŋn Abŋ Lala ɛsɛ Nyam e kokoba ɔb ɛs Eli ec’ab af. Ɛtŋ Abŋ a b’ow ɔŋ’n lɛc l’ɛy ɔkm Nyam ec’any af, ke li dád ey lele ɛl ɛsɛl ab okr ɛm. Li b’ow n’ɔŋ low ɔbr any ɛsɛl tutr ów ɛsɛ ɛsɛwru nɛnyɛmbri nyam ɛsɛl af. Nɛnɛ anake li b’ow li bɛbm agŋ sos Ɛs Kɔtɔkɔ ec’eb ec’a."
42001018	Eke afr ɛrm ɛs a dad ɛbɛn a, Zakari yɛji dad’r ninɛ: "Kɔ ayaf m’ow m’uw any eke low na el nawrɛ ee? Tasi ɛm a, ɛm lele ɛm ɛy ab s’usu."
42001019	Ɛtŋ ɛrm ɛs a dad’r ninɛ: "Ɛm Gabriɛl. Mi b’anŋ Nyam ec’any af mi kok in e juma; l’ɛrm’m eke mi k’ow m’ɔŋ’ŋ amani mamn na.
42001020	Ɛtŋ ɛm ec’odad na b’ow iy nɛny eke ow b’ow sig ow e lɛgŋ a, kɔ ubm nawrɛ. Na sosiɛm b’ow el ɛbrm, k’ow dadm odad toŋ bake ow ít lɛgŋ eke low a b’ow ɛy ɛkn ŋ e nyamn ɛm a."
42001021	Agŋ a fɛŋ ek’anŋ yogŋ am eku Zakari a, low am iti any aŋke n’am ibn Nyam ŋɔŋn usu a.
42001022	Kɔ eke l’ɛy ɔkm Nyam ŋɔŋn usu yogŋ a, l’ɔ́tum eke li ki dad wɛl odad, ɛtŋ agŋ a uw any eke l’ɛkn low nyam. Nɛny abl’l es l’el ɛbrm, ɛtŋ n’am dad wɛl odad sabu ɛm sabu ɛm.
42001023	Eke Zakari uwar in e sɛgŋ a eke li k’anŋ Nyamel gbɛl ab ɛm li kok juma a, l’ɛwl mɛny n’im gbugŋ.
42001024	Gbugŋ e n’im a, eke sɛgŋ bɛb b’ɛc a, ɛy Elisabɛt anŋ lok ab, ɛtŋ n’anŋ akŋ sos ɔsu ɛm toŋ ij awl yen, ɛtŋ n’am dad l’ɛsɛ:
42001025	"Kin ow eke Ɛs Kɔtɔkɔ kok ɔŋ’m; l’erur eke li k’ɔŋ’m iy m’ew, oc’m ɛ́s es agŋ ec’any af."
42001026	Eke Elisabɛt e lok a ij awl nɔhɔn a, Nyam ɛrm in ec’ afr ɛrm ɛs Gabriɛl, Galile eci baŋn nyam eke wɛl b’ɛsŋ Nasarɛt,
42001027	dedyɔwli nyam ek’uwm igŋ any ogŋ. -L’el ɛb ebu David ec’eb ɛm eci yɔw eke wɛl b’ɛsŋ Mari. In eci igŋ ek’ɛsu’r a Josɛf.
42001028	Afr ɛrm ɛs a im ɛŋn’n ɛtŋ ɛsŋn in dad ninɛ: "Sos ɛm íŋn’ŋ! Nyam ɔŋ’ŋ bibm, ɛtŋ n’anŋ ŋ ab!"
42001029	Odad na ɔŋ Mari ikprm es ɛtŋ am ibrm in sosi ɛsŋn akpasu na e nyandrɛ.
42001030	Na ɛm a, afr ɛrm ɛs a dad’r ninɛ: "Mari, k’ùru erŋn, aŋke ɛŋn Nyam ec’ɔwrɔ.
42001031	B’ow anŋ lok ab ew iy igŋ nyam ɛtŋ b’ow ɛw’r nin Jesu.
42001032	Li b’ow l’agb ɛtŋ wɛl b’ow ɛsŋ’n Nyam ek’anŋ afr usu kpekpe ec’Iy. Ɛtŋ Ɛs Kɔtɔkɔ Nyam b’ow oc lagŋ David ec’es ɛw lɛkpn a ɔŋ’n,
42001033	ɛtŋ li b’ow l’ɛw Israɛl ec’agŋ ab es sɛgŋ fɛŋ, ɛtŋ in ec’es ɛw a k’ow ɔnym uwr."
42001034	Kɔ Mari dad’r ninɛ: "Ɛm eke m’el dedyɔwli eke k’uwm igŋ any a, ayaf low na b’ow eel ee?"
42001035	Ɛtŋ afr ɛrm ɛs a dad’r ninɛ: "Abŋ Lala b’ow ow’ŋ af, ɛtŋ Nyam ek’anŋ afr kpekpe e lɔw a b’ow ubur’ŋ es. Na sosiɛm, iy eke b’ow ew a, wɛl b’ow ɛsŋ’n Nyam ec’Iy lala.
42001036	Ɛ̀kn! Elisabɛt ek’el ŋ ec’akŋ e yɔw a anŋ iy igŋ nyam e lok ab, in e susu ɛm. -Li b’ɛsŋ ow itr yɔw, ɛtŋ kin eke sica n’anŋ lok ab ow ij awl nɔhɔn,
42001037	aŋke low kaka ɔtum eke k’akm Nyam."
42001038	Ɛtŋ Mari dad ninɛ: "M’el Ɛs Kɔtɔkɔ ec’adyɔw, ke ow él ɛsɛ elel eke dad ab af." Ɛtŋ afr ɛrm ɛs a ɛlu’l es im.
42001039	Sɛgŋ ab ɛm a cɛ eke low na ɛc a, Mari ogŋ es im Jude eci baŋn nyam ek’anŋ lafɛny af.
42001040	Eke n’im a, l’ɛy Zakari e gbugŋ a ɛtŋ l’ɛsŋn Elisabɛt.
42001041	Kpɛkŋ eke Elisabɛt b’iri in ec’ɛsŋn a, iy a eke anŋ’n lokm a mumu, ɛtŋ Elisabɛt ɛŋn Abŋ Lala.
42001042	Kpɛkŋ li barm lebl tuɔtuɔ l’ɛsŋn Mari li dad ninɛ: "Nyam ɛdŋ’ŋ ɔwrɔ akm ɔyɔw fɛŋ, ɛtŋ in ec’ɔwrɔ a b’ow anŋ iy a eke b’ow ew ab af!
42001043	Kɔ bwo el’m, ɛtŋ Ɛs Kɔtɔkɔ e lis k’ow ɛm ogŋ ee?
42001044	Kɔ kin, kpɛkŋ eke mi b’iri ŋ ec’ɛsŋn a e lebl a, iy a ek’anŋ’m lokm a mumu sos ɛm iŋn ɛm.
42001045	Ehe él ŋ eci, aŋke ub nawrɛ eke Ɛs Kɔtɔkɔ ec’odad eke wɛl dad’ŋ a, b’ow iy nɛny!"
42001046	Eke Elisabɛt dad ɛbɛn ba b’ok es a, Mari am kɔklm Nyam dad ɛsɛ: "Ɛm e liy am kɔklm Ɛs Kɔtɔkɔ,
42001047	ɛtŋ ɛm ec’abŋ sos ɛm am iŋn Nyam, ɛm ec’Eb Ɛs ɛm;
42001048	aŋke l’erur eke li k’is any li lɛr’m, ɛm, in ec’adyɔwli. Ɛɛ, sica gbɛ wus na ec’agŋ fɛŋ b’ow dad’m eke m’el ehe lis,
42001049	aŋke Nyam Abusu Ɛs kok’m ów amamn ɛgbɛl: in e nin a el lala,
42001050	In e sɔrŋ ikŋ a b’ow anŋ alaw alaw, agŋ eke b’ɛlum’n a eci.
42001051	L’ɛlu in ec’abusu a e lɛc ɔkm ɛtŋ l’ogŋ es ɛfuu, ɛrm tuɔtuɔ ɛsɛl n’ɔmun es,
42001052	l’itr ɛ́b ebu ɛl e mɛkpn af l’ok wus, ɛtŋ n’ɔny ɛrm frɔrɔ ɛsɛl l’igbl ogŋ.
42001053	L’iyr ámnu lok ɛtŋ l’ogŋ egbreŋgbi im abu ɔfr.
42001054	L’ɛlum in e juma kok ɛs Israɛl abu, l’ɔkn in e sɔrŋ ikŋ a ek’anŋ godo godo fɛŋ
42001055	ɛsɛ elel eke l’ɛwar ɛy ɛsɛl, Abraham lele in ec’alaw alaw ab af a."
42001056	Ɛtŋ Mari anŋ Elisabɛt ab ij awl nyahan, ɛtŋ ɛwl mɛny im baŋn.
42001057	Eke sɛgŋ ɛc a, lɛgŋ a eke Elisabɛt k’ew in ec’iy a ow, ɛtŋ l’ew iy igŋ nyam.
42001058	Elisabɛt ec’akŋ a lele agŋ a eke -l’iir -li titmnin ab ab iri eke Ɛs Kɔtɔkɔ ɛlu in ec’ɛrm mamn ɔkm in e lís, ɛtŋ -n’am kok sos ɛm iŋn ow ab.
42001059	Eke l’ew iy a bake ow ij sɛgŋ niwn a, -l’oc -l’ow ow eke wɛl k’ ubr ow likr es. Ow ɛm a, -l’erur eke wɛl k’ɛw iy a Zakari ek’el ɛs e nin a;
42001060	kɔ lis dad ninɛ: "Njaŋ, wɛl b’ow ɛsŋ’n Jan."
42001061	Ɛtŋ -li dad ow ninɛ: "Ŋ ec’akŋ a, ɛgŋ kaka ijm nin na."
42001062	Ɛtŋ -n’am ibrm iy ɛs a sabu ɛm, eke -li k’uw elel eke li k’ɛwr ow nin any.
42001063	Zakari ibrm ob eke li ki nɔn af; wɛl ɔŋ’n, ɛtŋ ni nɔn: "In e nin a, Jan." Low na iti ɛl fɛŋ any.
42001064	Ɛtŋ kpɛkŋ Zakari nɛny lele anm ab kpab es, ɛtŋ n’am kɔklm Nyam lebl gege.
42001065	Agŋ a fɛŋ ek’ir ɛlul ɛl ɛm a erŋn am ɔny, ɛtŋ Jude mafɛny e wus ab af ec’agŋ a fɛŋ yɛji iri ów amua ɛtŋ am dad okarir ɛl ɔfr.
42001066	Agŋ a fɛŋ ek’iri low na a am tutr ów ɛrm ɛm dad ɛsɛ: "Kɔ iy na, bla li b’ow l’el ee?" Ow ɛm a, agŋ a fɛŋ uw any eke Ɛs Kɔtɔkɔ ec’abu a anŋ’n af.
42001067	Eke ów amua ɛc a, Zakari, iy ɛs a, ɛŋn Abŋ Lala ɛtŋ n’am ɔb kokoba li dad l’ɛsɛ:
42001068	"Wɛl kɔ́klm Ɛs Kɔtɔkɔ Israɛl e Nyam, aŋke l’oc in ec’any li lɛr in ec’agŋ ɛtŋ li sɔg wɛl.
42001069	L’ɛlu Eb Ɛs Abusu Ɛs nyam ɔkm n’ɔŋ ɛy, in e juma kok ɛs ɛb ebu David ec’alaw ɛm.
42001070	Na anake l’ɛwar lɛgŋ kpekpe ɛm ɛtŋ, in e kokoba ɔb ɛsɛl lala ɛm a.
42001071	L’ɛwar eke li b’ow li sɔg ɛy ɛy ec’efnu ec’abu ɛm lele agŋ a fɛŋ ek’am ifn ɛy a ec’abusu a e lís ab.
42001072	Ɛbɛn eke l’ɛlu in ec’ɛrm mamn ɔkm ɛy ɛsɛl e lís, ke l’ɔkn in e sinm lala a yɛji ana.
42001073	Tasi ɛm a, Nyam ɛwar ɛy lagŋ Abraham nɛny ij ɛm,
42001074	eke k’eb ɛlu ɛy es, ɛy ec’efnu ec’abu ɛm, ke n’ɔ́ŋ ɛy abusu s’igŋ’n nuŋ, si kók in e juma ɛrm susu ɛm;
42001075	yec’ɛtŋ ke s’él agŋ amamn ów tutr ɛm lele nɛny nyam ij ɛm ab in ec’any af, ɛy ec’owr anŋ ɛm sɛgŋ fɛŋ.
42001076	Ɛtŋ ŋ, ɛm ec’iy, wɛl b’ow ɛsŋ’ŋ Nyam ek’anŋ afr kpekpe e kokoba ɔb ɛs, eke b’ow an es Ɛs Kɔtɔkɔ ec’any af kok in ec’ejagb,
42001077	ke yɛ́gm in ec’agŋ uw sel ɛŋn any, ke l’óc sikpl l’ap wɛl.
42001078	Ɛy e Nyam a el ɛrm mamnu, low mamn Ɛs. Ow sosiɛm li b’ow l’ɛjn afr ec’usuayl a l’ok ɛy af, ɛsɛ ligbn eke b’ɛy ɔkm am ow af,
42001079	ke l’áyal agŋ ek’anŋ ncebn ɛm luw ec’abusu e gbre ij ɛm, ke ni nyímn ɛy e lakr ec’es an, ɛrm es ɛy ec’ejagb ab af."
42001080	Iy a am agb ɛtŋ am ɔny lɛc abŋ ɛm. Ɛtŋ l’ir loj toŋ batŋ ow sig lɛgŋ a eke l’ɔb nuŋ n’am kok Nyam e juma Israɛl eyŋ ec’any af a.
42002001	Lɛgŋ ab ɛm a, Sesar Ogust ɔŋ abusu eke wɛl k’awl ɛb a fɛŋ ek’anŋ Rom ec’es ɛw ɛm a ec’agŋ a.
42002002	Krɛkrɛ ɛm ec’agŋ awl na ɛy lɛgŋ a eke Kirinus el Siri wus af ec’es ɛw ɛs a.
42002003	Agŋ a fɛŋ aam wɛl áwl ɛl, ɛgŋ ɛgŋ in e baŋn.
42002004	Josɛf igb Nasarɛt baŋn Galile wus af im Bɛtlehɛm, Jude wus af ek’el ɛb ebu David e baŋn a. N’im yogŋ aŋke in yɛji l’el David e lilaw.
42002005	L’oc Mari ek’el in e yɔw eke l’ɛsu ke anŋ lokab ab ab n’im.
42002006	Eke -n’imn -l’okr Bɛtlehɛm a, in ec’iy a e mew e lɛgŋ ow.
42002007	Ɛtŋ l’ew in eci yɛfl iy igŋ nyam. L’oc gbad ufu li bubur ow sos es, ɛtŋ l’ɛrum ow es mindey ec’ob ijr ɔfu ɛm, aŋke usu anm ɛbam ɛl etu eb usu a.
42002008	Wus ab af yogŋ cɛ, mɛcɛb ɔsu ɛsɛl b’anŋ loj am ɔsu ɛl mɛcɛb a ncok ɛm.
42002009	Kpɛkŋ Ɛs Kɔtɔkɔ ec’ afr ɛrm ɛs nyam ɛy ɔkm, ɛtŋ Ɛs Kɔtɔkɔ ec’anygbɛl a ɛjn usuayl ok ɛl af, ɛtŋ erŋn am ɔny ɛl.
42002010	Gbɛkɔ afr ɛrm ɛs a dad ɛl ninɛ: "K’ùrur erŋn! M’am is ɔny amani mamn ligbɛl eke b’ow iŋn agŋ a fɛŋ sos ɛm:
42002011	ncok a, David eci baŋn a, wɛl ew ɔny ec’Eb Ɛs ek’el Krist Ɛs Kɔtɔkɔ a.
42002012	Ɛtŋ kin mɛny ɛwr yeci eke b’ow ɔŋ ɔny uwr ir any: b’imn ba b’okr baŋn a, b’ow ɛŋan iy owrli nyam eke wɛl bubur sos es gbad ufu ɛm ɛrum es mindey ec’ob ijr ɔfu ɛm."
42002013	Eke afr ɛrm ɛs a dad odad a bake ow uwr a, kpɛkŋ afr ec’ɛrm ɛsɛl nɔnɔ gbɛl ow ɛŋn’n ɛtŋ -n’am kɔklm Nyam -li dad -l’ɛsɛ:
42002014	"Anygbɛl él Nyam ek’anŋ afr usu kpekpe eci, ɛrm es ɛy él wus na ec’agŋ eke ɛŋn in ec’ɛrm mamn a eci!"
42002015	Eke afr ɛrm ɛsɛl a ɛlu ɛl es aam afr a, mɛcɛb ɔsu ɛsɛl a am dadarir ɛl ɔfr ɛsɛ: "S’ímn fafa s’okr Bɛtlehɛm, ke s’ɛ́kan low a ek’ɛy, ke Ɛs Kɔtɔkɔ kok ɛlu ɔkm s’uw any a!"
42002016	-L’ogŋ es -n’im -l’ok yogŋ, ɛtŋ -n’ɛŋn Mari, Josɛf lele iy owrli a ek’ɛru es mindey ec’ob ijr ɔfu ɛm a.
42002017	Eke -l’ɛkan iy a, -n’am awl ów a eke afr ɛrm ɛs a dad ɛl ow e lís a.
42002018	Ɛtŋ ɛl a fɛŋ ek’am iri mɛcɛb ɔsu ɛsɛl a ec’odad a, low am iti any iŋn sos ɛm.
42002019	Kɔ Mari eb ów amua fɛŋ ɛw es in ec’ɛrm ɛm, yec’ɛtŋ ke sɛgŋ fɛŋ n’ám tutr.
42002020	Mɛcɛb ɔsu ɛsɛl a ɛwl mɛny aam. -N’am dad Nyam ec’anygbɛl ec’odad -li kɔklm ow, ów a fɛŋ eke -l’ɛkan ke -l’irir a sosiɛm; tasi ɛm a, ow anŋ ɛsɛ yec’a eke afr ɛrm ɛs a dad ɛl ab af.
42002021	Eke ow ij sɛgŋ niwn a, wɛl ubr iy a likr es, ɛtŋ wɛl ɛw’r nin Jesu, nin a eke afr ɛrm ɛs a ɛwar gbuŋ ke lis anŋ in e lokab a.
42002022	Ɛtŋ lɛgŋ a eke Josɛf lele Mari ab k’im ke Mari ki kok sos ayal owi, ɛsɛ elel eke Mois ec’ol a dad ab af a ow. -L’oc iy a -l’ow Jerusalɛm eke -li k’oc -n’im ow Ɛs Kɔtɔkɔ ec’any af,
42002023	aŋke Ɛs Kɔtɔkɔ ec’ ol ab ɛm, wɛl nɔn eke: Iy igŋ krɛkrɛ fɛŋ eke wɛl ew a, wɛl óc ɛw’r saw Ɛs Kɔtɔkɔ e juma kok eci.
42002024	Ke ca ɛmɛny -li kok egb waw yɛji eke ol a ibrm a: kel yony oglog prɛndrɛ ekekey yony.
42002025	Lɛgŋ ab ɛm a, Jerusalɛm baŋn yogŋ igŋ nyam anŋ eke wɛl b’ɛsŋ Simeɔn. Ɛgŋ na el ɛgŋ mamn; li b’ɛlum Nyam ɛtŋ n’am eku ɛgŋ eke k’ow sɔg Israɛl a. Ɛtŋ Abŋ Lala anŋ in ab.
42002026	Abŋ Lala ɛwar ir eke li k’ow l’uwm toŋ bake l’ɛ́kn Mesi a ek’Ɛs Kɔtɔkɔ ɛrm a.
42002027	Eke Josɛf lele Mari ab oc ɛl jim Jesu ow Nyamel gbɛl a gbugŋ a eke ki kok in e lís e low ɛsɛ elel eke ol dad ab af a, Abŋ nyimn Simeɔn yɛji ow yogŋ.
42002028	Eke li b’ɛkn iy a, l’eb ow in ec’abu ɛm, ɛtŋ l’ɛlu Nyam bia li dad ninɛ:
42002029	"Sica Ɛs Kɔtɔkɔ, ɛ̀lu ŋ e juma kok ɛs es úw ɛrm es ɛy ɛm, ɛsɛ elel eke dad ab af,
42002030	aŋke m’ɛkn ŋ e sel ɛŋn a,
42002031	sel ɛŋn a e kok ɛw es ɛbr ɛbr fɛŋ ec’a:
42002032	ke el usuayl eke b’ow ayal ɛbr ɛbr fɛŋ ek’uwm Nyam any, ke b’ow el Israɛl ec’agŋ ec’anygbɛl a."
42002033	Jesu ɛs lele lis ab low am iti any Simeɔn ec’odad ek’am dad iy a e lís a sosiɛm.
42002034	Simeɔn ŋɔŋn Nyam ɔŋ ɛl ɛtŋ dad lis Mari ninɛ: "Nyam sɔsum iy na oc; li b’ow l’el lirikp l’ok agŋ nɔnɔ wus Israɛl ɛb ɛm, ke l’igbm nɔnɔ. Li b’ow l’el Nyam e mɛny ɛwr nyam eke agŋ k’ow ɛgŋm in e low ebm.
42002035	Ow ɛm anake agŋ nɔnɔ e tutr eŋuŋ ek’anŋ mɛrm ɛm a b’ow ok ɔkm a; ɛtŋ ŋ yɔw, low b’ow dudu’ŋ ɛy’ŋ sos ɛm ɛsɛ labli eke b’igŋ ɛgŋ af."
42002036	Nyam e kokoba ɔb lis nyam anŋ eke wɛl b’ɛsŋ An, Fanuɛl jɔw ek’el Asɛr ec’eb ɛm e yɔwli. L’usu nɔnɔ. N’anŋ in ec’igŋ ab ab akpo lɔbŋ in e mɔwr yɔw ɛm a,
42002037	ɛtŋ ɛc uw, l’el iŋnyɔw. Sica l’ij akpo ekŋ yar lele yar ab, ɛtŋ sɛgŋ fɛŋ li b’im Nyamel gbɛl ɛm li kok Nyam e juma ncok lele lɛgŋ owr ab, nɛny ɛnŋ ɛm lele Nyam ŋɔŋn ɛm ab.
42002038	Wanci ab af cɛ in yɛji l’ow n’am ɛlu Nyam bia iy a, ɛtŋ n’am dad ow e lís e low l’ok agŋ a fɛŋ ek’am eku Jerusalɛm ec’es eb ɛlu owi a.
42002039	Eke Mari lele Josɛf ab uwar ów a fɛŋ eke Ɛs Kɔtɔkɔ ec’ ol a ibrm a, iy ab ab -l’ɛwl mɛny -n’im Nasarɛt baŋn Galile wus.
42002040	Yogŋ, Jesu am agb lele lɛc ab; ɛtŋ Nyam ec’ɔwrɔ lele nuŋ ɛm ɔny ab anŋ in ab.
42002041	Lakpo lakpo fɛŋ, Mari lele Josɛf ab b’im Jerusalɛm Pak ec’es gbɛgbl ɛm.
42002042	Eke Jesu ij akpo lɛw yony a, ɛsɛ elel eke -li bi kok ab af, -l’oc ow ab -n’im es gbɛgbl ab ɛm.
42002043	Eke es gbɛgbl a uwr ke -l’ɛwal mɛny -n’aam a, Jesu anŋ Jerusalɛm yogŋ, eke Mari lele Josɛf ab uwm any.
42002044	-Li tutr eke Jesu us ejagb ɛl lawlɛl ab aam. -N’an es ejagb af toŋ ij lɛgŋ nimum nyam, ɛtŋ -n’am ɔl ow ɛl ec’agŋ ogŋ lele ɛl lawlɛl ɛm ab,
42002045	gbɛkɔ -n’ɛŋnm ow. Ca -l’ɛwl mɛny -l’ow Jerusalɛm -n’am ɔl ow.
42002046	Eke ow ij sɛgŋ nyahan a, -n’ɛŋn ow Nyamel gbɛl a e gbugŋ a. Li sig es ol e low any uw ɛsɛl ec’araŋn n’am iri wɛl ec’odad a ɛtŋ in yɛji n’am bibrm wɛl ów.
42002047	Agŋ a fɛŋ ek’am iri in ec’odad a low am iti any, in e sodad eke n’am dad n’ɔŋ wɛl nuŋ ɛm ɔny ɛm a sosiɛm.
42002048	Eke ɛs lele lis ab b’ɛkn’n a, low iti ɛl any ɛtŋ Mari dad ninɛ: "Ɛm ec’iy, kɔ bla ɛtŋ kok ɛy low nɛnɛ ee? Kin, ɛm lele asŋ ab s’am ɔl’ŋ ɛrm mij ab."
42002049	Kɔ li dad wɛl ninɛ: "Bla sosiɛm ɛtŋ am ɔɔl’m ee? Uwr any eke ow it eke mi ki kok ɛm Ɛs e juma."
42002050	Kɔ -li k’irim yec’a eke ow am dad ɛl a.
42002051	Ɛtŋ Jesu im Nasarɛt ɛl ab, n’am ɛlum wɛl. Mari gbɛ, l’eb ów amua fɛŋ l’ɛw es ɛrm ɛm n’am tutr ow e low.
42002052	Ɛtŋ Jesu am agb sos megl ɛm lele nuŋ ɛm ɔny ɛm ab. Nyam am ɔny in ec’erur, ɛtŋ agŋ yɛji am ɔny in ec’erur.
42003001	-
42003002	Ow ij akpo lɛw yen eke Sesar Tibɛr ɛw ɛb a fɛŋ ek’anŋ Rom eyŋ ec’abu ɛm a es. Pɔns Pilat ɛw Jude wus es. Erɔd Antipas ɛw Galile wus es, ɛtŋ lisijim Filip ɛw Iture lele Trakonit wus ab es. Lisanias yɛji ɛw Abilɛn wus es, ɛtŋ An lele Kayif ab el egb waw ɛsɛl ɛgbɛl. Yogŋ ɛm anake Nyam dad Zakari jim Jan ek’anŋ loj a odad a.
42003003	Jan am ɛc ɛlul Jurdɛn e mij ewl mij a e wus ab ɛm, ɛtŋ n’am ɛlu lebl li dad l’ɛsɛ: "Ìtŋnin ɛrm ɛm, òkr mij nuŋ, ke Nyam b’ow oc ɔny e sikpl a ap ɔny."
42003004	Ɛsɛ elel eke ow anŋ kokoba ɔb ɛs Esayi e lɛl ɛm ab af: Ɛgŋ nyam anŋ loj am ɛlu lebl dad ɛsɛ: "Kòkr Ɛs Kɔtɔkɔ ec’ejagb a, kòkr in e sebr a ínym nyim nyim!
42003005	Yìyibar ɔmu a fɛŋ ek’anŋ mafɛny araŋn araŋn a; bɔ̀bmn mafɛny lele egigl ab ab es sís es, nyìnyiman sebr eke kikn a ínym, ke wɛl ɔ́du sejagb a fɛŋ es iy bɛbmn.
42003006	Ɛtŋ agŋ fɛŋ b’ow ɛkn Nyam e sel ɛŋn a."
42003007	Agŋ nɔnɔ a am ow Jan ogŋ eke li k’ok wɛl mij nuŋ, ɛtŋ n’am dad wɛl l’ɛsɛ: "Ɔny morŋn amua! Kɔ bwo dad ɔny eke, ek’okr mij nuŋ ɔtur eke k’ŋgbroŋn Nyam ec’ɛrm bebl ek’am ow ab ɛm ee?
42003008	Sica yɛ̀gmn ɔny ec’es an ab ɛm eke itŋnin ɛrm ɛm, ke kí dadmn ɔny obi ɛm ɛsmn: 'Ɛy lagŋ el Abraham!' Kɔ m’am dad ɔny eke Nyam ɔtu eke ki kok mebn amua él Abraham ec’alaw.
42003009	Sica ɔs anŋ eke b’ow bubr ekŋ es min ɛm. Likŋ fɛŋ ek’ɔ́sum ey amamn a, wɛl b’ow ubr’r es oc ɔwl’l alm."
42003010	Kɔ agŋ a am ibrm’n dad ɛsɛ: "Kɔ sica ɛy, ayaf si ki kokr ab ee?"
42003011	Li dad wɛl ninɛ: "Ɛgŋ ek’ɔny mob sus ɛm yony a, l’óc nyam n’ɔŋ ɛgŋ ek’ɔnym a. Ke ɛgŋ ek’ɔny ob ij a yɛji ɔ́ŋ ɛgŋ eke ɔnym a."
42003012	Wus labm eb ɛsɛl ek’ow eke k’ok mij nuŋ a yɛji am ibrm’n ɛsɛ: "Low yɛgm agŋ ɛs, kɔ sica ayaf si ki kokr ab ee?"
42003013	Li dad wɛl ninɛ: "Os yec’eke ol ɛw ɔŋ ɔny eke k’ebr a, k’ìgŋn ɛjeci kokr ɛm."
42003014	Srɔda eyŋ bɛb yɛji ow ibrm’n ninɛ: "Ɛtŋ kɔ ɛy, ayaf si ki kokr ab ee?" Ɛtŋ li dad wɛl ninɛ: "K’èbr ɛgŋ kaka ec’ob lɛc ɛm, oglog k’ɔ̀br ɛgŋ kaka low yadŋ ɛm. Kɔ èkur ɔny e labm sɔg a cɛ."
42003015	Agŋ a fɛŋ ek’am eku a am ɔmn ɛtŋ ɛgŋ ɛgŋ am dad in ec’ɛrm ɛm ɛsɛ: "Kɔ Jan na k’el Mesi ab ee?"
42003016	Kɔ Jan dad ɛl fɛŋ ninɛ: "Ɛm ec’a, m’am ok ɔny mij nuŋ mij ɛm. Kɔ ɛgŋ eke ɔny abusu akm im, ke m’itm bɔbɔ yɛji eke mi k’ɔny in e cɔkrukpɔ meb a mi mɔmu es a am ow. In li b’ow l’ok ɔny mij nuŋ Abŋ Lala lele al ɛm ab.
42003017	N’ɔnym waw ab ɛtŋ li b’ow n’ɔŋ egb a lɛf, l’éb ey a, ke l’ígŋ suw a l’ok es. Li b’ow l’eb egb a l’ok egbel ɛm, ke l’ófŋ suw a al ek’iram es ab ɛm."
42003018	Ɛbɛn eke Jan am ɔm agŋ ów nɔnɔ ke am dad ɛl Amani Mamn ec’odad yɛj’ana.
42003019	Gbɛkɔ n’am ɛnym Erɔd abr aŋke ow eb ow lisijim e yɔw Erodiad ɛbi, ɛtŋ ow kok ów eŋuŋ nɔnɔ gbɛl yɛji.
42003020	Ɛtŋ ɛmɛny l’ɛlu Jan sobel ɛm l’igŋ ów eŋuŋ amua eke li kok ab af.
42003021	Eke Jan ok agŋ a fɛŋ mij nuŋ bake ow uwr a, l’ok Jesu yɛji. Eke Jesu ok mij nuŋ oc es ke am ŋɔŋn Nyam a, afr fig,
42003022	ɛtŋ Abŋ Lala us’r es nuŋ af ɛsɛ kel af. Ɛtŋ Nyam e lebl anŋ afr ikŋ dad ninɛ: "Ŋ el ɛm ec’iy eke m’erur tasi, m’oc ɛm eci sos ɛm iŋn fɛŋ m’ɛlu’ŋ ɛm."
42003023	Jesu ɔb nuŋ am yɛgm agŋ low, l’ɔtu eke li k’ɔny akpo likŋ lele lɛw ab. Agŋ bi tutr eke Jesu el Josɛf jim. Ɛtŋ kin Josɛf lagŋɛl ec’en ec’es ɔsŋm:
42003024	Eli, Matat, Levi, Mɛlki, Janayi, Josɛf.
42003025	Matatias, Amɔs, Nahum, Ɛsli, Nagayi.
42003026	Maat, Matatias, Semeyin, Josɛk, Joda.
42003027	Joana, Resa, Sorobabɛl, Salatiɛl, Neri.
42003028	Mɛlki, Adi, Kosam, Ɛlmadam, Ɛr.
42003029	Joswe, Eliesɛr, Jorim, Matat, Levi.
42003030	Simeɔn, Juda, Josɛf, Jonam, Eliakim.
42003031	Meleya, Mena, Matata, Natan, David.
42003032	Jese, Jobɛd, Boas, Sala, Nasɔn.
42003033	Aminadab, Admin, Arni, Esrɔm, Farɛs, Juda.
42003034	Jakɔb, Isak, Abraham, Tera, Nakɔr.
42003035	Seruk, Rago, Falɛk, Ebɛr, Sala.
42003036	Kayinam, Arpasad, Sɛm, Noe, Lemɛk.
42003037	Matusala, Enɔk, Yarɛd, Maleleyɛl, Kayinam.
42003038	Enɔs, Sɛt, Adam eke Nyam in obi kok in ec’abu ɛm.
42004001	Eke Jesu anŋ Jurdɛn ow a, Abŋ Lala iy’r ɛm, ɛtŋ l’oc ow n’im loj.
42004002	Yogŋ, agn ɛju’r toŋ ow ij sɛgŋ ekŋ yony. Sɛgŋ a nimum fɛŋ ɛm a, n’ ɛnŋ nɛny eke l’ijm ob kaka. Eke ow b’uwr a, namn ow’r sos,
42004003	ɛtŋ agn dad’r ninɛ: "Eke el Nyam ec’Iy, ke dàd lebn na ítŋn el ob ij."
42004004	Jesu dad’r ninɛ: "Wɛl nɔn Nyam Lɛl ɛm eke: Ow elm ob ij sɔny cɛ ɔ́ɔm ɛgŋ sel."
42004005	Ɛmɛny agn oc’r ab im lafɛny gege nyam af, ɛtŋ inym es yɛgm’n wus na nimum ec’es ɛw es ɛw a fɛŋ,
42004006	-
42004007	ɛtŋ dad’r ninɛ: "M’ow m’ɔŋ’ŋ abusu lele anygbɛl fɛŋ ek’anŋ es ɛw na ɛm a, eke ok ɔwrɔkp wus igŋ’m nuŋ, aŋke na fɛŋ, ɛm wɛl ɔŋ’m, ɛtŋ m’ɔtu eke mi k’ɔŋ ɛgŋ eke m’erur a."
42004008	Kɔ Jesu dad’r ninɛ: "Wɛl nɔn Nyam Lɛl ɛm eke: B’ow igŋ Ɛs Kɔtɔkɔ ŋ e Nyam nuŋ ke kók in sɔny coco cɛ e juma."
42004009	Ɛtŋ ɛmɛny agn oc’r im uyum’n Jerusalɛm e Nyamel gbɛl a e luw af ec’usu gege a, ɛtŋ dad’r ninɛ: "Eke el Nyam ec’Iy tasi, ke ànŋ aŋa igb us es wus;
42004010	aŋke wɛl nɔn Nyam Lɛl ɛm eke: Nyam b’ow ɔŋ in ec’ afr ɛrm ɛsɛl ɔsu’ŋ.
42004011	Ɛtŋ ɛmɛny: -Li b’ow -l’oc’ŋ abu ɛm abu ɛm yec’ɛtŋ ke lebn kaka kí kokm’ŋ ob lakr."
42004012	Jesu ɔdu eb dad’r ninɛ: "Nyam Lɛl dad eke: K’ɛ́bam Ɛs Kɔtɔkɔ ŋ e Nyam."
42004013	Eke l’ɛju Jesu kprakpr amua na ɛm bake ow uwr a, agn ŋgboŋ ɛgb’r es im am eku’r lɛgŋ ɛjeci.
42004014	Jesu ɛwl im Galile; Abŋ Lala ec’abusu a iy’r ɛm, ɛtŋ yogŋ agŋ am dad in e lís e low.
42004015	N’am yɛgm agŋ low Nyam nuŋ igŋ susu, ɛtŋ agŋ a fɛŋ am aw’r.
42004016	Jesu im Nasarɛt baŋn, yogŋ eke wɛl gbagbl’l a. Nɛnɛgŋ e lɛgŋ a, n’im l’ɛy Nyam nuŋ igŋ usu a ɛsɛ elel eke li bi kok god’ɛtŋ ab af. L’igb eke li k’awl Nyam odad eke wɛl nɔn a l’ok agŋ,
42004017	ɛtŋ wɛl oc kokoba ɔb ɛs Esayi e lɛl ɔŋ’n. Ni mɔmu lɛl ab es, ɛtŋ n’ɛŋn usu a eke wɛl nɔn eke:
42004018	Ɛs Kɔtɔkɔ ec’Abŋ anŋ ɛm ab, aŋke li sɔsum l’oc’m eke mi k’ɔb Amani Mamn a m’ok ɔgbɔru. L’ɛrm im eke mi ki dad sobel ɛm ɛsɛl ec’es eb ɛlu owi, ke m’ɔ́ŋ ány eflu ɛkn es, ke m’éb agŋ eke am ij gbre a m’ɛ́lu es,
42004019	ke mi dád agŋ eke lakpo eke Nyam b’ow ɛlu in ec’ɛrm mamn ɔkm agŋ e lís a ow.
42004020	Eke Jesu awl lɛl a bake ow uwr a, l’ar lɛl a es l’oc n’ɔŋ ob oc ɔŋ ɛs a, ɛtŋ li sig es. Agŋ a fɛŋ a ek’anŋ Nyam nuŋ igŋ usu a ok’r anyamn af.
42004021	Ɛtŋ n’am dad wɛl l’ɛsɛ: "Yɛfɛnyna, Nyam Lɛl na ec’odad na eke wɛl awl ok ɔny ke irir a, ow e lɛgŋ a ow ŋ̂."
42004022	Agŋ a fɛŋ am aw Jesu, ɛtŋ ow am iti ɛl any sodad amamn amua eke ow am dad a sosiɛm. Ɛtŋ -n’am dad -l’ɛsɛ: "Kɔ ow elm Josɛf jim ab ana ee?"
42004023	Ow ɛm a, Jesu ɔdu eb dad ɛl ninɛ: "Nawrɛ, b’ow dadr’m nyandrɛ ɛm ec’odad na ɛsrɛ: 'Sɛkp kok ɛs, kòkr ŋ sosi sɛkp!' Ɛtŋ ɛmɛny b’ow dadr’m ɛsrɛ: 'S’iri yec’a fɛŋ eke kok Kapɛrnayum a; aŋa ek’el ŋ e baŋn a yɛji kòk ɛbɛn nyam coco gɔŋ!'
42004024	Low nawrɛ m’am dad ɔny: wɛl ébm kokoba ɔb ɛs kaka sɛnyn sɛnyn in ec’ɛb ɛm.
42004025	M’am dad ɔny nawrɛ tasi eke Eli e lɛgŋ ab ɛm a, eŋnyɔw nɔnɔ gbɛl anŋ Israɛl wus af. Lɛgŋ a, nyam anm toŋ batŋ ow ij akpo nyahan lele likpr ab, ɛtŋ lek ligbɛl ɛy eb ɛb a nimum ɛm.
42004026	Ɛbɛn yɛji Nyam ɛram Eli iim Israɛl wus af ec’iŋnyɔw kaka ogŋ, kɔ l’ɛrm ow iŋnyɔw a ek’ir Sarɛpta, Sidɔn wus af a ogŋ.
42004027	Kokoba ɔb ɛs Elise e lɛgŋ ab ɛm yɛji, kokobe ɛsɛl nɔnɔ gbɛl anŋ Israɛl wus af. Kɔ ɛbɛn yɛji, ɛl ɛm ec’ɛgŋ kaka ewlm in e kokobe ec’ɔl ab ɛm, eke ow elm Nayma, Siri iy a sɔny cɛ."
42004028	Eke Jesu dad ów amua a, agŋ a fɛŋ ek’anŋ Nyam nuŋ igŋ usu a ke iri a am ebl ɛrm.
42004029	Ɛtŋ -l’igb -n’ɔny ow l’oc ow ab -n’im ɛl eci baŋn a ek’anŋ ligigl af a eke -li ki pipig ow, ow ɛ́y nɔmu ab ɛm.
42004030	Kɔ l’ɛpir wɛl araŋn l’eb ejagb n’im.
42004031	Ɛmɛny Jesu im Kapɛrnayum baŋn, Galile ɛb ɛm, ɛtŋ yogŋ n’am yɛgm agŋ low nɛnɛgŋ e lɛgŋ.
42004032	Agŋ a ek’am iri in e low yɛgm a, low am iti any in ec’elel eke n’am yɛgmn agŋ low ab ɛm, aŋke n’am dad wɛl odad abusu ɛm.
42004033	Nyam nuŋ igŋ usu yogŋ a, igŋ nyam anŋ ek’ abŋ ŋuŋ anŋ ɛm. N’am ɛlu lebl tuɔtuɔ li dad l’ɛsɛ:
42004034	"Oy! Nasarɛt e Jesu, kɔ bla am erur eke ki kok ɛy ee? Kɔ ek’ow eke ki ŋuŋn ɛy ee? Ɛm, m’uw ɛgŋ ek’el’ŋ ab any: Nyam ec’ɛrm ɛs Lala!"
42004035	Jesu dad abŋ ŋuŋ a odad lebl tuɔtuɔ ɛm ninɛ: "Yèwal! Ke ɛ́y ɔkm ɛgŋ na ɛm!" Abŋ ŋuŋ a ɔny igŋ a ɛlu wus agŋ fɛŋ ec’any af, ɛtŋ l’ɛy ɔkm eke li kokm ow low ŋuŋ kaka.
42004036	Agŋ a fɛŋ low iti any afŋn es ɛtŋ -n’am dadarir -l’ɛsɛ: "Bogŋ ec’odad el na ee? Igŋ na bi dad odad lɛc ɛm lele abusu ɛm ab, ke kpɛkŋ abŋ eŋuŋ am ok ɔkm!"
42004037	Ɛtŋ -n’am dad Jesu e lís e low wus ab af nimum.
42004038	Jesu anŋ Nyam nuŋ igŋ usu a ɛy ɔkm ɛtŋ im igŋ nyam e gbugŋ. Igŋ a wɛl b’ɛsŋ’n Simɔ, ɛtŋ ɛy lis lɛfr ɔl am ɔny tuɔtuɔ. Wɛl am dad Jesu eke k’ewlm yɔw a.
42004039	N’im li titm ow ɛtŋ l’is es li dad lɛfr ɔl a odad lebl tuɔtuɔ ɛm, n’ɔŋ ow ol, ɛtŋ lɛfr ɔl a oc’r es lís. Kpɛkŋ l’igb wus ɛtŋ n’am kok Jesu lele in e jam ɛsɛl ab ab e lís e low.
42004040	Eke lɛgŋ ew es a, agŋ a fɛŋ eke ɔl akpasu akpasu am ɔny a, wɛl ot ow ɛl Jesu ogŋ. Ɛtŋ l’at ɛgŋ nyam nyam abu nuŋ, l’ewlm wɛl.
42004041	Abŋ eŋuŋ nɔnɔ gbɛl anŋ agŋ ab ɛm ok ɔkm am ɔg dad ɛsɛ: "Ŋ el Nyam ec’Iy tasi!" Kɔ Jesu dad ɛl odad lebl tuɔtuɔ ɛm ɛdŋn ɛl eke -li ki dadmn odad, aŋke -l’uw any eke Jesu el Mesi.
42004042	Sica eke lɛgŋ am ɛny a, Jesu ɛy ɔkm ɛb ab ɛm im usu saw ɛm. Agŋ nɔnɔ am ɔl’l. Eke -n’ɛŋan ow a, -l’erur eke -li k’ucu -n’ɔny ow es, ow ánŋ ɛl ab.
42004043	Kɔ Jesu dad ɛl ninɛ: "Ow akpl ke m’ím sɛb ɛjec’ɛm yɛji mi dad Nyam e gbreŋgbi usu a ec’amani ec’odad, aŋke na sosiɛm eci Nyam ɛrm im m’ow."
42004044	Ɛtŋ n’am dad Nyam ec’odad Jude wus af e Nyam nuŋ igŋ susu a.
42005001	Lɛgŋ nyam, Jesu inym es Genesarɛt e mij lekpl a ec’any af a, ɛtŋ agŋ nɔnɔ ow iwr ɛlul il ɛm ɛtŋ am itarir eke k’iri Nyam ec’odad.
42005002	Eke Jesu b’ɛdŋ mɛny a, l’ɛkn muwɛtŋ yony ek’itr es nanu a. Ɛtŋ ɔcn ibi ɛsɛl anŋ ɛm us es am yɔyɔg ɛl e muw ab es.
42005003	Jesu ɛy mɛtŋ a e nyam ɛm, ek’el Simɔ ec’a, ɛtŋ n’am ŋɔŋn ow eke ow k’ɔdu lɛtŋ a eb jam tɛl ɛy mij ab ɛm. Jesu sig es lɛtŋ ab ɛm, ɛtŋ ɛmɛny am yɛgm agŋ a low.
42005004	Eke li yɛgm wɛl ów bake ow uwr a, li dad Simɔ ninɛ: "Ɔ̀du lɛtŋ a eb im libn ab ɛm, ke ŋ lele awlŋɛl ab ab ókr ɔny e muw a ɔnyn ɔcn."
42005005	Ɛtŋ Simɔ dad’r ninɛ: "Ɛm ɛgŋ gbɛliy, s’ɔdu muw ncok a toŋ s’ɛŋnm ob kaka. Kɔ eke dad a, m’ow m’ɔdu muw a m’ɛkn."
42005006	-L’ɔdu muw a, ɛtŋ -n’ɔny ɔcn bubutɛ gbɛl, toŋ batŋ ɛl e muw a am ɔl eke ki gbagbrm ɛm.
42005007	Ɛtŋ -n’am ibrm ɛl lawlɛl a ek’anŋ lɛtŋ ɛjec’ab ɛm a, eke k’ow ɛlum ɛl abu. -L’ow ɛtŋ -n’ɔny ɔcn a -l’ok mɛtŋ yony ab ɛm iy gbɔŋ gbɔŋ, batŋ mɛtŋ a am ɔl eke k’ɛmn.
42005008	Eke Simɔ Piɛr b’ɛkn ɛbɛn a, l’ok ɔwrɔkp wus Jesu ec’any af, ɛtŋ li dad ninɛ: "Ɛgŋ gbɛl, k’òw ki titm’m, aŋke m’el sikpl ɛs!"
42005009	Tasi ɛm a, low na iti Simɔ lele agŋ a ek’anŋ in ab a any, ɔcn bubutɛ a eke -n’ɔnyn a sosiɛm.
42005010	Ɛtŋ lawlɛl Jak lele Jan ab ek’el Sebede jimɛl a yɛji, low iti any. Kɔ Jesu dad Simɔ ninɛ: "K’ùru erŋn; kɔ jam aŋa agŋ anake b’ow eb ɔŋ’m a."
42005011	Ɛtŋ kpɛkŋ -l’ot ɛl e mɛtŋ a -l’ow itr es ákpaf, ɛtŋ -l’igŋ fɛŋ -l’ok es -n’am us Jesu jam.
42005012	Eke Jesu anŋ Galile wus af eci baŋn nyam a, kokobe ɛs nyam ow ɛŋn’n. Eke li b’ɛkn Jesu a, l’ɛy wus l’ubu any es ow ec’any af, ɛtŋ n’am ŋɔŋn ow li dad l’ɛsɛ: "Ɛgŋ gbɛl, eke erur, ɔtu eke k’ ayal’m."
42005013	Jesu ɛgŋm abu es itŋn in ɛtŋ dad ninɛ: "M’erur, àyl!" Ɛtŋ kpɛkŋ kokobe a oc’r es lís.
42005014	Gbɛkɔ Jesu ɛdŋn in dad’r ninɛ: "Kì dad ɛgŋ kaka ŋ ec’ewl a e low; kɔ ìm yɛgm egb waw ɛs a sos, ke wáw egb a ɛsɛ elel eke Mois ec’ ol a ibrm ab af, ke ow íj daŋku."
42005015	Ɛbɛn a yɛji, Jesu e nin a am eb es susu a fɛŋ. Ɛtŋ agŋ nɔnɔ gbɛl b’ow in ogŋ am iri in ec’odad a, ɛtŋ ɔ́lu a b’ibrm eke li k’ewlm wɛl.
42005016	Kɔ Jesu b’ocr sos es im usu saw ɛm am ŋɔŋn Nyam.
42005017	Lɛgŋ nyam, Jesu am yɛgm agŋ low, ɛtŋ Farisiɛl lele ol e low any uw ɛsɛl ab, anŋ Galile baŋn baŋn, Jude baŋn baŋn lele Jerusalɛm ab ow ok es yogŋ. Ɛtŋ Nyam ec’abusu a anŋ Jesu ab ɛtŋ am ɔŋ’n l’ewlm ɔ́lu.
42005018	Ɛtŋ kin agŋ oc sos es wɛw ɛs nyam ek’ɛru es faja ɛm ow, ɛtŋ am ɔl eke k’oc ɛlu’l akŋ Jesu ec’any af.
42005019	Gbɛkɔ -l’ɛknmn usu eke -li k’ɛcr agŋ nɔnɔ gbɛl a sosiɛm. -L’oc -l’uyum ow êl luw af ɛtŋ -li fig usu nyam, -l’usm ow es faja ab agŋ a ec’araŋn, Jesu ec’any af.
42005020	Eke Jesu b’ɛkn ɛl ec’ɔmn a, li dad ɔlu a ninɛ: "Lisijim, m’oc ŋ e sikpl a m’ap’ŋ!"
42005021	Eke Jesu dad ɛbɛn a, ol e low yɛgm ɛsɛl a lele Farisiɛl ab ab am bibrmnin ɛl ɔfr ɛsɛ: "Kɔ ɛgŋ na, ayaf n’am ocr in sosi ɛtŋ n’am ɔbr Nyam any nɛnɛ na ee? Kɔ bwo ɔtu ek’ap ɛgŋ sikpl ek’ow elm Nyam sɔny cɛ ee?"
42005022	Jesu uw ɛl e sow tutr ab any ɛtŋ dad ɛl ninɛ: "Bla ɛtŋ am ɔnyn sow tutr nɛnɛ ɔny eci mɛrm ab ɛm ee?
42005023	Kɔ bogŋ ec’anake ɛw fuɛfuɛ eke wɛl ki dad sos es wɛw ɛs ab ee? 'M’oc ŋ e sikpl a m’ap’ŋ' oglog ke wɛl dád’r ɛsɛ: 'Ìgb ke án es ee'?
42005024	Gbɛkɔ m’erur eke k’uwr low na any: wus af aŋa, ɛgŋ ec’ Iy ɔny abusu eke k’oc sikpl ap." Ɛtŋ sica li dad sos es wɛw ɛs a ninɛ: "M’am dad ŋ, ìgb, òc ŋ eci faja a eb ejagb im gbugŋ."
42005025	Ɛtŋ kpɛkŋ igŋ a igb wus agŋ a fɛŋ ec’any af oc in eci faja a eke l’ɛrur a aam gbugŋ, ɛtŋ n’am kɔklm Nyam.
42005026	Eke agŋ a ɛkn low na a, ow iti ɛl any, erŋn am ɔny ɛl, ɛtŋ -n’am kɔklm Nyam -li dad -l’ɛsɛ: "Yɛfɛnyna s’ɛkn low any iti owi eke s’ɛknm lɛgŋ kaka!"
42005027	Eke low na ɛc a, Jesu ɛy ɔkm aam ɛtŋ ɛkn wus labm eb ɛs nyam eke wɛl b’ɛsŋ Levi. Li sig es wus labm eb usu, ɛtŋ Jesu dad’r ninɛ: "Ùs’m jam!"
42005028	Levi igb wus, digŋ wus labm eb e juma a ɛlu es ɛtŋ us’r jam.
42005029	Ow e jam a, Levi kok ob ij ligbɛl nyam in ogŋ a ɔŋ Jesu. Wus labm eb ɛsɛl nɔnɔ gbɛl lele agŋ ɛjec’ab yɛji anŋ ob ij ab ɛm.
42005030	Eke -n’am ij ob a, Farisiɛl lele ɛl ɛm ec’ol e low yɛgm ɛsɛl ab ab am ɛny abr dad Jesu e jam ɛsɛl a ɛsɛ: "Kɔ bla ɛtŋ am ijr ɛtŋ am ɛgŋn lɔfu nyam ɛm wus labm eb ɛsɛl lele sikpl ɛsɛl ab ee?"
42005031	Jesu ɔdu eb dad ɛl ninɛ: "Agŋ ek’anŋ sos tuɔtuɔ ɛm a, íbram sos kok ɛs. Kɔ ɔ́lu anake b’ibrm sos kok ɛs a.
42005032	M’owm eke mi k’ɛsŋ agŋ eke b’ubr ɛl sosi nɛnyɛmbri nyam ɛsɛl a, kɔ m’ow eke mi k’ɛsŋ 'sikpl ɛsɛl' yec’ɛtŋ ke -l’itŋn ɛrm ɛm."
42005033	Sica agŋ bɛb am dad Jesu ɛsɛ: "Jan mij ok nuŋ ɛs e jam ɛsɛl a b’ ɛnŋ nɛny ke ám ŋɔŋn Nyam, ɛtŋ Farisiɛl e jam ɛsɛl a yɛji bi kok ɛbɛn. Kɔ ŋ e jam ɛsɛl a am ij ob ɛtŋ am ɛgŋ!"
42005034	Ɛtŋ Jesu ɔdu eb dad ɛl ninɛ: "Kɔ ɔtur eke k’ɛdŋnin agŋ eke wɛl ɛsŋ mɛbi ec’es gbɛgbl ɛm a ob ij, eke yɔw ɛc a anŋ ɛl ab ee? Njaŋ!
42005035	Gbɛkɔ lɛgŋ am ow, eke wɛl b’ow ɔny yɔw ɛc a oc es ɛl ec’araŋn, ke sica -n’ɛnŋ nɛny gɔŋ."
42005036	Ɛmɛny Jesu dad ɛl nyandrɛ ɛm odad na ninɛ: "Ɛgŋ ócm gbad owr log ɛlum gbad sig ɛm gigŋm. Eke kok ɛbɛn, ke gbad owr a ŋuŋn a; ow k’ow okrm af gbad sig ab ab.
42005037	Ɛtŋ ɛmɛny ɛgŋ ócm mar owr okm marel sig ɛm. Eke kok ɛbɛn a, mar owr a b’ow inŋ toŋ bake ɔ́ny marel sig a ɔb es: mar a b’ow ok es ɛtŋ marel a b’ow uŋ.
42005038	Kɔ mar owr, marel owr ɛm wɛl b’ok’r.
42005039	Ɛgŋ ek’ɛgŋ mar sig ɛcm ab a, k’ow erurm mar owr ec’ɛgŋ aŋke li b’ow li dad eke mar sig a in akpl!"
42006001	Nɛnɛgŋ nyam, Jesu lele in e jam ɛsɛl ab ab am ɛcr segb ɔgm eci. In e jam ɛsɛl a am bubm egb a ec’ey a, ɛtŋ -n’am gag es -l’ij.
42006002	Ow ɔŋ ɛtŋ Farisiɛl bɛb am dad ɛl ɛsɛ: "Kɔ bla sosiɛm am kokr low eke ɛy ec’ol a ɔɔm abusu eke wɛl ki kok nɛnɛgŋ e lɛgŋ ee?"
42006003	Ɛtŋ Jesu dad ɛl ninɛ: "Awlmn low eke ɛb ebu David in obi in obi lele in ec’agŋ ab ab kok lɛgŋ nyam eke namn am ɔny ɛl ab ee?
42006004	L’ɛy Nyamel ab ɛm, ɛtŋ in ec’agŋ ab ab -l’ij egb waw eci futufutu a; ke -n’ɔnym ow ec’ij ec’abusu kaka. Ɛy ec’ol a ɔŋ egb waw ɛsɛl sɔny coco abusu eke k’ij."
42006005	Ɛmɛny Jesu dad ɛl ninɛ: "Ɛgŋ ec’ Iy el nɛnɛgŋ ec’es ɛw ɛs."
42006006	Nɛnɛgŋ e lɛgŋ ɛjeci nyam, Jesu im ɛy Nyam nuŋ igŋ usu a am yɛgm agŋ low. Yogŋ n’ɛŋn igŋ nyam eke lidr abu wɛw es.
42006007	Ɛtŋ ol e low yɛgm ɛsɛl lele Farisiɛl ab am ɔsu Jesu eke -li k’ɛkn ek’ow b’ow ewlm ɛgŋ nɛnɛgŋ e lɛgŋ, aŋke -n’am ɔl low ij nyam eke -li k’ebr ow af -n’ɔŋ ow dedeku.
42006008	Kɔ Jesu uw ɛl e sow tutr ab any, ɛtŋ li dad igŋ a ek’abu wɛw es a ninɛ: "Ìgb inym es araŋn aŋa agŋ a fɛŋ ec’any af!" Ɛtŋ kpɛkŋ igŋ a igb inym es.
42006009	Ca Jesu dad ɛl ninɛ: "Dàdr’m: nɛnɛgŋ e lɛgŋ a, bla lowi ɛy ec’ol a ɔŋ abusu eke wɛl ki kok ee? Low nimamn kɔ low ŋuŋ ee? Wɛl ɔtu eke ki sɔg ɛgŋ oglog wɛl ɛgb’r es luw ee?"
42006010	Eke Jesu ibrm ɛl ów amua bake ow uwr a, n’am lɛr wɛl ɛtŋ li dad igŋ a ninɛ: "Ɛ̀gŋm abu es!" Ɛtŋ eke li b’ɛgŋm abu es a, in ec’abu a ɛwl mɛny akpl’l.
42006011	Ol e low yɛgm ɛsɛl a lele Farisiɛl ab ab ɛrm am ebl, ɛtŋ -n’am dadarir ɛl ɔfr elel eke -li ki kokr Jesu.
42006012	Ow e jam a, Jesu uyu lafɛny nyam af eke ki ŋɔŋn Nyam, ɛtŋ ni ŋɔŋn Nyam ncok nyam a nimum.
42006013	Eke lɛgŋ ɛny a, l’ɛsŋ in e jam ɛsɛl a ɛtŋ li sɔsum lɛw yony l’ot, l’ɛw wɛl nin ' ɛrm ɛsɛl'.
42006014	Ɛl ec’en el: Simɔ, eke Jesu igŋ nin af Piɛr; lisijim Andre, Jak lele Jan ab, Filip lele Bartelemi ab,
42006015	Matie, Toma lele Jak, Alfe jim ab, Simɔ, ɛb dogŋn ɛs,
42006016	Judas ek’el Jak jim lele Judas Iskariɔt ek’ɔl Jesu ij ab ab.
42006017	Jesu anŋ lafɛny ab af us es ɛrm ɛsɛl ab ab, ɛtŋ ow inym es lafɛny a ec’esr pɛtɛ a. Yogŋ, in e jam ɛsɛl nɔnɔ gbɛl lele bieku bieku ek’anŋ Jude, Jerusalɛm, Tir lele Sidɔn ek’el ɛb yony ek’anŋ okij any ab yɛji, ow.
42006018	-L’ow eke -li k’iri ow ec’odad ke ow éwlm ɛl ec’ɔl a yɛji. Ɛtŋ agŋ eke abŋ eŋuŋ am ijr gbre a yɛji ewl.
42006019	Agŋ a fɛŋ am ɔl eke k’itŋn in abu, aŋke ewlm ec’abusu e lɛc nyam b’ɛy ɔkm in ɛm ewlm agŋ a fɛŋ.
42006020	Jesu is any lɛr in e jam ɛsɛl a ɛtŋ dad ɛl ninɛ: "Ɔny ek’eel ɔgbɔru a, ehe él ɔny eci aŋke Nyam e gbreŋgbi usu a el ɔny eci!
42006021	Ɔny eke sica namn am ɔny ɔny a, ehe él ɔny eci aŋke lɛgŋ nyam am ow eke Nyam b’ow iyr ɔny lok! Ɔny eke sica am ikŋn ɔŋn a, ehe él ɔny eci aŋke b’ow ifir miyɛr!
42006022	Ehe él ɔny eci, ɔny eke agŋ am ifn ɔny, ebm ɔny ke am wɛwr ɔny, ke am dad ɔny ec’odad eŋuŋ, eke eel ɛgŋ ec’ Iy e jam ɛsɛl a sosiɛm a!
42006023	Sos ɛm íŋn ɔny! Ìgbr susr es eke ów nɛnɛ b’ɛŋn ɔny a, aŋke afr, ob ap ligbɛl nyam am eku ɔny. Ɛbɛn eke ɛl lagŋɛl a ijr kokoba ɔb ɛsɛl gbre ana.
42006024	Kɔ ɔny egbreŋgbi a, gbre él ɔny eci, aŋke ɛŋan ɔny ec’ehe a god’ɛtŋ!
42006025	Gbre él ɔny eci, ɔny eke lok iy ɔny a aŋke namn b’ow ɔny ɔny! Gbre él ɔny eci, ɔny eke am ifir miyɛr a aŋke b’ow ikŋn ɔŋn nɔnɔ!
42006026	Gbre él ɔny eci, eke agŋ a fɛŋ bi dad ɔny e lís e low mamn. Ɛl lagŋɛl yɛji, ɛbɛn eke godo godo a -li dadr kokoba ɔb ɛsɛl ayadŋu a ec’ów amamn ana!"
42006027	"Ɔny ek’am irir ɛm ec’odad a, kin yec’eke m’am dad ɔny: èrurir ɔny ec’efnu ke kókr ów amamn ɔŋn agŋ eke b’ifn ɔny a.
42006028	Àfal agŋ a eke b’ofn ɔny ab es, ke ŋɔ́ŋan ɔŋn agŋ a eke bi kok ɔny ów eŋuŋ a.
42006029	Ek’ɛgŋ b’ɛdŋ’ŋ any af láwl ogog, ke ɛ̀wl ogog nyam a yɛji ɔŋ’n l’ɛ́dŋ’ŋ. Ek’ɛgŋ b’eb’ŋ gbad, ke yɛ̀b’r l’éb ŋ e mob af ɛw a yɛji.
42006030	Ɛgŋ fɛŋ eke b’ibrm’ŋ ob a, ɔ̀ŋ’n. Ɛtŋ ek’ɛgŋ oc ŋ ec’ob, ke k’ìbrm’n k’eb.
42006031	Low fɛŋ ek’am erurir eke agŋ ki kok ɔŋ ɔny a, ɔny yɛji kòkr ɛbɛn kpɛŋ ɔŋn agŋ ɛjec’a.
42006032	Eke b’erurir agŋ a cɛ eke b’erur ɔny a, ke bla low mamn iy am ekur eke b’ow ɛŋan ee? Sikpl ɛsɛl bɔbɔ yɛji b’erur agŋ eke b’erur ɛl a!
42006033	Ɛtŋ eke bi kokr low nimamn ɔŋn agŋ a sɔny cɛ eke bi kok ɔny low nimamn a, ke bla low mamn iy am ekur eke b’ow ɛŋan ee? Sikpl ɛsɛl bɔbɔ yɛji bi kok ɛbɛn!
42006034	Kɔ eke ow el agŋ a sɔny cɛ ek’am ɔman eke b’ow ɔwr ob ɔŋ ɔny a b’abmnin ob, ke bla low mamn iy am ekur eke b’ow ɛŋan ee? Sikpl ɛsɛl yɛji b’abmn ɛl lawlɛl sikpl ɛsɛl ob, yec’ɛtŋ ke ɛl yɛji wɛl ɔ́wr ɔŋ ɛl ɛbɛn kpɛŋ!
42006035	Yec’eke ki kokr a el: èrurir ɔny ec’efnu, kòkr ɛl ów amamn. Àbmnin ɛl ob ke k’ɔ́mnmn eke -li k’ɔwr -n’ɔŋ ɔny. Eke bi kokr ɛbɛn a, b’ow ɛŋan ob ap ligbɛl ɛtŋ b’ow eel Nyam ek’anŋ afr kpekpe ec’ey, aŋke Nyam akpl ɛtŋ li bi kok low mamn n’ɔŋ agŋ eŋuŋ lele agŋ ek’uwm low mamn any ab.
42006036	Ɔny yɛji, èel ɛ́rm mamnu, ɛsɛ elel eke ɛy Ɛs el ɛrm mamnu ab af."
42006037	"Kì jɛjr agŋ ec’ów kokr, yec’ɛtŋ ke Nyam kí jɛjm okm ɔny. K’ɔ̀br agŋ low, yec’ɛtŋ ke Nyam yɛji k’ɔ́bm ɔny low. Òcr low apr agŋ ke Nyam yɛji óc low ap ɔny.
42006038	Ɔ̀ŋn agŋ ob, ke Nyam yɛji ɔ́ŋ ɔny ob yiyibr ɔny: ɔny e gbad a eke ɔkŋn eke wɛl kok ɔny ob ɛm a, wɛl b’ow ok ɔny ob ow íy gbɔŋ, tatakŋ es, gigigŋ es. Akunda yec’ɛm eke b’ocr ɛbmnin ob ɔŋn ɛgŋ ɛjec’a, ow ɛm cɛ Nyam yɛji b’ow oc ɛbmn ɔŋ ɔny."
42006039	Ɛmɛny Jesu dad ɛl odad nyandrɛ ɛm ninɛ: "Kɔ any eflu ɔtu eke ki nyimn lawl any eflu ee? Eke ow el ɛbɛn a, ke ɛl yony mum -li b’ow -l’ok nɔmu nyam ɛm.
42006040	Low wewr ɛs kaka ágbm akam in e low yɛgm ɛs; kɔ low wewr ɛs fɛŋ ek’uw low any sɛnyn sɛnyn a b’ow anŋ ɛsɛ in e low yɛgm ɛs ab af.
42006041	Kɔ bla ɛtŋ am lɛr suwli ek’anŋ esŋ jim e nyamn ɛm a, ɛtŋ ɛ́wm likŋ ikpr ek’anŋ’ŋ nyamn ɛm a e low ɛrm ee?
42006042	Ɛtŋ ayaf ɔtu eke ki dad esŋ jim ɛsɛ: 'Lisijim, yɛ̀b’m m’ɔ́ny suwli ek’anŋ’ŋ nyamn ɛm a m’óc es, ke k’ɛ́knm likŋ ikpr ek’anŋ’ŋ nyamn ɛm ab ee?' Ɛnyɛmbri yony yony ɛs, ìkŋ anym ɔny likŋ ikpr ek’anŋ’ŋ nyamn ɛm a oc es, ke sica b’ow ɛkn es sɛnyn sɛnyn ɔ́ny esŋ jim e suwli ek’anŋ nyamn ɛm a oc es."
42006043	"Likŋ mamn ɔ́sum ey eŋuŋ, ɛtŋ likŋ ŋuŋ ɔ́sum ey amamn.
42006044	Tasi ɛm a, wɛl b’uw likŋ nyam nyam any in ec’ey ɔsu ɛm: wɛl ɔ́wm babm librebr ɛm, ɛtŋ wɛl ɔ́wm kɔkɔbri kati ɛm.
42006045	Ɛgŋ mamn, in ɛm ec’ów amamn eke b’anŋ a anake li b’oc l’ɛlu ɔkm a; ɛtŋ ɛgŋ nuŋ, in ɛm ec’ów eŋuŋ eke b’anŋ a anake li b’oc l’ɛlu ɔkm a. Low yec’a ek’iy ɛgŋ ec’ɛrm ɛm gbɔŋ a anake nɛny bi dad ɛlu ɔkm a."
42006046	"Kɔ bla ɛtŋ b’ɛsŋn’m 'Ɛgŋ Gbɛl, Ɛgŋ Gbɛl' ɛtŋ am kokmn yec’a eke mi bi dad ɔny ab ee?
42006047	Ɛgŋ eke b’ow ɛm ogŋ iri ɛm ec’odad, ke b’ucu ɔny es kok a, m’am ow mi yɛgm ɔny ob eke li b’ot es a:
42006048	n’anŋ ɛsɛ ɛgŋ nyam ek’am us êl af, l’agbr nɔmu im wus ɛm kpekpe ɛtŋ li sigm in ec’êl ab es lebn af. Eke mij iy am ewl igŋ êl a, êl a ɛym wus aŋke ɛgŋ na us’r l’akpl.
42006049	Kɔ ɛgŋ eke am iri ɛm ec’odad a ke úcum ɔnym es kokm ɛsɛ elel eke n’am iri ab af a, anŋ ɛsɛ ɛgŋ nyam ek’am us êl sɛc af ke agbrm nɔmu yɛji af. Eke mij iy am ewl igŋ êl a, kpɛkŋ êl a ɛy wus gbruu bubm es nimum!"
42007001	Eke Jesu dad agŋ a odad bake ow uwr a, n’im Kapɛrnayum.
42007002	Yogŋ, Rom eci srɔda eyŋ ekŋ yen ec’anym ɛs nyam ɔny in e juma kok ɛs nyam eke l’erur nɔnɔ; ɛtŋ juma kok ɛs a ɔl am ɔny toŋ batŋ am ow uw.
42007003	Eke l’iri wɛl dad’r Jesu e low a, l’ɛrm Jwifɛl ec’ agŋ ekpekp bɛb im am ɛsŋ’n eke li k’ow l’ewlm in e juma kok ɛs a.
42007004	-N’im -n’ɛŋn ow ɛtŋ -n’am ŋɔŋn ow atrm ɛm -li dad -l’ɛsɛ: "Ɛgŋ na ek’ɛrm ɛy a it eke k’ɛŋn in ec’abu ɛlum.
42007005	L’erur ɛy ec’ɛb na ɛtŋ in anake n’ɔŋ ke wɛl us ɛy e Nyam nuŋ igŋ usu a."
42007006	Eke Jwifɛl a dad ów amua ok Jesu a, l’ɛgŋ ɛtŋ kpɛkŋ n’aam wɛl ab. Ow anŋ tɛl ke -l’ok gbugŋ, ɛtŋ ɛmɛny anym ɛs a ɛrm lawlɛl eke k’im dad’r ɛsɛ: "Ɛgŋ gbɛl, ɛs ow ɛs dad’ŋ eke ŋ k’ìjr sos gbre ŋ k’ow yɛji, kɔ in itm eke ŋ k’ɛy in e gbugŋ a;
42007007	na sosiɛm anake in igbm in obi in owm toŋ bake in ɛŋn’ŋ a. Kɔ ŋ dád odad ebl nyam cɛ, ke kpɛkŋ in e juma kok ɛs a in b’ow in ewl.
42007008	In obi yɛji in anŋ abusu ɛsɛl ekpekp ec’ew, ɛtŋ in ɔny srɔda eyŋ eke in ɛw es. Eke in bi dad nyam in ɛsɛ: 'Ìm!', kpɛkŋ ow’n b’im; in bi dad ɛjeci in ɛsɛ: 'Òw!', kpɛkŋ ow’n b’ow; ɛtŋ eke in bi dad in e juma kok ɛs in ɛsɛ: 'Kòk low na!', kpɛkŋ ow’n bi kok low a."
42007009	Eke Jesu iri sodad amua eke wɛl ow dad’r a, l’erur anym ɛs a e low. Sica l’ɛwl mɛny n’am dad agŋ a ek’am us’r jam a l’ɛsɛ: "M’am dad ɔny, m’ɛŋnm ɔmn ɛs nɛnɛ kaka Israɛl eyŋ ɛm bɔbɔ yɛji."
42007010	Agŋ a eke wɛl ɛrm a ɛwl mɛny im anym ɛs a e gbugŋ a, ɛtŋ -l’ɛkn eke juma kok ɛs a ewl.
42007011	Eke low na ɛc a, Jesu aam baŋn nyam eke wɛl b’ɛsŋ Nayin; ɛtŋ in e jam ɛsɛl a lele agŋ nɔnɔ gbɛl ab am us’r jam.
42007012	Eke n’am titm baŋn ec’ɛm ɛy usu a, wɛl oc ɛgŋ nyam ek’uw a aam oc es ɛtŋ baŋn a ec’agŋ nɔnɔ gbɛl yɛji aam ɛl ab. Ow el iŋnyɔw nyam ec’iy ekpɔbi.
42007013	Eke Ɛs Kɔtɔkɔ ɛkn yɔw a, ow e low ɔny’n sɔrŋ ɛtŋ li dad ow ninɛ: "K’ìkŋ ɔŋn!"
42007014	Kpɛkŋ li tat n’im l’itŋn lɛblakp a abu, ɛtŋ agŋ a inym es. Li dad ninɛ: "Ŋgbafrɛli, m’am dad’ŋ, ìgb!"
42007015	Ɛtŋ ɛgŋ a ek’uw a igb inym es ɛtŋ am dad odad. Ɛtŋ Jesu dad lis ninɛ: "Kin ŋ ec’iy a."
42007016	Agŋ a fɛŋ erŋn am ɔny ɛtŋ am kɔklm Nyam dad ɛsɛ: " Kokoba ɔb ɛs ligbɛl nyam ɛy ɔkm ɛy ɛm! Nyam ow am ɛlum in ec’agŋ abu!"
42007017	Ɛtŋ Jude wus ab af lele baŋn a fɛŋ eke ɛlulil ɛm ab ab iri low a eke Jesu kok a.
42007018	Jan e jam ɛsɛl a im dad ów a fɛŋ eke Jesu kok a ok Jan. L’ɛsŋ ɛl ɛm ec’agŋ yony,
42007019	ɛtŋ l’ɛrm wɛl Ɛs Kɔtɔkɔ ogŋ eke -li k’ibrm ow eke ow el Mesi a eke ow a, oglog ɛgŋ ɛjeci -li k’eku.
42007020	Eke jam ɛsɛl yony a im ok yogŋ a, -li dad Jesu ninɛ: "Jan mij ok nuŋ ɛs ɛrm ɛy s’ow eke si k’ibrm’ŋ: 'Kɔ ŋ, ŋ el ɛgŋ a eke ɛl uw any eke in b’ow in ow a, oglog ɛgŋ ɛjeci ɛl k’eku ee?' "
42007021	Wanci ab af a, Jesu am ewlm agŋ nɔnɔ ek’ɔl akpasu akpasu am ɔny, n’am ogŋ agŋ nɔnɔ ec’ abŋ eŋuŋ; ɛtŋ n’am ɔŋ ány eflu nɔnɔ ɛkn es.
42007022	Ɛtŋ li dad agŋ a eke Jan ɛrm a ninɛ: "Ìmn ke dádr Jan low a eke ɛkan ke irir a: ány eflu am ɛkn es, akr kpɛcɛ ɛsɛl am an es, kokobe ɛsɛl yɛji am ewl, ɔ́ru ablu yɛji am iri ów, agŋ ek’uw a yɛji am igb, ɛtŋ wɛl am ɔb Amani Mamn a e kokoba ok ɔgbɔru.
42007023	Ehe él ɛgŋ a eke k’ow irmnm in ec’ɔmn eke n’ɔny ɛm ɛm a eci!"
42007024	Eke Jan ec’agŋ a ek’ɛrm a ɛwl mɛny im a, Jesu oc Jan e lís e low am ibrm agŋ a ɛsɛ: "Kɔ loj yogŋ bla imn eke k’ɛkan ee? Kɔ ɛgŋ ek’anŋ ɛsɛ anany eke lɛf am ɔny mumu af ee? Njaŋ!
42007025	Ca eke ow elm ɛbɛn a, ke bla imn ɛkan ee? Ɛgŋ eke sus mob sɛnyn ee? Njaŋ! Agŋ eke bi sus mob sɛnyn sɛnyn íj ɛb a, ɛ́b ebu e gbugŋ -li b’anŋ.
42007026	Ɛtŋ ca bla tasi imn ɛkan ee? Kɔ kokoba ɔb ɛs nyam ee? Ɛɛ, m’am dad ɔny eke ɛgŋ a ek’ɛkan a agb akm kokoba ɔb ɛs.
42007027	Nyam Lɛl ɛm a, Nyam dad Jan e lís e low ninɛ: Kin, m’am ɔŋ ɛm ec’ɛrm ɛs íkŋ’ŋ anym kok ŋ ec’ejagb a."
42007028	Ɛmɛny Jesu dad ɛl ninɛ: "M’am dad ɔny eke agŋ eke wɛl ew ab ɛm, ɛgŋ kaka anm ek’agb akm Jan; kɔ Nyam e gbreŋgbi usu a ec’agŋ ek’anŋ a e likekli a agb akm’n."
42007029	Agŋ nɔnɔ toŋ wus labm eb ɛsɛl bɔbɔ yɛji ek’iri Jesu ec’odad a, uw any eke Nyam e low a nawrɛ, aŋke -l’ɛgŋ Jan ok ɛl mij nuŋ.
42007030	Kɔ Farisiɛl lele ol e low any uw ɛsɛl ab ab ɛgŋm Nyam e low eke ki kok ɔŋ ɛl a ebm, aŋke -l’ɛgŋm eke Jan k’ok ɛl mij nuŋ.
42007031	Ɛmɛny Jesu dad ninɛ: "Bwo ec’ɛgŋ m’ɔtu eke mi k’oc mi bɛbmn yɛfɛnyna ec’agŋ ab ab ee? Bogŋ ec’agŋ -l’ot es ee?
42007032	-L’ot etuey ek’anŋ an ɔl usu es ke am dad lebl gege ɛm ɛsɛ: 'S’afl kete ɛj ub eci s’ok ɔny, ɛtŋ ɛgŋmn eke k’ubr ɛj! S’ɛgŋ sɔrŋ ɛj s’ok ɔny, ɛtŋ ɛgŋmn okmn sabu ɛrmni ikŋmn ɔŋn!'
42007033	Kin Jan ek’ow a, li b’ɛnŋ nɛny, l’ɛ́gŋm mar, ɛtŋ ɔny bi dadr ek’ow’n ɔny abŋ ŋuŋ!
42007034	Sica ɛgŋ ec’ Iy ek’ow a, li b’ij ob, li b’ɛgŋ mar, ɛtŋ ɔny cɛ bi dadr eke ɛgŋ ikŋ na, in el ob iju, mar ɛgŋu, wus labm eb ɛsɛl lele sikpl ɛsɛl ab e lawl!
42007035	Agŋ a eke ɛgŋ Nyam e sɛwr a eb a uw any eke sɛwr a el low nɛnyɛmbri nyam."
42007036	Lɛgŋ nyam, Farisi nyam eke wɛl b’ɛsŋ Simɔ ɛsŋ Jesu eke k’ow ij ob in ab. Jesu ɛgŋ ɛtŋ im ɛy in e gbugŋ a sig es ob ij usu.
42007037	Baŋn yogŋ yɔw nyam eke nin uŋ a anŋ. Eke l’iri eke Jesu anŋ ob ij usu Farisi a e gbugŋ a, l’ow yogŋ. N’ɔnym mijey kɔk nyam eke wɛl kok lebn eke wɛl b’ɛsŋ albatr ɛm ab, ke mijey sŋɔsŋɔ iy ɛm gbɔŋ.
42007038	L’is es Jesu ec’akr esr n’am ikŋ ɔŋn l’ɔpar ow akr es in e mikŋ ab ɛm, l’oc in e sin nuŋ a n’am tɛtŋ ow es; n’am ɛy ow akr af li joj ow akr, ɛtŋ n’am ok ow mijey a.
42007039	Eke Farisi a b’ɛkn ɛbɛn a, n’am dad in ɛm l’ɛsɛ: "Blel igŋ na el kokoba ɔb ɛs tasi ana, ke blel l’úw any eke yɔw na ek’am titŋn in sabu a el yɔw eke nin uŋ."
42007040	Kɔ Jesu dad Farisi a ninɛ: "Simɔ, m’ɔny low eke mi ki dad’ŋ." Ɛtŋ Simɔ ɔdu eb dad ninɛ: "Low yɛgm agŋ ɛs, dàd gɔŋ."
42007041	Ɛtŋ l’ub ow nyandrɛ nyam li dad ninɛ: "Agŋ yony abmn os ɛgŋ nyam ogŋ: nyam ij os ekŋ yen yen sakp yen e labm, ɛtŋ nyam a ij os ekŋ yony lele lɛw ab e labm.
42007042	Ɛl yony mum -l’ɔtum -li sɔgm labm a, ɛtŋ igŋ a oc ap ɛl. Kɔ ɛl yony na ɛm a, bwo ec’ɛgŋ anake b’ow erur igŋ a akm lawl ab ee?"
42007043	Ɛtŋ Simɔ ninɛ: "M’am tutr ke ɛgŋ eke wɛl oc in e labm nɔnɔ a ap a." Jesu ɛgŋ ninɛ: "Ow tasi anake dad a."
42007044	Ɛtŋ kpɛkŋ l’ɛwl mɛny l’ɔkŋ yɔw ab any ɛtŋ li dad Simɔ ninɛ: "Kɔ am ɛkn yɔw na! M’ow m’ɛy’ŋ gbugŋ ɛtŋ ɔɔm im mij akr es yɔg eci. Kɔ in, li yɔg’m akr es in e mikŋ ab ɛm ɛtŋ li tɛtŋ es in e sin nuŋ ab ɛm.
42007045	Eke m’ow a, ɛym im af. Kɔ in, anym ɛtŋ n’am ɛy’m akr af li jój’m akr.
42007046	Okm im mun nuŋ, kɔ in l’ok’m mijey akr.
42007047	Na sosiɛm m’am dad’ŋ: erur ligbɛl na eke l’ɛlu ɔkm a am yɛgm eke in e sikpl nɔnɔ gbɛl a yɛji wɛl oc ap’r. Kɔ ɛgŋ eke wɛl ap sikpl tɛl a, erur tɛl cɛ li b’ɛlu ɔkm."
42007048	Ɛtŋ li dad yɔw a ninɛ: "M’oc ŋ e sikpl a m’ap’ŋ."
42007049	Agŋ a ek’anŋ yogŋ am ij ob ɛl ab a am dad ɛl ɔfr ɛm ɛsɛ: "Kɔ bwo el ɛgŋ na ɛtŋ li k’ap ɛgŋ sikpl ee?"
42007050	Kɔ Jesu dad yɔw a ninɛ: "Ŋ ec’ɔmn a eb ɛlu’ŋ es; ìm ɛrm es ɛy ɛm gɔŋ."
42008001	-
42008002	Eke na b’ɛc a, Jesu am ɛc baŋn ɛgbɛl ɛm lel ekekey ɛm ab dad Nyam e gbreŋgbi usu a ec’Amani Mamn ec’odad. In e jam ɛsɛl lɛw yony a lel ɔyɔw bɛb eke l’ogŋ abŋ eŋuŋ wɛl e lís ke l’ewlm wɛl ɔl ɛm ab yɛji am us’r jam: Mari Magdala yɔwi a eke ow ɛm l’ogŋ abŋ eŋuŋ lɔbŋ a;
42008003	Jana, Erɔd e gbugŋ a ec’es ɛw ɛs nyam eke wɛl b’ɛsŋ Kusa e yɔw; Susan lele ɔyɔw nɔnɔ gbɛl eke b’is Jesu lele in e jam ɛsɛl ab ab abu ɛlum.
42008004	Eke agŋ nɔnɔ anŋ baŋn baŋn am ow Jesu ogŋ, ke sica ɛl fɛŋ -l’asr luku a, li dad wɛl odad nyandrɛ ɛm ninɛ:
42008005	"Lɛgŋ nyam, egb ewl ɛs nyam im ɔgm am ewl egb. Eke n’am ufŋ egb ey ab es a, bɛb ok ebr af: agŋ uyu af ɛtŋ ɔr ow sus ij.
42008006	Bɛb ok mebn wus af. Eke egb a ɛli a, -li wɛw es aŋke -n’ɛŋnm sɛc prɔprɔ eke -li k’akpl.
42008007	Bɛb ok mirŋ wus af. Kpɛkŋ mirŋ a ɛli ok ɔkm egb amamn ab ab, ɛtŋ ɔny egb amamn a awŋ es.
42008008	Ɛtŋ ɛmɛny bɛb ok wus mamn af. Egb a ɛli ɛtŋ ɔsu ey: nyam ɔsu ey ekŋ yen." Ɛtŋ Jesu igbl lebl ogŋ dad ninɛ: "Ek’ɔnyn ɔru eke k’irir, ke írir sɛnyn sɛnyn!"
42008009	Eke li dad nyandrɛ ɛm ec’odad na bake ow uwr a, in e jam ɛsɛl a am ibrm’n odad a e nyandrɛ.
42008010	Ɛtŋ li dad wɛl ninɛ: "Ɔny, ɛŋan Nyam eci gbreŋgbi usu a ec’ów a eke lɔl es a ec’any uw. Kɔ agŋ ɛjec’a, ɛl -l’uwmn any. Nyandrɛ ɛm wɛl ki dad yec’ɛtŋ ke -li bi lɛr yɛji -li k’ɛknmn; -li b’iri yɛji -li k’uwmn any."
42008011	"Kin odad a e nyandrɛ: egb a el Nyam ec’odad.
42008012	Ebr ab af a eke egb a ok a, el agŋ a eke b’iri Nyam odad, ke agn b’ɔny odad a oc es ɛl ec’ɛrm ɛm yec’ɛtŋ ke -li k’ubmn nawrɛ bake -n’ɛŋn sel.
42008013	Mebn wus a eke egb a ok a, el agŋ a eke b’iri odad a ke b’eb’r sos ɛm iŋn ɛm a, kɔ ow ókm min ɛl ɛm. -L’ubmn nawrɛ ow ibnm, ɛtŋ eke -li b’ɔbr gbre a -li bi digŋ ɛl ec’ɔmn a -l’ɛlu es.
42008014	Wus a eke mirŋ nɔnɔ anŋ af ke egb a ok af a, el agŋ a eke b’iri odad a ke b’ebr wus na ec’owr anŋ ec’ɛrmij a, b’ɔl ob ɔny lel ɛb ij owi ab es a. Ów amua na b’ɔny awŋ ɛl es, ɛtŋ -li kokmn ów amamn.
42008015	Wus mamn a el agŋ eke b’iri odad a ke b’eb ɛw es ɛl ec’ɛrm tasi ab ɛm a; -li b’ij nɛnyɛmbri nyam ɛtŋ -li bi kok ów amamn."
42008016	Ɛmɛny Jesu dad nyandrɛ ɛm ec’odad na ninɛ: "Ɛgŋ ígŋm kɛniɛ uburm es lɔfu ew, oglog kofa ew. Kɔ b’igŋ kɛniɛ a, ke ítm es ob es itm ob af, yec’ɛtŋ ke agŋ eke b’ok akŋ a ám ɛkn usuayl a.
42008017	Low eke lɔl es agŋ ɛ́knm a, -li b’ow -l’ɛkn; ɛtŋ low eke agŋ úwm any a, -li b’ow -l’uw any ke -l’iri yɛji.
42008018	Na sosiɛm, ɛ̀wr ɛrm elel eke am iririr ab ɛm! Aŋke ɛgŋ ek’iri odad a ke ucu ɔny es a, Nyam b’ow obn’n; kɔ ɛgŋ ek’irim kaka a, tɛl a eke n’am tutr eke l’iri a yɛji, wɛl b’ow ɔny oc’r es ɛrm af."
42008019	Jesu lis lele lisijimɛl ab ow ok yogŋ a eke Jesu anŋ a, kɔ -l’ɔtum eke -li k’im bake -li titm ow bieku a sosiɛm.
42008020	Ɛtŋ agŋ a ek’anŋ yogŋ a am dad Jesu ɛsɛ: "Kin esŋ lele esŋ jimɛl ab ek’ow inym es gbeŋ. -N’am erur eke -li k’ɛkn’ŋ."
42008021	Kɔ Jesu dad agŋ a fɛŋ ninɛ: "Ɛm lis lele ɛm lisijimɛl ab a el agŋ a eke am iri Nyam ec’odad ke am ɛlum a."
42008022	Lɛgŋ nyam Jesu lele in e jam ɛsɛl ab ab ok mijɛtŋ nyam ɛm ɛtŋ li dad wɛl ninɛ: "S’úbr mij lekpl na e jam a!" Ɛtŋ -l’ok lɛtŋ ab ɛm -n’aam.
42008023	Eke -n’am ɔr mij -n’im a, Jesu am ɛru mɛmn. Kpru ɛm lidgbegb ligbɛl nyam igb mij lekpl ab af, ɛtŋ mij am ok ɛl lɛtŋ ɛm toŋ batŋ ow am iy, ɛtŋ jam ɛsɛl a anŋ ɛrmij ɛm.
42008024	-N’im -n’am uwr Jesu ɛtŋ -n’am ɔg -li dad -l’ɛsɛ: "Ɛgŋ gbɛl, ɛgŋ gbɛl, s’am uw!" Jesu ufŋm es ɛtŋ dad lidgbegb a lele mra ab ab odad lebl tuɔtuɔ ɛm ɛtŋ -l’adr. Ɛtŋ usu a fɛŋ irm es tiŋ.
42008025	Sica l’ibrm in e jam ɛsɛl a ninɛ: "Bogŋ ɔny ec’ɔmn ab a ee?" Kɔ erŋn am ɔny ɛl, low iti ɛl any ɛtŋ -n’am dadarir ɛl ɔfr -l’ɛsɛ: "Kɔ bwo ec’ɛgŋ el ɛgŋ na ee? Li bi dad lɛf lele mij ab odad, ɛtŋ wɛl b’ɛlum’n!"
42008026	Jesu lele in e jam ɛsɛl ab ab ubr mij lekpl a jam. Ca -n’im -l’ok Geraseni wus af ek’anŋ Galile any af a.
42008027	Eke Jesu anŋ lɛtŋ ɛm us es wus a, baŋn a ec’ɛgŋ nyam am ow ɔbr’r. Ɛgŋ a abŋ eŋuŋ b’ijr’r gbre. Lɛgŋ kpekpe ɛtŋ li b’anŋ sos ɔfr; n’ánm akŋ kɔ suwɔmu ɛm ɔfr li b’anŋ.
42008028	Eke li b’ɛkn Jesu a, li barm ɛtŋ l’ɛy l’ubu es ow ec’any af, ɛtŋ n’am dad odad lebl tuɔtuɔ ɛm l’ɛsɛ: "Jesu, Nyam ek’anŋ afr kpekpe ec’Iy, kɔ bla lowi anŋ ɛy araŋn ee? M’am ŋɔŋn’ŋ, k’ìjr’m gbre!"
42008029	N’am dad ɛbɛn aŋke Jesu am ogŋ abŋ ŋuŋ a eke k’ɛy ɔkm in ɛm. Sakp nɔnɔ, eke abŋ akpasu na b’ɛy’r af a, wɛl b’awŋ’n akr lele sabu ab ŋgbraka ɛm am ɔsu’r. Kɔ li bi dɛdŋ ŋgbraka ab es, ɛtŋ abŋ a b’oc ɛlu’l loj n’am adŋ es.
42008030	Jesu ibrm’n ninɛ: "Kɔ ayaf wɛl b’ɛsŋn’ŋ ee?" Ɛtŋ li dad ninɛ: "Ɛm e nin el 'Bubutɛ' " (eke abŋ eŋuŋ nɔnɔ anŋ’n ɛm a sosiɛm).
42008031	Ɛtŋ abŋ eŋuŋ a am ŋɔŋn Jesu dad ɛsɛ: "K’ògŋ ɛy si k’im si k’ok nɔmu croŋ gbɛl ab ɛm."
42008032	Lafɛny nyam anŋ yogŋ eke gbroko nɔnɔ anŋ af am ij ob. Abŋ eŋuŋ a am ŋɔŋn Jesu eke ow k’ɔ́ŋ ɛl abusu -n’im -l’ok sigbroko ab ɛm, ɛtŋ n’ɔŋ wɛl abusu.
42008033	Abŋ eŋuŋ a ok ɔkm igŋ ab ɛm im ok sigbroko ab ɛm, ɛtŋ gbroko a fɛŋ anŋ lafɛny ab af uru es im ok mij lekpl ab ɛm, ɛtŋ -n’ɛmn.
42008034	Eke agŋ a ek’am ɔsu sigbroko a b’ɛkn low na ek’ɛy a, -l’uru es -n’im -l’ɔb amani -l’ok baŋn a lele sikpukpu ɛm ab ab ec’agŋ a.
42008035	Agŋ a fɛŋ ek’iri low na ek’ɛy a ok ɔkm aam ɛkn. -L’ow -n’ɛŋn Jesu ɛtŋ -l’ɛkn igŋ a eke abŋ eŋuŋ anŋ ɛm ok ɔkm a eke sus mob sig es Jesu saw, ke nuŋ ɛm ayal. Ɛtŋ agŋ a erŋn am ɔny.
42008036	Agŋ ek’ɛkn low na a am dad ɛl elel eke abŋ eŋuŋ ɛs a ewl a.
42008037	Ɛtŋ Geraseni eyŋ a ow nɔnɔ am dad Jesu eke k’ŋgboŋ ɛl e wus ab af, eke erŋn am ɔny ɛl a sosiɛm. Ɛtŋ Jesu ɛy lɛtŋ ɛm eke k’im.
42008038	Sica igŋ a eke l’ogŋ abŋ eŋuŋ ok ɔkm in ɛm a am ŋɔŋn’n eke li k’anŋ ow ab. Kɔ Jesu dad’r ninɛ:
42008039	"Ɛ̀wl mɛny im gbugŋ ke ɔ́b low a eke Nyam kok’ŋ a ec’amani ok agŋ." Igŋ a ɛwl im ɛtŋ am dad baŋn a nimum ec’agŋ a, low a eke Jesu kok ɔŋ’n a e low.
42008040	Eke Jesu anŋ mij jam a ow a, agŋ a ek’im am eku’r a eb’r.
42008041	Igŋ nyam eke wɛl b’ɛsŋ Jayirus ow ɛŋn’n; l’el Jwifɛl e Nyam nuŋ igŋ usu a ec’es ɛw ɛs nyam. L’ok ɔwrɔkp wus Jesu ec’any af, ɛtŋ n’am ŋɔŋn ow eke ow k’ow in ogŋ a,
42008042	aŋke n’ɔny iy yɔwli ekpɔbi ek’ij akpo lɛw yony ke am uw. Ɛtŋ kpɛkŋ Jesu igb aam yogŋ. Eke n’aam a, agŋ nɔnɔ iwr ɛlul il ɛm am atr’r sel.
42008043	Yogŋ, yɔw nyam eke b’ub abu ke mebl a ɛ́dŋm es toŋ ow ij akpo lɛw yony a anŋ. Ni ŋuŋn in ec’ob eke n’ɔny a sos kok ɛsɛl ogŋ, kɔ ɛbɛn yɛji ɛgŋ kaka ɔtum ewlam’n.
42008044	L’ɛcr jam jam eci l’ow li titm Jesu ɛtŋ l’itŋn ow e mob sus ɛm a eci ɛnyɛmbri a abu, ɛtŋ kpɛkŋ mebl a ek’am ok’r a ɛdŋ es.
42008045	Jesu ibrm ninɛ: "Kɔ bwo itŋn’m abu ee?" Ɛtŋ ɛl fɛŋ -n’am dad eke ɛl ɛknm. Kɔ Piɛr dad ninɛ: "Low yɛgm agŋ ɛs, kɔ ɛ́knm bieku na ek’iwr did ɛlul’ŋ ɛm am atr’ŋ sel ab ee?"
42008046	Kɔ Jesu dad ninɛ: "Nawrɛ tasi, ɛgŋ ɛkn piy ɛtŋ itŋn’m abu, aŋke m’ɛkn eke lɛc nyam ɛy ɔkm ɛm ɛm."
42008047	Yɔw a b’ɛkn eke low a lɔlm es a, sos ufŋ ɛm l’ow l’ɛy Jesu ec’akr af a, ɛtŋ li dad agŋ a fɛŋ ec’any af low a sosiɛm eke l’itŋn ow abu, ke kpɛkŋ l’ewl a.
42008048	Ɛtŋ Jesu dad yɔw a ninɛ: "Ɛm jɔw, ŋ ec’ɔmn a ewlm’ŋ! Ìm ɛrm es ɛy ɛm."
42008049	Jesu odad anŋ nɛnym am dad, ɛtŋ wɛl ɛrm ɛgŋ nyam anŋ Jayirus ogŋ a ow. N’am dad ow l’ɛsɛ: "Ejɔŋ uw! K’ìjr low yɛgm agŋ ɛs gbre ɔfr ɔfr."
42008050	Eke Jesu b’iri ɛbɛn a, li dad Jayirus ninɛ: "K’ùru erŋn, kɔ ɔ̀ny ɔmn sɔny coco cɛ; li b’ow l’igb."
42008051	Eke n’im l’ɛy gbugŋ a, n’ɔɔm ɛgŋ kaka abusu eke k’ɛy akŋ a in ab, ek’ow elm Piɛr, Jan, Jak, lele iy ɛs a lele iy lis ab cɛ.
42008052	Agŋ a fɛŋ am ikŋ ɔŋn ok sabu ɛrmni iy a sosiɛm. Kɔ Jesu dad ɛl ninɛ: "K’ìkŋn ɔŋn! Dedyɔwli a l’uwm kɔ mɛmn n’am ɛru."
42008053	Kɔ eke Jesu dad ɛbɛn a, -n’am kokr ow miyɛr aŋke -l’uw any eke dedyɔwli a uw.
42008054	Kɔ Jesu im ucu iy a abu ɔny ɛtŋ dad lebl tuɔtuɔ ɛm ninɛ: "Dedyɔwli, ìgb wus!"
42008055	Dedyɔwli a ɛwl anŋ owr ɛtŋ kpɛkŋ igb wus. Ɛtŋ Jesu dad ɛl ninɛ: "Ɔ̀ŋn in ob l’íj."
42008056	Iy ɛs a lele iy lis ab ab low iti any, kɔ Jesu ɛdŋn ɛl eke -li ki dadmn low a ek’ɛy a -l’okmn ɛgŋ kaka.
42009001	Lɛgŋ nyam Jesu as in e jam ɛsɛl lɛw yony a luku, ɛtŋ n’ɔŋ wɛl abusu lele lɛc ab eke -li k’ogŋ abŋ eŋuŋ fɛŋ ke -l’ewlm ɔl ɛsɛl.
42009002	Ɛtŋ l’ɛrm wɛl eke -li k’im -li dad Nyam e gbreŋgbi usu a ec’odad, ke -l’ewlm ɔ́lu.
42009003	N’ɔm wɛl ów ninɛ: "K’òcr usu im ec’ob kaka k’ɔnymn ab: kpama, ekpr, ob ij, os yɛji. Ke ɔny ɛm ec’ɛgŋ kaka k’ócm mob sus ɛm ɛjeci akrm af.
42009004	Usu fɛŋ eke wɛl b’ow eb ɔny a, ànŋn gbugŋ a cɛ toŋ bake ŋ́gbroŋn yogŋ a.
42009005	Usu fɛŋ eke agŋ k’ow ɛgŋm ebm ɔny a, ̀ŋ̀gbroŋn ɛl ec’ɛb ab ɛm, ke cícr ɔny ec’akr sɛc a okr ɛl es. Na b’ow ij ɛl e nuŋ af e daŋku Nyam ec’any af."
42009006	Jam ɛsɛl a im ɛtŋ am ɛc baŋn baŋn fɛŋ dad Amani Mamn a ec’odad, ɛtŋ usu a fɛŋ -n’am ewlm ɔ́lu.
42009007	Lɛgŋ ab ɛm a, Erɔd Antipas ek’el Galile wus af ec’es ɛw ɛs a iri wɛl am dad ów a ek’am ɛy a ec’amani. Ɛtŋ l’úwm elel eke li ki dadr any, aŋke agŋ bɛb am dad ɛsɛ Jan mij ok nuŋ ɛs ek’in uw a, in igb luw ɛm.
42009008	Agŋ oglog am dad eke ow’n b’ow in el kokoba ɔb ɛs Eli anake in ɛwl in ow a. Ɛtŋ bɛb am dad eke ow’n b’ow in el godo godo e kokoba ɔb ɛsɛl a e nyam anake in igb luw ɛm a.
42009009	Kɔ Erɔd am tutr ów dad ɛsɛ: "Kɔ m’ubr Jan nuŋ es; ɛtŋ bogŋ ec’ɛgŋ anake m’am iri in e lís ec’ów ab ee?" Ɛtŋ n’am ɔl eke li k’ɛkn Jesu.
42009010	Eke ɛrm ɛsɛl a ɛwl mɛny ow a, -n’am dad Jesu ów a fɛŋ eke -li kokr a e low. Ɛtŋ Jesu ot ɛl ab im baŋn nyam eke wɛl b’ɛsŋ Bɛtsayida e saw eke -li k’anŋ ɛl sɔny.
42009011	Kɔ eke -l’okr yogŋ a, agŋ nɔnɔ gbɛl uw any ɛtŋ am us’r jam im. Jesu eb ɛl ɛtŋ am dad ɛl Nyam e gbreŋgbi usu a e low ɛtŋ n’am ewlm ɔ́lu a ek’am ibrm eke k’ewl a.
42009012	Eke lɛgŋ am ew es a, jam ɛsɛl lɛw yony a ow ɛŋn Jesu ɛtŋ dad’r ninɛ: "Ɛgŋ gbɛl, òk bieku ab es ím baŋn baŋn lele sikpukpu ɛm ab yec’ɛtŋ ke -n’ɛŋn ob ij lele es ɛru usu ab, aŋke aŋa eke s’anŋ a el usu saw ɛm."
42009013	Kɔ li dad wɛl ninɛ: "Ɔny obi, ɔ̀ŋn ɛl ob -l’ij!" Ɛtŋ jam ɛsɛl a ɔdu eb ninɛ: "Futufutu yen lele ɔcn yony ab cɛ s’ɔnym ab. Kɔ erur eke si k’im s’ɔl ob ij ɛbm agŋ nɔnɔ na ee?"
42009014	(Agŋ egŋ ek’anŋ ɛl ɛm yogŋ a ɔtu ek’ij agŋ fandi yen). Jesu dad in e jam ɛsɛl ninɛ: "Dàdr ɛl -l’ok es eku eku ɛm ek’ɔtu eke k’ij agŋ ekŋ yony lele lɛw lɛw ab."
42009015	Jam ɛsɛl a ɛlum ɛtŋ ɔŋ ɛl -l’ok es ɛbɛn.
42009016	Jesu oc futufutu yen a lele ɔcn yony ab ab igbl any ogŋ afr, ɛtŋ ɛlu Nyam bia. Li bubr ɛm n’ɔŋ in jam ɛsɛl a, ɛtŋ -li cɛc -n’ɔŋ bieku a.
42009017	Agŋ a fɛŋ ij ob a lok iy, ɛtŋ ɛmɛny ow wal es. Ɛtŋ jam ɛsɛl a ot ekpr a eke wal es a as luku, ɛtŋ ow iy mulu lɛw yony.
42009018	Lɛgŋ nyam, Jesu ocr sos es im Nyam ŋɔŋn ɛm; jam ɛsɛl a yɛji im in ab. N’am ibrm wɛl l’ɛsɛ: "Kɔ ayaf agŋ a bi dadr ɛm e lís ee?"
42009019	-L’ɔdu -l’eb -li dad ninɛ: "Agŋ bɛb bi dad eke ŋ Jan mij ok nuŋ ɛs. Agŋ oglog b’ɛsɛ ŋ Eli. Ɛtŋ bɛb bi dad ɛsɛ ŋ godo godo e kokoba ɔb ɛsɛl ab ɛm e nyam eke in igb luw ɛm."
42009020	Eke -li dadr ɛbɛn a, Jesu ibrm ɛl ninɛ: "Ɛtŋ kɔ ɔny obi ɔny obi a ayaf b’ocar’m ee?" Ɛtŋ Piɛr ɔdu eb dad ninɛ: "Ŋ el Nyam e Mesi!"
42009021	Eke Piɛr dad ɛbɛn a, Jesu ijl ɛl nɛny kpoŋ kpoŋ kpoŋ ninɛ: "Kì dadr low na k’okr ɛgŋ kaka."
42009022	Ɛtŋ ɛmɛny li dad ninɛ: "Ow it ek’ɛgŋ ec’ Iy k’ij gbre nɔnɔ, ke agŋ ekpekp, egb waw ɛsɛl ɛgbɛl, lele ol e low yɛgm ɛsɛl ab ígŋ ɛlu’l es, ɔ́ŋ wɛl ibi’r ke sɛgŋ nyahan l’ígb agŋ ek’uw ab ɛm."
42009023	Ɛtŋ li dad agŋ a fɛŋ ninɛ: "Ek’ɛgŋ nyam am erur eke k’us’m jam a, ow it ke li kí tutrm in e lís owi, ke sɛgŋ fɛŋ l’ábu in obi ec’olikŋ a, ke l’ús’m jam.
42009024	Tasi ɛm a, ɛgŋ yec’eke b’ow erur eke ki dogŋn in e sel a b’ow irmn. Gbɛkɔ ɛgŋ yec’eke b’ow irmn in e sel a b’ow ɛŋn.
42009025	Eke ɛgŋ nyam ɔny wus ec’ob a fɛŋ ɛtŋ l’irmn in e sel a, ke bla ow b’ow eel il ab ee?
42009026	Ek’ɛgŋ ɛ́s b’ɔny ɛm sosiɛm lele ɛm ec’odad ab ec’a, ɛbɛn ɛgŋ ec’ Iy yɛji ɛ́s b’ow ɔny in e lís, lɛgŋ eke li b’ow l’ow in ec’anygbɛl ɛm a, anygbɛl ek’el Ɛs lele afr ɛrm ɛsɛl lala ab eci.
42009027	Low nawrɛ m’am dad ɔny: agŋ a eke anŋ aŋa a e bɛb b’ow ɛkn Nyam ec’ es ɛw a gbuŋ ke -l’uw."
42009028	Eke ow ij sɛgŋ niwn eke li dad odad na a, Jesu uyu lafɛny nyam af, in lele Piɛr, Jan lele Jak ab eke li ki ŋɔŋn Nyam.
42009029	Eke n’am ŋɔŋn Nyam a, in ec’any a itŋn ɛtŋ in e mob sus ɛm a yɛji ufu toŋ am jɛjn.
42009030	-
42009031	Kpɛkŋ agŋ yony ok ɔkm am dad ów Jesu ab: ow el Mois lele Eli ab eke anŋ Nyam ec’usuayl ek’am jɛjn ab ɛm okm sos ɔkm. -N’am dad elel eke Jesu b’ow uw Jerusalɛm, ke ow ɛm in e juma b’ow iy nɛny a.
42009032	Low na ek’am ɛy a, Piɛr lele lawlɛl ab ab mɛmn ibi. Eke any b’ok ɛl es a, -l’ɛkn Jesu ek’anŋ Nyam ec’usuayl ab ɛm lele agŋ yony eke inym es ab.
42009033	Eke agŋ a k’ɛlu Jesu es im a, Piɛr dad’r ninɛ: "Ɛgŋ gbɛl, ow akpl eke si k’anŋ aŋa! S’ús nuŋ igŋ usu nyahan: ŋ e nyam, Mois e nyam lele Eli e nyam ab." (Odad cɛ ek’ɛy’r nɛnym ke li dad.)
42009034	Eke n’am dad odad ɛbɛn a, kpɛkŋ jru ɛy ɛtŋ ubur ɛl fɛŋ es. Eke -l’ɛkan jru na ow am ubur ɛl es a, jam ɛsɛl a erŋn am ɔny.
42009035	Ɛtŋ lebl nyam anŋ jru ab ɛm am ikŋ dad ɛsɛ: "Ɛgŋ na el ɛm ec’Iy eke mi sɔsum m’oc. Ìrir in e low!"
42009036	Eke lebl a ikŋ dad odad na bake ok es a, jam ɛsɛl a ɛkn Jesu sɔny coco eke inym es. Low na eke jam ɛsɛl a iri ke ɛkn a, lɛgŋ ab ɛm a -li dadm -l’okm ɛgŋ kaka.
42009037	Eke lɛgŋ ɛny a, Jesu lele in e jam ɛsɛl ab ab anŋ lafɛny ab af us es ɛtŋ agŋ nɔnɔ ow am ɔbr’r.
42009038	Bieku ab ɛm yogŋ, ɛgŋ nyam am ɛlu lebl ɔg dad ɛsɛ: "Low yɛgm agŋ ɛs, m’am ŋɔŋn’ŋ, ìs any lɛr ɛm ec’iy na, l’el ɛm ec’iy igŋ ekpɔbi!
42009039	Abŋ ŋuŋ a b’ɛy’r ɛm a ke n’am ɔg, ow ám ɔny ufŋ’n lɛc ɛm ke sar ám ifl’l nɛny. Ow b’ijr’r gbre toŋ bake sos kikn’n es gbuŋ ke ow ɛ́lu’l es.
42009040	Mi dad ŋ e jam ɛsɛl a ow ek’ogŋ abŋ ikŋ na, kɔ -l’ɔtum."
42009041	Eke igŋ a dad ɛbɛn a, Jesu igbl lebl ogŋ dad agŋ a fɛŋ ninɛ: "Wew! Ɔny eel agŋ eŋuŋ eke ɔmn anm ɛm tasi! Ɛmɛny sɛgŋ abi m’it eke mi k’anŋ ɔny ab ee? Ɛtŋ ɛmɛny sakp abi ow it eke mi k’ɛgŋ low na m’eb ee?" Ɛtŋ ca li dad iy ɛs a ninɛ: "Òc ŋ ec’iy a ow aŋa!"
42009042	Eke iy a am ow titm’n a, abŋ a ɔny ɛlu’l wus ɛtŋ am ɔny ufŋ’n lɛc ɛm. Kɔ Jesu dad odad lebl tuɔtuɔ ɛm ogŋ abŋ ŋuŋ a, ewlm iy a, ɛtŋ l’oc n’ɔŋ ow ɛs.
42009043	Low na ek’ɛy ɛbɛn a, ow iti agŋ a fɛŋ any, Nyam ec’abusu ligbɛl na ek’ɛy ɔkm a sosiɛm. Ek’ɛgŋ ɛgŋ low am iti any Jesu e low na eke kok a sosiɛm a, li dad in e jam ɛsɛl a ninɛ:
42009044	"Low na eke ca m’am ow mi dad ɔny a, ùcur ɔnyn es: wɛl b’ow ɔny ɛgŋ ec’ Iy ɛlu agŋ abu ɛm."
42009045	Kɔ -l’irim odad a okm ɛl es sos ɛm, aŋke Nyam lɔl odad na e nyandrɛ ab es yec’ɛtŋ ke -li k’uwmn any; ɛtŋ ɛmɛny -n’am uru eke -li k’ibrm Jesu low na ec’akr otar a.
42009046	Sica jam ɛsɛl a am atar ów es eke k’uw ɛl ɛm ec’ɛgŋ eke k’el ɛl ec’anymu ab any.
42009047	Kɔ Jesu uw ɛl e tutr ab any. L’ɛsŋ iyli nyam ow inym’n es saw,
42009048	ɛtŋ li dad in e jam ɛsɛl a ninɛ: "Ɛgŋ ek’eb iyli na ɛm sosiɛm a, ke ɛm anake l’eb’m a; ɛtŋ ɛgŋ ek’eb’m a, eb ɛgŋ a ek’ɛrm im a yɛji. Tasi ɛm a, ɛgŋ ek’el ɔny ɛm e likekli a, in ana l’agb l’akm ɔny a."
42009049	Eke Jesu dad ɛbɛn a, Jan ɔdu eb dad ninɛ: "Ɛgŋ gbɛl, s’ɛkn ɛgŋ nyam eke oc ŋ e nin a am kokr juma ogŋn abŋ eŋuŋ. S’ɛdŋn in, eke l’elm ɛy ec’ɛgŋ a sosiɛm."
42009050	Ɛtŋ Jesu dad ninɛ: "Ɛgŋ k’ɛ́dŋn in, aŋke ɛgŋ eke ifnm ɔny a el ɔny eci."
42009051	Eke sɛgŋ a eke Jesu k’uyu afr a ow titm a, ca li bɛbm tasi eke li k’im Jerusalɛm.
42009052	L’ɛrm agŋ ikŋ’n anym. Eke ɛ́rmu a us ejagb a, -n’im -l’ok Samari eyŋ e baŋn nyam eke -li ki bɛbm ow e lís e low.
42009053	Kɔ ɛb eyŋ a erurm eke k’eb’r aŋke -l’erurmn eke Jwifɛl k’ɛcr ɛl ogŋ a eci im Jerusalɛm.
42009054	Eke jam ɛsɛl Jak lele Jan ab b’ɛkn ɛbɛn a, -li dad ninɛ: "Ɛgŋ gbɛl, kɔ erur eke si k’ɔŋ al anŋ afr ow ɛtul ɛl ee?"
42009055	Jesu ɛwl mɛny lɛr ɛl ɛtŋ ɛnym ɛl abr lebl tuɔtuɔ ɛm.
42009056	Ɛtŋ -n’im baŋn ɛjeci.
42009057	Eke -n’anŋn ejagb -n’aam a, ɛgŋ nyam dad Jesu ninɛ: "M’ow m’us’ŋ jam usu fɛŋ eke b’ow im a."
42009058	Jesu dad’r ninɛ: "Ɛkrɛ b’ɔny ɛl ec’ɔmu wus ɛm eke b’ɛru ɛm, ɔr yɛji b’ɔny ɛl e mel; kɔ ɛgŋ ec’ Iy ɔnym usu nuŋ nyam ek’ɔtu eke k’ɛru es eb sel."
42009059	Ɛmɛny li dad ɛgŋ ɛjeci nyam ninɛ: "Ùs’m jam." Kɔ ɛgŋ a dad’r ninɛ: "Ɛgŋ gbɛl, ɔ̀ŋ’m abusu m’ím m’oc ɛm ɛs es gbuŋ ke m’ów."
42009060	Kɔ Jesu dad’r ninɛ: "Yɛ̀b agŋ ek’uw abŋ ɛm a ót ɛl ec’agŋ ek’uw ab es; kɔ ŋ, ìm dad Nyam e gbreŋgbi usu a ec’odad."
42009061	Ɛmɛny ɛgŋ ɛjeci nyam dad’r ninɛ: "Ɛgŋ gbɛl, m’ow m’us’ŋ jam; gbɛkɔ yɛ̀b m’ím m’ibrm ɛm e gbugŋ ec’agŋ a abusu gbuŋ ke m’ów."
42009062	Kɔ in yɛji Jesu dad’r ninɛ: "Ɛgŋ eke b’agbr wus, ke b’ɛdŋ mɛny a, akplm Nyam e gbreŋgbi usu a eci."
42010001	Eke na b’ɛc a, Ɛs Kɔtɔkɔ Jesu sɔsum jam ɛsɛl ɛjeci ekŋ nyahan lele lɛw yony ab ot. L’ɛrm wɛl yony yony wɛl ikŋ anym im ɛb ɛb ɛm lele susu susu ek’in obi yɛji li b’ow n’im a.
42010002	Ɛtŋ li dad wɛl ninɛ: "Egb ub a ufu es nɔnɔ, kɔ juma kok ɛsɛl ɛnym. Ow sosiɛm, ìbrmn egb ɔgm ɛs a, ke l’ɛ́rm juma kok ɛsɛl nɔnɔ im in ec’egb ub ab ɛm.
42010003	Ìmn gɔŋ! M’am ɛrm ɔny ɛsɛ mɛcɛb ey af sibotimbo ec’araŋn.
42010004	K’òcr os, ekpr, lele cɔkrukpɔ ab. Eke aamn a, k’ìrmnin lɛgŋ ejagb af k’ɛ̀sŋnin ɛgŋ.
42010005	Gbugŋ nyam eke b’ow im okr a, ìkŋn anym dadr ɛsrɛ: 'Ke Nyam ec’ɛrm es ɛy a ánŋ gbugŋ na ec’agŋ ab ab!'
42010006	Eke yogŋ ɛgŋ nyam anŋ ek’erur Nyam ec’ɛrm es ɛy a, ke ɔny ec’ɛrm es ɛy a b’ow anŋ in ab. Eke ɛgŋ nɛnɛ anm a, ɛrm es ɛy a b’ow ɛwl anŋ ɔny ab.
42010007	Ànŋn gbugŋ yogŋ ijr ob, ke ɛ́gŋn yec’eke wɛl b’ow ɔŋ ɔny a, aŋke juma kok ɛs it eke k’ɔny in e labm sɔg. K’ɛ̀cr gbugŋ gbugŋ.
42010008	Eke b’ɛyr ɛb nyam ɛm ɛtŋ -l’eb ɔny a, ìjr ob yec’eke -li b’ow -n’ɔŋ ɔny a.
42010009	Èwlmn ɔ́lu ek’anŋ ɛb ab ɛm a, ke dádr ɛb eyŋ a ɛsrɛ: 'Nyam e gbreŋgbi usu a ow titm ɔny.'
42010010	Kɔ eke b’ɛyr ɛb nyam ɛm ɛtŋ -l’ɛgŋm -l’ebm ɔny a, ɛ̀cr ɛb ab ɛm, ke dádr ɛsrɛ:
42010011	'S’am cic ɔny ec’ɛb ab ɛm ec’akr sɛc a s’ók ɔny es. Gbɛkɔ ùwr low na any: Nyam e gbreŋgbi usu a ow titm ɔny.'
42010012	M’am dad ɔny: jɛj ok e lɛgŋ a, Sodɔm e low ŋuŋ a eke Nyam ki kok a b’ow ɔdŋ tɛl akm ɛb na ec’a."
42010013	"Korasin ec’agŋ, gbre él ɔny eci! Bɛtsayida ec’agŋ, gbre él ɔny eci! Aŋke sakrowa a eke wɛl kok ɔny ogŋ a, blel ow el Tir lele Sidɔn ab wɛl kok ana, ke blel -l’ɛw sɔrŋ e sos, -li kpakp milakŋ, -l’ok fandi ɛrm ɛm itŋn eci ow yɛ́gm eke -l’erur eke -li k’itŋn ɛrm ɛm.
42010014	Na sosiɛm jɛj ok e lɛgŋ a, Tir lele Sidɔn ab e low ŋuŋ eke Nyam ki kok a b’ow ɔdŋ akm ɔny ec’a.
42010015	Ɛtŋ ŋ Kapɛrnayum, am tutr eke any ij ɛm b’ow agb toŋ bake ím titm afr ee? Njaŋ, b’ow is es toŋ bake ígŋ ɔŋnes baŋn."
42010016	Ɛtŋ ɛmɛny li dad jam ɛsɛl a ninɛ: "Ɛgŋ eke b’iri ɔny e low a, iri ɛm e low. Ɛgŋ eke ebm ɔny a, ebm im; ɛtŋ ɛgŋ eke ebm im a, ebm ɛgŋ a ek’ɛrm im a."
42010017	Agŋ ekŋ nyahan lele lɛw yony ab ab eke wɛl ɛrm a ɛwl mɛny ow sos ɛm iŋn ɛm ɛtŋ am dad ɛsɛ: "Ɛgŋ gbɛl, eke s’im a, abŋ eŋuŋ yɛji ɛlum ɛy ŋ e nin ɛm!"
42010018	Jesu ɔdu eb dad ɛl ninɛ: "M’ɛkn Satan ek’anŋ afr ɛy wus ɛsɛ nyam eke b’ɛŋn af.
42010019	Kin, m’ɔŋ ɔny abusu eke k’aan es morŋn lele sibɔban ab af, ke ákmn ifnu ec’abusu fɛŋ es; ɛtŋ ob kaka k’ow kokm ɔny.
42010020	Ɛbɛn yɛji sos ɛm k’íŋn ɔny eke abŋ eŋuŋ ɛlum ɔny a sosiɛm. Kɔ sos ɛm íŋn ɔny eke afr wɛl nɔn ɔny ec’en a sosiɛm."
42010021	Wanci ab af cɛ, Abŋ Lala ɔŋ Jesu sos ɛm am iŋn toŋ batŋ li dad ninɛ: "Ɛm Ɛs, ŋ ek’el afr lele wus ab ec’Ɛs Kɔtɔkɔ a, m’am ɛlu’ŋ bia, ów a ek’ot lɔl es, ɛsɛwru lele nuŋ ɛm ɔny ɛsɛl ab ec’any af, ke yɛgm etuey uw any a eci. Ɛɛ! Ɛm Ɛs, erur ek’ow k’el ɛbɛn.
42010022	Ɛm Ɛs ocr in sosi ɛlul’m abu ɛm. Ɛgŋ kaka uwm Iy ab any eke ow elm Ɛs sɔny coco cɛ, ɛtŋ ɛgŋ kaka uwm Ɛs any eke ow elm Iy a sɔny coco cɛ lele agŋ eke Iy a erur eke k’ɛlu ɔkm yɛgm’n ab ab."
42010023	Ca Jesu ɛwl sos mɛny ɛtŋ am dad in e jam ɛsɛl a sɔny cɛ ɛsɛ: "Na eke ɛkan a, ehe el ɔny ec’ŋ̂!
42010024	Kɔ m’am dad ɔny, godo godo e kokoba ɔb ɛsɛl nɔnɔ lele ɛ́b ebu nɔnɔ ab erur eke k’ɛkn low na ek’am ɛkan a, kɔ -l’ɛknm, iri low na ek’am irir a, kɔ -l’irim."
42010025	Ca ol e low any uw ɛs nyam ɔdu odad eb ɛtŋ ibrm Jesu ɛbm ɛkn ɛm ninɛ: "Low yɛgm agŋ ɛs, kɔ ayaf mi ki kokr ke m’ɛ́ŋn sel ek’ɔnym uwr ee?"
42010026	Jesu dad’r ninɛ: "Kɔ bla lowi wɛl nɔn ol ab ɛm ee? Ɛtŋ eke b’awl a, ayaf b’irir ee?"
42010027	Li dad ow ninɛ: "B’ow erur Asŋ Kɔtɔkɔ ŋ e Nyam ŋ eci ɛrm fɛŋ ɛm, ŋ ec’abŋ fɛŋ ɛm, ŋ e lɛc fɛŋ ɛm, lele ŋ e tutr pupukpaŋ ab; ke érur ɛgŋ kaka fɛŋ ɛsɛ ŋ obi af."
42010028	Ɛtŋ Jesu ɛgŋ ninɛ: "Ow anake dad a. Kòk ɛbɛn cɛ ke b’ow ɛŋn sel ek’ɔnym uwr."
42010029	Kɔ eke ol e low any uw ɛs a erur eke in e low k’ij low a, li dad Jesu ninɛ: "Kɔ bwo el ɛgŋ ɛjec’ab ee?"
42010030	Jesu ɔdu eb dad’r ninɛ: "Ɛgŋ nyam igb Jerusalɛm am us nuŋ es im Jeriko baŋn ɛtŋ l’ɛy elu abu ɛm. Wɛl ɔr’r, eb’r mob ɛtŋ wɛl digŋ ɛlu’l es im. Ɛtŋ n’anŋ luw lele owr anŋ ab ec’araŋn.
42010031	Egb waw ɛs nyam eb ejagb a aam. Eke li b’uyum ow ab a, l’aru l’ɛgb ow es n’im.
42010032	Leviɛl ɛm ec’ɛgŋ nyam ek’eb ejagb a am ow a, ɛkn’n, ɛtŋ in yɛji l’aru l’ɛgb ow es n’im.
42010033	Kɔ Samari iy nyam ek’aam usu a, im ok yogŋ. Eke li b’ɛkn ow a, ow e low ɔny’n sɔrŋ.
42010034	L’ɛri n’im li titm ow, l’oc mar li yɔyɔg ow abi ab es, l’ok mun ɛm ɛtŋ n’awŋ ow abi ab es. L’oc ow in e gbaŋkɔ ab af, l’oc n’im ow etu eb usu.
42010035	Eke lɛgŋ ɛny a, l’oc os yony n’ɔŋ etu eb usu a ec’es ɛw ɛs a, ɛtŋ li dad ow ninɛ: 'Kòk ɛgŋ na sɛkp sɛnyn sɛnyn. Ek’os a obn a, ɛm e mɛny ɛwl ow ɛm a, m’ow mi sɔg’ŋ fɛŋ.' "
42010036	Ɛtŋ Jesu ibrm’n ninɛ: "Kɔ agŋ nyahan amua ɛm a, bwo el ɛgŋ eke elu a ɔr eb mob a e lawl ee?"
42010037	Ɛtŋ ol e low any uw ɛs a ninɛ: "Ɛgŋ a ek’ikŋ’n sɔrŋ a anake el lawl a." Ɛtŋ Jesu dad’r ninɛ: "Ìm ke ŋ yɛji kók ɛbɛn."
42010038	Eke Jesu lele in e jam ɛsɛl ab ab us ejagb aam a, -n’im -l’ok baŋn nyam. Yogŋ yɔw nyam eke wɛl b’ɛsŋ Mart eb Jesu in e gbugŋ a.
42010039	N’ɔny lisijɔw nyam eke wɛl b’ɛsŋ Mari, ke ow sig es Ɛs Kɔtɔkɔ e saw am iri ow ec’odad a.
42010040	Mart eke akŋ e juma kok afŋn es a ow ɛŋn Jesu ɛtŋ dad ninɛ: "Ɛgŋ gbɛl, kɔ ow ám kokm’ŋ low kaka sos ɛm eke ɛm lisijɔw ɛlu’m es ɛm sɔny m’am kok akŋ e juma na ab ee? Dàd’r ke l’ów l’ɛlum im abu."
42010041	Ɛs Kɔtɔkɔ dad’r ninɛ: "Mart, Mart, am ebr ɛrmij lul es ów nɔnɔ eci,
42010042	kɔ low nyam sɔny coco cɛ akpl: Mari sɔsum yec’a eke akpl a oc, ɛtŋ ɛgŋ k’ɔtum ebm’n abu ɛm."
42011001	Lɛgŋ nyam Jesu im usu nyam am ŋɔŋn Nyam. Eke ni ŋɔŋn Nyam bake ow uwr a, in e jam ɛsɛl ab ɛm ec’ɛgŋ nyam ibrm’n ninɛ: "Ɛgŋ gbɛl, yɛ̀gm ɛy elel eke si ki ŋɔŋan Nyam, ɛsɛ elel eke Jan mij ok nuŋ ɛs yɛgmn in e jam ɛsɛl ab af."
42011002	Jesu dad ɛl ninɛ: "Eke b’ow ŋɔŋan Nyam a, ke dàdr ɛsrɛ: Ɛs, ke ŋ e nin lala a ɔ́ny ɛlum, ke ŋ ec’es ɛw a ów.
42011003	Ɔ̀ŋ ɛy lɛgŋ lɛgŋ ec’ob ij ek’it a.
42011004	Àp ɛy e sikpl, eke ɛy yɛji si b’ap agŋ eke bi kok ɛy low ŋuŋ a. Kì yɛb ɛy si k’ɛ̀y ɛbm owi ɛm."
42011005	Ɛmɛny Jesu dad ɛl ninɛ: "S’óc low nyam s’ɛbmn: ɔny ɛm ec’ɛgŋ nyam im njijm ɛm ɛŋn lawl nyam ɛtŋ am ibrm’n ɛsɛ: 'Ɛm lawl, àbmn’m futufutu nyahan.
42011006	Ɛm lawl nyam ek’ɛc aam usu a ow ɛm ogŋ a, ɛtŋ m’ɔnym ob kaka eke mi k’ɔŋ’n l’ij.'
42011007	Ɛtŋ lawl a ek’anŋ akŋ a dad’r ninɛ: 'K’ìjr’m gbre! M’abl êl ŋ̂. Ɛm lele ɛm ec’ey ab s’ɛru es ŋ̂. Mi k’ɔtum m’igbm m’ɔɔm’ŋ futufutu!'
42011008	Eke ow el lawl yɛji, li k’ow l’igbm n’ɔɔm ow futufutu a eke ow ibrm a. Kɔ eke n’am at l’ibrm ow a, li b’ow l’igb n’ɔŋ ow ob fɛŋ a eke ow am ibrm’n a, ɛ́s eke k’ɔnym’n a sosiɛm.
42011009	Eke ow el ɛbɛn a, m’am dad ɔny: ìbrmn ob eke erurir a, Nyam b’ow ɔŋ ɔny. Ɔ̀ɔl es, ɛtŋ Nyam b’ow ɔŋ ɔny ɛŋn’n. Ìcmn lisany abu, ɛtŋ Nyam b’ow fig ɔny.
42011010	Kɔ ɛgŋ fɛŋ eke b’ibrm ob eke l’erur a, Nyam b’ɔŋ’n; ɛgŋ fɛŋ eke b’ɔl ob eke l’erur a es a, Nyam b’ɔŋ n’ɛŋn; ɛtŋ Nyam bi fig ɛgŋ fɛŋ eke b’icm’n lisany abu a.
42011011	Ɔny ɛm aŋa, bwo ec’ɛgŋ el iy ɛs eke jim b’ibrm’n futufutu, ke l’óc lebn n’ɔŋ ow ee? Oglog jim b’ibrm’n ɔcn, ke l’óc lorŋn n’ɔŋ ow ee?
42011012	Ɛmɛny ow b’ibrm’n ŋgɔs mbue, ke l’óc bɔban n’ɔŋ ow ee?
42011013	Ɔny nana ek’eel agŋ eŋuŋ a b’uwr ob amamn any ɔŋn ɔny ec’ey; ayaf Nyam ek’anŋ afr a k’ow kokm ow afŋm es ee? Agŋ eke am ibrm’n Abŋ Lala a, li b’ow n’ɔŋ wɛl."
42011014	Lɛgŋ nyam, Jesu am ogŋ abŋ ŋuŋ ek’anŋ igŋ nyam ɛm, ke ow ɔŋ’n l’el ɛbrm. Eke abŋ ŋuŋ a ɛy ɔkm a, ɛbrm a am dad odad ɛtŋ agŋ a low am iti any.
42011015	Kɔ agŋ oglog am dad ɛsɛ: " Bɛlsebul ek’el abŋ eŋuŋ ec’es ɛw ɛs a anake b’ɔŋ’n abusu l’ogŋ abŋ eŋuŋ amua a!"
42011016	Agŋ oglog erur eke k’ɛbm’n odad ebl ɛm. -N’am ibrm eke ow ki kok mɛny ɛwr yɛgm eke ow ec’abusu b’anŋ Nyam ogŋ ow.
42011017	Kɔ Jesu uw ɛl ec’ów tutr ab any, ɛtŋ li dad wɛl ninɛ: "Es ɛw fɛŋ eke in ec’agŋ a ubr ɛm a b’uŋ; ɛbɛn nɛnyɛmbri nyam akŋ ek’ubr ɛm a yɛji b’uŋ.
42011018	Eke Satan ubr ɛm sakp yony, ke in ec’es ɛw a ɔtu eke k’anŋ ee? Ɔny bi dadr eke Bɛlsebul ec’abusu ɛm m’am ogŋ abŋ eŋuŋ.
42011019	Eke ow el ɛbɛn, ke ɔny agŋiyɛl ec’a eke b’ogŋ a, kɔ bwo b’ɔŋ ɛl abusu ee? Ɛl obi -n’am yɛgm eke ɔnymn low ij!
42011020	Tasi ɛm a, Nyam ec’abusu ɛm anake m’am ogŋ abŋ eŋuŋ a; ow am yɛgm eke Nyam ec’ es ɛw a ow ɔny ec’araŋn ŋ̂.
42011021	Eke lɛc ɛs nyam ok ar mob sos am ɔsu in e gbugŋ a, in ec’ob ɔny fɛŋ b’anŋ tiŋ.
42011022	Kɔ eke lɛc ɛs ɛjeci nyam ow ɛŋn’n ɛtŋ akm’n es a, ow b’eb’r ar mob a eke n’am ɔmn a, ke ow eci mob eke l’eb a, li cɛ́c n’ɔŋ agŋ.
42011023	Ɛgŋ ek’anm ɛm ab a, el ɛm ec’ifnu; ɛtŋ ɛgŋ eke ɛ́luam im abu s’asm Nyam ec’ey luku a, am ɔmun ɛl es."
42011024	Ɛmɛny Jesu dad ninɛ: "Ek’ abŋ ŋuŋ nyam anŋ ɛgŋ ɛm ɛy ɔkm a, li b’anŋ usu wɛwɛ n’am rereb usu a, n’ám ɔl usu eke li k’ir. Eke sica n’ɛ́ŋnm a, ke n’ám dad in ɛm l’ɛsɛ: 'Mi b’ow m’ɛwl m’im m’ɛy ɛm ec’akŋ a eke m’anŋ m’ɛy ɔkm a.'
42011025	Eke li b’ɛwl mɛny l’ow a, li b’ɛkn eke wɛl apl akŋ ab es ayl, wɛl nyinyimn ow akpl.
42011026	Sica li b’ɛwl n’im l’ɛsŋ lawlɛl abŋ eŋuŋ lɔbŋ ek’uŋ akm’n, -li b’okr af -l’ir yogŋ. Ow e jam a, abŋ amua b’ijr ɛgŋ na gbre akm krɛkrɛ ec’a."
42011027	Eke Jesu dad odad na ɛbɛn ok es a, yɔw nyam anŋ bieku ab ɛm ɔdu odad eb dad ninɛ: "Ehe el yɔw na eke ew’ŋ ke ɔŋ’ŋ mɛny a eci!"
42011028	Ɛtŋ Jesu dad ninɛ: "Nawrɛ, kɔ ehe tasi el agŋ a ek’am iri Nyam ec’odad ke am ɛlum a eci!"
42011029	Eke agŋ a am ow Jesu ogŋ egbekl ɛm a, li dad wɛl ninɛ: "Yɛfɛnyna ec’agŋ eŋuŋ amua am ibrm mɛny ɛwr, kɔ wɛl k’ow kokm mɛny ɛwr kaka ɔɔm ɛl, eke ow elm Jonas ec’a cɛ.
42011030	Tasi ɛm a, ɛsɛ elel eke Jonas el Ninif baŋn eyŋ e mɛny ɛwr ab af a, ɛbɛn cɛ ɛgŋ ec’ Iy yɛji b’ow el yɛfɛnyna ec’agŋ a e mɛny ɛwr.
42011031	Jɛj ok e lɛgŋ a, Seba ec’es ɛw lis a b’ow igb inym es yɛfɛnyna ec’agŋ a ec’any af, ɛtŋ b’ow ɔb ɛl low, aŋke n’anŋ usu kpekpe l’ow yec’ɛtŋ ke l’íri Salomɔ e sɛwr e sodad a. Ɛtŋ kin, ɛgŋ anŋ ek’agb akm Salomɔ!
42011032	Jɛj ok e lɛgŋ a, Ninif baŋn eyŋ b’ow igb yɛfɛnyna ec’agŋ a ec’any af ɛtŋ b’ow ɔb ɛl low, aŋke eke -l’irir Jonas eci Nyam odad a, -l’itŋn ɛrm ɛm. Ɛtŋ kin, ɛgŋ anŋ ek’agb akm Jonas!"
42011033	"Ɛgŋ ígŋm kɛniɛ itam es ob ew, kɔ wɛl b’igŋ kɛniɛ a, ob gege af wɛl b’itm es yec’ɛtŋ ke agŋ eke b’ok akŋ a ɛ́kn usuayl.
42011034	Ŋ ec’anyamn a el ŋ e sos megl a e kɛniɛ: ek’anyamn akpl’ŋ a, ŋ e sos megl a fɛŋ anŋ usuayl ɛm; kɔ ek’anyamn akplm’ŋ a, ke ŋ e sos megl a yɛji anŋ ncebn ɛm ŋ̂.
42011035	Na sosiɛm a, ɛ̀w ɛrm ke usuayl ek’anŋ’ŋ ɛm a k’élm ncebn.
42011036	Eke ŋ e sos megl ikpr kaka anm ncebn ɛm, ɛtŋ fɛŋ anŋ usuayl ɛm a, sos a nimum b’ow anŋ usuayl ɛm, ɛsɛ elel eke kɛniɛ bi jɛjn in ec’usuayl mamn ok’ŋ af ab af."
42011037	Eke Jesu dad odad bake ow uwr a, Farisi nyam ɛsŋ’n ob ij. Jesu ɛgŋ ɛtŋ im ɛy akŋ a sig es ob ij usu a in ab.
42011038	Gbuŋ ke -l’ij ob a, Jesu yɔgm sabu ɛsɛ elel eke ɛl ec’ol a dad ab af; low na iti Farisi a any.
42011039	Kɔ Ɛs Kɔtɔkɔ uw in ec’ów tutr ab any ɛtŋ dad’r ninɛ: "Kin elel eke ɔny Farisiɛl anŋnin: ɔny, b’ɛtŋn mij kpɔk lele nagbeŋ ab eci jam jam ab es; kɔ ɔny e lokm a, ów eŋuŋ b’iy ɛm: b’erurir ob ɔny toŋ él ɔny mil, ɛtŋ bi kokr lokm suŋ owi.
42011040	Anyamb agŋ! Kɔ ow elm Nyam a eke kok sos af a kokm lokm a yɛj’ee?
42011041	Gbuŋ ke ɔny e low a áyl akpl tasi a, ɔ̀ŋn ɔgbɔru ɔny e magbeŋ ɛm ec’ob a lele kpɔk ɛm ec’ab ab.
42011042	Farisiɛl, gbre él ɔny eci! Aŋke b’ɔŋn Nyam ɔny ec’ob fɛŋ eke b’ewal a eci sakp lɛw ɛm toŋ alaf mob yɛji, gbɛkɔ ɛ́wmn Nyam ec’erur a eke k’ɔnyn a lele low nɛnyɛmbri nyam e kok ab e low any. Ke tasi ɛm a, low na anake wɛl ki kok a, ke ow e likpr a yɛji wɛl k’igŋm ɛlum es.
42011043	Farisiɛl, gbre él ɔny eci! Aŋke b’erurir Nyam nuŋ igŋ susu e mɛkpn anym e sisigr, ɛtŋ dedeku ɛm b’erurir eke wɛl k’ɛsŋn ɔny ɛlum ɛm.
42011044	Gbre él ɔny eci! Aŋke anŋn ɛsɛ uwɔmu eke wɛl ɛwrm mɛny, ke any uwm ɛm, wɛl b’uyu af af!"
42011045	Ol e low any uw ɛsɛl ɛm ec’ɛgŋ nyam dad’r ninɛ: "Low yɛgm agŋ ɛs, eke am dad ɛbɛn, ke ɛy anake am wɛwr ɛy a!"
42011046	Jesu ɔdu eb dad’r ninɛ: "Ol e low any uw ɛsɛl, ɔny yɛji gbre él ɔny eci! Aŋke b’uyulil agŋ ɛrɛkp legleg ɛtŋ érurmn eke k’ɛlumn ɛl abu -l’uyu ɛrɛkp a.
42011047	Gbre él ɔny eci! Aŋke bi kokr suwɔmu amamn ɔŋ’n Nyam e kokoba ɔb ɛsɛl ek’ɔny ɛsɛl ibi a!
42011048	Na bi yɛgm eke ɔny ɛsɛl ec’ów eke kok a ɔny yɛji erurir, aŋke -l’ibi kokoba ɔb ɛsɛl, ɛtŋ ɔny yɛji bi kokr ɛl eci suwɔmu!
42011049	Na sosiɛm Nyam, in e sɛwr ab ɛm dad ninɛ: 'M’ow m’awŋ ɛl kokoba ɔb ɛsɛl lele ɛrm ɛsɛl ab; -li b’ow -l’ibi wɛl ɛm ec’agŋ bɛb, ɛtŋ -li b’ow -l’ijr bɛb gbre.'
42011050	Na sosiɛm, Nyam b’ow kok yɛfɛnyna ec’agŋ a low ŋuŋ, kokoba ɔb ɛsɛl eke ɛl lagŋɛl ibi wus na eci kok ɛm ɛtŋ sosiɛm.
42011051	Ow ɔb nuŋ Abɛl ec’ibi ɛm toŋ im igŋ Zakari eke wɛl ibi egb waw usu a lele usu lala ab ab ec’araŋn a. Ɛɛ, low nawrɛ m’am dad ɔny: Nyam b’ow kok yɛfɛnyna ec’agŋ a low ŋuŋ, agŋ na fɛŋ eke wɛl ibi a sosiɛm.
42011052	Ol e low any uw ɛsɛl, gbre él ɔny eci! Aŋke ocr low any uw e safuɛ a eke b’ɔŋ ɛgŋ abusu uw low any a; ɔny obi a yɛji ókmn ɛm, ɛtŋ b’ɛdŋnin agŋ eke am erur eke k’ok ɛm a yɛji."
42011053	Eke Jesu ŋgboŋ yogŋ a, ol e low yɛgm ɛsɛl lele Farisiɛl ab ɛrm ebl ligbɛl ɛtŋ -n’am bibrm ow ów nɔnɔ.
42011054	-N’am uk ow meb eke -li k’ɔny ow eke batŋ yadŋ ɛm ec’odad ka anŋ’n nɛnym ɛy ɔkm.
42012001	Lɛgŋ ab ɛm a, agŋ fandi fandi as luku toŋ batŋ am yuyurir af. Ɛtŋ Jesu ikŋ anym am dad in e jam ɛsɛl a odad ɛsɛ: "M’am dad ɔny, ɔ̀sur sos Farisiɛl e lijru a ek’el ɛnyɛmbri yony yony owi a e lís.
42012002	Low fɛŋ eke lɔl es a b’ow ɛy ɔkm, ɛtŋ low fɛŋ ek’el asre ɛm ec’a, wɛl b’ow uw any.
42012003	Low fɛŋ eke b’ow dadr saw ɛm a, wɛl b’ow dad ok ɔkm agŋ a fɛŋ ec’any af; ɛtŋ yec’eke b’ow abal êl anŋn akŋ dadr ów sɛsl ɛm, okr ɔny lawlɛl ɔru ɛm a, wɛl b’ow oc uyu luw af ɛlul lebl agŋ iri."
42012004	"Ɛm lawlɛl, m’am dad ɔny, k’ùrur agŋ a eke b’ibi sos megl, ke ow e jam a k’ɔtum kokm low kaka fɛŋ ij a.
42012005	M’am ow mi yɛgm ɔny ɛgŋ eke k’urur a: ùrur Nyam eke luw e jam a, ɔny abusu ek’oc ɔwl ɔny gbre ij usu a. Ɛɛ, m’am dad ɔny, in anake ɔtur eke k’urur ir a!
42012006	Kɔ wɛl ɔ́lm yay yen íjm lɛl yony ee? Ɛbɛn yɛji Nyam íjlm ɛl ɛm e nyam es.
42012007	Ɛtŋ ɛmɛny ɔny ec’a, ɔny e sin nuŋ bɔbɔ yɛji Nyam awl uw any. K’ùrur erŋn: ɔny, iil an akmn siyay!"
42012008	"M’am dad ɔny, ek’ɛgŋ nyam bi dad dedeku ec’any af eke in el ɛm eci, afr, ɛgŋ ec’ Iy yɛji b’ow dad Nyam ec’ɛrm ɛsɛl ec’any af ɛsɛ: 'L’el ɛm eci.'
42012009	Kɔ ek’ɛgŋ nyam bi dad dedeku ec’any af ek’in uwm im any, ɛbɛn afr, ɛgŋ ec’Iy yɛji b’ow dad Nyam ec’ɛrm ɛsɛl ec’any af ɛsɛ: 'M’uwm’n any.'
42012010	Ɛgŋ fɛŋ eke bi dad odad ŋuŋ ok ɛgŋ ec’Iy af a, Nyam b’ow oc ap’r; kɔ ɛgŋ yec’eke dad odad ŋuŋ ok Abŋ Lala af a, Nyam k’ow ocm apm’n.
42012011	Eke wɛl b’ot im ɔny jɛj ok ɛm Nyam nuŋ igŋ susu, ow k’ɔdm es ɛw ɛsɛl ec’any af, ke ɛrmij k’ók ɔny low yec’eke ki dadr ɛdŋnin ɔny sosi abu any a eci,
42012012	aŋke wanci ab af cɛ Abŋ Lala b’ow yɛgm ɔny low yec’eke ki dadr a."
42012013	Bieku ab ɛm, ɛgŋ nyam dad Jesu ninɛ: "Low yɛgm agŋ ɛs, dàd ɛm lisijim cɛc in lel ɛm ab ec’ob ɔny a eke ɛy ɛs ɛw ɛy es a."
42012014	Ɛtŋ Jesu dad’r ninɛ: "Ɛm lawl, wɛl ɛwm im eke mi ki jɛj ɔny ec’ów m’ók, ke mi cɛ́c ɔny yony a ec’ob ɔny a m’ɔŋ ɔny."
42012015	Ɛmɛny li dad wɛl fɛŋ ninɛ: "Ɛ̀wr ɛrm, ke ɔ́sur sos ob ɔny ec’erur fɛŋ e lís. Kɔ ɛgŋ ec’owr anŋ tasi a anm in ec’ob ɔny ab ɛm eke l’el gbreŋgbi yɛji."
42012016	Na sosiɛm li dad wɛl nyandrɛ ɛm ec’odad na ninɛ: "Gbreŋgbi nyam ɔny wus eke egb ɔsu af nɔnɔ.
42012017	Ɛtŋ in ɛm n’am tutr ów li dad l’ɛsɛ: 'Kɔ ayaf mi ki kokr ee? M’ɔnym usu eke mi k’ub ɛm ec’egb na fɛŋ m’ok.'
42012018	Tutr nyam ow’r ɛrm ɛm ɛtŋ li dad ninɛ: 'Kin ow eke mi ki kok: mi b’ow m’ufŋ ɛm ec’egbel amua fɛŋ es, ke m’us mel ɛgbɛl ɛjeci, ke m’ás ɛm ec’egb a fɛŋ lele ob ɔny a fɛŋ ab luku ɛm yogŋ.
42012019	Ke mi dádr ɛm sosi m’ɛsɛ: M’ɔny nuŋ mamn gbɛ! M’ɔny ob nɔnɔ m’ɛw es akpo nɔnɔ eci. Ow it cɛ ke mi síg es m’am ij, ke m’ám ɛgŋ, ke m’ám kok sos ɛm iŋn!'
42012020	Kɔ Nyam dad’r ninɛ: 'Nyamb ɛgŋ! Ncok a cɛ ŋ ec’owr anŋ a b’ow uwr. Ɛtŋ sica ob na fɛŋ eke ot ok es a, bwo ec’ɛgŋ eci ow b’ow el ab ee?' "
42012021	Ɛmɛny Jesu dad ninɛ: "Ɛbɛn nɛnyɛmbri nyam ow b’ow el ɛgŋ eke b’as ob ɔny luku in obi eci, ke ɔ́lm Nyam ogŋ ec’ob ɔny es a."
42012022	Ɛmɛny li dad in e jam ɛsɛl a ninɛ: "Na sosiɛm a, m’am dad ɔny: k’èbar ob eke k’ijr ɛsŋn sel oglog ob sos ɛw e low ɛrmij,
42012023	aŋke owr anŋ akpl akm ob ij, ɛtŋ sos megl akpl akm ob sos ɛw.
42012024	Ɛkan ebl kpɔm yɛji: -l’ewlmn egb, -l’ubmn egb. -N’ɔnymn oj, -n’ɔnymn egbel -l’okmn egb ɛm, gbɛkɔ Nyam bi gbagbl ɛl. Ɔny iil an nɔnɔ akmn ɔr amua!
42012025	Ɔny ɛm, bwo ec’ɛgŋ ɔtu eke in ec’ɛrmij ebr ɛm k’obn in ec’owr anŋ e sɛgŋ a tɛl ee?
42012026	Eke low tɛɛli ɛm ɔtumn eke ki kokr low kaka, ke bla ɛtŋ b’ebar low ɛjeci ek’anŋ a ec’ɛrmij ee?
42012027	Lɛ̀ɛr ɔgm e suw ɔdɔdɔ ec’elel eke b’ɛlil: -li kokmn juma, -l’olmn gbad. Gbɛkɔ m’am dad ɔny eke Salomɔ ek’ɔny ob nɔnɔ a yɛji, ɔnym ob sos ɛw ek’akpl akm suw ɔdɔdɔ amua ɛm e nyam.
42012028	Nyam b’ɛw ɔgm e suw ek’anŋ yɛfɛnyna, ke efi wɛl b’ow oc ɔwl alm a ob sos. Sakp abi ɔny yɛji li k’ow l’ɛwm ɔny ob sos ɛbɛn ee? Ɔmn ufum ɔny es gbɛ!
42012029	Kì lulil es k’ɔɔl ob yec’eke k’ijr ke ɛ́gŋn a es.
42012030	Tasi ɛm a, wus na eci Nyam any uwm ɛsɛl anake sakp sakp fɛŋ b’ɔl ów amua es a. Ɔny ec’a, ɔny Ɛs uw any eke ɔnyn ow ec’es abur.
42012031	Nyam e gbreŋgbi usu a e low ókr ɔny ɛrmij, ke ow e likpr a fɛŋ Nyam b’ow igŋ af ɔŋ ɔny."
42012032	"Ɔny agŋ lukuli na ek’am usr’m jam a, k’ùrur erŋn, aŋke ɔny Ɛs erur eke k’ɔŋ ɔny in ec’ es ɛw ab ɛm ec’ɔwrɔ.
42012033	Ɔ̀ɔl ɔny ec’ob ɔny a ijr, òcr ow ec’os ek’ɛŋan a apr ɔgbɔru. Ɔ̀ɔl ob eke ugŋm es a es. Àsr ɔny ec’ob ɔny a luku afr, yogŋ ow k’ɔtum iram, elu yɛji k’ɔtum itŋnm abu, ɛtŋ sisŋ yɛji k’ɔtum ŋuŋnm.
42012034	Tasi ɛm a, yogŋ eke ɔny ec’ob ɔny b’anŋ a, yogŋ cɛ ɔny ec’ɛrm a yɛji b’anŋ."
42012035	"Ɛ̀wr ob sos, gìgŋn al ám iri, ke ínymn es juma kok eci.
42012036	Ànŋn ɛsɛ juma kok ɛsɛl ek’am eku ɛl ec’akŋ ɛs eke b’ow anŋ mɛbi ec’ɛs gbɛgbl ɛm ow af, yec’ɛtŋ ke li b’ow eke li b’icm lisany abu a, ke -li fig ow.
42012037	Ehe él juma kok ɛsɛl amua eke gbugŋ ɛs a b’ow ɛŋan any owr a eci! Low nawrɛ m’am dad ɔny: li b’ow l’ɛw ob sos, n’ɔ́ŋ wɛl ok es, ke n’ɔ́ŋ wɛl ob ij.
42012038	Eke l’ow lɛgŋ usu ɛm, oglog ow afŋ es yɛji, ɛtŋ n’ɛŋan wɛl any owr, ke ehe el ɛl eci!
42012039	Ìrir low na ow ók ɔny es sos ɛm sɛnyn sɛnyn: blel akŋ ɛs b’uw wanci eke ulu k’ow ab any ana, ke blel li kí yɛbm ow ɛpirm ɛym’n akŋ.
42012040	Ɔny yɛji bɛ̀bmn sos aŋke ɛgŋ ec’ Iy b’ow ow wanci af eke k’ow ɔmnmn a."
42012041	Na sosiɛm Piɛr ibrm’n ninɛ: "Ɛgŋ gbɛl, kɔ ɛy sɔny cɛ ec’odad am dad nyandrɛ ɛm, kɔ agŋ a fɛŋ ec’ee?"
42012042	Ɛtŋ Ɛs Kɔtɔkɔ dad ninɛ: "Bwo ec’ɛgŋ el juma kok ɛs mamn, nuŋ ɛm ɔny ɛs ee? L’el ɛgŋ eke in ec’es ɛw ɛs a ɔŋ abusu eke k’ɛkn juma kok ɛsɛl ɛjec’a e lís e low, ke n’ɔ́ŋ wɛl ob ij wanci a ek’ow b’it a.
42012043	Ehe él juma kok ɛs ikŋ na eci, eke in eci es ɛw ɛs a eci mɛny ɛwl ow ɛm, b’ow ɛŋan am kok juma a!
42012044	Low nawrɛ m’am dad ɔny: es ɛw ɛs a b’ow afl in ec’ob ɔny a fɛŋ es ɛlul il abu ɛm.
42012045	Gbɛkɔ eke sica juma kok ɛs ikŋ na bi dadr in sosi eke in ec’es ɛw ɛs a in k’ow in owm caca, ɛtŋ li b’ow l’ɔb nuŋ n’am ɔr juma kok ɛsɛl ɛjec’a, egŋ lel ɔyɔw ab, n’ám ij ob ke n’ám ɛgŋ mar ow ám ɔny’n,
42012046	es ɛw ɛs a b’ow ɛwl ow lɛgŋ eke li k’ow n’ɔmnm, wanci af eke li k’ow l’uwm any. Li b’ow l’ogŋ juma kok ɛs a, ke n’ɔ́ŋ ow Nyam any uwm ɛsɛl eci gbre ij a.
42012047	Juma kok ɛs yec’ek’uw low yec’eke in e es ɛw ɛs a b’erur any ke am kokm a, wɛl b’ow ɔr’r ŋgbre ɛm sakp nɔnɔ.
42012048	Gbɛkɔ juma kok ɛs yec’ek’uwm low yec’eke in e es ɛw ɛs erur ab any ke kok low ek’it eke wɛl k’ɔr’r a, wɛl b’ow ɔr’r ŋgbre abi ka ɛm cɛ. Ɛgŋ a eke wɛl ɔŋ nɔnɔ a, wɛl b’ow ibrm’n nɔnɔ; ɛgŋ yec’eke wɛl abul nɔnɔ a, wɛl b’ow ibrm’n ow ok af."
42012049	"M’ism Nyam e jɛj ok ec’al ab wus na, ɛtŋ m’am erur eke jɛj ok a k’el caca.
42012050	M’ow m’ɛy gbre ij ligbɛl ɛm ek’el mij ok nuŋ mum nyam, ɛtŋ ow am ijr’m gbre ɛrm ɛm toŋ lɛgŋ a eke low na b’ow iy nɛny a.
42012051	Kɔ am tutar ek’ɛrm es ɛy m’is wus ee? Njaŋ, m’am dad ɔny eke na ɛm bubr!
42012052	Sica jam aŋa, bosu nyam ɛm ec’agŋ yen ek’anŋ a b’ow ubr ɛm: nyahan b’ow inym es, ɛtŋ yony yɛji b’ow inym es ke -n’am ifanin.
42012053	Iy ɛs b’ow ifn jim ɛtŋ jim yɛji b’ow ifn’n. Iy lis b’ow ifn jɔw ɛtŋ jɔw yɛji b’ow ifn’n. Jim ɛy b’ow ifn ɛc lis ɛtŋ ɛc lis yɛji b’ow ifn’n."
42012054	Sica Jesu dad bieku a yɛji ninɛ: "Eke b’ɛkan afr ibr es ligbn es ɛru usu a, kpɛkŋ bi dadr eke Nyam b’ow an, ɛtŋ ow b’el ɛbɛn.
42012055	Ɛtŋ eke b’ɛkan eke lɛf gbagba igb ɛb esr a, bi dadr eke elubu b’ow ow, ɛtŋ ow b’el ɛbɛn.
42012056	Ɛnyɛmbri yony yony ɛsɛl! Eke bi lɛɛr afr lele wus ab a, b’uwr lɛgŋ ec’elel eke ow b’ow anŋn ab any: bla ɛtŋ úwmn lɛgŋ na ek’anŋ ɔny any af a e nyandrɛ ab any ee?"
42012057	"Kɔ bla ɛtŋ ɔny obi ɛm am jɛjmn okmn kokmn yec’eke akpl ab ee?
42012058	Eke batŋ ɛgŋ ɔŋ’ŋ dedeku ɛtŋ aamn jɛj ok usu ɔny yony mum a, ke ejagb ek’aamn a, dàdr low a okar ɛm yec’ɛtŋ ke li k’ócm n’iim’ŋ jɛj ok ɛs ogŋ; ke jɛj ok ɛs yɛji k’ócm ɛlum’ŋ usu ɔsu ɛsɛl abu ɛm ɛlum’ŋ sobel ɛm.
42012059	M’am dad’ŋ eke k’ow ɛym ɔkm yogŋ eke sɔgm ŋ e labm a fɛŋ ek’ɔny a uwarm."
42013001	Lɛgŋ ab ɛm, agŋ bɛb ow am dad Jesu: "Es ɛw ɛs Pilat ɔŋ wɛl ibi Galile ec’agŋ ek’im am kok egb waw ɔŋ Nyam a."
42013002	Jesu dad ɛl ninɛ: "Kɔ am tutar eke Galile ec’agŋ amua eke wɛl ibi a, -l’el sikpl ɛsɛl ɛgbɛl -l’akm Galile ec’agŋ a fɛŋ ee?
42013003	Njaŋ! M’am dad ɔny; eke itŋnmn ɛrm ɛm, ɔny fɛŋ b’ow uwr ɛsɛ ɛl af.
42013004	Ɛtŋ kɔ agŋ lɛw niwn a eke Silowe yogŋ, êl gege a bubm ok af ibi a, kɔ ɛl -l’el agŋ eŋuŋ -l’akm Jerusalɛm ec’ɛb eyŋ a fɛŋ ee?
42013005	Njaŋ! M’am dad ɔny: eke itŋnmn ɛrm ɛm, ɔny yɛji b’ow uwr ɛsɛ ɛl af."
42013006	Ɛtŋ Jesu dad ɛl odad nyandrɛ ɛm ninɛ: "Igŋ nyam ewl babm e likŋ in ec’egb ɔgm a. Li b’ow ɔgm a eke li k’ɔw babm a, n’ɛŋnm.
42013007	Ɛtŋ li dad juma kok ɛs a ninɛ: 'Ɛ̀kn: akpo nyahan ɛtŋ eke mi b’ow e mi k’ɔw babm na, kɔ m’ɛ́ŋnm. Ùbr’r es! Kɔ bla ɛtŋ li k’eb wus n’ɔnym ab ɔfr ɔfr nɛnɛ!'
42013008	Kɔ juma ɛs a ninɛ: 'Ɛgŋ gbɛl, yɛ̀b’r n’ánŋ lakpo na yɛji; m’ow m’agbr wus mi díd’r, m’ók’r suw egŋun.
42013009	Ow k’ɔdm lakpo ek’am ow a, li b’ow l’ɔsu ey. Ek’ow elm ɛbɛn a, ke ɔ́ŋ wɛl ubr’r es.' "
42013010	Nɛnɛgŋ nyam, Jesu am yɛgm agŋ low Jwifɛl e Nyam nuŋ igŋ usu.
42013011	Yogŋ a ɔl lis nyam anŋ. Ow ij akpo lɛw niwn, eke abŋ ŋuŋ nyam ɔny ibn’n es ɛtŋ l’ɔ́tum eke li k’inym es.
42013012	Eke Jesu b’ɛkn’n a, l’ɛsŋ ow ɛtŋ li dad ow ninɛ: "Wɛl eb ɛlu’ŋ es ŋ ec’ɔl na ɛm ŋ̂!"
42013013	Jesu at’r abu nuŋ, ɛtŋ kpɛkŋ n’inym es ceŋ ɛtŋ n’am kɔklm Nyam.
42013014	Ɛbɛn a, Nyamel a ec’es ɛw ɛs a ebl ɛrm ewlm owi na eke Jesu kok nɛnɛgŋ e lɛgŋ a sosiɛm. Li dad dedeku a ninɛ: "Sɛgŋ nɔhɔn anŋ eke wɛl ki kok juma; blel ówr lɛgŋ ab ɛm wɛl éwlm ɔny, ke ow k’elm nɛnɛgŋ e lɛgŋ!"
42013015	Ɛs Kɔtɔkɔ eb odad ɛtŋ am dad’r ɛsɛ: "Ɛnyɛmbri yony yony ɛsɛl! Nɛnɛgŋ e lɛgŋ ɔny ɛm ec’ɛgŋ nyam nyam bi mɔmu in ec’id ek’anŋ ob ij usu a es ɛy ɔkm, ow k’ɔdm ni mɔmu in e gbaŋkɔ es n’im n’ɔŋ ow mij ow ɛ́gŋ. Kɔ yadŋ ee?
42013016	Ɛtŋ yɔw na ek’el Abraham e lilaw, ke Satan ɔny ibn es ij akpo lɛw niwn a, ke ow akplm eke wɛl ki mɔmu’n es éb ɛlu’l es nɛnɛgŋ e lɛgŋ ee?"
42013017	Jesu ec’odad ebl na eke dad a, ɔŋ in ec’efnu a fɛŋ ɛ́s. Kɔ dedeku a fɛŋ gbɛ sos ɛm am iŋn sijuma ɛgbɛl amamn amua eke n’am kok a sosiɛm.
42013018	Jesu dad ninɛ: "Kɔ bla lowi Nyam e gbreŋgbi usu a ot es ee? Bla lowi wɛl k’oc ɛbmn ab ee?
42013019	N’anŋ ɛsɛ likŋ e liy nyam eke ɛgŋ nyam oc ewl in ec’ɔgm af. L’ɛli l’agb l’el likŋ ligbɛl ɛtŋ ɔr ow us mel in ec’ál ab ɛm."
42013020	Ɛmɛny Jesu dad ninɛ: "Kɔ bla lowi mi k’oc m’ɛbmn Nyam e gbreŋgbi usu ab ab ee?
42013021	Ow anŋ ɛsɛ lijru eke yɔw nyam oc wuwlm ma toy likŋ lele yen ab toŋ bake ma a nimum inŋ eb es ab af."
42013022	Jesu am ɛc baŋn ekekey lele ɛgbɛl ɛm ab yɛgm agŋ low ejagb a ek’aamn Jerusalɛm ogŋ ogŋ a.
42013023	Ɛgŋ nyam ibrm’n ninɛ: "Ɛgŋ gbɛl, kɔ agŋ tɛl cɛ b’ow ɛŋn sel ee?" Jesu dad ɛl ninɛ:
42013024	"Àtar sos es okr akŋ lisany likekli ɛm ogŋ. Kɔ low nawrɛ m’am dad ɔny: agŋ nɔnɔ b’ow ɛbm eke k’ok akŋ, kɔ -li k’ow -l’ɔtumn.
42013025	Eke gbugŋ ɛs a b’ow igb abl lisany a safuɛ ɛm a, ɔny b’ow anŋn gbeŋ icmn lisany abu ke dádr ɛsrɛ: 'Gbugŋ ɛs, fìg ɛy lisany!' Li b’ow li dad ɔny l’ɛsɛ: 'M’uwm yogŋ ek’anŋn am owr ab any!'
42013026	Ɛtŋ ɔny b’ow dadr ir ɛsrɛ: 'S’ij ob, s’ɛgŋ ŋ ab; yɛgm agŋ low ɛy ec’ɛb ab ɛm.'
42013027	Ɛmɛny li b’ow li dad ɔny l’ɛsɛ: 'M’uwm yogŋ ek’anŋn am owr any. Ŋ̀gbroŋn ɛm e lís, ɔny eke bi kokr ów eŋuŋ a!'
42013028	Lɛgŋ eke b’ow ɛkan Abraham, Isak, Jakɔb lele kokoba ɔb ɛsɛl a fɛŋ ab Nyam e gbreŋgbi usu a, ke wɛl b’ow ogŋ ok ɔny gbeŋ a, yogŋ anake ca b’ow ikŋn ɔŋn sasagar an ɛm a!
42013029	Agŋ b’ow anŋ susu susu fɛŋ ow ok es Nyam e gbreŋgbi usu ec’ob ij usu a.
42013030	Ɛtŋ agŋ bɛb a ek’el ajamu a, sica b’ow el ánymu. Ɛtŋ ánymu a b’ow el ajamu."
42013031	Lɛgŋ ab ɛm a, Farisiɛl ec’agŋ bɛb ow titm Jesu ɛtŋ dad’r ninɛ: "Ŋ̀gboŋ aŋa ìm usu ɛjeci, kɔ Erɔd Antipas am erur eke k’ibi’ŋ."
42013032	Ɛtŋ Jesu dad ɛl ninɛ: "Ìmn dadr kprakpru na ɛsrɛ: 'M’ow m’ogŋ abŋ eŋuŋ, m’ewlm ɔ́lu yɛfɛnyna lele efi ab, ɛtŋ sɛgŋ nyahan m’ow m’uwar ɛm e juma.'
42013033	Ow akpl eke mi k’imn anym eci ɛm ec’ejagb us ab ɛm, yɛfɛnyna, efi lele lɛgŋ ek’anŋ anym am ow ab ab. Tasi ɛm a, ow akplm eke Nyam e kokoba ɔb ɛs k’uw usu ɛjeci, ke ow k’elm Jerusalɛm."
42013034	Ɛmɛny Jesu low am ɛy sos ɛm toŋ batŋ n’am dad l’ɛsɛ: "Jerusalɛm, Jerusalɛm, ŋ eke b’ibi kokoba ɔb ɛsɛl ke b’ɔr agŋ eke Nyam b’ɛrm ow ŋ ogŋ a mebn ɛm a! Sakp abi m’erur eke mi k’as ŋ ec’ey luku ɛm e lís, ɛsɛ elel eke ŋgɔs ey lis b’as in ec’ey luku ɔw éw ab af, ɛtŋ ɛ́gŋmn!
42013035	Ow sosiɛm kin, Nyam b’ow digŋ ɔny ec’akŋ a ɛlu es foŋ. M’am dad ɔny: k’ow ɛknmn’m toŋ bake lɛgŋ a ow; yogŋ anake b’ow dadr ɛsrɛ: 'Ke Nyam ɛ́dŋ ɛgŋ a ek’am ow Ɛs Kɔtɔkɔ e nin ɛm a ɔwrɔ a!' "
42014001	Nɛnɛgŋ nyam, Jesu im Farisiɛl ec’es ɛw ɛs nyam ogŋ ob ij ɛm. Agŋ ek’anŋ yogŋ a am ɛw’r nyamn.
42014002	Ɛtŋ igŋ nyam ek’ɔl ɔny bake ir ɛw fɔŋ a ow inym’n es any af.
42014003	Jesu ɔdu odad eb ɛtŋ ibrm ol e low any uw ɛsɛl a lele Farisiɛl ab ab ninɛ: "Kɔ ɛy ec’ol a ɔŋ abusu eke nɛnɛgŋ e lɛgŋ wɛl k’éwlm ɛgŋ ee?"
42014004	Kɔ -l’erurm eke -li ki dad odad. Ɛtŋ Jesu itŋn ɔlu a abu, ewlm’n ɛtŋ ɛlu’l es n’im.
42014005	Ɛtŋ li dad wɛl ninɛ: "Kɔ eke ɔny ɛm ec’ɛgŋ nyam ɔny in ec’iy, ow k’ɔdm in ec’id ek’ɛy mijɔmu ɛm, kɔ li k’ow n’iim kpɛkŋ n’ɔnym l’ocm ow es eke ow el nɛnɛgŋ e lɛgŋ yɛji ee?"
42014006	Low na ɛm a, -l’ɔtum -li dadm ow odad kaka ij.
42014007	Jesu ɛbmn nyamn ɛkn eke agŋ eke wɛl b’ɛsŋ ob ij a, b’erur eke ki sig es susu amamn. Na sosiɛm li dad agŋ a fɛŋ nyandrɛ ɛm ec’odad na:
42014008	"Ek’ɛgŋ nyam ɛsŋ’ŋ mɛbi ec’ob ij ɛm, ke k’ìm ki sig es usu mamn a. Ow k’ɔdm ke wɛl ɛ́sŋ ɛgŋ nyam ek’ɔny any akm’ŋ a yɛji ob ij ab ɛm;
42014009	ɛgŋ a ek’ɛsŋ ɔny, ɔny yony mum a, b’ow ow dad’ŋ ɛsɛ: 'Ìgb aŋa im sig es jam a!', kpɛkŋ ɛ́s ɛm b’ow igb im sig es jam a.
42014010	Kɔ eke wɛl ɛsŋ’ŋ ob ij ɛtŋ im a, sìg es jam. Eke ow e wanci a b’ow ow a, ɛgŋ a ek’ɛsŋ’ŋ ob ij a b’ow dad’ŋ ɛsɛ: 'Ɛgŋ gbɛl, òw anym aŋa sig es any ɛsɛl ec’usu na.' Ow ɛm a, ow b’ow el ŋ ec’anygbeŋ agŋ a fɛŋ ek’anŋ ob ij usu a ec’any af.
42014011	Tasi ɛm a, ɛgŋ fɛŋ eke am igbl’l in sosi ogŋ a, Nyam b’ow ɔny is’r es, ɛtŋ ɛgŋ ek’am is es a Nyam b’ow ɔny igbl’l ogŋ."
42014012	Ɛtŋ sica Jesu dad ɛgŋ a ek’ɛsŋ’n ob ij a ninɛ: "Eke b’ow ɛsŋ agŋ ob ij ɛm a, ke k’ɛ́sŋ awlŋɛl, esŋ jimɛl, ŋ ec’akŋ ec’agŋ lele awlŋɛl egbreŋgbi ab; ɛl yɛji -l’ɔtu eke -li k’ɛsŋ’ŋ ob ij, ke yec’a eke kok a e labm -n’am sɔg’ŋ a.
42014013	Kɔ ek’am kok low ɛtŋ k’ɛsŋ agŋ ob ij a, ke ɛ̀sŋ ɔgbɔru, sos ɛ́yru, akr kpɛcɛ ɛsɛl lele ány eflu ab.
42014014	Ehe b’ow el ŋ eci aŋke agŋ amua k’ow ɔtum ɔwrm ɔɔm’ŋ. Kɔ Nyam b’ow sɔg’ŋ ow e labm lɛgŋ eke agŋ eke kok ów amamn a b’ow igb luw ɛm anŋ owr a."
42014015	Agŋ ek’anŋ ob ij usu a ec’ɛgŋ nyam ek’iri odad na a, dad Jesu ninɛ: "Ehe él ɛgŋ eke b’ow ij ob Nyam e gbreŋgbi usu a eci!"
42014016	Ɛtŋ Jesu dad’r nyandrɛ ɛm ec’odad na ninɛ: "Igŋ nyam ɛsŋ agŋ nɔnɔ gbɛl ob ij.
42014017	Ek’ow sig ob ij e wanci a, l’ɛrm in e juma kok ɛs a im am ɛsŋ agŋ a eke l’ɛsŋ ob ij a eke k’ow, aŋke sica fɛŋ iy nɛny ŋ̂.
42014018	Kɔ ɛl fɛŋ, ɛgŋ ɛgŋ am dad in ec’es abur owi. Krɛkrɛ ɛm ɛs a dad juma kok ɛs a ninɛ: 'Dàd ɛgŋ gbɛl a, m’ɔl ɔgm nyam, ow it eke mi k’im m’ɛkn. M’am ŋɔŋn’n, m’ɔny es abur; mi k’ow m’ɔtum m’owm.'
42014019	Yony ɛm ɛs a dad juma kok ɛs a ninɛ: 'Dàd ɛgŋ gbɛl a, m’ɔl sed lɛw eke mi k’im m’ɛbm m’ɛkn ɛl, m’am ŋɔŋn’n, m’ɔny es abur; mi k’ow m’ɔtum m’owm.'
42014020	Nyahan ɛm ɛs a yɛji dad juma kok ɛs a ninɛ: 'Dàd ɛgŋ gbɛl a, catŋ m’ɛbi yɔw m’oc m’ow m’ɛlu akŋ. Na sosiɛm mi k’ow m’ɔtum m’owm.'
42014021	Juma kok ɛs a ɛwl mɛny im ɛŋn in ec’es ɛw ɛs a, ɛtŋ dad’r agŋ a ec’odad eke dad a. Kɔ es ɛw ɛs a ebl ɛrm ɛtŋ dad in e juma kok ɛs a ninɛ: 'Ìm fafa sɛbɛrŋ ɛm, sejagb af lele susu fɛŋ ab ɛsŋ ɔgbɔru, sos ɛ́yru, ány eflu lele akr kpɛcɛ ɛsɛl ab!'
42014022	Eke ow b’ibn tɛl a juma kok ɛs a ow ɛtŋ dad ninɛ: 'Ɛm ec’es ɛw ɛs, ow eke dad a, wɛl kok ɛtŋ ɛmɛny usu anŋ.'
42014023	Es ɛw ɛs a dad in e juma kok ɛs a ninɛ: 'Ìm sakp ɛm ejagb lele sebr af ab, ke átrm agŋ ów ok akŋ yec’ɛtŋ ke ɛm ec’êl a íy gbɔŋ.'
42014024	Kɔ m’am dad ɔny, agŋ amua eke m’ɛsŋ ob ij ke ɛgŋm owm a, ɛl ɛm ec’ɛgŋ kaka k’ow ijm ɛm ec’ob na!"
42014025	Agŋ nɔnɔ gbɛl am us Jesu jam ejagb af. L’ɛwl mɛny l’ɔkŋ wɛl any ɛtŋ li dad wɛl ninɛ:
42014026	"Ɛgŋ ek’erur eke k’us’m jam a, l’érur’m l’akm ɛs, lis, in e yɔw, in ec’ey, lisijimɛl, lisijɔwɛl, lele in obi in obi ec’owr anŋ ab. Ek’ow elm ɛbɛn a, li k’ɔtum l’elm ɛm e jam ɛs.
42014027	Ɛtŋ ɛgŋ ek’ocm in obi ec’olikŋ abum usm im jam a, ɔtum eke k’el ɛm e jam us ɛs.
42014028	Ɔny ɛm a, ek’ɛgŋ erur eke k’us êl ligbɛl nyam, li b’ow li sig es l’ub os abi eke li k’ɔny ke l’úwar êl a.
42014029	Eke ow elm ɛbɛn, ɛtŋ l’ɛlu lebn nɔmu ɛm, ɛtŋ ca l’ɔtum l’usm êl a l’uwarm a, agŋ a fɛŋ eke b’ow ɛkn êl a, b’ow kokr’r miyɛr,
42014030	dad ɛsɛ: 'Ɛgŋ na am us êl ɛtŋ ca ow akm’n!'
42014031	Ɛbɛn nɛnyɛmbri nyam, ek’es ɛw ɛs nyam erur eke k’ogŋ ar lawl es ɛw ɛs ɛjec’ab a, li b’ow sig es li bɛbm l’ɛkn, eke l’ɔtu eke agŋ fandi lɛw ab li b’ow l’ogŋ lawl a ek’am an es ɔbr’r agŋ fandi likŋ ab a ar.
42014032	Eke l’ɔtum ij a, ke l’ɛ́rm agŋ im ibrm es ɛw ɛs yec’a ek’anŋ akpoj am ow a ɛrm es ɛy."
42014033	Ɛtŋ Jesu dad uwar ninɛ: "Ɔny ɛm ec’ɛgŋ kaka k’ɔtum elm ɛm e jam us ɛs, eke l’igŋm ów fɛŋ eke n’ɔny a l’ɛlum es."
42014034	"Mok el ob mamn. Kɔ eke l’irmn in e ded a, ayaf wɛl ɔtu eke ki kokr’r ke l’ɛwl li ded ee?
42014035	Ɛgŋ k’ɔtum ocm kokrm wus e juma kaka; kɔ lirŋ af cɛ ow it eke wɛl k’oc ɔwl’l. Ek’ɔnyn ɔru eke k’irir, ke írir sɛnyn sɛnyn!"
42015001	Wus labm eb ɛsɛl lele sikpl ɛsɛl ab ow ɛŋn Jesu eke k’iri in ec’odad.
42015002	Kɔ Farisiɛl lele ol e low yɛgm ɛsɛl ab am ebl ɛrm ɛl ɔfr ɛm ɛtŋ am dad ɛsɛ: "Igŋ na b’eb sikpl ɛsɛl ɛtŋ b’ij ob ɛl ab!"
42015003	Na ɛm a, Jesu dad ɛl odad nyandrɛ ɛm ninɛ:
42015004	"Ek’ɔny ɛm ec’ɛgŋ nyam ɔny mɛcɛb ekŋ yen ɛtŋ nyam irm a, kɔ li k’ow l’okm ekŋ yar lele lɛw libarm ab ab es egb ij usu yogŋ, n’iim l’ɔlm yec’a ek’irm a toŋ bake n’ɛ́ŋnm ow ee?
42015005	Eke n’ɛŋn ow a, n’anŋ sos ɛm iŋn ɛm. L’oc l’ɛw ow ɔbɔw af,
42015006	ɛtŋ l’ow l’ɛy gbugŋ. L’ɛsŋ lawlɛl lele agŋ ek’ir titm’n ab ab, ɛtŋ li dad wɛl ninɛ: 'Kòkr sos ɛm iŋn ɛm ab, kɔ ɛm e licɛbli a ek’irm a, m’ɛŋn’n ŋ̂!'
42015007	Ɛbɛn nɛnyɛmbri nyam m’am dad ɔny, eke sikpl ɛs nyam itŋn ɛrm ɛm a, afr yogŋ wɛl b’ow kok sos ɛm iŋn ligbɛl akm agŋ ekŋ yar lɛw libarm eke b’ocr ɛl sosi nɛnyɛmbri nyam ɛsɛl ke ibram ɛrm ɛm itŋn a."
42015008	"Eke yɔw nyam ɔny os lɛw, ɛtŋ nyam irm a, kɔ li k’ow l’igŋm kɛniɛ, li paplm akŋ ab es, l’ɔlm ɛrm ɛw ɛm toŋ bake n’ɛ́ŋnm l’ocm ee?
42015009	Eke n’ɛŋn l’oc a, li b’ow l’ɛsŋ lawlɛl lele agŋ a ek’ir in ab ab, ke li dad wɛl l’ɛsɛ: 'Kòkr sos ɛm iŋn ɛm ab, aŋke ɛm ec’os a ek’irm a, m’ɛkn m’oc ŋ̂!'
42015010	Ɛbɛn nɛnyɛmbri nyam m’am dad ɔny, eke sikpl ɛs nyam cɛ itŋn ɛrm ɛm a, Nyam ec’ afr ɛrm ɛsɛl sos ɛm b’ow iŋn!"
42015011	Ɛmɛny Jesu dad ninɛ: "Igŋ nyam ɔny in ec’ey yony.
42015012	Lɛgŋ nyam, jam ɛs a dad ɛs ninɛ: 'Ɛm ɛs, ɔ̀ŋ’m ɛm ec’ob ɔny ek’ɔtu eke k’ɛbm im a.' Ɛtŋ ɛs cɛc ɛl in ec’ob ɔny a.
42015013	Eke sɛgŋ bɛb b’ɛc a, jam ɛs a oc in ec’aja ɔl ij oc ow ec’os a fɛŋ ab im usu kpekpe, ɛb ɛjec’ɛm. Yogŋ ni ŋuŋn in ec’ob ɔny a fɛŋ nfaci ij ɛm.
42015014	Eke ni ŋuŋn in ec’ob ɔny fɛŋ bake ow uwr a, lek ligbɛl ɛy ɛb ab ɛm, ɛtŋ sica n’am ɔny low fɛŋ ec’es abur.
42015015	N’im ɛb ab ɛm ec’igŋ nyam ogŋ, ɛtŋ ow ɛrm’n ɔgm eke li k’im l’ɔsu gbroko.
42015016	Namn ɔny’n toŋ batŋ n’am erur eke li k’ij gbroko a ec’ob eke b’ij a, kɔ yeci yɛji wɛl ɔɔm’n.
42015017	Eke li b’ɛkn eke low a e li kok a akplm a, ow ɔŋ ɛtŋ n’am tutr in ec’ɛrm ɛm li dad l’ɛsɛ: 'Juma kok ɛsɛl a fɛŋ ek’anŋ ɛm ɛs ogŋ a b’ɛŋn ɛl ec’ob ij sɛnyn sɛnyn. Ɛtŋ ɛm, m’anŋ aŋa namn am ɔny’m toŋ afŋn es!
42015018	M’ow m’igb m’im ɛm ɛs ogŋ a, ke mi dád’r m’ɛsɛ: Ɛm ɛs, mi kok sikpl Nyam ec’any af lele ŋ e lís ab.
42015019	M’itm eke k’ɛsŋ’m ŋ ec’iy ij, kɔ èb’m ɛsɛ ŋ e juma kok ɛsɛl ab ɛm e nyam af.'
42015020	Ɛtŋ kpɛkŋ l’igb n’aam ɛs ogŋ a. Eke n’im toŋ bake n’am ok yogŋ a, n’anŋ akpoj ɛtŋ ɛs ɛkn’n. Ow e low ɔny’n sɔrŋ, ɛtŋ l’uru es n’im l’ɛy ow af.
42015021	Iy a dad’r ninɛ: 'Ɛm ɛs, mi kok sikpl Nyam ec’any af lele ŋ e lís ab. M’itm eke k’ɛsŋ’m ŋ ec’iy ij.'
42015022	Kpɛkŋ ɛs dad in eci juma kok ɛsɛl a ninɛ: 'Òcr mob sus ɛm mamn a owr susr ir, ɛ̀lul il kpatrowa abuli, ke ókr ir cɔkrukpɔ!
42015023	Ɔ̀nyn id igŋ mamn a owr ibir; s’íjr ob si kokr sos ɛm iŋn!
42015024	Kɔ ɛm ec’iy na ek’ɛm gbɛ m’ɛsɛ l’uw a, njɛ n’anŋ owr. L’irm ɛtŋ wɛl ɛŋn’n.' Ɛtŋ n’am kok es gbɛgbl a sos ɛm iŋn ɛm.
42015025	Ke lɛgŋ a, igŋ a ec’iy kpekp a im akp ɛm. Eke n’am ow bake n’am titm gbugŋ a, n’am iri ɛj ub e likekr.
42015026	L’ɛsŋ juma kok ɛsɛl ab ɛm e nyam ɛtŋ l’ibrm ow ninɛ: 'Kɔ bla lowi am ɛy ee?'
42015027	Juma kok ɛs a dad’r ninɛ: 'Esŋ jim ɛwl ow. Eke ɛs ɛkn’n eke n’anŋ sɛnyn sɛnyn a, l’ibi id igŋ mamn a.'
42015028	Eke iy kpekp a iri ɛbɛn a, l’ebl ɛrm ɛtŋ l’erurm eke li k’ɛy gbugŋ a. Ɛs ɛy ɔkm ow am ŋɔŋn’n eke li k’ɛy gbugŋ,
42015029	kɔ li dad ɛs ninɛ: 'Kin akpo akpo eke m’anŋ ŋ ab, ke lɛgŋ fɛŋ mi bi kok yec’a eke bi dad’m a. Ɛtŋ lɛgŋ kaka ɔɔm im cani mi kokrm sos ɛm iŋn ɛm lawlɛl ab yɛji.
42015030	Eke sica ejimŋ ow a, in eke ni ŋuŋn ŋ ec’ob afacyɔw ab a, in sosiɛm ibi id igŋ mamn a.'
42015031	Ɛs dad’r ninɛ: 'Ɛm jim, anŋ ɛm ab sɛgŋ fɛŋ, ɛtŋ fɛŋ a eke m’ɔny a, ŋ eci.
42015032	Ow akpl ke si kók sos ɛm iŋn, aŋke esŋ jim na eke s’ɛsɛ l’uw a, njɛ n’anŋ owr. L’irm, ɛtŋ sica wɛl ɛŋn’n!' "
42016001	Jesu dad in e jam ɛsɛl a ninɛ: "Gbreŋgbi nyam ɔny in ec’ob ɔsu ɛs nyam. Ɛtŋ wɛl ow dad’r eke ob ɔsu ɛs a in am ŋuŋn ŋ ec’ob ɔny a fɛŋ.
42016002	Gbreŋgbi a ɛsŋ’n ɛtŋ ibrm’n ninɛ: 'Kɔ bla lowi anake m’am iri ŋ e lís ab ee? B’ow awl ob a eke m’abul’ŋ a ec’elel eke kokr a ok’m. Kɔ k’ɔtum elm ɛm ec’ob ɔsu ɛs ij.'
42016003	Eke ow ɛwar ir ɛbɛn a, ob ɔsu ɛs a am dad in ɛm ɛsɛ: 'Ɛm ɛgŋ gbɛliy am ow ogŋ’m juma ɛm; ke sica ayaf mi ki kokr ab ee? M’ijm lɛc wus ob kok owi ɛm, ɛtŋ ob sasm owi ɛm yɛji ɛ́s b’ɔny’m.
42016004	M’uw yec’eke m’ow mi kok ab any ba eke l’ogŋ’m juma ɛm a, ke agŋ éb’m ɛl ogŋ a!'
42016005	Ɛtŋ n’am ɛsŋ agŋ a fɛŋ a ek’ij in ɛgŋ gbɛliy eci labm a nyam nyam ɛm. Li dad krɛkrɛ ɛm ɛs a ninɛ: 'Kɔ os abi e labm ij ɛm ɛgŋ gbɛliy ogŋ ee?'
42016006	Ow dad’r ninɛ: 'Mun baro ekŋ yen e labm.' Ɛtŋ ob ɔsu ɛs dad’r ninɛ: 'Eke ŋ e labm a el na, ke sìg es fafa, ke nɔ́n ekŋ yony lele lɛw ab.'
42016007	Ɛmɛny li dad yony ɛm ɛs a ninɛ: 'Ɛtŋ kɔ ŋ, os abi e labm ij ee?' Ɛtŋ ow dad ninɛ: 'Egb ey eke wɛl ok fandi ɛm toŋ ij ekŋ yen.' Ɛtŋ ob ɔsu ɛs a dad’r ninɛ: 'Ek’ow el na, ke nɔ̀n ekŋ yar.'
42016008	Eke -l’awal mob a, gbreŋgbi a am aw in e juma kok ɛs a eke kok juma kprakpr ɛm a. Tasi ɛm a, wus na ec’agŋ bi kok ów kprakpr ɛm ɔŋanin akm usuayl ec’agŋ a."
42016009	Ɛmɛny Jesu dad igŋ af ninɛ: "Kɔ m’am dad ɔny, òcr wus na ec’ob ɔny a eke b’ɛju ɛgŋ a, ke ow ɛm ɛ́ŋan alawl. Sica lɛgŋ eke k’ow ɔnym os ij a, ke Afr éb ok ɔny ɛb ir usu a ek’ɔnym uwr ab ɛm.
42016010	Ɛgŋ ek’ij nɛnyɛmbri nyam ów ekekey ɛm a, b’ow ij nɛnyɛmbri nyam ów ɛgbɛl ɛm yɛji. Ɛgŋ ek’ijm nɛnyɛmbri nyam ów ekekey ɛm a, k’ow ijm nɛnyɛmbri nyam ów ɛgbɛl ɛm yɛji.
42016011	Eke ijmn nɛny nyam wus na ec’ob ɔny e lís, ke b’ow ec’ɛgŋ anake b’ow abul ɔny ob ɔny tasi ab ee?
42016012	Ek’ijmn nɛny nyam ob ek’el ɛgŋ ec’a ec’ɔsu ɛm, ke bwo ec’ɛgŋ anake b’ow ɔŋ ɔny ob él ɔny ec’ab ee?
42016013	Aduigŋ kaka k’ɔtum kokm es ɛw ɛsɛl yony e juma; oglog li b’ow l’ifn krɛkrɛ ec’a ke l’érur yony ɛm ec’a; oglog li b’ow l’ij nɛny nyam, nyam e lís, ke li k’ɛwm nyam e low any. Ɔtumn eke ki kokr Nyam e juma ke kokr jɛtɛ yɛji eci juma."
42016014	Farisiɛl ek’am iri Jesu e sodad amua a am kokr’r miyɛr, aŋke -li b’erur os owi.
42016015	Jesu am dad ɛl ɛsɛ: "Agŋ ec’any af a b’ocar ɔny sosi ɛsɛ nɛnyɛmbri nyam ɛsɛl af, kɔ Nyam uw ɔny ec’ɛrm ab any. Yec’eke agŋ b’oc ɛw low ligbɛl a, el low eke Nyam ifn.
42016016	Mois ec’ ol a e lɛgŋ a lele kokoba ɔb ɛsɛl a ec’odad ab ab anŋ toŋ ok Jan mij ok nuŋ ɛs e lɛgŋ a. Lɛgŋ a ɛtŋ wɛl am ɔb Nyam e gbreŋgbi usu a ec’Amani Mamn a, ɛtŋ ɛgŋ ɛgŋ am atr sos es eke k’ɛy ɛm.
42016017	Afr lele wus ab b’ow ɛc gbuŋ ke ol a e mɔni nyam oc es.
42016018	Igŋ fɛŋ eke ɛlu in e yɔw es, ke im ɛbi ɛjec’a, ij nfaci ŋ̂; ɛtŋ igŋ eke ɛbi yɔw ek’ɛc ogŋ a yɛji ij nfaci."
42016019	Ɛmɛny Jesu oc nyandrɛ ɛm odad am dad ɛsɛ: "Gbreŋgbi nyam anŋ eke bi sus mob amamn eke b’il an, ɛw dandany ebl af. Sɛgŋ fɛŋ li bi kok sos, n’ám ij, n’ám ɛgŋ, n’ám kok sos ɛm iŋn.
42016020	Gbɔru nyam eke wɛl b’ɛsŋ Lasar ke abi ok a, b’anŋ’n lisany.
42016021	Li b’erur eke li k’ij gbreŋgbi a ec’ob eke b’ij ec’ekprey a eke b’ok es wus a. Ɛtŋ ɛmɛny mɔwr b’ow ám irm’n abi a.
42016022	Ɛbɛn ɛbɛn toŋ batŋ gbɔru a uw, ɛtŋ afr ɛrm ɛsɛl ow oc in ec’abŋ a im sigm es Abraham e lís. Eke ow b’ibn tɛl a, gbreŋgbi a yɛji uw, ɛtŋ wɛl oc’r es.
42016023	Kɔ ɔŋnes baŋn yogŋ, gbreŋgbi a am ij gbre nɔnɔ gbɛl. Eke li b’igbl any ogŋ a, l’ɛkn Lasar akpoj ɛm eke sig es Abraham e lís.
42016024	Ɛtŋ n’am ɛlu lebl li dad l’ɛsɛ: 'Ɛm ɛs Abraham ìkŋ’m sɔrŋ, ke ɛ́rm Lasar usm abuli mij ɛm ow tat’m anm adar’m ɛrm, aŋke m’am ij gbre nɔnɔ al na ɛm.'
42016025	Kɔ Abraham dad’r ninɛ: 'Ɛm jim, ɔ̀kn eke ŋ ec’owr anŋ ɛm anŋ ehe ɛm ɛtŋ Lasar anŋ gbre ɛm. Ca kin eke aŋa n’anŋ ɛrm es ɛy ɛm ke ŋ am ij gbre.
42016026	Ɛtŋ ɛmɛny ɛy lele ɔny ab ec’araŋn a, nɔmu ligbɛl nyam anŋ. Ek’ɛgŋ erur eke k’ow ɔny ogŋ a, oglog ow ɛy yogŋ a yɛji, li k’ɔtum.'
42016027	Ɛtŋ gbreŋgbi a dad ninɛ: 'Eke ow el ɛbɛn, ke m’am ŋɔŋn’ŋ: ɛ̀rm Lasar im ɛm ɛs e gbugŋ a,
42016028	aŋke m’ɔny ɛm lisijimɛl yen. N’ím l’ɛwar wɛl yec’ɛtŋ ke ɛl yɛji -li k’owmn gbre ij usu na.'
42016029	Abraham ɔdu eb dad ninɛ: 'Esŋ jimɛl ec’a, -n’ɔny Mois lele kokoba ɔb ɛsɛl ab eke am ɛwar ɛl. Ow akpl ke -l’iri wɛl ec’a!'
42016030	Kɔ gbreŋgbi a dad ninɛ: 'Ɛm ɛs Abraham, ow elm ow. Kɔ eke agŋ ek’uw ab ɛm ec’ɛgŋ b’im dad ɛl a, -li b’ow -l’itŋn ɛrm ɛm.'
42016031	Ɛtŋ Abraham dad’r ninɛ: 'Eke -l’erurm eke -li k’iri Mois lele kokoba ɔb ɛsɛl ab ec’a, ɛbɛn cɛ -li k’ow -l’irimn ɛgŋ ek’uw ke b’ow igb im dad ɛl a ec’a yɛji.' "
42017001	Sica ɛmɛny Jesu dad in e jam ɛsɛl a ninɛ: "Ów eke b’ɔŋ agŋ kok sikpl a, b’ow anŋ sɛgŋ fɛŋ. Gbɛkɔ gbre él ɛgŋ a eke sikpl b’ɛcr in ɛm ow ɛŋn ɛgŋ a eci!
42017002	Ɛgŋ eke b’ɔny ɛgŋ ek’ɔny ɔmn ɛm ɛm ɛsɛ iy af ɛlu wus a, low ŋuŋ a eke li k’ɛŋn a agb nɔnɔ. Eke wɛl oc meb ucur lob ligbɛl ucu’r ɛmn ɛtŋ wɛl ɔny ɛman in okij a, ow akpl akm low ŋuŋ a eke wɛl ki kok’r a.
42017003	Ɔny obi a, ɛ̀wr ɛrm sɛnyn sɛnyn! Eke esŋ jim kok low ɔbr ŋ e lís, ke ɔ̀m’n ów mɛwl ɛm. Eke l’iri ɛtŋ l’uw in ec’ów ɔbr ab any a, òc ap’r.
42017004	Eke lɛgŋ nyam af li kok low ɔbr sakp lɔbŋ ŋ e lís ɛtŋ l’ow sakp lɔbŋ mum n’am ŋɔŋn’ŋ a, ke òc ap’r."
42017005	Ɛrm ɛsɛl a dad Jesu ninɛ: "Ɛgŋ gbɛl, òbn ɛy ec’ɔmn a."
42017006	Ɛtŋ Ɛs Kɔtɔkɔ dad ɛl ninɛ: "Blel ɔnyn ɔmn ɛw likekli ɛsɛ likŋ e liy af ana, ɔtur eke ki dadr likŋ gbɛl na ɛsrɛ: 'Ìil es im inym es okij ɛm!', li b’ow l’ɛlum ɔny."
42017007	Ɛmɛny Jesu dad ninɛ: "Kin low nyam: ɔny ɛm a, ɛgŋ nyam ɔny juma kok ɛs eke bi kok ɔgm juma oglog b’ɔsu mindey. Eke li b’anŋ juma kok ɛm ba li b’ow a, kɔ in ec’akŋ ɛs a b’ow dad’r eke li k’ow fafa li sig es l’ij ob ee?
42017008	Kɔ li k’ow li dadm ow kpɛkŋ l’ɛsmɛ: 'Kòk ɛm ec’ob ij a! Ɛ̀w ob sos, ke ɔ́ŋ’m ob m’ij m’ɛgŋ gbuŋ ke ŋ yɛji íj ob ɛgŋ ee?'
42017009	Ɛkan eke n’ɔɔm in e juma kok ɛs a bia, ów a eke li dad ow, ke ow kok ɔŋ’n a ec’ab ee?
42017010	Ɛbɛn ɔny yɛji, eke kokr low fɛŋ eke Nyam ɔŋ ɔny eke ki kokr a yɛji, dadr ɛsrɛ: 'Ɛy juma kok ɛsɛl cɛ s’el; ow ek’it eke si ki kok a, ow ana.' "
42017011	Sica Jesu eb ejagb aam Jerusalɛm, ɛtŋ n’am ɛcr Samari lele Galile ab e ligber a ogŋ ogŋ.
42017012	Eke n’im bake n’am titm baŋn nyam a, kokobe ɛsɛl agŋ lɛw anŋ akpoj am ow ɔbr’r,
42017013	ɛtŋ -n’am ɛlu ow lebl -li dad -l’ɛsɛ: "Ɛgŋ gbɛl Jesu, ìkŋ ɛy sɔrŋ!"
42017014	Jesu ɛkn ɛl ɛtŋ dad ɛl ninɛ: "Ìmn yɛgmn egb waw ɛsɛl sos!" Ɛtŋ -l’ɛwl mɛny -n’aam. Eke -n’aam a, ɛl fɛŋ -l’ewl.
42017015	Ɛl ɛm ec’ɛgŋ nyam ek’ɛkn eke l’ewl a, l’ɛwl mɛny l’ow yogŋ, ɛtŋ n’am kɔklm Nyam lebl gege.
42017016	L’ok ɔwrɔkp wus, l’ubu any es Jesu ec’any af, ɛtŋ n’am ɔŋ ow bia. Igŋ na elm Jwif kɔ Samari ec’ɛgŋ.
42017017	Jesu ibrm’n ninɛ: "Kɔ ow elm ɔny lɛw mum ewlmn ee? Ɛtŋ kɔ bogŋ libarm ab a ee?
42017018	Kɔ ŋ sɔny cɛ ek’el utu ɛgŋ a anake ow am ɛlu Nyam bia ab ee? Ɛtŋ kɔ ɛl a gbɛ, ɛgŋ kaka tutrm eke k’ow ɛlu Nyam bia ee?"
42017019	Ɛtŋ Jesu dad’r ninɛ: "Ìgb ke ím, kɔ ŋ ec’ɔmn a eb ɛlu’ŋ es."
42017020	Lɛgŋ nyam Farisiɛl ow am ibrm Jesu ɛsɛ: "Kɔ bogŋ lɛgŋ iy Nyam ec’ es ɛw a b’ow ow bake agŋ ɛkn ee?" Ɛtŋ li dad wɛl ninɛ: "Nyam ec’es ɛw a k’ow owm ɛsɛ ob eke wɛl b’ɛkn af.
42017021	Wɛl k’ow dadm ɛsmɛ: 'Kin n’anŋ aŋa, ow k’ɔdm n’anŋ yogŋ a!' Tasi ɛm a, Nyam ec’es ɛw a anŋ ɔny ec’araŋn."
42017022	Ɛtŋ ɛmɛny n’am dad jam ɛsɛl a l’ɛsɛ: "Sɛgŋ am ow eke b’ow erurir eke k’ɛkan ɛgŋ ec’ Iy lɛgŋ nyam cɛ, gbɛkɔ k’ow ɛknmn in.
42017023	Wɛl b’ow dad ɔny ɛsɛ: 'N’anŋ aŋa!', ow k’ɔdm 'N’anŋ yogŋ a!', kɔ k’ùrur es k’usr jam k’ìmn!
42017024	Ɛsɛ elel eke nyam b’ɛŋn ke b’ayal afr nimum fɛŋ a, ɛbɛn nɛnyɛmbri nyam ow b’ow ɛcr ɛgŋ ec’Iy e mowrer e lɛgŋ a yɛji.
42017025	Gbɛkɔ gbuŋ ke low na ɛ́y a, ow it ke l’íj gbre nɔnɔ, ke yɛfɛnyna ec’agŋ ígŋ ɛlu’l es.
42017026	Low a eke ɛy Noe e lɛgŋ a, ɛbɛn cɛ ow b’ow ɛy ɛgŋ ec’Iy e mowrer e lɛgŋ a yɛji.
42017027	Lɛgŋ a, agŋ a fɛŋ am ij ob, ɛtŋ am ɛgŋ. Egŋ lel ɔyɔw ab am ɛbirir toŋ batŋ ow it lɛgŋ a eke Noe ɛy mijɛtŋ gbɛl ab ɛm a, ɛtŋ mij gbɛl a iy ow bubur ɛl es ibi ɛl.
42017028	Ɛmɛny ow b’ow anŋ ɛsɛ Lɔt e lɛgŋ a ec’ab af: yogŋ yɛji agŋ am ij ob, am ɛgŋ, am ɔl án, am ewl egb, am us mel.
42017029	Ɛtŋ eke Lɔt anŋ Sodɔm baŋn ɛy ɔkm a, Nyam ɔŋ al lele mebn eke ler ab am an ok wus ɛsɛ mij af, toŋ ibi agŋ a fɛŋ.
42017030	Ɛbɛn cɛ ow b’ow ɛy ɛgŋ ec’Iy e mowrer e lɛgŋ a yɛji.
42017031	Lɛgŋ ab ɛm a, ɛgŋ eke b’ow anŋ in ec’êl af e lɛf eb usu a, ke b’ow ɔny in e mob anŋ akŋ a, k’úsm es ɛym akŋ ocm ob. Ɛbɛn ɛgŋ eke b’ow anŋ ɔgm a yɛji, k’ɛ́wlm ij.
42017032	Ɔ̀kan Lɔt e yɔw a eke lɛr jam a e low a yɛji.
42017033	Ɛgŋ eke b’erur eke ki dogŋn in e sel a, b’ow irmn; kɔ ɛgŋ a eke b’ow irmn in e sel a, b’ow anŋ owr.
42017034	M’am dad ɔny, lɛgŋ a eci ncok a, agŋ yony eke b’ow ɛru es ob ɛrur ob nyam af a, wɛl b’ow oc nyam, ke wɛl ígŋ nyam ɛlu es.
42017035	Ek’ɔyɔw yony am bɛbm sos ob iny eci, wɛl b’ow oc nyam, ke wɛl ígŋ nyam ɛlu es.
42017036	[Eke agŋ yony anŋ ɔgm, wɛl b’ow oc nyam, ke wɛl ígŋ nyam ɛlu es.]"
42017037	Sica in e jam ɛsɛl a ibrm’n ninɛ: "Ɛgŋ gbɛl, kɔ low na bogŋ ow b’ow ɛy ee?" Ɛtŋ Jesu dad ɛl ninɛ: "Yogŋ eke sos megl ugŋn b’ow anŋ a, yogŋ anake sikaka b’ow as luku a."
42018001	Ɛmɛny Jesu dad in e jam ɛsɛl a nyandrɛ ɛm odad yɛgm ɛl ek’ow akpl ke sɛgŋ fɛŋ -ni ŋɔŋn Nyam, sos k’ɔ́wm ɛl es.
42018002	Li dad wɛl ninɛ: "Ɛb nyam ɛm a, jɛj ok ɛs nyam anŋ eke ɛ́luam Nyam ke ám tutrm ɛgŋ yɛji.
42018003	Ɛb nyam ab ɛm cɛ, iŋnyɔw nyam yɛji anŋ eke sakp nɔnɔ b’ow ɛŋn’n ke ám ibrm’n eke ow ki jɛj in lele in ec’ifnu ab e low ok nɛnyɛmbri nyam ɛm ɔ́ŋ’n.
42018004	Lɛgŋ kpekpe ɛm ɛtŋ, jɛj ok ɛs a ɛ́gŋm jɛjm in e low a okm, ɛtŋ n’am dad in ɛm l’ɛsɛ: 'Nawrɛ tasi m’ɛluam Nyam, ɛtŋ m’am tutrm ɛgŋ yɛji,
42018005	gbɛkɔ iŋnyɔw na am ijr’m gbre nɔnɔ. Mi b’ow mi jɛj in e low a m’ok, yec’ɛtŋ ke li k’ówm l’ijrm im gbre ij.' "
42018006	Ɛtŋ ɛmɛny Ɛs Kɔtɔkɔ igŋ af dad ninɛ: "Kɔ irir jɛj ok ɛs ŋuŋ na ec’odad eke dad ab ee?
42018007	Ɛtŋ Nyam ek’ɔny in ec’agŋ eke b’ɛlu’l lebl ncok lele lɛgŋ owr ab a, li b’ow l’ɛw wɛl eci jɛj ok owi a es ow ibn ee?
42018008	Low nawrɛ m’am dad ɔny: li b’ow l’ogŋ es li jɛj wɛl e low l’ok. Kɔ lɛgŋ eke ɛgŋ ec’ Iy b’ow ow a, li b’ow n’ɛŋn ɔmn ɛsɛl wus na af ee?"
42018009	Ɛmɛny Jesu dad nyandrɛ ɛm odad ok agŋ a eke b’ubr ɛl sosi nɛnyɛmbri nyam ɛsɛl ke b’ifn agŋ ɛjec’a ninɛ:
42018010	"Agŋ yony im ok Nyamel gbɛl a e gbugŋ a Nyam ŋɔŋn eci; nyam el Farisi ɛtŋ nyam el wus labm eb ɛs.
42018011	Farisi a igb inym es am ŋɔŋn Nyam ɛrm ɛm dad ɛsɛ: 'O Nyam, m’am ɛlu’ŋ bia eke m’anm ɛsɛ agŋ amua na ek’el elu, ów eŋuŋ kok ɛsɛl, afacu, oglog ɛsɛ wus labm eb ɛs na af a.
42018012	Nɛnɛgŋ gber nyam af, mi b’ ɛnŋ nɛny sakp yony. Ɛtŋ mi b’oc ɛm ec’ob fɛŋ eke mi kok a eci lɛw ɛm m’ap’ŋ.'
42018013	Kɔ wus labm eb ɛs a gbɛ kpab es agŋ a e lís inym es saw ɛm, ɔ́tum eke k’igbl any ogŋ lɛr afr yɛji, ɛtŋ am ok sabu ɛrmni dad ɛsɛ: 'O Nyam, ìkŋ’m sɔrŋ aŋke m’el sikpl ɛs.'
42018014	Low nawrɛ m’am dad ɔny: wus labm eb ɛs a, eke l’ɛwl mɛny n’aam akŋ a, Nyam oc in e sikpl a ap’r; kɔ ow elm Farisi a gbɛ. Tasi ɛm a, ɛgŋ fɛŋ eke b’igbl’l in sosi ogŋ a, Nyam b’ow ɔny is’r es; ɛtŋ ɛgŋ eke b’isr in sosi es a, Nyam b’ow ɔny igbl’l ogŋ."
42018015	Ca agŋ ot ey mɛny nɛnym yɛji ow eke Jesu k’at ɛl abu nuŋ. Eke jam ɛsɛl a b’ɛkn ɛbɛn a, -n’am ɛnym agŋ a abr.
42018016	Kɔ Jesu ɔŋ wɛl ot etuey a ow’r lís ɛtŋ li dad ninɛ: "Yɛ̀br etuey ow ɛm ogŋ! Ɛgŋ k’ɛ́dŋn ɛl, aŋke tasi ɛm a, Nyam e gbreŋgbi usu a, agŋ a ek’anŋ ɛsɛ ɛl af a eci.
42018017	Low nawrɛ m’am dad ɔny: ɛgŋ kaka fɛŋ ek’ɛgŋm Nyam e gbreŋgbi usu a ebm ɛsɛ iyli af a, ɛgŋ ikŋ na, lɛgŋ kaka li k’ow l’ɔtum l’ɛym ɛm."
42018018	Jwifɛl ec’any ɛs nyam ibrm Jesu ninɛ: "Low yɛgm agŋ ɛs mamn, kɔ ayaf mi ki kokr ke m’íj sel ek’ɔnym uwr ec’aja ee?"
42018019	Jesu dad’r ninɛ: "Kɔ bla ɛtŋ am ɛsŋ’m ɛgŋ mamn ee? Ɛgŋ kaka elm ɛgŋ mamn, ek’ow elm Nyam sɔny coco cɛ.
42018020	Kɔ uw sol ab any ee? K’íjm nfaci, k’íbim ɛgŋ, k’íym mil, k’íjm daŋku yadŋ ɛm ɛgŋ e nuŋ af, ɛ́lum asŋ lele esŋ ab."
42018021	Any ɛs a dad ninɛ: "Likekli ɛm ɛtŋ mi b’ɛlum sol amua fɛŋ."
42018022	Eke Jesu b’iri odad na a, li dad ow ninɛ: "Eke kok ɛbɛn ke ow akpl, gbɛkɔ ow anŋ’ŋ low nyam: ɔ̀l ŋ ec’ob fɛŋ ek’ɔny a ij, òc ow ec’os a cɛc ɔgbɔru, ke b’ow ɛŋn ob ɔny afr, ca ɛ́wl mɛny ow us’m jam."
42018023	Eke any ɛs a iri odad na a, sos ɔw’r es aŋke n’ɔny ob nɔnɔ.
42018024	Jesu is any lɛr’r ɛtŋ ɛkn eke sos ɔw’r es; li dad ninɛ: "Nyam e gbreŋgbi usu a ec’ɛm ɛy a ɛw tuɔtuɔ agŋ a ek’ɔny ob nɔnɔ a eci gbɛ!
42018025	Gbaŋkɔ kedebnam eci fɛfn ɔmu ɛm eke k’ɛcr a ɛw fuɛfuɛ akm gbreŋgbi eci Nyam e gbreŋgbi usu a ec’ɛm ɛy a."
42018026	Agŋ a eke iri odad na a am dad ɛsɛ: "Kɔ sica bwo ec’ɛgŋ ɔtu ek’ɛŋn sel ee?"
42018027	Jesu ɔdu eb dad ninɛ: "Yec’eke ɛw tuɔtuɔ agŋ ec’a, Nyam ogŋ a ow ɛw fuɛfuɛ."
42018028	Piɛr dad ninɛ: "Ŋ obi yɛji ɛkn, s’igŋ ɛy ec’ob ɔny fɛŋ s’ɛlu es s’am us’ŋ jam!"
42018029	Jesu dad ɛl ninɛ: "Low nawrɛ m’am dad ɔny: ek’ɛgŋ igŋ in ec’akŋ, in e yɔw, lisijimɛl, in ec’agŋ oglog in ec’ey ab ɛlu es Nyam e gbreŋgbi usu a sosiɛm,
42018030	li b’ow n’ɛŋn amua na fɛŋ bubu af lɛgŋ na ɛm, ɛtŋ lɛgŋ ek’anŋ anym am ow ab ɛm a, li b’ow n’ɛŋn sel ek’ɔnym uwr."
42018031	Jesu ɛsŋ in e jam ɛsɛl lɛw yony a ow ɛŋn’n saw ɛm ɛtŋ am dad ɛl ɛsɛ: "Ìsr any ɛkan, kin Jerusalɛm anake s’am uyu s’im a. Yogŋ anake low a fɛŋ eke kokoba ɔb ɛsɛl nɔn ɛgŋ ec’ Iy e lís a b’ow iy nɛny a.
42018032	Wɛl b’ow oc ɛlu’l Nyam e low any uwm ɛsɛl ec’abu ɛm. -Li b’ow -li kokr ow miyɛr, -li wɛwr ow, -l’afl ow sar any.
42018033	-Li b’ow -l’ɔr ow ŋgbre ɛm, ke ca -l’ibi ow. Ɛtŋ sɛgŋ nyahan li b’ow l’igb luw ɛm."
42018034	Kɔ jam ɛsɛl a irim odad eke n’am dad wɛl a okm ɛl es sos ɛm; odad a eci liy a k’ɛym ɔkm, ɛtŋ -l’uwm low yec’a eke Jesu am dad a e nyandrɛ ab any.
42018035	Eke -n’imn toŋ bake -n’am titm Jeriko a, any eflu nyam sig es ejagb saw am sasm ob.
42018036	N’am iri dedeku a ek’am ow a e lebl, ɛtŋ n’am ibrm l’ɛsɛ: "Kɔ bla lowi ee?"
42018037	Wɛl dad’r ek’ow el Nasarɛt e Jesu anake am ɛc a.
42018038	Ɛtŋ kpɛkŋ n’am ɔg li dad l’ɛsɛ: "Jesu, David eci lilaw, ìkŋ’m sɔrŋ!"
42018039	Agŋ ek’anŋ anym am an es im a, am ɛnym’n abr eke li ki yewal, gbɛkɔ n’am at lebl es l’ɔg li dad l’ɛsɛ: "David e lilaw, ìkŋ’m sɔrŋ!"
42018040	Eke n’am ɔg ɛbɛn a, Jesu inym es ɛtŋ ɔŋ ɛgŋ ɛsŋ’n. Eke any eflu a ow titm’n a, Jesu ibrm’n ninɛ:
42018041	"Kɔ bla lowi am erur eke mi ki kok m’ɔŋ’ŋ ee?" Any eflu a dad’r ninɛ: "Ɛgŋ gbɛl, m’am erur eke mi k’ɛkn es."
42018042	Jesu dad’r ninɛ: "Ŋ ec’ɔmn a ewlm’ŋ; ɛ̀kn es gɔŋ!"
42018043	Kpɛkŋ any eflu a am ɛkn es, ɛtŋ n’am us Jesu jam li kɔklm Nyam. Ɛtŋ agŋ a fɛŋ eke ɛkn low na a yɛji am kɔklm Nyam.
42019001	Eke Jesu ɛy Jeriko baŋn am ubr im a,
42019002	gbreŋgbi nyam eke wɛl b’ɛsŋ Zashe, ke el wus labm eb ɛsɛl ec’ɛgŋ ligbɛl a anŋ yogŋ.
42019003	N’am ɔl eke li k’ɛkn ɛgŋ a eke el Jesu a, kɔ bieku a sosiɛm, l’ɔ́tum eke li k’ɛkn ow aŋke l’el ɛgŋ kpɛtɛŋni.
42019004	Ɛtŋ l’uru es n’im l’uyu sikomor ikŋ nyam l’ɛy ɛm eke li k’ɛkn Jesu, eke ow b’ow ɛcr yogŋ ec’a sosiɛm.
42019005	Eke Jesu ow ba b’igŋ yogŋ a, l’igbl any ogŋ ɛtŋ li dad ow ninɛ: "Zashe, ògŋ es fafa us es; ow it eke yɛfɛnyna mi k’ɛy ŋ e gbugŋ a."
42019006	Ɛtŋ kpɛkŋ Zashe ogŋ es us es, oc Jesu ab im gbugŋ ɛtŋ eb’r sos ɛm iŋn ɛm.
42019007	Agŋ a fɛŋ ek’ɛkn low na a am sɛsl ów dad ɛsɛ: "Ɛgŋ na gbɛ, sikpl ɛs ogŋ anake n’im n’am ij etu a!"
42019008	Kɔ Zashe igb inym es Ɛs Kɔtɔkɔ ec’any af ɛtŋ dad ninɛ: "Ɛgŋ gbɛl, m’ow m’oc ɛm ec’ob e m’ɔny a e likpr m’ap ɔgbɔru. Ɛtŋ eke m’eb ɛgŋ nyam ec’ob dufre ɛm, mil ɛm, ke m’ɔ́wr sakp yar m’ɔŋ’n."
42019009	Ɛtŋ Jesu dad’r ninɛ: "Yɛfɛnyna sel ɛŋn ɛy akŋ aŋa, aŋke ɛgŋ na yɛji el Abraham e lilaw.
42019010	Tasi ɛm a, ɛgŋ ec’ Iy ow am ɔl eke k’eb agŋ ek’irm a ɛlu es."
42019011	Eke -n’am iri sodad amua a, ɛmɛny Jesu dad nyandrɛ ɛm ec’odad nyam aŋke n’am titm Jerusalɛm, ɛtŋ agŋ a am tutr eke Nyam ec’ es ɛw a am ow ɛy ɔkm kpɛkŋ.
42019012	Ɛtŋ kin odad eke l’oc n’am dad: "Akŋ nyam ec’any ɛs nyam aam usu kpekpe ɛb nyam ɛm eke k’eb es ɛw ec’abusu, ke ɛ́wl mɛny ow.
42019013	Gbuŋ eke li k’im a, l’ɛsŋ in eci juma kok ɛsɛl ab ɛm e lɛw, ɛtŋ n’ɔŋ ɛgŋ ɛgŋ os ekŋ yen, ɛtŋ li dad wɛl ninɛ: 'Òcr kokar juma ɛŋan mij toŋ ke m’ɛ́wl mɛny m’ow.'
42019014	Kɔ in ec’ɛb eyŋ a ifn’n, ɛtŋ -l’ɛrm agŋ us’r jam im dad eke ɛl erurm eke ɛgŋ ikŋ na in k’ɛw ɛl es.
42019015	Eke n’im l’eb es ɛw ec’abusu a bake l’ɛwl l’ow a, l’ɛsŋ in eci juma kok ɛsɛl a eke li cɛc os n’ɔŋ a eke li k’uw ɛgŋ ɛgŋ e juma e kok a e mij ek’ɛŋn ab any.
42019016	Krɛkrɛ ɛs a ow ɛtŋ dad’r ninɛ: 'Ɛgŋ gbɛl, ŋ e os ekŋ yen ab ɛm, m’ɛŋn os fandi.'
42019017	Es ɛw ɛs a dad’r ninɛ: 'Juma kok ɛs mamn, ow akpl gbɛ! Eke ij nɛny nyam low likekli na ɛm a, ow sosiɛm m’am ɔŋ’ŋ abusu ek’ɛw ɛb lɛw es.'
42019018	Yony ɛm ec’a yɛji ow ɛtŋ dad’r ninɛ: 'Ɛgŋ gbɛl, ŋ e os ekŋ yen ab ɛm, m’ɛŋn os ekŋ yen yen sakp yen.'
42019019	Li dad ow ninɛ: 'M’am ɔŋ’ŋ abusu ek’ɛw ɛb yen es.'
42019020	Nyahan ɛm e juma kok ɛs a ow ɛtŋ dad ninɛ: 'Ɛgŋ gbɛl, kin ŋ e os a eke m’ucu es ɔhɔny ɛm m’ɛw’ŋ es.
42019021	M’uru’ŋ aŋke m’uw any eke ŋ el ɛgŋ tuɔtuɔ. Ɛtŋ b’oc ob yec’eke ŋ ɛwm es a, b’ub egb yec’eke ewlm a.'
42019022	Eke li dad ɛbɛn a, es ɛw ɛs a dad’r ninɛ: 'Ŋ el juma kok ɛs ŋuŋ; m’ow m’oc ŋ ec’odad ebl a m’ɔbr’ŋ low. Uw any eke m’el ɛgŋ tuɔtuɔ, ke mi b’oc ob yec’eke m’ɛwm es, ke mi b’ub egb yec’eke m’ewlm a;
42019023	ɛtŋ kɔ bla ɛtŋ ocm ɛm e os a iim ɛwm es os es ɛw usu, ow kokm juma bake, ɛsɛ elel eke m’ow ab af a, ke m’óc os a lele ow e mij ab ab ee?'
42019024	Kpɛkŋ es ɛw ɛs a ɛwl mɛny ɛtŋ dad agŋ a ek’anŋ yogŋ a ninɛ: 'Èbr ir os a abu ɛm ɔ̀ŋn ɛgŋ a ek’ɔny fandi a.'
42019025	Kɔ -li dad ow ninɛ: 'Ɛgŋ gbɛl, in n’ɔny os fandi ɛtŋ, ke ɛmɛny wɛl ɔŋ’n ee?'
42019026	L’ɔdu l’eb li dad ninɛ: 'Low nawrɛ m’am dad ɔny: ɛgŋ fɛŋ eke ɔnym ob ab a, wɛl b’ow obn’n; kɔ ɛgŋ eke ɔnym ob kaka a, tɛl a eke n’ɔny a yɛji, wɛl b’ow ɔdu eb’r abu ɛm.
42019027	Kɔ sica ɛm ec’efnu a ek’erurm eke mi k’el ɛl ec’es ɛw ɛs a, ɔ̀nyn owr ɛl aŋa, ke íbir ɛl ɛm ec’any af!' "
42019028	Eke li dad ɛbɛn a, Jesu ikŋ bieku a anym am uyu im Jerusalɛm.
42019029	Eke n’im bake n’am titm Bɛtfaje lele Betani ab ek’el Olivie lafɛny a ec’ogog a, Jesu ɛrm in e jam ɛsɛl ab ɛm ec’agŋ yony,
42019030	ɛtŋ li dad wɛl ninɛ: "Ìmn baŋn a ek’anŋ anym a. Eke b’ow okr ɛm a, b’ow ɛkan gbaŋkɔ kpɛtɛŋni nyam eke wɛl ucur es, ke ɛgŋ kaka k’uyum af. Ɔ̀nyn mɔmun in es ocr owr ir.
42019031	Ek’ɛgŋ b’ibrm ɔny low a sosiɛm eke am mɔmun gbaŋkɔli ab es a, dàdr ir ɛsrɛ: 'Ɛgŋ gbɛl a ɔny ow ec’es abur.' "
42019032	Agŋ a eke l’ɛrm a im ɛtŋ -l’ɛkn low a ɛsɛ elel eke Jesu dad ɛl ab af.
42019033	Eke -n’am mɔmu gbaŋkɔli a es a, ow ec’ɛsɛl a am ibrm ɛl ɛsɛ: "Kɔ bla ɛtŋ am mɔmun gbaŋkɔli ab es ee?"
42019034	Ɛtŋ ɛrm ɛsɛl yony a dad ɛl ninɛ: "Ɛgŋ gbɛl a ɔny ow ec’esabur."
42019035	Ɛtŋ kpɛkŋ -l’oc gbaŋkɔ kpɛtɛŋni a -l’is Jesu. -L’oc ɛl eci sigbad -li faf ow af, ɛtŋ -n’ɔŋ Jesu uyu af.
42019036	Eke -n’am an es -n’imn anym ec’a, agŋ am ot ɛl e sigbad faf ejagb.
42019037	Eke n’am titm Jerusalɛm, ejagb a ek’am us nuŋ es imn Olivie lafɛny af ec’a, agŋ a fɛŋ ek’am us’r jam a sos ɛm iŋn ɛm am kɔklm Nyam lebl gege, sakrowa a fɛŋ eke -l’ɛkan a sosiɛm eci.
42019038	-N’am dad -l’ɛsɛ: "Ke Nyam ɛ́dŋ Ɛb Ebu ek’am ow Ɛs Kɔtɔkɔ e nin ɛm a ɔwrɔ! S’am kɔklm Nyam, ɛrm es ɛy lele anygbɛl ab ek’anŋ afr a sosiɛm eci!"
42019039	Farisiɛl bɛb ek’anŋ agŋ ab ɛm a, dad Jesu ninɛ: "Low yɛgm agŋ ɛs, ɛ̀dŋn ŋ e jam ɛsɛl a yéwal."
42019040	Kɔ Jesu dad ɛl ninɛ: "Eke -li yewal yɛji, mebn amua b’ow ɔg kɔklm im!"
42019041	-
42019042	Eke Jesu im titm Jerusalɛm ke b’ɛkn ɛb a, n’am ikŋ ow ec’ɔŋn li dad l’ɛsɛ: "O Jerusalɛm, blel ŋ yɛji uw lɛgŋ na ɛm ec’elel eke k’ɛŋn ɛrm es ɛy any ana! Kɔ sica ow lɔl’ŋ es any af.
42019043	Kɔ lɛgŋ am ow eke ŋ ec’efnu b’ow awŋ lakp iwr did ɛlul’ŋ ɛm, eb’ŋ susu fɛŋ, abur’ŋ es atr’ŋ sel.
42019044	-Li b’ow -ni ŋuŋn’ŋ nimum, ŋ lele ŋ ec’ɛb eyŋ ab ab. Ɛtŋ lebn kaka k’ow anm lawl lebn af ij, aŋke ŋ uwm lɛgŋ eke Nyam ow eke k’ɛlum’ŋ abu ab any!"
42019045	Sica Jesu im l’ɛy Nyamel gbɛl a e gbugŋ a, l’ogŋ án ɔlu a l’ok ɔkm,
42019046	ɛtŋ li dad wɛl ninɛ: "Nyam Lɛl ɛm a, Nyam dad ninɛ: Ɛm ec’êl a b’ow el Nyam ŋɔŋn ec’êl. Ɛtŋ ɔny, am ocr kokr elu eci ɛŋanin usu!"
42019047	Sɛgŋ fɛŋ Jesu b’im yɛgm agŋ low Nyamel gbɛl ab ɛm. Ɛtŋ egb waw ɛsɛl ɛgbɛl a, ol e low yɛgm ɛsɛl a, lele Jwifɛl ɛm ec’any ɛsɛl ab ab, am ɔl eke k’ibi’r.
42019048	Kɔ -l’uwmn elel eke -li k’ɛŋan ow any, aŋke agŋ a fɛŋ b’iri in e low sɛnyn sɛnyn.
42020001	Lɛgŋ nyam, Jesu am yɛgm agŋ low Nyamel gbɛl a e gbugŋ a, ɛtŋ n’am dad Amani Mamn ec’odad. Egb waw ɛsɛl ɛgbɛl a, ol e low yɛgm ɛsɛl a lele agŋ ekpekp ab ab ow
42020002	ɛtŋ am ibrm ɛsɛ: "Dàd ɛy ɔ! Kɔ bogŋ ec’abusu ɛm am kok ów amua ee? Kɔ bwo ɔŋ’ŋ na eci kok ec’abusu ee?"
42020003	Ɛtŋ Jesu dad ɛl ninɛ: "Ɛm yɛji m’am ow m’ibrm ɔny low nyam cɛ. Dàdr’m,
42020004	kɔ bwo ɔŋ Jan abusu ow ok agŋ mij nuŋ ee? Kɔ Nyam oglog agŋ ee?"
42020005	Ɛtŋ -n’am dadarir ɛl ɔfr ɛm -l’ɛsɛ: "Eke si dad eke Nyam ɔŋ’n l’ow, li b’ow l’ibrm ɛy l’ɛsɛ: 'Kɔ bla sosiɛm ubmn in nawrɛ ee?'
42020006	Ɛtŋ ɛmɛny eke si dad eke agŋ ɔŋ’n abusu l’ow, ow b’ow ɔŋ agŋ a fɛŋ ot mebn eke k’ibi ɛy, aŋke -l’uw any eke Jan el Nyam e kokoba ɔb ɛs tasi."
42020007	Ɛtŋ sica -li dad Jesu ninɛ: "S’uwm ɛgŋ ek’ɔŋ’n abusu l’ow l’ok agŋ mij nuŋ ab any."
42020008	Ɛtŋ in yɛji li dad wɛl ninɛ: "Eke ow el ɛbɛn a, ɛm yɛji mi k’ow mi dadm ɔny abusu yec’ɛm eke mi bi kok ów amua fɛŋ a."
42020009	Ɛmɛny Jesu am dad agŋ a nyandrɛ odad na ɛsɛ: "Lɛgŋ nyam ɔgm ɛs nyam ewl viny in ec’ɔgm a, l’oc l’abul ɔgm juma kok ɛsɛl, ɛtŋ n’im usu lɛgŋ kpekpe eci.
42020010	Eke egb ub e lɛgŋ ow a, l’ɛrm in ec’abu ɛlum ɛs nyam im ɛŋn juma ɛsɛl a eke wɛl k’ɔŋ’n egb a, in ec’eke k’ɛbm’n a. Eke abu ɛlum ɛs a im a, juma ɛsɛl a ɔr’r, ɛtŋ -l’ogŋ ow ow ɛwl abu ɔfr.
42020011	Ɛmɛny ɔgm ɛs a ɛrm abu ɛlum ɛs ɛjeci nyam. Kɔ in yɛji juma ɛsɛl a ɔr’r, wɛwr’r, ɛtŋ -l’ogŋ ow; ow ɛwl eke -n’ɔɔm ow ob kaka.
42020012	Ɛmɛny sakp nyahan ɛm, l’ɛrm abu ɛlum ɛs nyam im. Na ec’a gbɛ, -l’ɔr ow -li kok ow mob, ɛtŋ -n’ɔny -l’ɔwl ow lakp jam a.
42020013	Eke egb ɔgm ɛs a b’ɛkn ɛbɛn a, li dad ninɛ: 'Oho! Kɔ sica ayaf mi ki kokr ab ee? Mi b’ow m’ɛrm ɛm ec’iy eke m’erur tasi a; ow k’ɔdm ke -n’ɔny ow ec’ɛlum.' Ɛtŋ l’ɛrm jim im.
42020014	Gbɛkɔ eke -l’ɛkan ow a, -n’am dadarir ɛl ɔfr -l’ɛsɛ: 'Kin ɛgŋ a eke godo godo b’ow el aja ij ɛs a! S’íbi’r ke ɔgm a él ɛy eci.'
42020015	Ɛtŋ -n’ɔny -l’ɔwl ow ɔgm a e lakp jam a, ɛtŋ -l’ibi ow." Sica Jesu ibrm ɛl ninɛ: "Kɔ na, bla lowi ɔgm ɛs a b’ow kok ɔgm juma kok ɛsɛl ab ee?
42020016	Li b’ow l’ow, l’ibi juma kok ɛsɛl a, ke l’óc ɔgm a n’ɔŋ agŋ ɛjeci." Eke agŋ a iri sodad amua a, -li dad ninɛ: "Ow k’ow ɛym ɛbɛn!"
42020017	Kɔ Jesu lɛr ɛl ɛtŋ ibrm ɛl ninɛ: "Kɔ Nyam odad na e nyandrɛ el ayaf ee? Lebn a eke êl us ɛsɛl a oc ɔwl a, ɛwl el êl lɔy ɛm e lebn tasi.
42020018	Ɛgŋ fɛŋ eke b’ow ɛy lebn na af a, b’ow kikn es, ɛtŋ ɛgŋ fɛŋ eke lebn a b’ow ɛy af a, b’ow piplm ɛm el siflefl."
42020019	Eke ol e low yɛgm ɛsɛl lele egb waw ɛsɛl ɛgbɛl ab ab uw any eke ɛl sosiɛm anake Jesu ub nyandrɛ na a, -n’am ɔl eke li k’ɔny ow ke -l’ɛdŋn ow e juma a, gbɛkɔ -n’am uru agŋ a.
42020020	Ow sosiɛm -n’am ɔsu Jesu kprakpr ɛm. -Li b’ɛrm agŋ ow ɛsɛ nɛnyɛmbri nyam ɛsɛl af, eke k’ɔny Jesu in ec’odad ebl ɛm, yec’ɛtŋ ke -l’oc -l’ɛlu ow Jude ec’es ɛw ɛs a abu ɛm.
42020021	-N’am ibrm Jesu low ikŋ na -l’ɛsɛ: "Low yɛgm agŋ ɛs, s’uw any eke ŋ e Nyam e low eke bi dad ke bi yɛgm agŋ a el nawrɛ ɛtŋ úrum ɛgŋ any ɛ́s; Nyam ec’elel eke am ibrm eke si k’iir ɛb a, bi yɛgm ow ec’ejagb a kpɛŋ.
42020022	Kɔ dàd ɛy ɔ! Ɛy ec’ol ɔŋ abusu eke si ki sɔg wus labm s’ɔŋ Sesar ee?"
42020023	Eke -li dadr ɛbɛn a, Jesu uw ɛl e kprakpr ab any, ɛtŋ dad ɛl ninɛ:
42020024	"Yɛ̀gmn’m os nyam." Ɛtŋ -l’oc ɛl ec’os a e nyam -n’am yɛgm ow. Ɛtŋ Jesu ibrm ɛl ninɛ: "Mɛny ɛwr na lele nin na eke wɛl nɔn os na af a, bwo ec’ɛgŋ ec’ow el ee?" Ɛtŋ -li dad ninɛ: "Sesare eci."
42020025	Ɛtŋ Jesu dad ɛl ninɛ: "Eke ow el ɛbɛn a, ke ɔ̀ŋn Sesar yec’ek’el in ec’a, ke ɔ́ŋn Nyam yɛji yec’ek’el in ec’a."
42020026	Na ɛm yɛji -l’ɔtum -n’ɔnym ow odad ebl ɛm agŋ a ec’any af. Kɔ odad eke li dad wɛl a iti ɛl any, ɛtŋ -li bubur ɛnyɛmbri.
42020027	Ow e jam a, Sadusiɛl ec’agŋ bɛb ow ɛŋn Jesu. (Ke Sadusiɛl anake bi dad ɛsɛ luw ɛm anŋ igb in anm a.) -N’am ibrm Jesu low na l’ɛsɛ:
42020028	"Low yɛgm agŋ ɛs, Mois nɔn ol na ɔŋ ɛy dad ninɛ: Eke igŋ nyam ɛbi yɔw ɛtŋ l’ewm iy kaka toŋ l’uw, ow akpl ke lisijim éb iŋnyɔw a ɛbi, ke éw ey in ab ɛw lisijim nin es.
42020029	Kin agŋ lisijimɛl lɔbŋ e low ek’ɛŋn: likpekp a ɛbi yɔw, l’ewm iy kaka ow ab ɛtŋ l’uw.
42020030	Li b’uw a, yony ɛm ec’a eb iŋnyɔw a ɛbi. In yɛji l’ewm iy toŋ batŋ l’uw.
42020031	Eke in yɛji li b’uw a, nyahan ɛm ec’a yɛji eb iŋnyɔw a ɛbi. Ɛbɛn ɛbɛn toŋ ɛl lɔbŋ mum -l’ɛbi iŋnyɔw a ɛtŋ -l’uw eke -l’ewm ey kaka.
42020032	Ɛtŋ ow ec’uwr ɛm a, yɔw a yɛji uw.
42020033	Kɔ sica lɛgŋ eke agŋ ek’uw a b’ow igb luw ɛm a, bwo ec’ɛgŋ e yɔw tasi li b’ow l’el ab ee? Aŋke ɛl a fɛŋ ɛgŋ ɛgŋ ɛbi’r ow el in e yɔw."
42020034	Jesu dad ɛl ninɛ: "Wus na ec’egŋ lele ɔyɔw ab b’ɛbirir;
42020035	kɔ egŋ a lele ɔyɔw ab ab ek’it eke k’anŋ luw ɛm igb, ke ir ɛb afr a k’ow ɛbirm ij.
42020036	-Li k’ow -l’ɔtumn -l’uwmn ij aŋke -n’anŋ ɛsɛ afr ɛrm ɛsɛl af. Sica -l’el Nyam ec’ey, aŋke -n’anŋ luw ɛm -l’igb.
42020037	Mois dad ayal eke agŋ ek’uw a b’ow anŋ owr, aŋke kati a ek’am iri al ab ɛm a, l’ɛsŋ Ɛs Kɔtɔkɔ Abraham e Nyam, Isak e Nyam, Jakɔb e Nyam.
42020038	Kɔ agŋ eke uw a e Nyam li k’el ee? Njaŋ, l’el agŋ ek’uw ke anŋ owr a e Nyam, aŋke in ec’a agŋ amua fɛŋ anŋ owr."
42020039	Ɛtŋ ol e low yɛgm ɛsɛl bɛb eb odad ɛtŋ dad ninɛ: "Low yɛgm agŋ ɛs, uw dad."
42020040	Low na eke li dad wɛl ɛbɛn a, ɛgŋ kaka úsm af ibram’n low ij.
42020041	Sica Jesu ibrm ol e low any uw ɛsɛl a ninɛ: "Ayaf wɛl ɔtu eke ki dad eke Mesi el David eci lilaw ee?
42020042	Aŋke Selu e lɛl ab ɛm a, David in obi am dad ɛsɛ: Ɛs Kɔtɔkɔ Nyam dad ɛm e Kɔtɔkɔ ninɛ: 'Òw sig es ɛm e lidr abu af
42020043	toŋ bake m’ót ŋ ec’efnu a m’ok’ŋ akr ew.'
42020044	Ɛkan, eke sica David b’ɛsŋ’n 'Ɛs Kɔtɔkɔ', ke ayaf Mesi a ɔtu eke k’el David e lilaw ab ee?"
42020045	Eke agŋ dedeku a am iri in ec’odad a, Jesu dad in e jam ɛsɛl a ninɛ:
42020046	"Ɔ̀sur sos ol e low yɛgm ɛsɛl e lís, ɛl eke -li b’erur eke -li ki sus mob akpakp -n’am ɛcm ab, ke -li b’erur eke dedeku ɛm wɛl k’ɛsŋn ɛl ɛlum ɛm, ɛtŋ Nyam nuŋ igŋ susu a -li bi dogŋn mɛkpn anym es. Es gbɛgbl ec’ob ij owi ɛm yɛji -li b’erur susu amamn.
42020047	-Li b’ufŋ eŋnyɔw ɛb es, ɛtŋ -li bi kok nyandrɛ -l’ɔfur Nyam ŋɔŋn yec’ɛtŋ ke wɛl ót ɛl agŋ amamn. Na sosiɛm anake ɛl e jɛj ok a b’ow ɛw tuɔtuɔ a."
42021001	Ow e jam a, Nyamel gbɛl ab ɛm yogŋ cɛ, eke Jesu b’is any a, l’ɛkn egbreŋgbi ek’am ɛlu Nyam bia ok ɛl ec’ob ap a kɔprɔ ebr mob ab ɛm.
42021002	Ɛmɛny l’ɛkn iŋnyɔw gbɔr yɔw nyam yɛji ek’am ɛlu os ekekey yony kɔprɔ ebr ob ab ɛm;
42021003	ɛtŋ li dad ninɛ: "Low nawrɛ m’am dad ɔny: iŋnyɔw gbɔr yɔw na ap ob akm agŋ a fɛŋ ec’a,
42021004	aŋke ɛl ec’a -n’ɔŋ ɛl ec’ob eke -n’ɔnyn a ec’ow ek’igŋ af a, kɔ iŋnyɔw a ec’a, n’ɔŋ in e gbɔr ɛm ec’a eke n’ɔny a, ow kpra kpra a eke li k’iir ɛb af a."
42021005	Sica agŋ bɛb am dad Nyamel gbɛl a e sakpl owi, mebn amamn lele mob amamn ab eke wɛl ap Nyam a e low. Eke Jesu b’iri a, li dad ninɛ:
42021006	"Lɛgŋ am ow eke mebn amua ek’am ɛkan a, kaka k’ow usrm lawl lebn af anm, aŋke fɛŋ b’ow ɛr ok wus."
42021007	Odad na eke Jesu dad ab ɛm -l’ibrm ow ninɛ: "Low yɛgm agŋ ɛs, kɔ bogŋ lɛgŋ iy low na b’ow ɛy ee? Ɛtŋ bogŋ e mɛny ɛwr ɛm, wɛl b’ow uw wanci a eke ów amua b’ow ɛy ab any ee?"
42021008	Ɛtŋ Jesu dad ninɛ: "Ɛ̀wr ɛrm! Kì yɛbr ɛgŋ k’irmn ɔny! Tasi ɛm a, agŋ nɔnɔ b’ow ow ɛm e nin ɛm dad eke ɛl el Mesi a, ɛtŋ -li b’ow -li dad eke lɛgŋ es abal el a in ow ŋ̂! Kɔ k’ùsr ɛl jam.
42021009	Eke batŋ am irir wɛl am dad ɔny ar owi lele ɛb e bɔbɔr owi ab a, ke erŋn k’ɔ̀ny ɔny. Ow it eke ów amua k’ɛy, kɔ ow elm wus na e nuŋ ɛdŋ.
42021010	Tasi ɛm a, ɛbr nyam ec’agŋ b’ow im ɛŋn ɛbr ɛjeci nyam ogŋ ar; es ɛw nyam b’ow im ɛŋn es ɛw ɛjeci nyam ar ogŋ eci;
42021011	wus b’ow umu tuɔtuɔ, ɛtŋ susu nɔnɔ gbɛl af lek b’ow ɛy, ɔl eŋuŋ b’ow ɔny agŋ nɔnɔ; ów erŋn erŋn b’ow ɛy ɛtŋ mɛny ɛwr ɛgbɛl ɛgbɛl b’ow anŋ afr ok ɔkm.
42021012	Gbɛkɔ gbuŋ ke ów amua ɛ́y a, wɛl b’ow ɔny ɔny ke wɛl ijr ɔny gbre, wɛl b’ow ot im ɔny jɛj ok ɛm Nyam nuŋ igŋ susu ɛtŋ wɛl b’ow ok ɔny sobel ɛm, ɛtŋ wɛl b’ow ot ok ɔny ɛ́b ebu lele es ɛw ɛsɛl ab abu ɛm, ek’eel ɛm e jam ɛsɛl a sosiɛm.
42021013	Na anake b’ow ɔŋ ijr ɛm e daŋku.
42021014	Ow sosiɛm a èbr ɛwr es nuŋ ɛm ke ɛrmij k’íkŋm anym okm ɔny low eke b’ow dadr dogŋnin ɔny sosi a eci.
42021015	Ɛm obi m’ow m’ɔŋ ɔny sodad ebl lele sɛwr ab eke b’ow ɔŋ ɔny ec’efnu a ec’ɛgŋ kaka k’ow ɔtum dadm odad akam ɔny es.
42021016	Ɔny ɛsɛl bɔbɔ yɛji, ɔny lisɛl, ɔny lisijimɛl, ɔny ec’agŋ lele ɔny lawlɛl ab b’ow ɔny ɔny ot im ɔny abusu ɛsɛl ec’any af; wɛl b’ow ɔb ɔny low, ibi ɔny ɛm ec’agŋ nɔnɔ.
42021017	Ɛm sosiɛm agŋ a fɛŋ b’ow ifn ɔny,
42021018	kɔ ɔny e sin nuŋ bɔbɔ yɛji, kaka k’ow iram.
42021019	Ìnymn es kikri ɛbɛn cɛ; na ɛm anake b’ow ɛŋan sel a."
42021020	Ɛmɛny Jesu dad ninɛ: "Eke b’ɛkan áru ek’iwr did ɛlul Jerusalɛm ɛm a, ke lɛgŋ ab anake b’ow uwr any eke wɛl b’ow ŋuŋn’n a.
42021021	Kpɛkŋ agŋ a eke b’ow anŋ Jude a, ow akpl ke -l’uru es -n’im mafɛny ɛm; agŋ eke b’ow anŋ Jerusalɛm baŋn a -n’im akpoj, ke agŋ eke b’ow anŋ sikpukpu ɛm a k’ɛ́ym baŋn a ij,
42021022	aŋke ow b’ow el jɛj ok e sɛgŋ. Yogŋ anake ów a fɛŋ eke Nyam Lɛl dad a b’ow iy nɛny a.
42021023	Sɛgŋ amua b’ow ɛw tuɔtuɔ molok ab lisɛl lele ɛl ek’am ɔŋ ey mɛny ab ab eci, aŋke sɛgŋ a ow b’ow el sɔrŋ ligbɛl eke b’ow ɛy ɛb ab ɛm. Ɛɛ, Nyam b’ow ɛlu in ec’ɛrm bebl ɔkm agŋ a e lís!
42021024	Wɛl b’ow ibi ɛl ar ɛm, ɛtŋ wɛl b’ow ot im ɛl madu ɔkr ɛm ɛbr ɛbr fɛŋ ɛm; ɛtŋ Nyam e low any uwm ɛsɛl b’ow eb Jerusalɛm ɔnym ab toŋ bake ɛl e lɛgŋ yɛji úwr."
42021025	Eke li dad na a, ɛmɛny Jesu ninɛ: "Sɛgŋ am ow eke mɛny ɛwr b’ow anŋ ligbn ɛm, awl ɛm lele mílɛ́l ɛm ab ok ɔkm. Eke wus na af ec’ɛbr ɛbr a fɛŋ b’ow iri okij lele mra ab e likekr a, -li b’ow -n’ɔny ɛrmij.
42021026	Agŋ erŋn b’ow ɔny toŋ úw, eke -li b’ow -li tutr ów a eke b’ow ɛy wus na af e low, aŋke nyam afr ec’abusu a b’ow ufŋ.
42021027	Yogŋ anake wɛl b’ow ɛkn ɛgŋ ec’ Iy eke b’ow anŋ jru ɛm ow, abusu ligbɛl lele anygbɛl ɛm ab a.
42021028	Eke ów amua b’ow ɔb nuŋ am ow a, ke átar sos es inymn es lɛɛr afr, aŋke ɔny ec’es eb ɛlu e lɛgŋ a ow titm ŋ̂."
42021029	Ɛmɛny Jesu oc nyandrɛ ɛm ec’odad na ɛtŋ am dad ɛsɛ: "Ɛ̀kan babm e likŋ lele ekŋ ɛjec’ab ab;
42021030	eke -n’am gigŋ ɔdɔdɔ a, kpɛkŋ b’uwr any eke mewij ow titm.
42021031	Ɛbɛn nyam coco, eke b’ow ɛkan ów amua ow a, ke kpɛkŋ úwr any eke Nyam e gbreŋgbi usu a ow titm.
42021032	Low nawrɛ m’am dad ɔny: yɛfɛnyna ec’agŋ a fɛŋ k’ow uwm ow uwrm, ɛtŋ ów amua b’ow ɛy.
42021033	Afr lele wus ab b’ow ɛc, kɔ ɛm ec’odad ebl a k’ow ɛcm."
42021034	"Ow sosiɛm, ɛ̀wr ɛrm! K’òcar ɔny sosi k’ɛlulil es gbɛgbl owi, mar ɔny owi, lele owr anŋ ec’ɛrmij ebr owi ab ɛm, bake íjal sos es lɛgŋ a ów okr ɔny es kpru,
42021035	ɛsɛ asawa eke b’ok ob af ɔny af; tasi ɛm a, ow b’ow okr wus na ec’agŋ a fɛŋ es.
42021036	K’ɛ̀rur mɛmn, kɔ sɛgŋ fɛŋ ŋɔ̀ŋan Nyam yec’ɛtŋ ke ɔ́nyn lɛc akmn ów amua eke b’ow ɛy ab es, ke ɔ́tur inymn es ɛgŋ ec’ Iy ec’any af."
42021037	Sɛgŋ fɛŋ Jesu b’im yɛgm agŋ low Nyamel gbɛl a e gbugŋ a ɛtŋ lɛgŋ uk ɛm, li b’im l’ɛru Olivie lafɛny af.
42021038	Ɛtŋ ibribr fafa agŋ a fɛŋ b’ow Nyamel gbɛl a e gbugŋ a eke k’iri in ec’odad.
42022001	Sica Futufutu eke ejru ánm ɛm ec’es gbɛgbl ek’el Pak a e lɛgŋ a ow titm.
42022002	Egb waw ɛsɛl ɛgbɛl lele ol e low yɛgm ɛsɛl ab am ɔl ew ew ɛm elel eke -li ki kokr bake -l’ibi Jesu, gbɛkɔ erŋn am ɔny ɛl agŋ a sosiɛm.
42022003	Ɛbɛn a, kpɛkŋ Satan ɛy Judas eke wɛl b’ɛsŋ Iskariɔt, jam ɛsɛl lɛw yony a ec’ɛgŋ nyam ɛm.
42022004	Ow ɔŋ ɛtŋ n’im n’ɛŋn Jwifɛl ec’ egb waw ɛsɛl ɛgbɛl a lele Nyamel gbɛl a ec’ɔsu ɛsɛl ekpekp ab ab, ɛtŋ -l’iririr elel eke li k’oc Jesu l’ɛlu wɛl abu ɛm a.
42022005	Low na eke Judas dad ɛl a iŋn ɛl sos ɛm toŋ afŋn es, ɛtŋ -l’ɛwar ow eke -li b’ow -li sɔg ow labm.
42022006	Judas ɛgŋ eb, ɛtŋ sica n’am ɔl akunda sɛnyn yec’ɛm eke li k’ɔny Jesu n’ɔŋ wɛl yec’ɛtŋ ke dedeku a k’úwm any.
42022007	Lɛgŋ a ek’el Futufutu ek’ejru ánm ɛm ec’es gbɛgbl e lɛgŋ eke wɛl k’ibi mɛcɛb kok Pak ec’ob ij a ow.
42022008	Ɛtŋ Jesu ɛrm Piɛr lele Jan ab dad ɛl ninɛ: "Ìmn bɛbmn ɛy e Pak ec’ob ij a ec’usu."
42022009	Odad na eke ow dad ab ɛm, -l’ibrm ow ninɛ: "Kɔ bogŋ erur eke si k’im si bɛbm ow e sos ee?"
42022010	Ɛtŋ Jesu dad ɛl ninɛ: "Kin, eke b’imn ba b’ɛyr baŋn a, b’ow ɛŋan igŋ nyam ek’uyu mijel. Ùsr ir jam toŋ ɔny yɛji ókr gbugŋ a eke li b’ow l’ɛy a.
42022011	Eke b’okr gbugŋ a, dàdr gbugŋ ɛs a ɛsrɛ: 'Low yɛgm agŋ ɛs am ibrm akŋ yec’eke in k’ij Pak ec’es gbɛgbl ec’ob in e jam ɛsɛl ab ab.'
42022012	Ɛtŋ li b’ow li yɛgm ɔny êl afr a ec’akŋ gbɛl nyam ek’akŋ eci mob fɛŋ iy nɛny ɛm. Yogŋ anake b’ow bɛbmn ɛy ec’ob ij a e sos a."
42022013	Eke -n’imn a, -l’ɛkn low a fɛŋ eke Jesu dad ɛl a, ɛtŋ -li bɛbm Pak ec’ob ij a e sos -l’ɛw es.
42022014	Eke wanci ow bɛbmn ab a, Jesu lele in ec’ ɛrm ɛsɛl ab ab ow ok es ob ij usu a.
42022015	Eke -n’am ij ob a, Jesu dad ɛl ninɛ: "M’erur tasi eke mi k’ij Pak ec’ob na ɔny ab gbuŋ ke m’íj gbre.
42022016	Kɔ m’am dad ɔny eke mi k’ow m’ijm ob na ij, toŋ bake es gbɛgbl ikŋ na e liy a ɛ́y ɔkm Nyam e gbreŋgbi usu a."
42022017	Eke li dad odad na a, kpɛkŋ l’oc mij kpɔk, l’ɛlu Nyam bia ɛtŋ li dad ninɛ: "Èbr mij kpɔk na ke ɛ́gŋn ɔny fɛŋ.
42022018	Kɔ m’am dad ɔny eke ɛmɛny mi k’ow m’ɛgŋm mar na ij toŋ bake Nyam ec’es ɛw a ów."
42022019	Ɛmɛny l’oc futufutu. L’ɛlu Nyam bia ɛtŋ n’ɔny l’ubr ɛm, n’ɔŋ wɛl ɛtŋ li dad ninɛ: "Na el ɛm e sos megl [eke m’am ɔŋ ɔny. Kòkr low na ɛm ec’ɔkn eci."
42022020	Eke -l’ijr ob bake ow uwr a yɛji, l’oc mij kpɔk eke mar anŋ ɛm n’ɔŋ wɛl ɛtŋ li dad ninɛ: "Mij kpɔk na el sinm owr eke Nyam kok ɛm e mebl eke ok es ɔny sosiɛm a eci.]
42022021	Gbɛkɔ kin: ɔny ɛm ec’ɛgŋ nyam ek’am ɔl ij’m a anŋ ob ij usu na ɛm ab!
42022022	Nawrɛ ɛm, ɛgŋ ec’ Iy b’ow uw ɛsɛ elel eke Nyam bɛbm ɛw es ab af, kɔ gbre él ɛgŋ a ek’ɔl ij’r a eci!"
42022023	Low na eke -l’irir a ɔŋ ɛtŋ -n’am bibrmn ɛl ɔfr -l’ɛsɛ: "Kɔ bwo ec’ɛgŋ anake ki kok low na ɛy ɛm ab ee?"
42022024	Eke low na ɛc a, jam ɛsɛl a am atar ów es tuɔtuɔ eke k’uw ɛgŋ eke ɛl ɛm a k’el anymu ab any.
42022025	Ow sosiɛm Jesu dad ɛl ninɛ: "Ɛb ɛb ɛm eci ɛ́b ebu b’ɛw agŋ es, ɛtŋ ɛl ec’abusu ab ɛm -li bi dad wɛl eke wɛl k’ɛsŋ ɛl ów amamn kok ɛsɛl.
42022026	Kɔ ɔny ec’a, ow k’ow elm ɛbɛn. Ɛgŋ eke k’el ɔny ec’anymu a, n’ánŋ ɛsɛ iyli af; ke ɛgŋ eke k’el es ɛw ɛs a, ánŋ ɛsɛ ob oc ɔŋ ɛs af.
42022027	Tasi ɛm a, bwo ec’ɛgŋ el anymu ee? Kɔ ɛgŋ eke bi sig es am ij ob a, oglog ɛgŋ eke b’oc ob ɔŋ agŋ ab ee? Nawrɛ ɛm, ɛgŋ eke sig es am ij ob a el anymu, kɔ yadŋ ee? Ɛtŋ kin, ɛm m’anŋ ɔny ec’araŋn ɛsɛ ob oc ɔŋ ɛs af.
42022028	Ɛtŋ ɔny yɛji anŋn ɛm ab, ɛm e gbre ijr fɛŋ ɛm.
42022029	Ɛsɛ elel eke ɛm Ɛs ɔŋ’m abusu eke mi k’ɛw agŋ es a, ɛbɛn ɛm yɛji m’ow m’ɔŋ ɔny abusu nɛnyɛmbri nyam a cɛ.
42022030	Ɛm ec’ es ɛw ab ɛm a, b’ow ijr ob, ɛgŋn, ɛtŋ b’ow ɛcr okr es mɛkpn af ɛ́wr Israɛl ec’eb lɛw yony a es."
42022031	Eke li dad low na bake ow uwr a, Jesu am lɛr Piɛr ɛtŋ dad ninɛ: "Simɔ, ìgŋ lɔru es iri! Satan ibrm abusu eke b’ow ɔny ufŋ ɔny ɛsɛ egbey eke wɛl bi cic suw es ɛm af.
42022032	Kɔ mi ŋɔŋn Nyam m’ɔŋ’ŋ yec’ɛtŋ ke ŋ ec’ɔmn a k’ɔ́bm mɛny. Kɔ ŋ yɛji, lɛgŋ eke b’ow ɛwl ow el ɛm ec’a, àtr esŋ jimɛl a sos es."
42022033	Low na eke li dad a, Piɛr ɔdu odad eb ɛtŋ dad’r ninɛ: "Ɛgŋ gbɛl, mi bɛbm sos eke mi k’ɛy sobel ɛm ŋ ab, ke m’úw ŋ ab."
42022034	Kɔ Jesu dad’r ninɛ: "Piɛr m’am dad’ŋ, ncok a cɛ, ŋgɔs k’ow ikŋm ɛtŋ b’ow ɛgbr sakp nyahan dad eke uwm im any."
42022035	Ɛmɛny Jesu dad ɛl ninɛ: "Lɛgŋ a eke m’ɛrm ɔny ke ocmn os, ekpr lele cɔkrukpɔ ab ke imn a, kɔ ɔnyn low nyam ec’es abur ee?" -Li dad ow ninɛ: "S’ɔnym low kaka ec’es abur!"
42022036	Ɛtŋ ninɛ: "Kɔ sica, ɔny ec’ɛgŋ ek’ɔny os a, l’óc gɔŋ. Ɛgŋ ek’ɔny ekpr a yɛji l’óc; ke ɛgŋ ek’ɔnym lab a, l’ɔ́l in e mob sus ɛm a l’ij ke l’ɔ́l lab.
42022037	Kɔ m’am dad ɔny nawrɛ ɛm, ow akpl ke Nyam Lɛl ɛm ec’odad na eke wɛl nɔn ɛm e lís a íy nɛny: Wɛl awl’l low ŋuŋ kok ɛsɛl ɛm a. Ɛɛ, ɛm e lís e low a eke wɛl nɔn a b’ow iy nɛny!"
42022038	Ɛtŋ jam ɛsɛl a dad’r ninɛ: "Ɛgŋ gbɛl, kin s’ɔnym mab ler ɛm yony ab!" Ɛtŋ Jesu ubr odad a es ninɛ: "Na cɛ ow ɛny ŋ̂!"
42022039	Sica Jesu ɛy ɔkm im Olivie lafɛny af ɛsɛ elel eke li bi kok god’ɛtŋ ab af. In e jam ɛsɛl a yɛji us’r jam ab im.
42022040	Eke -n’imn ba -li b’ok yogŋ a, li dad wɛl ninɛ: "Ŋɔ̀ŋan Nyam, yec’ɛtŋ ke k’ɛ́ymn ɛbm ɛkn owi ɛm."
42022041	L’ɛlu wɛl es n’im anym kpekpe tɛl, ɛtŋ yogŋ l’ok ɔwrɔkp wus n’am ŋɔŋn Nyam li dad l’ɛsɛ:
42022042	"Ɛs, eke erur, ke ɔ̀ny gbre ij e mij kpɔk na kpab’m es lís. Ke fɛŋ ɛm a, ow k’él yec’a eke m’am erur a, kɔ yec’a eke am erur a."
42022043	[Kpɛkŋ afr ɛrm ɛs nyam ow ɛŋn’n ɛtŋ am atr’r sos es.
42022044	Kɔ ɛbɛn yɛji, Jesu am ij ɛrm ɛm e gbre ɛtŋ am ŋɔŋn Nyam lɛc ɛm toŋ law am ok’r. Ɛtŋ in e law a am sus ok wus ɛsɛ mebl ekuey af.]
42022045	Eke ni ŋɔŋn Nyam bake ow uwr a, l’igb wus ɛtŋ l’ɛwl mɛny l’ow n’ɛŋn jam ɛsɛl a, kɔ sos ɔw ɛl es toŋ ow el ɛl mɛmn.
42022046	Eke n’ɛŋan wɛl mɛmn ɛru ɛm a, l’uwr wɛl ɛtŋ li dad ninɛ: "Kɔ bla ɛtŋ am ɛrur mɛmn ee? Ìgbr wus ke ŋɔ́ŋan yec’ɛtŋ ke k’ɛ́ymn ɛbm ɛkn owi ɛm."
42022047	Jesu odad anŋ nɛnym am dad, ɛtŋ kpɛkŋ agŋ nɔnɔ gbɛl ilm any. Ɛtŋ Judas ek’el jam ɛsɛl lɛw yony ab ɛm e nyam a anake am nyimn ɛl a. Eke -l’owr -l’okr yogŋ a, Judas im titm Jesu eke k’ɛy’raf.
42022048	Kɔ Jesu ibrm’n ninɛ: "Judas, kɔ af ɛy ɛm am ɔl ɛgŋ ec’ Iy ij ee?"
42022049	Eke jam ɛsɛl a am ɛkn low a eke am ow ɛy a, -l’ibrm Jesu ninɛ: "Ɛgŋ gbɛl, kɔ s’ógŋ ɛl mum ɛy e mab ler ɛm ab ab ee?"
42022050	Ɛtŋ kpɛkŋ ɛl ɛm ec’ɛgŋ nyam iyr egb waw ɛs ligbɛl ec’abu ɛlum ɛs a lab, ɛtŋ l’ubr ow lidr e lɔru ab es.
42022051	Kɔ Jesu dad ninɛ: "Ow ínym es gɔŋ!" Ɛtŋ l’itŋn igŋ a e lɔru a abu, ɛtŋ l’ewlm ow.
42022052	Sica li dad egb waw ɛsɛl a, Nyamel gbɛl a ec’ɔsu ɛsɛl ec’agŋ ɛgbɛl a lele Jwifɛl ec’ agŋ ekpekp a eke ow ɛl ab in ec’ɔny ec’a ninɛ: "Kɔ ɛm ec’ɔny a ibrm eke k’otr ekŋ ekpr lele mab ler ɛm ab owr ɛsɛ low ŋuŋ kok ɛs ɛm el af ee?
42022053	Sɛgŋ eke m’anŋ ɔny ab Nyamel gbɛl ab ɛm a ɔnymn’m. Kɔ sica ɔny e wanci eke k’ɔnyn’m a ow ŋ̂; catŋ ncebn ec’abusu a ow a."
42022054	Sica -n’ɔny Jesu ɛtŋ -l’oc ow ab -n’im egb waw ɛs ligbɛl a e gbugŋ a. Piɛr anŋ akpoj ɛm am us ɛl jam.
42022055	Wɛl fuf al lakp a ec’araŋn, agŋ ok es did al ɛlul ɛm a, ɛtŋ Piɛr yɛji im sig es ɛl ab.
42022056	Ob oc ɔŋ lis nyam ɛkn’n eke li sig es al saw a, l’ok ow anyamn af n’am lɛr ow gbiy, ɛtŋ ninɛ: "Igŋ na yɛji, n’anŋ Jesu ab!"
42022057	Kɔ Piɛr ɛgbr Jesu ɛtŋ dad ob oc ɔŋ lis a ninɛ: "Yɔw, m’uwm’n any."
42022058	Eke ow ibn tɛl a, ɛgŋ ɛjeci nyam yɛji ɛkn’n ɛtŋ dad’r ninɛ: "Ŋ yɛji, el ɛl ɛm ec’ɛgŋ nyam." Kɔ li dad igŋ a ninɛ: "Njaŋ, m’anm ɛl ɛm!"
42022059	Ow ibn toŋ k’ij wanci nyam ka, ɛtŋ ɛmɛny ɛgŋ ɛjeci nyam at dad ninɛ: "Nawrɛ tasi ɛgŋ na yɛji el in ec’agŋ ab ɛm e nyam, aŋke l’el Galile iy."
42022060	Kɔ Piɛr dad’r ninɛ: "M’uwm ŋ e low yeci eke am erur eke ki dad ab any!" Odad na anŋ’n nɛnym n’am dad ɛtŋ kpɛkŋ ŋgɔs ikŋ.
42022061	Ɛtŋ Ɛs Kɔtɔkɔ ɛwl mɛny ɔkŋ’n any am lɛr’r gbiy. Ow ɔŋ Piɛr ɔkn odad a eke Ɛs Kɔtɔkɔ dad’r a: "Gbuŋ ke yɛfɛnyna ŋgɔs íkŋ a, b’ow dad sakp nyahan eke uwm im any."
42022062	Ɛtŋ Piɛr ɛy ɔkm im gbeŋ am ikŋ low dudu ec’ɔŋn.
42022063	Agŋ ek’am ɔsu Jesu a am kokr’r miyɛr ɛtŋ am ɔr’r.
42022064	-N’awŋ ow any es, -n’am ɔr ow kukuta ɛm, -n’am ibrm ow -l’ɛsɛ: "Ek’el Nyam e kokoba ɔb ɛs, ke dád ɛy ɛgŋ ek’iyr’ŋ ob a!"
42022065	Ɛtŋ -n’am dad ów eŋuŋ nɔnɔ gbɛl -l’ok ow af miyɛr kokr ɛm.
42022066	Eke lɛgŋ ɛny a, Jwifɛl ɛm ec’agŋ ekpekp a ek’el egb waw ɛsɛl ɛgbɛl a lele ol e low yɛgm ɛsɛl ab ab as luku. -N’ɔŋ wɛl oc Jesu ow Sanedrɛn ec’agŋ a ec’any af,
42022067	ɛtŋ -l’ibrm ow ninɛ: "Dàd ɛy s’íri gɔŋ! Kɔ ŋ el Mesi ee?" Ɛtŋ li dad wɛl ninɛ: "Eke mi dad ɔny yɛji, k’ow ubmn nawrɛ;
42022068	ɛtŋ eke m’ibrm ɔny low yɛji, k’ow ɛgŋmn dadmn’m.
42022069	Kɔ jam aŋa ɛgŋ ec’ Iy b’ow sig es Nyam Abusu Ɛs e lidr abu af."
42022070	Ɛl fɛŋ -li dad ninɛ: "Ke Nyam ec’Iy el a!" Ɛtŋ li dad wɛl ninɛ: "Ow kpɛŋ anake ɔny obi dadr a."
42022071	Ɛtŋ -li dad ninɛ: "Ow akplm eke si k’ibrm adaŋku ij! Sica ɛy obi yɛji s’iri’r nɛnym ŋ̂!"
42023001	Eke -li jɛjr Jesu ec’ów -l’okr bake ow uwr a, dedeku a nimum igb wus ɛtŋ oc Jesu ab im Pilat ec’any af.
42023002	Yogŋ, kpɛkŋ -n’am cicr ow -li dad -l’ɛsɛ: "S’ɛbmn nyamn s’ɛkn eke ɛgŋ na am irmn ɛy ec’agŋ a; li bi dad wɛl eke wɛl kí sɔgm wus labm ɛtŋ li b’ocr in sosi Mesi, ɛb ebu nyam."
42023003	Ɛtŋ Pilat ibrm’n ninɛ: "Kɔ nawrɛ, ŋ Jwifɛl ec’ɛb ebu ee?" Ɛtŋ Jesu dad’r ninɛ: "Ŋ obi dad."
42023004	Ɛbɛn a, Pilat dad egb waw ɛsɛl ɛgbɛl a lele bieku ab ab ninɛ: "M’ɛŋnm low ɔbr kaka igŋ na ɛm."
42023005	Gbɛkɔ -n’am at lebl es -li dad lɛc ɛm -l’ɛsɛ: "Ɛgŋ na bi dad agŋ eke k’ɔbr ɛb any. L’ɔb ow e low yɛgm nuŋ Galile ɛtŋ, toŋ l’ow l’ok Jude wus af, ɛtŋ sica l’ow aŋa yɛji."
42023006	Eke Pilat iri odad na a, l’ibrm ninɛ: "Kɔ ɛgŋ na Galile ec’ɛgŋ ee?"
42023007	Eke wɛl dad’r eke Jesu el Galile ec’ɛgŋ, ke l’uw any eke yogŋ anŋ Erɔd ec’es ɛw ɛm a, n’ɔŋ wɛl oc Jesu im ow ec’any af, aŋke Erɔd in obi yɛji lɛgŋ ab ɛm a, n’anŋ Jerusalɛm.
42023008	Eke l’ɛkn ow a, sos ɛm am iŋn’n aŋke l’iri wɛl dad’r ow e lís e low, ɛtŋ lɛgŋ kpekpe ɛtŋ n’am erur eke li k’ɛŋn ow bake ow kok mɛny ɛwr nyam l’ɛ́kn.
42023009	Li bibrm ow ów nɔnɔ, kɔ Jesu ɔbm kpu kaka ɔɔm’n.
42023010	Egb waw ɛsɛl ɛgbɛl a lele ol e low yɛgm ɛsɛl ab ab yɛji ek’anŋ yogŋ a am cicr Jesu lɛc ɛm.
42023011	Ɛtŋ Erɔd lele in eci srɔda eyŋ ab ab am kokr Jesu miyɛr, ɛtŋ am oc’r ɛsɛ ɛgŋ keskes af. -L’ɛw ow mob sus ɛm mamn sos, ɛtŋ l’ɛwlm ow mɛny ow im Pilat ogŋ a.
42023012	Lɛgŋ a cɛ, Erɔd lele Pilat ab eke lɛgŋ ek’ɛc ab ɛm ijarm a, ɛwl el agŋ lawlɛl.
42023013	Eke Pilat am ɛkn eke low ɔbr kaka anm Jesu ɛm a, l’as egb waw ɛsɛl ɛgbɛl a, es ɛw ɛsɛl a lele dedeku a fɛŋ ab luku,
42023014	ɛtŋ li dad wɛl ninɛ: "Ocr ɛgŋ na isr’m ɛtŋ am dadr eke ow’n am irmn agŋ. Na sosiɛm m’ibrm’n low ɔny ec’any af. Kɔ kin, m’ɛŋnm low ŋuŋ kaka eke li kok ke ow sosiɛm am ɔŋn in dedeku a.
42023015	Ɛbɛn nyam coco, Erɔd yɛji ɛŋnm low ɔbr kaka in ɛm, ɛtŋ ow sosiɛm l’ɛwlm ow mɛny. M’am ɛkn ke ɛgŋ na kokm low ɔbr kaka ek’it eke wɛl k’ibi’r.
42023016	Gbɛkɔ m’ow m’ɔŋ wɛl ɔr’r ŋgbre ɛm, ke m’ɛ́lu’l es."
42023017	[ Pak ec’es gbɛgbl fɛŋ e lɛgŋ a, ow akpl ke Pilat ɛ́lu sobel ɛm ɛs nyam eke dedeku a b’erur a es.]
42023018	Eke Pilat dad ɛl ɛbɛn a, kpɛkŋ -n’am ɔg ɛl fɛŋ -li dad -l’ɛsɛ: "Ìbi ɛgŋ na, ke ɛ́lu Barabas es ɔŋ ɛy!"
42023019	(Ke Barabas na, lɛgŋ ab ɛm eke bɔbar ɛy Jerusalɛm baŋn a, in anake wɛl ɛlu’l sobel ɛm a, aŋke l’ɔbr ɛb any, ɛtŋ l’ibi ɛgŋ yɛji.)
42023020	Gbɛkɔ eke Pilat am erur eke k’ɛlu Jesu es a, ɛmɛny l’ibrm eke li k’iri dedeku a nɛnym.
42023021	Kɔ -n’am ɛlu Pilat lebl -li dad -l’ɛsɛ: "Ɛ̀w’r olikŋ af! Ɛ̀w’r olikŋ af!"
42023022	Ɛmɛny Pilat eb odad sakp nyahan ɛm ɛtŋ ibrm ɛl ninɛ: "Bla low ɔbr iy li kok ee? Ɛm gbɛ m’ɛknm low ɔbr kaka in ɛm ek’it eke wɛl k’ibi’r; gbɛkɔ m’ow m’ɔŋ wɛl ɔ́r’r ŋgbre ɛm, ke m’ɛ́lu’l es."
42023023	Kɔ dedeku a nɛny anŋ ɛm cɛ am ibrm sɔ́g ɛm eke wɛl k’ɛw Jesu olikŋ af. Ɛtŋ ɛl e sɔ́g e lebl a akm Pilat es.
42023024	Ɛtŋ Pilat ɛgŋ dedeku a ec’a ek’am ibrm a eb.
42023025	L’ɛlu Barabas ek’ɔbr ɛb any, ibi ɛgŋ ke ow sosiɛm wɛl ɛlu sobel ɛm a es. Ɛtŋ l’oc Jesu n’ɔŋ dedeku a yec’ɛtŋ -li kok ow ɛl e low eke -n’am erur a.
42023026	Eke -l’ocr ow ab -n’aam a, -l’ɔbr Sirɛn baŋn iy nyam eke wɛl b’ɛsŋ Simɔ ek’anŋ akp ɛm am ow. Eke srɔda eyŋ a b’ɛkn’n a, -n’ɔny ow lɛc ɛm ɛtŋ -l’oc Jesu ec’olikŋ a -n’ɔŋ ow eke ow k’abu us ow jam.
42023027	Agŋ nɔnɔ gbɛl am us’r jam, ɛtŋ ɔyɔw nɔnɔ ek’anŋ ɛl ɛm a am ikŋ ɔŋn ok sabu ɛrmni in sosiɛm.
42023028	Eke Jesu b’ɛwl mɛny a, n’am lɛr wɛl ɛtŋ li dad ninɛ: "Jerusalɛm ec’ɔyɔw, k’ìkŋn ɔŋn ɛm sosiɛm; kɔ ìkŋn ɔny lele ɔny ec’ey ab eci!
42023029	Kɔ lɛgŋ am ow eke agŋ b’ow dad ɛsɛ: 'Ehe él etr yɔw eke ewm ey, ke ɔɔm ey mɛny lɛgŋ kaka a eci!'
42023030	Lɛgŋ ab anake agŋ b’ow dad ɛsɛ: 'Mafɛny, bùbmn okr ɛy af! Egigl, bùburir ɛy es a!'
42023031	Tasi ɛm a, eke wɛl am kok likŋ ek’anŋ owr a nɛnɛ, ke likŋ wɛwɛ ec’a ayaf wɛl b’ow kokr’r ab ee?"
42023032	Srɔda eyŋ a oc agŋ ɛjeci yony ek’el ów eŋuŋ kok ɛsɛl yɛji ow eke wɛl k’ibi ɛl Jesu ab.
42023033	Eke -n’imn usu a eke wɛl b’ɛsŋ 'Nuŋ kpɔk ec’usu a', -l’ɛw Jesu lele ów eŋuŋ kok ɛsɛl yony ab ab olikŋ af; Jesu anŋ araŋn, nyam anŋ’n lidr abu af, ɛtŋ nyam anŋ’n nɛmn abu af.
42023034	Ɛtŋ Jesu dad ninɛ: "Ɛm Ɛs, òc ap ɛl aŋke -l’uwm yec’eke -n’am kok ab any." Srɔda eyŋ a cɛc in e mob sus ɛm sɔsum oc kok ɛm.
42023035	Agŋ a ek’anŋ yogŋ a am lɛr’r. Ɛtŋ Jwifɛl ec’es ɛw ɛsɛl a am kokr’r miyɛr dad ɛsɛ: "L’eb agŋ ɛjeci l’ɛlu es; eke l’el Mesi eke Nyam sɔsum oc a, ke l’ébr in sosi s’ɛkn!"
42023036	Srɔda eyŋ a yɛji am kokr’r miyɛr. -Li b’im -li titm ow, -l’oc ɛl e mar a -n’am ɔkŋ ow ke -n’am dad -l’ɛsɛ:
42023037	"Ek’el Jwifɛl ec’ɛb ebu, ke ébr ŋ sosi ɛlu es gɔŋ!"
42023038	In ec’olikŋ a e nuŋ af a, -ni nɔn odad na -l’aru: 'Ɛgŋ na el Jwifɛl ec’ɛb ebu.'
42023039	Ów eŋuŋ ɛsɛl a eke wɛl ok olikŋ af ab ɛm a yɛji, nyam am wɛwr Jesu dad ɛsɛ: "Kɔ ow elm ŋ elm Mesi ee? Ek’el Mesi, ke èbr ŋ sosi ɛlu es, bake ɛy yɛji éb ɛlu ɛy es ɔ!"
42023040	Odad na eke li dad a, lawl a am ɛym’n abr dad ɛsɛ: "Kɔ ɛ́luam Nyam ee? Ŋ yɛji am ij gbre ɛsɛ in af.
42023041	Ɛy ec’a, ow it eke si k’ij gbre, aŋke ɛy ec’ów eŋuŋ e si kok a e labm sɔg anake s’ɛŋn a. Kɔ in, li kokm low ŋuŋ kaka!"
42023042	Eke li dad odad na a, ɛmɛny li dad ninɛ: "Jesu, k’ìjl’m es lɛgŋ eke b’ow ow ŋ ec’es ɛw ab ɛm a."
42023043	Ɛtŋ Jesu dad’r ninɛ: "M’am dad’ŋ nawrɛ ɛm, yɛfɛnyna cɛ b’ow anŋ ɛm ab Nyam ec’ usu mamn a."
42023044	Sica ow anŋ tɛl ke lɛgŋ úyu nuŋ, ɛtŋ ligbn a ek’am afŋ a irm es; ncebn ɛy wus na nimum af toŋ ncebles eci wanci nyahan ɛm.
42023045	Ɛtŋ Nyamel ab ɛm eci gbad gbɛl gbada a eke wɛl ɛw ɛdŋn usu lala ab any a, igŋ afr ɛm a ɛtŋ agbr ɛm araŋn didi toŋ ok esr ɛm a.
42023046	Ɛtŋ Jesu barm lebl tuɔtuɔ dad ninɛ: "Ɛm Ɛs, m’oc ɛm ec’abŋ a m’ɛlu’ŋ abu ɛm." Li dad odad na ba li b’ok es, ɛtŋ l’uw.
42023047	Eke Rom eci srɔda eyŋ a ec’anym ɛs a ɛkn low a ek’ɛy a, n’am kɔklm Nyam li dad l’ɛsɛ: "Nawrɛ tasi, ɛgŋ na el nɛny nyam ɛs!"
42023048	Agŋ a ek’ow yogŋ a yɛji ɛkn low a ek’ɛy a. Ɛl e mɛny ɛwl ɛm a, -n’am ok sabu ɛrmni low dudu ɛm -n’im.
42023049	Ɛtŋ Jesu lawlɛl lele ɔyɔw a ek’us’r jam Galile ɛtŋ a, inym es akpoj, ɛtŋ am ɛkn low na ek’am ɛy a.
42023050	-
42023051	Ɛgŋ nyam eke wɛl b’ɛsŋ Josɛf, Jwifɛl eci baŋn eke wɛl b’ɛsŋ Arimate ec’ɛgŋ, erur eke k’oc Jesu im oc es. L’el ɛgŋ mamn, nɛny nyam ɛs, ek’ɔmn ɛm am eku Nyam e gbreŋgbi usu a e mowrer. Ɛtŋ ɛmɛny l’el Jwifɛl e Sanedrɛn ab ɛm ec’ɛgŋ nyam, kɔ l’erurm low a eke lawlɛl a bɛbm Jesu ec’ibi ec’a.
42023052	Na sosiɛm, n’im n’ɛŋn Pilat ɛtŋ l’ibrm eke ow k’oc Jesu eci sos megl a ɔŋ’n.
42023053	Eke Pilat ɛlu abusu es a, Josɛf ɔny sos megl a usm es olikŋ ab af, l’oc gbad ufu nyam li wiwrm ow ab, ɛtŋ l’oc n’im l’oc ow es uwɔmu lob eke n’ɔŋ wɛl ur ab ɛm, ke lɛgŋ kaka wɛl ocm ɛgŋ es ɛm.
42023054	Lɛgŋ a el nɛnɛgŋ e sos bɛbm e lɛgŋ, ɛtŋ nɛnɛgŋ a yɛji ow titm.
42023055	Eke Josɛf aam oc Jesu es a, ɔyɔw a eke am us Jesu jam Galile ɛtŋ a, ow yogŋ ɛtŋ ɛkn uwɔmu a lele elel eke wɛl ɛrum’n es ab ab.
42023056	-L’ɛwl mɛny -n’im ɛl ogŋ a, ɛtŋ -li kok mun sŋɔsŋɔ lele simijey ab eke -li ki kpakp Jesu e sos megl a. Gbɛkɔ eke lɛgŋ a el nɛnɛgŋ e lɛgŋ a, ow sosiɛm -n’am eb sel ɛsɛ elel eke Jwifɛl ec’ol a dad ab af.
42024001	Sica lɛgŋ krɛkrɛ a ec’ibribr fafa a, ɔyɔw a ot mun sŋɔsŋɔ eke -li kokr ab ab aam Jesu ec’ uwɔmu ab af.
42024002	Eke -li b’ok yogŋ a, -l’ɛkn eke lob a eke abl uwɔmu a ec’ɛm ɛy usu ab es a wuwl oc es,
42024003	ɛtŋ -l’ok uwɔmu ab ɛm. Gbɛkɔ -l’ɛknm Ɛs Kɔtɔkɔ Jesu e sos megl a,
42024004	ɛtŋ ca -l’uwmn elel eke -li ki dadr any. Kpɛkŋ Nyam ec’ afr ɛrm ɛsɛl yony eke sus mob ek’am jɛjn a ok ɔkm ɛl ec’any af.
42024005	Eke ɔyɔw a b’ɛkn ɛl a, erŋn am ɔny ɛl -li sis any es, ɛtŋ ow ɔdm eke -li ki lɛr wɛl. Ɛtŋ ɛrm ɛsɛl a dad ɛl ninɛ: "Kɔ bla ɛtŋ am ɔɔl agŋ ek’uw ab ɛm, ɛgŋ ek’anŋ owr ab ee?
42024006	N’anm aŋa; l’igb luw ɛm. Ɔ̀kan ow a eke li dad ɔny lɛgŋ a eke n’anŋ Galile a:
42024007	'Ow akpl ke wɛl óc ɛgŋ ec’ Iy ɛ́lu sikpl ɛsɛl ec’abu ɛm, ke wɛl bábl’l ecigbrɔ olikŋ af, ke sɛgŋ nyahan n’ánŋ luw ɛm l’igb.' "
42024008	Ɛtŋ ɔyɔw a ɔkn odad a eke Jesu dad ɛl a.
42024009	-N’ŋgboŋ uwɔmu ab af, ɛtŋ -n’im -n’am dad ów a fɛŋ ek’ɛy a -l’ok jam ɛsɛl lɛw nyam a lele agŋ ɛjec’a fɛŋ ab.
42024010	Ɔyɔw a el: Mari, Magdala yɔwi a, Jana, lele Mari, Jak lis ab. Ɛtŋ ɔyɔw bɛb a ek’anŋ ɛl ab yɛji, dad odad nɛnyɛmbri nyam a cɛ ok ɛrm ɛsɛl a.
42024011	Kɔ ɛrm ɛsɛl a am tutr eke ow el yadŋ owi, ɛtŋ -n’ɔnym ɔmn odad a eke ɔyɔw a dad ɛl ab ɛm.
42024012	Ɛbɛn a Piɛr uru es im uwɔmu ab af, l’is any li lɛr uwɔmu ab ɛm, ɛtŋ l’ɛkn gbad a eke wɛl oc wiwrm sos megl ab ab a cɛ ek’ɛru es. Low na eke l’ɛkn a iti’r any, ɛtŋ l’ɛwl mɛny n’im.
42024013	Lɛgŋ a cɛ, jam ɛsɛl ab ɛm ec’agŋ yony aam baŋn nyam eke wɛl b’ɛsŋ Emayus, ke Jerusalɛm ab a, án es wanci yony gbuŋ ke ók yogŋ.
42024014	Ejagb ab af eke -n’aam a, -n’am dad low a ek’ɛy a ec’odad.
42024015	Eke -n’am dad odad -l’atar ów es a, Jesu in obi ow ɛŋn ɛl, ɛtŋ us ejagb ɛl ab aam.
42024016	-N’am ɛkn ow gɔŋ, kɔ -l’uwmn ow any.
42024017	Ɛtŋ Jesu ibrm ɛl ninɛ: "Bla ów iy am atarir es ee?" Sos ɔw ɛl es, ɛtŋ -l’uk -n’inym es.
42024018	Ɛl ɛm ec’ɛgŋ nyam eke wɛl b’ɛsŋ Kleopas dad’r ninɛ: "Kɔ ŋ sɔny cɛ el ɛgŋ ek’ir Jerusalɛm aŋa, ke uwm low na ek’ɛy sɛgŋ amua ɛm ab any ee?"
42024019	Jesu ibrm ninɛ: "Kɔ bla lowi ɛy?" Ɛtŋ -li dad ow ninɛ: "Nasarɛt iy Jesu e lís e low. Ɛgŋ na el kokoba ɔb ɛs abusu ɛs; ɛtŋ l’ɛlu ow e low ɔkm in e juma kok ɛm lele in ec’odad ebl ɛm ab, Nyam ec’any af lele agŋ ec’any af ab.
42024020	Kɔ ɛy ec’ egb waw ɛsɛl ɛgbɛl a lele ɛy e Nyamel ec’es ɛw ɛsɛl ab oc im’n wɛl ɔb’r low, ɛw’r olikŋ af wɛl ibi’r.
42024021	Ɛy s’ɔmn eke in anake li b’ow li sɔg Israɛl a. Ɛtŋ kin, yɛfɛnyna ab ow ij sɛgŋ nyahan eke l’uw wɛl oc’r es.
42024022	Gbɛkɔ ɛy ɛm ec’ɔyɔw bɛb dad ɛy low any iti owi tasi. Ibribr a -l’igb fafa -n’im uwɔmu ab af,
42024023	ɛtŋ -l’ɛknm ow e sos megl a. -L’ɛwl mɛny -l’ow -li dad ɛy eke afr ɛrm ɛsɛl yony in ok ɔkm in dad ɛl eke Jesu in anŋ owr.
42024024	Ɛy ɛm ec’agŋ bɛb yɛji im uwɔmu ab af ɛtŋ -l’ɛkn low a ɛsɛ elel eke ɔyɔw a dad ɛy ab af. Gbɛkɔ ow gbɛ, -l’ɛknm ow."
42024025	-Li dad odad na ba -li b’ok es, ɛtŋ Jesu dad ɛl ninɛ: "Oy! Anyamb agŋ, úbmn kokoba ɔb ɛsɛl ec’odad eke dad a nawrɛ!
42024026	Kɔ uwmn any eke Mesi a k’ij gbre ɛbɛn gbuŋ ke l’ɛ́y in ec’anygbɛl ab ɛm ee?"
42024027	Ɛtŋ n’am otar ów a fɛŋ eke Nyam Lɛl dad in e lís a e low akr l’ok wɛl. L’ɔb nuŋ Mois ec’ol ab ɛm toŋ l’igŋ kokoba ɔb ɛsɛl ec’ów a e dad ab ɛm.
42024028	Eke -n’imn bake -n’am titm baŋn a, Jesu kok ɛsɛ anym eci ow’n k’imn af.
42024029	Kɔ agŋ yony a dad’r ninɛ: "K’ìm; ànŋ ɛy ab eke lɛgŋ am uk, ke ncebn am ow a sosiɛm." Ɛtŋ n’im n’ɛŋn wɛl -n’anŋ.
42024030	Eke ow sig wanci eke -li k’ij ob a, Jesu oc futufutu a, l’ɛlu Nyam bia, l’ubr ɛm n’ɔŋ wɛl.
42024031	Kpɛkŋ jam ɛsɛl yony a anyamn ɛm ayl, ɛtŋ -l’uw ow any; kpɛkŋ l’irm wɛl ec’any af.
42024032	Ɛtŋ -n’am dadarir -l’ɛsɛ: "Eke s’us ejagb s’am ow, ke n’am otar Nyam Lɛl ɛm ec’ów akr l’ok ɛy a, lɛfr mɛnŋ am itr ɛy sos!"
42024033	Kpɛkŋ -l’ɛwl mɛny -n’im Jerusalɛm, ɛtŋ -n’ɛŋn jam ɛsɛl lɛw nyam a eke as luku lele ɛl lawlɛl ab ab,
42024034	ke ok es am dad ɛsɛ: "Nawrɛ tasi, Ɛs Kɔtɔkɔ igb luw ɛm batŋ Simɔ ɛkn’n!"
42024035	Ɛtŋ ɛl yɛji -n’am dad low a eke -l’ɛkan ejagb af a, lele elel eke -l’uwr Jesu any, futufutu a eke n’am ubr ɛm ab ɛm.
42024036	Eke odad anŋ ɛl nɛnym -n’am dad a, Jesu in obi ɛy ɔkm ɛl ec’araŋn ɛtŋ ɛsŋn ɛl: "Ɛrm es ɛy ánŋ ɔny ab!"
42024037	Kpɛkŋ erŋn ligbɛl am ɔny ɛl aŋke -n’am tutr eke ɔŋn abŋ anake -l’ɛkan a.
42024038	Kɔ Jesu dad ɛl ninɛ: "Kɔ bla ɛtŋ erŋn am ɔny ɔny ufŋn ee? Bla ɛtŋ úbmn nawrɛ ee?
42024039	Ɛ̀kan ɛm e sabu araŋn a lele ɛm ec’akr ab ab; ɛm obi ana! Ìtŋnin’m abu ke ɛ́kan. Ɔŋnabŋ ɛ́lim sos megl lele ew ab ɛsɛ elel eke m’ɛli am ɛkan ab af!"
42024040	Eke li dad wɛl odad na a, li yɛgm wɛl in e sabu araŋn a lele in ec’akr ab ab.
42024041	Sos ɛm am iŋn ɛl, gbɛkɔ ow am iti ɛl any ɛtŋ -li k’ubm nawrɛ tasi. Ow ɔŋ Jesu ibrm ɛl ninɛ: "Kɔ ɔnyamn ob ij tɛl ab aŋa ee?"
42024042	Ɛtŋ -l’oc ɔcn ikpr eke wɛl ɔw a -n’ɔŋ ow.
42024043	Jesu eb ɔcn a ij ɛl ec’any af.
42024044	Sica li dad wɛl ninɛ: "Ɛ̀kan ów amua, mi dad ɔny ow e low lɛgŋ a eke m’anŋ ɔny ab a. Mi dad ɔny eke ów a fɛŋ eke wɛl nɔn ɛm e lís ke anŋ Mois ec’ ol ab ɛm, kokoba ɔb ɛsɛl e lɛl ɛm, toŋ igŋ Selu e lɛl ɛm a b’ow iy nɛny."
42024045	Ɛtŋ n’ɔŋ wɛl abusu eke wɛl k’iri Nyam Lɛl ɛm ec’odad a ók ɛl es sos ɛm.
42024046	Ca l’ɔkn wɛl ów a li dad ninɛ: "Kin ow eke wɛl nɔn: ow akpl ke Mesi úw, ke sɛgŋ nyahan n’ánŋ luw ɛm l’igb,
42024047	ke wɛl yɛ́gm ɛbr ɛbr fɛŋ low in e nin ɛm, yec’ɛtŋ ke agŋ ítŋn ɛrm ɛm, ke -n’ɛŋn ɛl e sikpl a ec’oc ap. Ow ɔ́b nuŋ Jerusalɛm,
42024048	ɛtŋ ɔny b’ow eel ów amua ec’adaŋku.
42024049	Ɛtŋ m’ow m’awŋ ɔny Abŋ Lala a eke ɛm Ɛs ɛwar ow e low a. Gbɛkɔ ànŋn baŋn toŋ bake afr ec’abusu a ów ɛŋn ɔny."
42024050	Eke li dad wɛl ów amua bake ow uwr a, ca Jesu ot ok ɛl ɔkm, ɛtŋ ɛl ab -n’im -li titm Betani, ɛtŋ yogŋ li gbigbl sabu ogŋ l’ɛdŋ wɛl ɔwrɔ.
42024051	Eke n’am ɛdŋ wɛl ɔwrɔ a, l’ɛlu wɛl es ɛtŋ n’im afr.
42024052	Jam ɛsɛl a igŋ’n nuŋ, ɛtŋ ɛwl mɛny ow Jerusalɛm sos ɛm iŋn ligbɛl ɛm.
42024053	Sɛgŋ fɛŋ -li b’anŋ Nyamel gbɛl ab ɛm -li kɔklm Nyam.
43001001	Nuŋ ɔb ɛm e low fɛŋ e kok ɛm a, ke Odad anŋ ŋ̂. Ɛgŋ a eke el odad a okr af Nyam ab, ɛtŋ Odad a el Nyam.
43001002	Nuŋ ɔb ɛm ɛtŋ Odad okr af Nyam ab.
43001003	Nyam oc’r kokr’r ob fɛŋ; ob kaka anm eke wɛl kok ke n’anm ɛm;
43001004	fɛŋ a eke wɛl kok a ɛŋn sel in ɛm. Sel ikŋ na el agŋ eci usuayl.
43001005	Usuayl am afŋ ncebn ɛm ɛtŋ ncebn ebm’n.
43001006	Nyam ɛrm ɛgŋ nyam eke wɛl b’ɛsŋ Jan ow.
43001007	N’am ow ɛsɛ daŋku af, ke l’íj usuayl e daŋku yec’ɛtŋ ke in ɛm agŋ a fɛŋ úb nawrɛ.
43001008	In obi a l’elm usuayl, kɔ usuayl eci daŋku cɛ l’ij.
43001009	Usuayl ikŋ na el usuayl tasi a ek’am ow wus af aŋa ayal agŋ fɛŋ a.
43001010	Odad a anŋ wus af aŋa. Nyam oc’r kokr’r wus, kɔ wus uwm’n any.
43001011	L’ow in ec’agŋ ɛm, kɔ in ec’agŋ ɛgŋm ebm’n.
43001012	Gbɛkɔ agŋ bɛb eb’r ɛtŋ ɔny ɔmn in ɛm; n’ɔŋ wɛl abusu eke wɛl k’el Nyam ec’ey.
43001013	Ow elm sos megl af e mew ab ɛm, oglog ɛgŋ ec’erur ɛm -l’elm Nyam ec’ey, kɔ Nyam ec’erur ɛm -l’el Nyam ec’ey.
43001014	Odad a ɛwl el ɛgŋ ɛtŋ ir ɛb ɛy ab; Nyam ec’erur eke ítŋnm lele nɛny nyam ij ab iy’r ɛm gbɔŋ. S’ɛkn in ec’anygbɛl a, anygbɛl eke Iy b’ɛŋn Ɛs ɛm.
43001015	Jan ij in e daŋku. L’ɛlu lebl ninɛ: "Lɛgŋ a eke m’am dad m’ɛsɛ: 'Ɛgŋ nyam anŋ’m jam am ow, kɔ n’ɔny any l’akm’m aŋke l’ikŋ anym n’anŋ gbuŋ ɛtŋ m’anŋ a,' ke in ec’odad anake m’am dad a."
43001016	Tasi ɛm a, ɛy fɛŋ s’ɛŋn in eci aja ab ɛm eci ɔwrɔ a, tasi li yibr ɛy ow bobn.
43001017	S’ɛŋn ol Mois ɛm, kɔ Nyam ec’erur ek’ítŋnm a lele nɛny nyam ij ab a, anŋ Jesu Krist ɛm ow.
43001018	Lɛgŋ kaka ɛgŋ ɛknm Nyam, kɔ Iy ekpɔbi a sɔny coco eke el Nyam ke anŋ Ɛs ab a cɛ ɛlu’l ɔkm.
43001019	Jwifɛl e nuŋ af ɛsɛl ek’el Jerusalɛm ec’a ɛrm egb waw ɛsɛl lele Leviɛl ab Jan ogŋ a eke -li k’ibrm ow -l’ɛsɛ: "Kɔ ŋ bwo el ŋ ee?" Kin Jan eci daŋku ek’ij.
43001020	Jan ɔnynm sos es odad a e dad ɛm ɛtŋ agŋ a fɛŋ eci any af li dad l’ɛrum mar ninɛ: "Ɛm, m’elm Mesi a."
43001021	-L’ibrm ow ninɛ: "Ɛtŋ ŋ bwo ee? Kɔ ŋ Eli ee?" Li dad ninɛ: "Njaŋ, m’elm Eli." -L’ibrm ow ninɛ: "Kɔ ŋ Kokoba ɔb ɛs ab ee?" Ninɛ: "Njaŋ."
43001022	Ɛmɛny -l’ibrm ow ninɛ: "Ke sica ŋ bwo el ŋ ee? Agŋ a ek’ɛrm ɛy a, odad si k’ɔny si dad ɛl. Kɔ ŋ ayaf am ocr ŋ sosi ee?"
43001023	Li dad ninɛ: "Ɛm, m’el ɛgŋ a ek’anŋ loj am ɛlu lebl dad ɛsɛ: Kòkr Ɛs Kɔtɔkɔ ec’ejagb a ínym sɛnyn sɛnyn a!" (Kokoba ɔb ɛs Esayi ec’odad eke dad ab ana.)
43001024	-
43001025	Ke ɛ́rmu ab ɛm Farisiɛl anŋ eke ɛmɛny am ibrm’n ɛsɛ: "Eke batŋ elm Mesi a, elm Eli, elm Kokoba ɔb ɛs a, ke bla k’ɔŋ k’am ok agŋ mij nuŋ ee?"
43001026	Jan dad ɛl ninɛ: "Ɛm, m’am ok ɔny mij nuŋ mij ɛm; gbɛkɔ ɔny ec’araŋn a, ɛgŋ nyam anŋ eke uwmn any.
43001027	N’anŋ’m jam n’am ow, ɛtŋ m’itm bɔbɔ yɛji eke mi ki mɔmu in e cɔkrukpɔ meb ab es."
43001028	Ów amua fɛŋ am ɛy Betani ɛb ɛm Jurdɛn jam, yogŋ a eke Jan am ok agŋ mij nuŋ a.
43001029	Eke lɛgŋ ɛny akr af a, Jan ɛkn Jesu ek’am ow in ogŋ ɛtŋ li dad ninɛ: "Kin Nyam e licɛbli a eke b’ow ɔny wus na e sikpl oc es a.
43001030	Lɛgŋ a eke m’am dad m’ɛsɛ: 'Ɛgŋ nyam anŋ’m jam am ow, n’ɔny any l’akm’m, aŋke l’ikŋ anym n’anŋ gbuŋ ɛtŋ m’anŋ a,' ke in ec’odad anake m’am dad a.
43001031	M’uwm ɛgŋ a ek’ow k’el ab any, gbɛkɔ m’ow eke mi k’ok agŋ mij nuŋ mij ɛm, yec’ɛtŋ ke m’ɔ́ŋ Israɛl ec’agŋ a uw’r any."
43001032	Ɛmɛny l’ij daŋku li dad ninɛ: "M’ɛkn Abŋ Lala ek’anŋ afr us es ɛsɛ kel af ke sig’r es af.
43001033	Ke mi k’uwm ɛgŋ eke l’el ab any, gbɛkɔ Nyam eke ɛrm’m m’ow eke mi k’ok agŋ mij nuŋ mij ɛm a dad’m ninɛ: 'B’ow ɛkn Abŋ eke b’ow us es ke sig es ɛgŋ nyam af, in anake li b’ow l’ok agŋ mij nuŋ Abŋ Lala ɛm a.'
43001034	M’ɛkn low na ɛtŋ m’am ij daŋku eke ɛgŋ na el Nyam ec’Iy."
43001035	Eke lɛgŋ ɛny akr af a, ɛmɛny Jan lele in e jam ɛsɛl yony ab anŋ yogŋ.
43001036	Eke l’ɛkn Jesu ek’am ɛc a, li dad ninɛ: "Kin Nyam eci licɛbli a ɔ!"
43001037	Eke Jan eci jam ɛsɛl yony a iri odad na a, -l’us ow jam.
43001038	Jesu ɛwl sos mɛny, l’ɛkn eke agŋ yony am us’r jam, ɛtŋ l’ibrm wɛl ninɛ: "Kɔ ɔny, bla am ɔɔl ee?" -L’ibrm ow ninɛ: "Rabi, kɔ ŋ bogŋ ir ee?" (Rabi e nyandrɛ el 'Low yɛgm agŋ ɛs.')
43001039	Li dad wɛl ninɛ: "Òwr, b’ow ɛkan." Ke ow am titm ncebles eci wanci yar. -N’im -l’ɛkn yogŋ a eke l’ir a, ɛtŋ -n’anŋ ow ab lɛgŋ ikpr a.
43001040	Agŋ a ek’iri Jan eci sodad a ke us Jesu jam a e nyam el Andre, Simɔ Piɛr lisijim.
43001041	L’ikŋ anym n’im l’ɛkn lisijim Simɔ ɛtŋ li dad ow ninɛ: "S’ɛŋn Mesi a." (Mesi a e nyandrɛ el 'Krist'.)
43001042	Andre ɛwl Simɔ Jesu ogŋ a. Jesu lɛr’r seŋ ɛtŋ dad’r ninɛ: "Ŋ Simɔ, Jan jim; wɛl b’ow ɛsŋ’ŋ Kefas." (Ow e nyandrɛ el 'Lob'.)
43001043	Eke lɛgŋ ɛny akr af a, Jesu ɛw eke k’im Galile ɛtŋ l’ɔbr Filip. Li dad ow ninɛ: "Ùs’m jam!"
43001044	(Filip a Bɛtsayida ɛb ɛm ec’ɛgŋ; ɛb na anake Andre lele Piɛr ab yɛji el ow ec’agŋ a.)
43001045	Filip ɔbr Natanaɛl ɛtŋ dad’r ninɛ: "Natanaɛl, ɛgŋ a eke Mois dad in ec’odad ol e lɛl ab ɛm, ke kokoba ɔb ɛsɛl dad ow ec’odad a, s’ɛŋn’n. Ɛgŋ a, Nasarɛt e Jesu, Josɛf jim."
43001046	Natanaɛl dad’r ninɛ: "Kɔ Nasarɛt yɛji, low mamn ɔtu eke k’anŋ ow ee?" Filip dad’r ninɛ: "Òw, ke ɛ́kn."
43001047	Eke Jesu ɛkn Natanaɛl ek’am ow titm’n a, n’am dad ow e lís e low l’ɛsɛ: "Kin Israɛl iy tasi; in ɛm mɛju owi kaka anm."
43001048	Natanaɛl ibrm’n ninɛ: "Kɔ ayaf uwr’m any ee?" Li dad ninɛ: "Eke anŋ babm e likŋ a ec’ew a, gbuŋ ke Filip ɛ́sŋ’ŋ a, ke m’ɛkn’ŋ."
43001049	Af yogŋ Natanaɛl dad’r ninɛ: "Low yɛgm agŋ ɛs, ŋ Nyam ec’Iy tasi, ŋ Israɛl ec’ɛb ebu tasi!"
43001050	Jesu dad’r ninɛ: "Mi bi dad m’ɛsɛ, m’ɛkn’ŋ babm e likŋ a ec’ew a ek’anŋ a, ke kpɛkŋ úb’m nawrɛ ee? B’ow ɛkn ów ek’agb akm na!"
43001051	Ɛtŋ l’igŋ af li dad ninɛ: "Low nawrɛ m’am dad ɔny: b’ow ɛkan afr eke b’ow fig ke Nyam ec’ afr ɛrm ɛsɛl ám uyu, ke ám us es ɛgŋ ec’ Iy e nuŋ af."
43002001	Eke sɛgŋ yony ɛc a, mɛbi ec’es gbɛgbl nyam ɛy Kana ɛb ɛm, Galile wus af; Jesu lis yɛji anŋ ɛm.
43002002	Wɛl ɛw Jesu lele in e jam ɛsɛl ab ab yɛji abu.
43002003	Eke ow b’inŋn ebr a, mar uwr. Jesu lis am dad Jesu ɛsɛ: "Mar uwr ɛl."
43002004	Kɔ li dad ow ninɛ: "Ɛm lis, bla ɛtŋ am ɛlu’m low na ɛm ee? Ɛm e wanci a k’owm."
43002005	Ɛbɛn yɛji lis dad juma kok ɛsɛl a ninɛ: "Kòkr low yec’a eke li b’ow l’ibrm ɔny a."
43002006	Ke yogŋ mijel nɔhɔn eke wɛl kok lebn ɛm anŋ. Mijel amua eke nyam ɔtu eke k’ij litr ekŋ yen a anake Jwifɛl b’oc kokr ɛl eci sayl owi Nyam ec’any af a.
43002007	Jesu dad juma kok ɛsɛl a ninɛ: "Òkr mij mijel amua ɛm ow íy." -L’ok ɛm ow iy ok ɛnyɛmbri a.
43002008	Ɛtŋ Jesu dad ɛl ninɛ: "Sica àwr mij a tɛl ke ócr imn ɔŋn es gbɛgbl a e nyimn ɛs a." Juma kok ɛsɛl a kok ɛbɛn.
43002009	Li tat mij a ek’itŋn el mar a anm, l’uwm yogŋ eke mar a anŋ ow ab any, gbɛkɔ juma kok ɛsɛl a ek’aw mij a gbɛ uw any. L’ɛsŋ mɛbi ɛs a,
43002010	l’igbl ow abu ogŋ ɛtŋ sica ninɛ: "Agŋ a fɛŋ mar mamn -li b’ɔb nuŋ -n’ɔŋ agŋ ɛgŋ; eke agŋ a e wɛl ɛw abu a ɛgŋ mar nɔnɔ a, ke sica -n’ɔŋ wɛl mar mij mij a gɔŋ. Gbɛkɔ ŋ ec’a, ɛw mar mamn a es toŋ it wanci na!"
43002011	Kin elel eke Kana ɛb ɛm Galile wus af, Jesu ɛlul in eci mɛny ɛwr krɛkrɛ a ɔkm. L’ɛlu in ec’any gbɛl ɔkm ɛtŋ jam ɛsɛl a ub’r nawrɛ.
43002012	Eke low na ɛy oc es a, in obi in obi, lis, lisijimɛl lele in e jam ɛsɛl ab ab -l’us nuŋ es -n’im Kapɛrnayum. -N’anŋ yogŋ -li kok sɛgŋ waa cɛ.
43002013	Jwifɛl eci Pak ec’es gbɛgbl a titm, ɛtŋ Jesu uyu im Jerusalɛm.
43002014	Nyamel gbɛl a e gbugŋ a, l’ɛkn agŋ ek’am ɔl sed, mɛcɛb lele prɛndrɛ ab ij; n’ɛŋn jɛtɛ titŋn ɛsɛl yɛji eke ok es ɛl eci an ɔl usu a.
43002015	Li kok say ɛtŋ ɛl fɛŋ eke -n’anŋn Nyamel gbɛl a e gbugŋ a, l’ogŋ l’ok wɛl ɔkm, ɛl e mɛcɛb lele ɛl e sed ab ab; n’ɔny jɛtɛ titŋn ɛsɛl ec’os a lele ɛl eci sitabl ab ab l’ok wus;
43002016	ɛtŋ l’ɛwar prɛndrɛ ɔl ij ɛsɛl a ninɛ: "K’òcr ɛm Ɛs ec’êl a ɛsɛ an ɔl êl af! Ɔ̀nyn mob amua fɛŋ otr es aŋa!"
43002017	In eci jam ɛsɛl a ɔkn Nyam Lɛl ab ɛm e sodad amua: O Admaga, ŋ ec’êl a ec’erur eke m’ɔny a, b’ow ɛtul’m ɛsɛ al eke b’ɛtul ob af.
43002018	Af yogŋ, Jwifɛl ec’es ɛwɛl a am ibrm’n ɛsɛ: "Bogŋ e mɛny ɛwr ɔtu eke ki kok, ke ow yɛgm ɛy eke low na eke kok a, ɔny ow ec’abusu eke ki kok ɛbɛn ee?"
43002019	Jesu dad ɛl ninɛ: "Eke ŋuŋan Nyamel na, ow bi kok sɛgŋ nyahan m’ow m’usr ɛm."
43002020	-Li dad ow ninɛ: "Wɛl ɛw akpo ekŋ yony miy nɔhɔn us Nyamel gbɛl na, ɛtŋ ŋ am dad eke b’ow usr ɛm sɛgŋ nyahan ee?"
43002021	Ke Nyamel a eke Jesu am dad ow ec’odad a, in e sos megl ab ana.
43002022	Ow ɔŋ, lɛgŋ a eke Jesu igb agŋ ek’uw ab ɛm a, in e jam ɛsɛl a ɔkn eke l’ikŋ anym li dad odad na; ɛtŋ ow ɛm -l’ub Nyam Lɛl lele Jesu eci sodad eke dad ab ab a nawrɛ.
43002023	Lɛgŋ ab ɛm a eke Jesu anŋ Jerusalɛm, Pak ec’es gbɛgbl a ec’a, agŋ nɔnɔ ub’r nawrɛ simɛny ɛwr eke n’am kok ab ɛm.
43002024	Gbɛkɔ Jesu ɔnym ɔmn ɛl ɛm aŋke ɛl fɛŋ l’uw wɛl any sɛnyn sɛnyn.
43002025	L’ibram eke wɛl k’otar ɛgŋ kaka fɛŋ e lís e low akr ok’r, aŋke in obi ɛm li b’uw ɛgŋ e low eke b’anŋ ɛrm ɛm ab any.
43003001	Lɛgŋ ab ɛm a, Farisiɛl ɛm ec’ɛgŋ nyam anŋ eke wɛl b’ɛsŋ Nikodɛm, l’el Jwifɛl ec’anym ɛsɛl ab ɛm ec’ɛgŋ nyam.
43003002	Ncok nyam, l’ow n’ɛŋn Jesu ɛtŋ n’am ibrm ow l’ɛsɛ: "Low yɛgm agŋ ɛs, s’uw any eke Nyam ɛrm’ŋ ow eke ki yɛgm ɛy low, aŋke ow it ke Nyam ánŋ ɛgŋ ab ab gbuŋ ke l’ɔ́tu li kok mɛny ɛwr amua ɛsɛ elel eke am kok ab af."
43003003	Jesu dad’r ninɛ: "Low nawrɛ m’am dad’ŋ: ɛgŋ kaka k’ɔtum ɛknm Nyam e gbreŋgbi usu a, eke ow elm afr ec’abusu ɛm wɛl ewrm’n ɛm."
43003004	Nikodɛm ibrm Jesu ninɛ: "Ɛgŋ ek’usu a, ayaf wɛl ɔtu eke k’ewar ɛm ee? Kɔ l’ɔtu eke li k’im l’ɛy lis e lokm wɛl ewar ɛm ee?"
43003005	Jesu dad ninɛ: "Ɛɛ, low nawrɛ m’am dad’ŋ, ɛgŋ kaka k’ɔtum ɛym Nyam eci gbreŋgbi usu a eke wɛl ewm’n mij ɛm lele abŋ ab ɛm.
43003006	L’ow yec’eke b’anŋ agŋ ɛm ow a, b’el sos megl eci; ɛtŋ low yec’eke b’anŋ Nyam ec’Abŋ ɛm ow a, b’el Abŋ eci.
43003007	Eke mi dad’ŋ eke ɔny fɛŋ wɛl k’ewr ɔny ɛm afr ec’abusu ɛm, ke ow k’íti’ŋ any.
43003008	Yogŋ eke lɛf b’erur a, li b’ɛlu n’imn; b’iri in ec’ɛlu a, gbɛkɔ úwm yogŋ eke li b’anŋ l’ow lele yogŋ eke li b’im ab any. Ɛgŋ fɛŋ eke wɛl ew Nyam ec’Abŋ ɛm a, ɛbɛn ek’ow b’ɛcr ana."
43003009	Af yogŋ, Nikodɛm dad’r ninɛ: "Kɔ ayaf ow ɔtu eke k’ɛcr ee?"
43003010	Jesu dad’r ninɛ: "Ŋ k’el Israɛl wus af eci low yɛgm ɛs ligbɛl nyam, ke k’úwm ów amua any ee?
43003011	Ɛɛ, low nawrɛ m’am dad’ŋ: low yec’a eke s’uw any a, ow ec’odad s’am dad, ɛtŋ low yec’a eke s’ɛkn a, s’am ij ow eci daŋku; gbɛkɔ ɛy eci daŋku ij a, ɛ́gŋmn ebmn.
43003012	Eke mi bi dad ɔny wus ec’ów a, úbmn’m nawrɛ; eke sica m’am dad ɔny Afr ec’ów, ke ayaf b’ow ubr’m nawrɛ ab ee?
43003013	Ɛgŋ kaka uyum afr ek’ow elm ɛgŋ ec’ Iy sɔny cɛ ek’anŋ afr us es a!
43003014	Ɛsɛ elel eke Mois oc lowi ɛm lorŋn ucu likŋ k’igbl ogŋ loj a, ɛbɛn ow it eke wɛl k’igbl ɛgŋ ec’Iy yɛji ogŋ,
43003015	yec’ɛtŋ ke ɛgŋ kaka fɛŋ eke b’ow ub’r nawrɛ a, ɛ́ŋn sel ek’ɔnym uwr.
43003016	Tasi ɛm a, Nyam erur wus ec’agŋ a afŋn es toŋ n’ɔŋ wɛl in ec’Iy ekpɔbi a, yec’ɛtŋ ke ɛgŋ kaka fɛŋ ek’ɔny ɔmn in ɛm a k’úwm, kɔ ke n’ɛ́ŋn sel ek’ɔnym uwr.
43003017	Tasi ɛm a, Nyam ɔɔm in ec’Iy owm wus ec’agŋ ogŋ eke li k’ɔb wɛl low, kɔ ke Jim ɛm a, li sɔ́g wɛl.
43003018	Ɛgŋ ek’ub Iy a nawrɛ a, Nyam k’ow ɔbm’n low; gbɛkɔ ɛgŋ ek’ubm nawrɛ a, ke Nyam ɔb’r low ŋ̂, aŋke l’ubm Nyam ec’Iy ekpɔbi a nawrɛ.
43003019	Sica kin elel eke low ɔb a b’ɛcr: usuayl ow wus ec’agŋ ogŋ, ɛtŋ agŋ erur ncebn akm usuayl aŋke -li bi kok ów eŋuŋ.
43003020	Ɛgŋ kaka fɛŋ ek’am kok low ŋuŋ a, ɔny usuayl eci sifn ɛtŋ am kpab’r es lís, aŋke n’am uru eke in ec’ów eŋuŋ a k’ok ɔkm usuayl ɛm.
43003021	Gbɛkɔ agŋ a eke bi kok Nyam ec’erur a, b’im titm usuayl, yec’ɛtŋ ke agŋ ɛ́kn sɛnyn sɛnyn eke ɛl ec’ów a e kok a ɛcr Nyam ɛm."
43003022	Sica eke ów amua ɛc a, Jesu lele in e jam ɛsɛl ab ab im Jude ec’ogog a. N’anŋ yogŋ wɛl ab l’ok agŋ mij nuŋ sɛgŋ bɛb.
43003023	Jan yɛji, Ayinɔn a eke titm Salim a, n’am ok agŋ mij nuŋ aŋke yogŋ mij nɔnɔ anŋ. Agŋ am ow in ogŋ ok mij nuŋ.
43003024	Ke wɛl k’ɛlum Jan sobel ɛm.
43003025	Sica ów es atar ɛy Jan eci jam ɛsɛl bɛb lele Jwif nyam ab ec’araŋn, ów eke wɛl bi kok Nyam ec’any af sos ayal ec’a sosiɛm.
43003026	-N’im -n’ɛŋn Jan ɛtŋ -n’am dad ow -l’ɛsɛ: "Low yɛgm agŋ ɛs, Jurdɛn jam a ec’ɛgŋ a eke anŋ ŋ ab, ke ij in e daŋku a, kɔ am ɔkn in e low ee? Aŋ! Sicaca ɛm a, n’am ok agŋ mij nuŋ ɛtŋ agŋ a fɛŋ b’im am ɛkn’n!"
43003027	Jan dad ɛl ninɛ: "Ɛgŋ kaka k’ɔtum ɛŋnm low ec’abusu eke Afr ɔɔm’n.
43003028	Ɔtur eke ɔny obi yɛji k’ijr daŋku; mi dad m’ɛsɛ: 'M’elm Mesi a, kɔ eke wɛl ikŋ anym ɛrm’m cɛ.'
43003029	Mɛbi ɛs anake mɛbi lis b’el in ec’a; kɔ mɛbi ɛs e lawl a, mɛbi ɛs a e saw li b’anŋ ke n’ám iri ow e low; ɛtŋ eke li b’iri mɛbi ɛs a e lebl a, li b’anŋ sos ɛm iŋn ɛm. Ɛm eci sos ɛm iŋn ab ana, ɛtŋ sicaca ɛm a, ow iy nɛny fɛŋ.
43003030	Ow it eke in ec’any gbɛl a ám agb, ke ɛm ec’a ís es.
43003031	Ɛgŋ ek’el Afr ec’a, anŋ fɛŋ eci nuŋ af; ɛgŋ ek’el wus ec’a el wus eci, ɛtŋ bi dad wus ec’ów. Ɛgŋ ek’ow Afr eci nin ɛm a, [anŋ fɛŋ eci nuŋ af;]
43003032	li b’ij low eke l’ɛkn ke l’iri a eci daŋku, kɔ ɛgŋ ɛ́gŋm in e daŋku ij a ebm.
43003033	Ɛgŋ eke b’ɛgŋ in e daŋku ij a eb a, am ɛgŋ eb eke Nyam el low nɛnyɛmbri nyam.
43003034	Ɛgŋ eke Nyam ɛrm a bi dad Nyam ec’odad, aŋke Nyam b’ɛlu ɛgŋ a in ec’Abŋ a nimum fɛŋ ɛm.
43003035	Nyam erur Iy a ɛtŋ n’ɔŋ ow abusu a fɛŋ.
43003036	Ɛgŋ yec’eke ɔny ɔmn Iy ab ɛm a, ɛŋn sel ek’ɔnym uwr; ɛgŋ eke bi yayr Iy a k’ow ɛŋnm sel ikŋ na, ɛtŋ li b’ow n’anŋ Nyam ec’ɛrm bebl a ec’any af."
43004001	-
43004003	Farisiɛl iri wɛl am dad eke Jesu am ɔŋ wɛl am ok agŋ mij nuŋ nɔnɔ akm Jan, ɛtŋ n’am ɛŋn jam ɛsɛl yɛji l’akm ow. (Tasi ɛm a, Jesu in obi l’okm ɛgŋ kaka mij nuŋ, kɔ in e jam ɛsɛl anake am ok agŋ mij nuŋ a.) Eke Jesu iri ów amua eke wɛl am dad a, n’ŋgboŋ Jude ɛtŋ l’ɛwl n’im Galile.
43004004	Ke n’ím a, ow it eke li k’ɛcr Samari wus af eci.
43004005	L’ow li titm Samari eci baŋn nyam eke wɛl b’ɛsŋ Sikar. Baŋn a titm Jakɔb ec’ɔgm a ek’ɔŋ jim Josɛf a.
43004006	Yogŋ anake Jakɔb eci mijɔmu a anŋ a. Eke Jesu sos kikn es usu im ab ɛm a, li sig es mijɔmu a e saw. Ow ɔtu eke ki bɛbmn lɛgŋ uyu nuŋ ab.
43004007	Samari yɔwi nyam ow am aw mij, ɛtŋ Jesu dad’r ninɛ: "Yɔw na ee! Ɔ̀ŋ’m mij tɛl m’ɛ́gŋ."
43004008	(Ke in e jam ɛsɛl a im baŋn a eke k’ɔl ob ij.)
43004009	Samari yɔwi a dad Jesu ninɛ: "Kɔ ŋ, eke el Jwif a, ayaf tasi ɛm eke m’el Samari yɔwi a, am sus tasi ibrm im mij eke k’ɛgŋ ee?" (Tasi ɛm a, Samari eyŋ lele Jwifɛl ab nɛny ókrm af.)
43004010	Jesu dad’r ninɛ: "Blel uw Nyam ec’ob ap a, lele ɛgŋ a ek’am ibrm’ŋ mij eke k’ɛgŋ ab any ana, ke ŋ anake blel ɛ́wl ibrm’n mij eke k’ɛgŋ, ke blel n’ɔ́ŋ mij ewl mij a."
43004011	Yɔw a ɔdu eb dad ninɛ: "Ɛgŋ gbɛl, mijɔmu a im ɛm, ɛtŋ ɛmɛny sonu yɛji ɔnyam ab; bogŋ b’ow ɛŋn mij ewl mij ikŋ na ee?
43004012	Mijɔmu na, ɛy lagŋ Jakɔb ɔŋ ɛy, in obi l’ɛgŋ mij a, in ec’ey lele in e mɛbob ab yɛji ɛgŋ mij na. Kɔ am tutr eke agb akm Jakɔb ee?"
43004013	Jesu dad’r ninɛ: "Ɛgŋ fɛŋ eke b’ow ɛgŋ mij na a, ɛmɛny mijamn b’ow ɔny’n;
43004014	gbɛkɔ ɛgŋ eke b’ow ɛgŋ mij a eke m’ow m’ɔŋ’n a, mijamn k’ow ɔnym’n lɛgŋ kaka. Mij a eke m’ow m’ɔŋ’n a b’ow ɛwl el mij ewl mij ek’ow ɛm sel ek’ɔnym uwr b’ow jɛjn ok ɔkm."
43004015	Yɔw a dad’r ninɛ: "Ɛgŋ gbɛl, ɔ̀ŋ’m mij ikŋ na yec’ɛtŋ ke mijamn k’ɔ́nym im m’owm aŋa m’awm mij ij."
43004016	Jesu dad’r ninɛ: "Ìm ɛsŋ acŋ ke ɛ́wl mɛny ow aŋa."
43004017	Yɔw a dad’r ninɛ: "M’ɔnym igŋ." Jesu dad’r ninɛ: "Ŋ e low ij eke dad ek’ɔnym igŋ a,
43004018	aŋke ikŋ anym ɔny egŋ yen, ɛtŋ lɛgŋ na ɛm ec’ɛgŋ a ek’in ab ir a yɛji elm ŋ ec’igŋ. Dad low nɛnyɛmbri nyam."
43004019	Ɛtŋ yɔw a dad’r ninɛ: "Ɛgŋ gbɛl, m’am uw any eke ŋ kokoba ɔb ɛs.
43004020	Ɛy lagŋɛl Samari eyŋ igŋ Nyam nuŋ lafɛny na af, ɛtŋ ɔny Jwifɛl bi dadr eke yogŋ eke wɛl k’igŋ Nyam nuŋ a el Jerusalɛm."
43004021	Jesu dad’r ninɛ: "Yɔw, ùb’m nawrɛ: lɛgŋ am ow ɛtŋ yogŋ eke b’ow igŋn Ɛs Nyam nuŋ a, ow k’ow elm lafɛny na af, ow k’ow elm Jerusalɛm yɛji.
43004022	Ɔny, Samari eyŋ, ɔny e Nyam eke b’igŋn nuŋ a, uwmn in any; ɛy Jwifɛl, ɛy ec’a eke si b’igŋ nuŋ a, s’uw’r any, aŋke Jwifɛl ɛm es eb ɛlu anŋ ow.
43004023	Lɛgŋ am ow, ɛtŋ lɛgŋ a ow yɛj’ŋ̂, yogŋ, Nyam nuŋ igŋ ɛsɛl tasi a b’ow igŋ Ɛs nuŋ abŋ ɛm, ɛsɛ elel eke Jim ɛlu’l ɔkm ab af; tasi ɛm a, Nyam nuŋ igŋ ɛsɛl amua anake Ɛs am ɔl es a.
43004024	Nyam el abŋ, ow sosiɛm agŋ a eke k’igŋ’n nuŋ a, -l’it eke -li k’igŋ ow nuŋ abŋ ɛm ɛsɛ elel eke Jim ɛlu’l ɔkm ab af."
43004025	Yɔw a dad’r ninɛ: "M’uw any eke Mesi a b’ow ow. (Mesi a ow e nyandrɛ el Krist.) Lɛgŋ a eke li b’ow l’ow a, li b’ow l’otar ów a fɛŋ akr l’ok ɛy."
43004026	Jesu dad’r ninɛ: "Ɛm eke m’am dad’ŋ odad a, ɛm ana."
43004027	Ɛtŋ wanci ab af, Jesu eci jam ɛsɛl a ɛwl ow, ɛtŋ -n’ɛŋan ow eke ow am dad odad yɔw ab; eke -l’ɛkan ow a, ow e low iti ɛl any. Gbɛkɔ ɛl ɛm ec’ɛgŋ kaka ɔtum ibram’n low ɛsmɛ: "Kɔ bla am ɔl ee? Kɔ bla ɛtŋ am dad ów in ab ee?"
43004028	Yɔw a ɛw in e mijel a es yogŋ, ɛtŋ l’ɛwl n’im baŋn a, n’am dad agŋ l’ɛsɛ:
43004029	"Òwr ɛkan ɛgŋ eke dad’m ɛm e low fɛŋ eke mi kok a. Kɔ ow k’elm Mesi ab ee?"
43004030	Agŋ a ok ɔkm baŋn a ɛtŋ aam yogŋ a eke Jesu anŋ a.
43004031	Ke ow eci wanci ab af, jam ɛsɛl a am ŋɔŋn Jesu ɛsɛ: "Ɛgŋ gbɛl, ìj ob tɛl ɔ!"
43004032	Kɔ li dad wɛl ninɛ: "M’ɔny ob ij eke uwmn any."
43004033	Jam ɛsɛl a am bibrmn in ɛl ɔfr ɛsɛ: "Kɔ ɛgŋ ka k’is’r ob ij ee?"
43004034	Jesu dad ɛl ninɛ: "Eke mi kok ɛgŋ a ek’ɛrm’m a ec’erur, ɛtŋ m’uwar juma a eke l’abul’m a, ke ɛm ec’ob ij ab ana.
43004035	Ɔny, b’ewal egb a, bi dadr ɛsrɛ: 'Ɛmɛny ow anŋ awl yar gbuŋ ke egb ub e lɛgŋ bɛ́bmn ab.' Gbɛkɔ ɛm, m’am dad ɔny eke ki lɛɛr sɔgm a sɛnyn sɛnyn: egb a ebl, ow bɛbmn ub ab!
43004036	Ɛgŋ ek’am ub egb a, kpɛkŋ b’ɛŋn in e labm sɔg a, ɛtŋ li b’as egb a luku sel ek’ɔnym uwr eci; ow ɛm a, ɛgŋ ek’am ewl lele ɛgŋ ek’am ub ab ab b’okr af kok sos ɛm iŋn.
43004037	Ɛɛ, nyandrɛ odad na ek’am dad ɛsɛ: 'Ɛgŋ nyam b’ewl, ke ɛgŋ ɛjeci nyam b’ub a,' el low nawrɛ.
43004038	Ɔgm nyam ɛm eke kokmn juma a, m’ɛrm ɔny imn ubr egb yogŋ; agŋ ɛjeci ikŋ anym kok juma yogŋ, ɛtŋ ɔny ɛŋan gbre eke -l’ijr a e liy."
43004039	Yɔw a dad Samari eyŋ a ninɛ: "Ɛgŋ na dad’m low fɛŋ eke mi kok a." Ow ɛm a, agŋ a ub nawrɛ aŋke yɔw a dad ɛl.
43004040	Ow sosiɛm, eke Samari eyŋ a im ɛŋn Jesu a, -ni ŋɔŋn ow ek’ow k’ɛgŋ anŋ ɛl ab; ɛtŋ Jesu anŋ yogŋ sɛgŋ yony.
43004041	Ɛtŋ sica Jesu, in obi ec’odad eke n’am dad a sosiɛm, agŋ a ek’am ub’r nawrɛ a am ɛny afŋn es;
43004042	ɛtŋ -n’am dad yɔw a -l’ɛsɛ: "Sica ow elm ŋ ec’odad a eke dad a sosiɛm cɛ s’ubm nawrɛ ij, kɔ ɛy obi s’iri’r nɛnym, ɛtŋ s’uw any eke l’el wus na ec’Es Eb Ɛlu Ɛs tasi."
43004043	Eke sica Jesu kok sɛgŋ yony usu a, l’igb yogŋ n’im Galile.
43004044	Tasi ɛm a, in obi l’ikŋ anym li dad ninɛ: "Kokoba ɔb ɛs ɔ́nym any in ec’ɛb tasi ab ɛm."
43004045	Gbɛkɔ sica eke n’im l’ɛy Galile wus af a, yogŋ ec’agŋ a eb’r sɛnyn sɛnyn, aŋke agŋ amua yɛji im Jerusalɛm Pak ec’es gbɛgbl ab ɛm ɛtŋ -l’ɛkn ów a fɛŋ eke Jesu kok es gbɛgbl a e lɛgŋ a.
43004046	Sica ɛmɛny l’ɛwl l’ow Galile Kana baŋn, yogŋ a eke l’oc mij li kokr mar a. Ɛb ebu a eci juma idr ɛs ligbɛl a anŋ yogŋ. In ec’iy ek’anŋ Kapɛrnayum a ɔl am ɔny.
43004047	Eke juma idr ɛs a iri eke Jesu anŋ Jude ow Galile a, n’im n’ɛŋn ow ɛtŋ n’am ŋɔŋn ow ek’ow k’ow Kapɛrnayum ewlm jim ek’am uw a.
43004048	Jesu dad’r ninɛ: "Ɔny gbɛ sɛgŋ fɛŋ, eke ɛknmn mɛny ɛwr lele ów any iti owi ab a, k’ɔtumn ubmn nawrɛ."
43004049	Juma idr ɛs a dad’r ninɛ: "Ɛgŋ gbɛl, òw ɛm ogŋ a gbuŋ ke ɛm ec’iy a úw."
43004050	Jesu dad’r ninɛ: "Ɛ̀wl im ŋ ogŋ a, kɔ ejimŋ sos ok es." L’ub odad a eke Jesu dad’r a nawrɛ ɛtŋ n’im gbugŋ.
43004051	Eke kpɛkŋ l’us ejagb n’aam a, in eci juma kok ɛsɛl a ek’am us’r jam ow a ɔbr’r ɛtŋ dad’r ninɛ: "Ejimŋ sos ok es!"
43004052	Kpɛkŋ n’am ibrm wɛl wanci ab af eke in ec’iy a sos ok es a, ɛtŋ -li dad ow ninɛ: "Efi ncebles eci wanci nyam ɛm, lɛgŋ na af anake lɛfr a oc’r es lís a."
43004053	Odad a ok iy ɛs a es sos ɛm ek’ow el wanci ab af a cɛ eke Jesu dad’r eke ejimŋ sos ok es a, ɛtŋ in lele in ec’akŋ ab ab a fɛŋ -n’ɔny ɔmn Jesu ɛm.
43004054	Sakp yony ɛm e mɛny ɛwr eke Jesu kok, Jude eke n’anŋ n’im Galile ab ana.
43005001	Eke ów amua ɛc a, Jwifɛl am kok Nyam nuŋ igŋ ɛm ec’es gbɛgbl nyam Jerusalɛm, ɛtŋ Jesu im yogŋ.
43005002	Baŋn a e lakp a e lisany nyam eke wɛl b’ɛsŋ Mɛcɛb e lisany a, ow e saw a usu nyam anŋ eke wɛl kok ok mij ɛm, ke ɔny lɛf eb usu yen, usu a Ebre ɛm wɛl b’ɛsŋ’n Betɛsda.
43005003	Yogŋ, ɔ́lu nɔnɔ gbɛl ɛsɛ ány eflu, akr kpɛcɛ ɛsɛl, lele sos es wɛw ɛsɛl ab lɛru es. [
43005004	]
43005005	Ɔlu nyam ek’anŋ ɔl ɛm akpo likŋ lele lɛw lele niwn ab anŋ yogŋ.
43005006	Eke Jesu ɛkn ɔlu a eke ɛgŋm es wus yogŋ, ke l’iri eke ow’n anŋ ɔl ɛm lɛgŋ kpekpe ɛtŋ a, l’ibrm ow ninɛ: "Kɔ erur eke k’ewl ee?"
43005007	Li dad ow ninɛ: "Ɛgŋ gbɛl, ɛm ec’a mij a b’umu a, m’ɔnym ɛgŋ eke k’ɔny ɛlu’m ɛm. Eke mi b’ɔl eke mi k’im m’ɛy mij ab ɛm a, ɛgŋ ɛjeci b’ɛc afŋ’m es ɛy ɛm."
43005008	Li dad ow ninɛ: "Ìgb, òc ŋ eci ajraŋka a ke án es."
43005009	Kpɛkŋ ɔlu a ewl, l’oc in ec’ajraŋka a ɛtŋ n’am an es. Ke low na, nɛnɛgŋ e lɛgŋ ow am ɛy.
43005010	Jwifɛl ec’es ɛwɛl a am ibrm ɛgŋ a eke wɛl ewlm a ɛsɛ: "Yɛfɛnyna nɛnɛgŋ e lɛgŋ, abusu ɛrum’ŋ es eke k’oc ŋ ec’ajraŋka ɔnym ab."
43005011	Li dad wɛl ninɛ: "Ɛgŋ a eke ewlm im a dad’m eke mi k’oc ɛm ec’ajraŋka a ke m’án es."
43005012	Ɛtŋ -l’ibrm ow ninɛ: "Bwo ec’ɛgŋ dad’ŋ eke k’oc ŋ ec’ajraŋka a ke án es ee?"
43005013	Kɔ ɛgŋ a uwm ɛgŋ a ek’ewlm’n ab any, aŋke Jesu irm agŋ a ek’anŋ yogŋ ab ɛm.
43005014	Eke ow b’inŋn ebr a, Jesu ɛŋn’n Nyamel gbɛl a e gbugŋ a ɛtŋ dad’r ninɛ: "Sica kin eke ewl. Kì kok sikpl ij bake ɛ́ŋn low eke agb akm na."
43005015	Ɔlu a im ɛtŋ dad Jwifɛl ec’es ɛwɛl a ek’ow el Jesu anake ewlm’n a.
43005016	Ow sosiɛm Jwifɛl a at ɛŋn Jesu, low na eke li kok nɛnɛgŋ a eci.
43005017	Gbɛkɔ Jesu dad ɛl ninɛ: "Sɛgŋ fɛŋ ɛm Ɛs abu anŋ juma kok ɛm ɛtŋ ɛm yɛji abu anŋ’m juma kok ɛm."
43005018	Odad na sosiɛm, sica ɛmɛny Jwifɛl ec’es ɛwɛl a am at tasi eke k’ibi Jesu aŋke ow elm nɛnɛgŋ ec’ol a eke l’ɔb es a cɛ, kɔ ɛmɛny n’am dad eke Nyam in el Ɛs tasi. Na ɛm a, n’am ocr in sosi ɛsɛ Nyam af.
43005019	Ow ɛm a, Jesu ɛwl eb odad ɛtŋ dad ninɛ: "Ɛɛ, low nawrɛ m’am dad ɔny: Iy k’ɔtum kokm low kaka in obi ɛm; yec’eke li b’ɛkn Ɛs kok a, ow li bi kok. Tasi ɛm a, low fɛŋ eke Ɛs a bi kok a, low nyam coco a cɛ Iy a yɛji bi kok,
43005020	aŋke Iy Ɛs a b’erur Iy a ɛtŋ li bi yɛgm ow in obi e low eke li bi kok a. Ɛtŋ ɛmɛny li b’ow li yɛgm ow ów eke b’ow agb akm amua, ɛtŋ ow b’ow iti ɔny any.
43005021	Tasi ɛm a, ɛsɛ elel eke Iy Ɛs a b’igbm agŋ ek’uw a ke b’ɔŋ ɛl sel a, ɛbɛn nyam coco Iy a yɛji b’ɔŋ ɛgŋ eke li b’erur a sel.
43005022	Ɛtŋ ɛmɛny ɛgŋ fɛŋ e lís e jɛj ok owi a, Iy Ɛs a ɛ́knm ow e low, kɔ n’ɔŋ Iy a jɛj ok owi ec’abusu a fɛŋ,
43005023	yec’ɛtŋ ke agŋ a fɛŋ ɔ́ny Iy a eci sos usr ɛsɛ elel eke -li b’ɔny Iy Ɛs a eci sos usr ab af. Ɛgŋ yec’eke usrm Iy a sos a, usrm Iy Ɛs a ek’ɛrm’n a yɛji sos.
43005024	Ɛɛ, low nawrɛ m’am dad ɔny: ɛgŋ kaka fɛŋ eke b’iri ɛm e sodad a, ke b’ub ɛgŋ a eke ɛrm’m a nawrɛ a, n’ɛŋn sel ek’ɔnym uwr ŋ̂. N’ɔnym jɛj ok ij, ɛtŋ ow ɔŋ l’ubr luw ɛm l’ɛy owr anŋ ɛm.
43005025	Ɛɛ, low nawrɛ m’am dad ɔny: lɛgŋ am ow, ɛtŋ lɛgŋ a l’ow yɛj’ŋ̂; lɛgŋ na ɛm agŋ ek’uw a b’ow iri Nyam ec’Iy e lebl, ɛtŋ agŋ a eke b’ow iri lebl a, b’ow anŋ owr.
43005026	Ɛsɛ elel eke tasi ɛm a Iy Ɛs a el sel e nuŋ a, ɛbɛn nyam coco n’ɔŋ Iy a yɛji abusu eke k’el sel e nuŋ.
43005027	Ɛtŋ eke Iy a el ɛgŋ ec’ Iy a sosiɛm a, n’ɔŋ ow jɛj ok owi ec’abusu.
43005028	Ow k’íti ɔny any. Lɛgŋ am ow, ɛtŋ ow ɛm, agŋ a fɛŋ ek’uw wɛl ot es a b’ow iri in e lebl,
43005029	ɛtŋ ɛgŋ ɛgŋ b’ow anŋ uwɔmu ɛm ɛy ɔkm. Agŋ a eke kok ów amamn a b’ow igb ke ɛ́ŋn sel, gbɛkɔ agŋ a eke kok ów eŋuŋ a, b’ow igb jɛj ok eci.
43005030	Ɛm obi ɛm, mi k’ɔtum mi kokm low kaka fɛŋ. Nyam e low eke bi dad’m ab af mi bi jɛj ɛgŋ e low m’ok, ɛtŋ ɛm e jɛj ok a el nawrɛ, aŋke m’ɔlm ɛm e low eke m’am erur ab es, kɔ ɛgŋ a eke ɛrm’m a ec’a eke b’erur a, m’am ɔl es."
43005031	"Eke ɛm, m’am ij ɛm e nuŋ af e daŋku, liy k’ow anm ɛm e daŋku ij ab ɛm.
43005032	Kɔ ɛgŋ ɛjeci anake am ij ɛm e nuŋ af e daŋku a, ɛtŋ m’uw any eke daŋku ij na el nawrɛ.
43005033	Ɔny, ɛrmn agŋ Jan ogŋ, ɛtŋ l’ij low nɛnyɛmbri nyam e daŋku.
43005034	Ɛm, m’ibram eke ɛgŋ k’ij ɛm e nuŋ af e daŋku, kɔ m’am dad ɛbɛn yec’ɛtŋ ke Nyam sɔ́g ɔny.
43005035	Jan ɛw ɛsɛ kɛniɛ eke wɛl igŋ k’am iri ayal usu af, ɛtŋ ɛgŋn ebr kokr sos ɛm iŋn in ec’usuayl ab ab wanci tɛl eci cɛ.
43005036	Kɔ ɛm e daŋku ij a eke m’ɔny a, agb akm Jan ec’a: ów amua eke m’am kok a, amua tasi eke ɛm Ɛs ɔŋ’m eke mi ki kok a, am ij ɛm e nuŋ af e daŋku, ɛtŋ am yɛgm eke ɛm Ɛs ɛrm’m.
43005037	Ɛtŋ ɛm Ɛs eke ɛrm’m a yɛji am ij ɛm e nuŋ af e daŋku. Gbɛkɔ tasi lɛgŋ kaka irimn in e lebl ɛtŋ ɛmɛny lɛgŋ kaka ɛknmn in ec’elel eke n’anŋn a.
43005038	In eci sodad a írm ɔny ɛm, aŋke úbmn ɛgŋ a eke l’ɛrm a nawrɛ.
43005039	Bi wewar Nyam e Silɛl a mɛwl ɛm eke k’uwr any, aŋke bi tutar eke k’ɛŋan sel ek’ɔnym uwr ɛl ɛm. Ke tasi ɛm a, sodad amua anake am ij ɛm e nuŋ af e daŋku a!
43005040	Ɛtŋ ɛbɛn yɛji, érurmn eke k’owr ɛm ogŋ ɛŋan sel tasi a ek’ɔnym uwr a.
43005041	Ɛm, m’ɔlm agŋ ec’es susm ab es.
43005042	Kɔ ɔny ec’a, m’uw ɔny any: m’uw any eke ɔnymn Nyam ec’erur.
43005043	M’ow ɛm Ɛs e nin ɛm ɛtŋ ɛgŋmn ebmn’m. Gbɛkɔ ek’ɛgŋ ɛjeci nyam ow in obi e nin ɛm b’ow ebr ir!
43005044	B’erurir ɔny ɔfr ɛm ec’es susmnin owi, ɛtŋ ɔ́lmn Nyam sɔny coco ogŋ ec’es susm owi ab es; ke ayaf ɔtur eke k’ubr’m nawrɛ ab ee?
43005045	Ɛm Ɛs ec’any af a, kì tutar eke m’ow m’ok ɔny ów af; kɔ Mois anake b’ow ok ɔny ów af a, in ɛm eke ocr ɔny ec’ɔmn a ɛlul a.
43005046	Tasi ɛm a, eke ubr Mois nawrɛ ke ɛm yɛji b’ow ubr’m nawrɛ, aŋke ɛm e lís e low anake Mois nɔn a.
43005047	Kɔ eke sica yec’a eke Mois nɔn ɛm e lís a ubmn nawrɛ, ke ayaf ɔtur eke k’ubr ɛm e sodad a nawrɛ ee?"
43006001	Eke low na ɛc a, Jesu imn Galile ogog a e mij lekpl a eke wɛl b’ɛsŋ Tiberiad yɛj’a e jam.
43006002	Agŋ nɔnɔ am us’r jam aŋke -n’am ɛkn mɛny ɛwr eke n’am kok ɔ́lu a ec’ewlm ɛm.
43006003	Ow ɔŋ Jesu uyu ligigl nyam af ɛtŋ sig es yogŋ jam ɛsɛl ab ab.
43006004	Pak ek’el Jwifɛl ec’es gbɛgbl a e lɛgŋ titm.
43006005	Eke Jesu b’igbl any ogŋ a, l’ɛkn agŋ nɔnɔ ek’am ow in ogŋ, ɛtŋ l’ibrm Filip ninɛ: "Bogŋ s’ɔtu eke si k’ɔl futufutu s’ɔŋ agŋ a fɛŋ ij ee?"
43006006	Tasi ɛm a, low a eke Jesu am ow kok a, in obi l’uw any, kɔ l’ibrm Filip low na eke li k’ɛbm ow a sosiɛm.
43006007	Filip dad’r ninɛ: "Eke ow el os ekŋ lɛw yɛji, si k’ɔtum s’ɛŋnm futufutu ek’ɛgŋ ɛgŋ k’ɛŋn likpr liy nyam bɔbɔ yɛji."
43006008	Andre, Simɔ Piɛr lisijim ek’el in e jam ɛsɛl ab ɛm ec’ɛgŋ nyam a dad’r ninɛ:
43006009	"Aŋa, iyli nyam ɔnym futufutu yen lele ɔcn yony ab. Gbɛkɔ na yɛji ow elm low kaka agŋ bubutɛ na ec’any af."
43006010	Ɛtŋ Jesu dad ninɛ: "Ɔ̀ŋn agŋ a fɛŋ ok es." (Ke usu a, suw owr anŋ nɔnɔ.) Sica ɛl fɛŋ -l’ok es; -l’ɔtu eke -li k’ij egŋ fandi yen.
43006011	Jesu ot futufutu a, l’ɛlu Nyam bia, ɛtŋ n’ɔŋ wɛl cɛc ɔŋ agŋ a ek’ok es yogŋ a. Li kok ɛbɛn ɔcn ab ab yɛji, n’ɔŋ wɛl ow a fɛŋ eke -n’am ibrm a.
43006012	Eke sica agŋ a fɛŋ ij ob lok iy a, Jesu dad in e jam ɛsɛl a ninɛ: "Kɔ̀kŋn ekpr a eke wawal es a yec’ɛtŋ ke kaka k’íram."
43006013	-Li kɔkŋ futufutu yen a eke -l’ijr a ec’ekpr eke wawal es a, ɛtŋ ow iy mulu ɛgbɛl lɛw yony.
43006014	Eke agŋ a ɛkn mɛny ɛwr na eke Jesu kok a, -li dad ninɛ: "Ɛgŋ na, Kokoba ɔb ɛs tasi a eke k’ow wus af aŋa ab ana."
43006015	Jesu uw any ek’agŋ a b’ow ɔny’n lɛc ɛm ɛw’r ɛb ebu. Ow sosiɛm ɛmɛny l’ɛwl mɛny n’im ligigl ab af in sɔny.
43006016	Eke lɛgŋ ew es a, Jesu e jam ɛsɛl a us nuŋ es mij nɛny a,
43006017	ɛtŋ ok mijɛtŋ nyam ɛm am ubr mij lekpl a imn Kapɛrnayum eci. Lɛgŋ yɛji am ukm ab, ɛtŋ Jesu yɛji k’iim k’ɛŋnm ɛl.
43006018	Lɛf am ɛlu lɛc ɛm ɛtŋ mra am ɛlu mij lekpl ab af.
43006019	-L’ɔr mij ba ow k’ij kilo yen oglog nɔhɔn ɛtŋ kpɛkŋ -l’ɛkn Jesu ek’am an es mij ab af ow titm mijɛtŋ a, ɛtŋ erŋn am ɔny ɛl.
43006020	Gbɛkɔ Jesu dad ɛl ninɛ: "Erŋn k’ɔ́ny ɔny, kɔ ɛm!"
43006021	Jam ɛsɛl a erur eke k’ɔny ɛlu’l mijɛtŋ ab ɛm, ɛtŋ kpɛkŋ mijɛtŋ a itr es yogŋ a eke -n’aam a e nanu a.
43006022	Eke lɛgŋ ɛny akr af a, agŋ a ek’anŋ mij lekpl a e jam a, ɛkn ek’ow el mijɛtŋ nyam cɛ anake anŋ yogŋ ncebles ɛm a; -l’uw any eke jam ɛsɛl a im ɛl sɔny, eke Jesu ɛym ɛl e mijɛtŋ ab ɛm.
43006023	Gbɛkɔ simijɛtŋ ɛjeci ek’anŋ Tiberiad am ow a, ow itr es usu a eke Ɛs Kɔtɔkɔ oc futufutu ɛlu Nyam bia ke -l’ijr a.
43006024	Eke agŋ a ɛkn eke Jesu lele in e jam ɛsɛl ab ab anm yogŋ a, -l’ok simijɛtŋ ab ɛm -n’im Kapɛrnayum -n’am ɔl Jesu.
43006025	Ɛtŋ eke -n’ɛŋan Jesu mij lekpl a e jam a, -n’am ibrm ow -l’ɛsɛ: "Low yɛgm agŋ ɛs, kɔ bogŋ eci wanci af ɛtŋ ow aŋa ee?"
43006026	Jesu dad ɛl ninɛ: "Low nawrɛ m’am dad ɔny: am ɔɔl’m ek’ijr futufutu molok iy ɔny a sosiɛm, kɔ ow elm ɛm e mɛny ɛwr a e nyandrɛ a eke irir a eci.
43006027	Kì kokr ob eke b’ugŋ es a e juma, kɔ kòkr yec’a eke b’ibn ke el sel ek’ɔnym uwr a e juma. Ɛgŋ ec’ Iy b’ow ɔŋ ɔny ob ij ikŋ na, aŋke tasi ɛm a, Ɛs Nyam in obi oc in ec’abusu a e mɛny ɛwr a ɛw’r af."
43006028	Ɛtŋ sica -n’am ibrm ow -l’ɛsɛ: "Kɔ juma a eke Nyam am erur a, ayaf si ki kokr ab ee?"
43006029	Jesu dad ɛl ninɛ: "Juma a eke Nyam am ibrm ɔny a el: ke ɔ́nyn ɔmn ɛgŋ a eke l’ɛrm ab ɛm."
43006030	-Li dad ow ninɛ: "Bogŋ eci mɛny ɛwr ɔtu eke ki kok yɛgm ɛy ke ow af, s’úb’ŋ nawrɛ ee? Ŋ eci juma ek’am kok a el bogŋ ec’ee?
43006031	Loj yogŋ, ɛy lagŋɛl ij futufutu ɛsɛ elel eke wɛl nɔn Nyam Lɛl ɛm ab af: n’ɔŋ wɛl futufutu ek’anŋ afr ow a -l’ij."
43006032	Ɛtŋ Jesu dad ɛl ninɛ: "Low nawrɛ, m’am dad ɔny: afr eci futufutu a, ow elm Mois ɔɔm ɔny, kɔ ɛm Ɛs anake ɔŋ ɔny afr eci futufutu tasi a.
43006033	Tasi ɛm a, Nyam eci futufutu a eke b’ɔŋ ɛgŋ a, el ɛgŋ a eke b’anŋ afr ow, ke b’ɔŋ wus na nimum ec’agŋ a fɛŋ sel a."
43006034	Ɛtŋ -li dad ow ninɛ: "Ɛgŋ gbɛl, sɛgŋ fɛŋ ɔ̀ŋ ɛy futufutu ikŋ na."
43006035	Jesu dad ɛl ninɛ: "M’el sel e futufutu. Ɛgŋ yec’eke b’ow ow ɛm ogŋ a, lɛgŋ kaka namn k’ow ɔnym’n, ɛtŋ ɛgŋ yec’eke b’ow ɔny ɔmn ɛm ɛm a, lɛgŋ kaka mijamn k’ow ɔnym’n.
43006036	Gbɛkɔ m’ikŋ anym mi dad ɔny: ɛkan’m ɛtŋ ubmn nawrɛ.
43006037	Ɛgŋ liy nyam nyam fɛŋ eke ɛm Ɛs b’ow ɔŋ’m a, b’ow ow ɛm ogŋ, ɛtŋ lɛgŋ kaka mi k’ow m’ogŋm ɛgŋ eke b’ow ow ɛm ogŋ a,
43006038	aŋke m’anŋ afr m’ow wus af aŋa, ow elm ɛm ec’erur kok eci, kɔ ɛgŋ ek’ɛrm’m a ec’erur mi ki kok.
43006039	Ɛtŋ kin ɛgŋ a ek’ɛrm’m a e low ek’am erur: ke mi k’írmnm agŋ a fɛŋ a eke l’abul’m a e nyam, kɔ ke lɛgŋ es abal el ɛm a, m’ígbm ɛl luw ɛm.
43006040	Ɛɛ, tasi ɛm a, kin low ek’ɛm Ɛs am erur: ke agŋ a fɛŋ ek’ɛkn Iy a ke ɔny ɔmn in ɛm a, ɛ́ŋn sel ek’ɔnym uwr, ke lɛgŋ es abal el ɛm a, m’ígbm ɛl luw ɛm."
43006041	Jwifɛl a am ɛny abr ok Jesu af aŋke li dad ninɛ: "M’el futufutu ek’anŋ afr us es."
43006042	Ow sosiɛm -n’am dad -l’ɛsɛ: "Kɔ ow elm Josɛf jim Jesu ee? Ɛs lele lis ab a, s’uw ɛl any sɛnyn sɛnyn. Ke sica ayaf l’ɔtu eke li ki dad l’ɛsɛ: 'M’anŋ afr m’us es' ee?"
43006043	Jesu dad ɛl ninɛ: "K’ɛ̀nyn abr ɔny ɔfr ɛm ɔ!
43006044	Ɛgŋ kaka k’ɔtum owm ɛm ogŋ eke ɛm Ɛs ek’ɛrm’m a nyimnm’n; ke sica ɛm, lɛgŋ es abal el ɛm a, m’ígbm’n luw ɛm.
43006045	Kokoba ɔb ɛsɛl e silɛl ab ɛm e nyam ɛm wɛl nɔn: Nyam b’ow yɛgm ɛl fɛŋ low any uw. Ɛgŋ fɛŋ ek’iri ɛm Ɛs ec’odad ke ɛgŋ in e low yɛgm a e low eb a, ke ɛm ogŋ n’am ow a.
43006046	Ow elm ke ɛgŋ ɛkn ɛm Ɛs nyamn ɛm; ɛgŋ a cɛ eke Nyam ɛrm a cɛ ɛkn Ɛs.
43006047	Low nawrɛ m’am dad ɔny: ɛgŋ ek’ɔny ɔmn ɛm ɛm a, ɔny sel ek’ɔnym uwr.
43006048	Ɛm anake m’el futufutu a eke b’ɔŋ ɛgŋ sel a.
43006049	Ke loj yogŋ ɔny lagŋɛl ij futufutu cɛ ɛtŋ -l’uw.
43006050	Gbɛkɔ futufutu a ek’anŋ afr us es a, el futufutu ek’ɛgŋ b’ij ke úwm.
43006051	Ɛm, m’el owr anŋ eci futufutu ek’anŋ afr us es. Ɛgŋ yec’eke b’ow ij futufutu ikŋ na a, b’ow ɛŋn sel sɛgŋ fɛŋ. Futufutu a eke m’am ɔŋ ɔny a, ke ɛm eci sos megl ana; m’am oc m’ɔŋ ɔny yec’ɛtŋ ke wus nimum ɛ́ŋn sel."
43006052	Ow sosiɛm, Jwifɛl a ɛl ɔfr ɛm am atar ów es lebl tuɔtuɔ ɛm dad ɛsɛ: "Kɔ ayaf ɛgŋ na k’ɔŋn ɛy in eci sos megl a s’ij ee?"
43006053	Jesu dad ɛl ninɛ: "Low nawrɛ m’am dad ɔny: eke ijmn ɛgŋ ec’Iy eci sos megl, ɛtŋ ɛgŋmn in eci mebl a, sel ɛŋn k’ow anm ɔny ɛm.
43006054	Ɛgŋ yec’eke b’ow ij ɛm eci sos megl ke b’ow ɛgŋ ɛm eci mebl a ɔny sel ek’ɔnym uwr, ɛtŋ lɛgŋ es abal el ɛm, m’ow m’igbm’n luw ɛm;
43006055	aŋke ɛm eci sos megl a el ob ij tasi, ɛtŋ ɛm eci mebl a el mar tasi eke wɛl b’ɛgŋ.
43006056	Ɛgŋ yec’eke b’ij ɛm eci sos megl a, ke b’ɛgŋ ɛm eci mebl a okr af ɛm ab, ɛtŋ ɛm yɛji in yɔny s’okr af.
43006057	Ɛm Ɛs ek’ɛrm’m a anŋ owr ɛtŋ in ɛm, ɛm yɛji m’anŋ owr; ɛbɛn nyam coco, ɛgŋ yec’eke b’ow oc’m gbagbal in sosi a, b’ow anŋ owr ɛm ɛm.
43006058	Futufutu a ek’anŋ afr us es a, in ec’elel eke n’anŋn ana. N’anm ɛsɛ yec’a ek’ɔny lagŋɛl ikŋ anym ij ke uw ab af. Gbɛkɔ ɛgŋ eke b’ow ij futufutu na a, b’ow anŋ owr sɛgŋ fɛŋ."
43006059	Ke Kapɛrnayum eci Nyam nuŋ igŋ usu a eke n’anŋ n’am yɛgm agŋ low a anake n’am dad sodad amua a.
43006060	Eke -l’irir Jesu ec’odad a bake ow uwr a, jam ɛsɛl ab ɛm ec’agŋ nɔnɔ am dad ɛsɛ: "Sica aŋa ow am ɛw low agbr ɛm! Bwo ec’ɛgŋ ɔtu eke k’ɛgŋ odad tuɔtuɔ na e low eb ee?"
43006061	Jesu uw any eke jam ɛsɛl a am cacak’r odad na af. Na sosiɛm anake n’am dad wɛl l’ɛsɛ: "Kɔ low na gbre ow am ijr ɔny ee?
43006062	Kɔ sica lɛgŋ eke b’ow ɛkan ɛgŋ ec’ Iy uyu im yogŋ a eke l’ikŋ anym n’anŋ l’ow a, ke ayaf ow b’ow kokr ɔny ab ee?
43006063	Nyam ec’Abŋ a anake b’ɔŋ ɛgŋ sel a; sos megl sɔny ɔnym low kaka ec’abusu. Sodad a eke mi dad ɔny a el abŋ lele sel ab.
43006064	Gbɛkɔ ɔny ɛm ec’agŋ nyam nyam ubm nawrɛ." (Ke tasi ɛm a, nuŋ ɔb ɛm ɛtŋ, Jesu uw agŋ a ek’ubm nawrɛ ab any, ɛtŋ l’uw ɛgŋ a eke b’ow ɔl ij’r ab any.)
43006065	L’igŋ af li dad ninɛ: "Na sosiɛm anake mi dad ɔny, eke ɛgŋ kaka k’ɔtum owm ɛm ogŋ eke Nyam ɔɔm’n ow ec’abusu."
43006066	Ow eci wanci ab af, jam ɛsɛl nɔnɔ ocr sos es ɛtŋ ɛgŋm usm’n jam ij.
43006067	Jesu am dad jam ɛsɛl lɛw yony a ɛsɛ: "Ɔny yɛji erurir eke k’imn ee?"
43006068	Simɔ Piɛr dad’r ninɛ: "Ɛgŋ gbɛl, kɔ bwo ec’ɛgŋ ogŋ si k’im ee? Ŋ ɔny sodad eke b’ɔŋ ɛgŋ sel ek’ɔnym uwr a.
43006069	S’uw any ɛtŋ s’ub nawrɛ: ŋ el Ɛgŋ Lala eke Nyam ɛrm ow."
43006070	Jesu dad ɛl ninɛ: "Kɔ ow elm ɔny lɛw yony mum mi sɔsuam m’otm ɔny ee? Gbɛkɔ ɔny ɛm ec’ɛgŋ nyam el agn!"
43006071	Ke Judas, Simɔ Iskariɔt iy a ec’iy ec’odad Jesu am dad, aŋke Judas, eke l’el jam ɛsɛl lɛw yony ab ɛm ec’ɛgŋ yɛji, li b’ow l’ɔl Jesu l’ij.
43007001	Ów amua e jam a, Jesu am ɛc ɛlul Galile ɛm; l’erurm eke li k’im Jude aŋke Jwifɛl ec’es ɛw ɛsɛl a am ɔl eke k’ɔŋ wɛl ibi’r.
43007002	Jwifɛl eci Mɛf ec’es gbɛgbl e lɛgŋ ow titm,
43007003	ɛtŋ Jesu lisijimɛl am dad’r ɛsɛ: "Ìgb im Jude yec’ɛtŋ ke ŋ e jam ɛsɛl a yɛji ɛ́kn ów a eke am kok a.
43007004	Ɛgŋ ek’am erur eke k’il nin a, ɔ́tum kokm low es lɔl ɛm. Ɛsɛ elel eke am kok ów amua ab af a, ɛ̀lu sos ɔkm yec’ɛtŋ ke agŋ ɛ́kn’ŋ."
43007005	Tasi ɛm a, lisijimɛl bɔbɔ yɛji ɔ́nym ɔmn in ɛm.
43007006	Jesu dad ɛl ninɛ: "Ɛm ec’es gbɛgbl ɛm a eke mi k’im a e lɛgŋ tasi ki bɛbmnm ab. Ɔny ec’a, sɛgŋ a fɛŋ akpl.
43007007	Ɔny, wus ec’agŋ k’ɔtum ɔnym ɔny e sifn; gbɛkɔ ɛm, -n’ɔny ɛm e sifn aŋke mi bi dad ɛl eci ów eŋuŋ a eke -li bi kok a ec’odad.
43007008	Ɔny, ìmn es gbɛgbl ab ɛm. Ɛm mi k’owm yɛ aŋke ɛm ec’a, ow ki bɛbmnm ab."
43007009	Eke li dad odad na bake ow uwr a, in gbɛ n’anŋ Galile.
43007010	Eke lisijimɛl a im es gbɛgbl ab ɛm a, Jesu yɛji im, gbɛkɔ l’ɛlum sos ɔkm ek’agŋ k’ɛkn’n: ow ɛw es lɔl ɛm.
43007011	Jwifɛl ec’es ɛw ɛsɛl a am ɔl’l es gbɛgbl ab ɛm ɛtŋ am ibrm agŋ ɛsɛ: "Kɔ bogŋ n’anŋ ee?"
43007012	Bieku ab ɛm, wɛl am sɛsl ów nɔnɔ in e nuŋ af. Bɛb am dad ɛsɛ: "L’el nimamn kok ɛs." Ɛtŋ likpr am dad ɛsɛ: "Njaŋ, li b’irmn agŋ."
43007013	Gbɛkɔ ɛgŋ kaka ɛ́lum sos ɔkm dadm in ec’odad aŋke ɛl fɛŋ -n’am uru Jwifɛl ec’es ɛw ɛsɛl a.
43007014	Es gbɛgbl a ok araŋn, ɛtŋ ca Jesu ow ɛy Nyamel gbɛl a e gbugŋ a ɛtŋ am yɛgm agŋ low.
43007015	Jwifɛl a low iti any ɛtŋ am dad ɛsɛ: "Ɛgŋ na eke wewrm low yɛj’a, ayaf li b’ɔtu l’uw ów amua any ee?"
43007016	Jesu dad ɛl ninɛ: "Low a eke mi bi yɛgm agŋ a ánm ɛm ɛm owm, kɔ Nyam ek’ɛrm’m a ogŋ ow b’anŋ ow.
43007017	Eke ɛgŋ am erur eke ki kok Nyam ec’erur a, li b’ow l’uw any eke ɛm e low yɛgm a b’anŋ Nyam ɛm ow, oglog ɛm obi ɛm.
43007018	Ɛgŋ eke bi dad in obi e nin ɛm ec’odad a, b’ɔl in obi ec’any gbɛl es. Gbɛkɔ ɛgŋ eke am kok juma ɔl ɛgŋ a ek’ɛrm’n a ec’any gbɛl es a am dad low nɛnyɛmbri nyam; yadŋ owi kaka anm in ɛm.
43007019	Kɔ bla ɛtŋ am ɔɔl eke k’ibir’m ee? Mois ɔɔm ɔny ol a ee? Gbɛkɔ ɔny ɛm ec’ɛgŋ kaka ánm es ol ab af."
43007020	Agŋ a dad’r ninɛ: " Abŋ ŋuŋ anŋ’ŋ ɛm tasi, kɔ bwo am ɔl eke k’ibi’ŋ ee?"
43007021	Jesu dad ɛl ninɛ: "Mɛny ɛwr nyam cɛ mi kok, ɛtŋ kin eke ɔny fɛŋ low a am iti ɔny any!
43007022	Mois ɔŋ abusu eke wɛl k’ ubr agŋ likr es, ɛtŋ ɛgŋn ow e kok e low ebr nɛnɛgŋ e lɛgŋ yɛji. (Ke tasi ɛm a, low na anm Mois ɛm owm, kɔ lagŋɛl krɛkrɛ ab ɛm ow anŋ ow.)
43007023	Eke wɛl b’ubr ɛgŋ likr es nɛnɛgŋ e lɛgŋ ɛtŋ ow ɔ́nym Mois ec’ol a ocm es, ke sica bla sosiɛm ɛtŋ am ebal ɛrm okr’m af, ɛgŋ nimum eke m’ewlm nɛnɛgŋ e lɛgŋ ab ee?
43007024	Ɛ̀wr ɔny e sos af e jɛj ok ab es, kɔ jɛ̀jr okr low nɛnyɛmbri nyam ɛm."
43007025	Agŋ a ek’ir Jerusalɛm a eci bɛb am dad ɛsɛ: "Kɔ ow elm ɛgŋ a eke wɛl am ɔl eke k’ibi ab ana ee?
43007026	Ɛ̀kan, n’am dad odad dedeku ec’any af ɛtŋ wɛl ɔbm kpu yɛji ɔɔm’n! Kɔ ɛy ec’es ɛwɛl a k’uw any ɛgŋ eb tasi eke l’el Mesi ab ee?
43007027	Gbɛkɔ lɛgŋ a eke Mesi a b’ow ow a, ɛgŋ kaka k’ow uwm yogŋ eke li b’ow n’anŋ l’ow ab any, kɔ ɛgŋ na ec’a, s’uw yogŋ eke n’anŋ l’ow ab any."
43007028	Jesu ek’anŋ Nyamel gbɛl a e gbugŋ a am yɛgm agŋ low a, igbl lebl ogŋ dad ninɛ: "Uwr ɛgŋ a tasi eke m’el ab any, ɛtŋ uwr yogŋ eke m’anŋ m’ow ab any ee? Ow elm ɛm obi ɛm m’owm, kɔ ɛgŋ a ek’ɛrm’m a el nɛnyɛmbri nyam ɛs, kɔ uwmn in any.
43007029	Ɛm, m’uw’r any aŋke in ogŋ m’anŋ m’ow ɛtŋ in l’ɛrm’m yɛji."
43007030	Ow sosiɛm, -n’am ɔl eke -li k’ɔny Jesu, kɔ ɛgŋ ɔtum ɔnym’n, aŋke in e wanci a ki bɛbmnm ab.
43007031	Gbɛkɔ dedeku ab ɛm, agŋ nɔnɔ ub’r nawrɛ ɛtŋ am dad ɛsɛ: "Lɛgŋ a eke Mesi a b’ow ow a, kɔ li b’ow li kok mɛny ɛwr l’akm ɛgŋ na ec’ab ee?"
43007032	Farisiɛl a iri Jesu e lís ec’ów eke bieku ab ɛm wɛl am dad ów sɛsl ɛm. Ow sosiɛm, egb waw ɛsɛl ɛgbɛl a lele Farisiɛl ab ab ɛrm usu ɔsu ɛsɛl eke k’im ɔny’n.
43007033	Jesu dad ninɛ: "Ɛmɛny m’anŋ ɔny ab lɛgŋ tɛl eci gbuŋ ke m’ɛ́wl m’im ɛgŋ a ek’ɛrm’m a ogŋ.
43007034	B’ow ɔɔl’m ɛtŋ k’ow ɛŋnmn’m, aŋke k’ow ɔtumn iimn yogŋ a eke m’ow m’anŋ a."
43007035	Jwifɛl a am ibrmn ɛl sosi ɛsɛ: "Kɔ bogŋ li b’ow n’im ɛtŋ si k’ow s’ɔtum s’ɛŋnm’n ee? Kɔ tutr n’ɔny eke li k’im Jwifɛl a eke mɔmun es agŋ a ek’elm Jwifɛl a ogŋ ee? L’erur eke li k’im li yɛgm agŋ ek’elm Jwifɛl a low ee?
43007036	Sodad amua eke li dad: 'B’ow ɔɔl’m ɛtŋ k’ow ɛŋnmn’m, k’ow ɔtumn iimn yogŋ a eke m’ow m’anŋ a' e nyandrɛ el bogŋ ec’ee?"
43007037	Es gbɛgbl a e lɛgŋ es abal el a, el es gbɛgbl a eci lɛgŋ ligbɛl. Ow e lɛgŋ a, Jesu igb inym es ɛtŋ igbl lebl ogŋ dad ninɛ: "Eke ɛgŋ mij amn am ɔny, l’ów ɛm ogŋ ke l’ɛ́gŋ mij.
43007038	Ɛgŋ eke b’ow ub’m nawrɛ a, mij ewl mij b’ow ewl’l ɛrm ɛm ok ɔkm ɛsɛ elel eke Nyam Lɛl dad ab af."
43007039	Jesu am dad ɛbɛn yɛgm Abŋ Lala a eke agŋ a ek’ɔny ɔmn in ɛm a k’ɛŋn a ec’odad. Tasi ɛm a, lɛgŋ ab ɛm, wɛl k’ɛ́ŋnm Abŋ Lala aŋke Jesu k’ɛym anygbɛl ɛm.
43007040	Sica eke dedeku ab ɛm ec’agŋ iri sodad amua a, nyam nyam am dad ɛsɛ: "Ɛgŋ na Kokoba ɔb ɛs a tasi ana!"
43007041	Bɛb am dad ɛsɛ: " Mesi ab ana!" Ɛtŋ likpr am dad ɛsɛ: "Kɔ Mesi a gbɛ ɔtu eke k’anŋ Galile ow ee?
43007042	Kɔ Nyam Lɛl dadm eke Mesi a b’ow el David e bosu ɛm ec’ɛgŋ eke b’ow anŋ Bɛtlehɛm, David e baŋn a ow ee?"
43007043	Jesu sosiɛm dedeku a ubr ɛm.
43007044	Agŋ nyam nyam erur eke wɛl k’ɔny’n, gbɛkɔ ɛgŋ kaka ɛwm’n abu af.
43007045	Usu ɔsu ɛsɛl a ɛwl mɛny im egb waw ɛsɛl ɛgbɛl a lele Farisiɛl ab ab ogŋ, ɛtŋ wɛl am ibrm ɛl ɛsɛ: "Kɔ bla sosiɛm ɛtŋ ocmn Jesu ab owmn ee?"
43007046	Usu ɔsu ɛsɛl a dad ninɛ: "Lɛgŋ kaka ɛgŋ dadm odad ɛsɛ in ec’ab af!"
43007047	Farisiɛl a am ibrm ɛl ɛsɛ: "Ɔny yɛji, yɛbr l’ɛju ɔny ee?
43007048	Kɔ es ɛw ɛsɛl ab ɛm ec’ɛgŋ nyam oglog Farisiɛl ɛm ec’ɛgŋ nyam ub’r nawrɛ ee?
43007049	Dedeku a ek’ub’r nawrɛ a uwm ol ab any, -l’el agŋ eke wɛl ofn!"
43007050	Nikodɛm eke lɛgŋ ek’ɛc ab ɛm im ɛkn Jesu a, el Farisiɛl ab ɛm ec’ɛgŋ ek’anŋ low ab ɛm. N’am dad wɛl l’ɛsɛ:
43007051	"Kɔ ɛy ec’ol a b’ɔb ɛgŋ low eke wɛl irim’n nɛnym oglog wɛl uwm low a eke li kok ab any ee?"
43007052	-Li dad ow ninɛ: "Ŋ yɛji, kɔ Galile iy el ee? Àpl Nyam e Silɛl ab ɛm b’ow ɛkn eke lɛgŋ kaka kokoba ɔb ɛs ánm Galile owm." [
43007053	Ɛtŋ ɛgŋ ɛgŋ eb ejagb im gbugŋ.]
43008001	[Kɔ Jesu gbɛ im Olivie lafɛny af.
43008002	Eke lɛgŋ ɛny akr af a, ibribr fafa ɛm a, l’ɛwl mɛny l’ow Nyamel gbɛl a e gbugŋ a ɛtŋ agŋ a fɛŋ ow ɛŋn’n. Li sig es ɛtŋ n’am yɛgm wɛl low.
43008003	Ol e low yɛgm ɛsɛl lele Farisiɛl ab oc yɔw nyam eke wɛl okr es nfaci ɔkr ɛm a is’r. -N’ɔny -n’inymn ow es dedeku a fɛŋ ec’any af
43008004	ɛtŋ -li dad Jesu ninɛ: "Low yɛgm agŋ ɛs, wɛl okr yɔw na es nfaci ɔkr ɛm.
43008005	Mois dad ɛy ol ab ɛm eke ɔyɔw nɛnɛ a, wɛl k’ɔr ɛl mebn ɛm ibi ɛl. Kɔ ŋ b’ɛsɛ ayaf ee?"
43008006	-N’am dad ɛbɛn -l’uk ow meb yec’ɛtŋ ke -l’ɔtu -l’ok ow ów af. Gbɛkɔ Jesu is any es ɛtŋ am nɔn wus abuli ɛm.
43008007	Eke -n’am at -l’ibrm ow l’ow a, Jesu igbl sos ogŋ ɛtŋ dad ɛl ninɛ: "Ke ɔny ɛm ec’ɛgŋ nyam eke lɛgŋ kaka kokm sikpl a, íkŋ anym ɔwl’l lebn krɛkrɛ."
43008008	Ɛmɛny l’ɛwl l’is any es ɛtŋ n’am nɔn wus.
43008009	Eke -l’irir ów amua a, -n’im nyam nyam, ow ɔb nuŋ agŋ ɛgbɛl ab ɛm toŋ batŋ Jesu anŋ in sɔny, yɔw a eke inym’n es any af ab ab.
43008010	Jesu ɛwl igbl sos ogŋ ɛtŋ dad’r ninɛ: "Sica yɔw, bogŋ agŋ a im ee? Kɔ ɛgŋ kaka dadm ŋ ec’ibi e low ee?"
43008011	Li dad ninɛ: "Low yɛgm agŋ ɛs, ɛgŋ kaka dadm ɛm ec’ibi e low." Jesu dad’r ninɛ: "Ɛm yɛji mi dadm ŋ ec’ibi owi. Ɔtu eke k’im, gbɛkɔ jam kì kok sikpl ij."]
43008012	Ɛmɛny Jesu am dad dedeku a ɛsɛ: "M’el wus nimum ec’usuayl. Ɛgŋ eke b’ow us’m jam a, b’ow ɛŋn owr anŋ eci usuayl ɛtŋ lɛgŋ kaka li k’ow n’anm es ncebn ɛm."
43008013	Farisiɛl a dad’r ninɛ: "Ŋ, am ij ŋ obi e daŋku; ŋ e daŋku ij na ɔnym any."
43008014	Jesu dad ɛl ninɛ: "Eke m’am ij ɛm obi e daŋku yɛji, ɛm e daŋku ij a el nawrɛ, aŋke m’uw yogŋ eke m’anŋ m’ow ab any ɛtŋ m’uw yogŋ eke m’aam ab any; kɔ ɔny, uwmn yogŋ eke m’anŋ m’ow ab any, ɛtŋ yogŋ eke m’aam a yɛji uwmn any.
43008015	Ɔny, bi jɛjr okr agŋ ɛm eci; ɛm, mi jɛ́jm ɛgŋ e low m’okm ɛbɛn.
43008016	Ɛtŋ eke batŋ mi jɛj low m’ok, ke ɛm e jɛj ok a b’el nɛny nyam ɛm eci, aŋke mi jɛ́jm m’okm ɛm sɔny, kɔ ɛm Ɛs eke ɛrm’m a b’anŋ ɛm ab.
43008017	Ɔny ec’ ol ab ɛm wɛl nɔn: ek’agŋ yony nɛny okr af daŋku ij nyam ɛm, ke daŋku ij ek’el nawrɛ ana.
43008018	M’am ij ɛm obi e daŋku ɛtŋ ɛm Ɛs ek’ɛrm’m a yɛji am ij ɛm e daŋku."
43008019	-N’am ibrm ow -l’ɛsɛ: "Kɔ bogŋ asŋ a ee?" Jesu dad ɛl ninɛ: "Uwmn’m any, uwmn ɛm Ɛs yɛj’any. Blel uwr’m any, ke blel úwr ɛm Ɛs yɛj’any."
43008020	N’am dad sodad amua Nyamel gbɛl a e gbugŋ a, eke n’anŋ n’am yɛgm agŋ low a, yogŋ a eke kɔprɔ ebr mob anŋ a. Ɛtŋ ɛgŋ kaka ɛdŋnm’n aŋke in e wanci a k’owm.
43008021	Ɛmɛny Jesu am dad ɛl ɛsɛ: "M’ow m’im; b’ow ɔɔl’m gbɛkɔ b’ow uwr ɔny e sikpl ab ɛm. K’ɔtumn iimn yogŋ a eke m’aam a."
43008022	Jwifɛl a am dadarir ɛl ɔfr ɛsɛ: "Eke n’am dad l’ɛsɛ ɛs k’ɔtum ɛs iim yogŋ a eke in aam a, kɔ ɛmn n’am ow n’im l’ɛdŋn ee?"
43008023	Jesu dad ɛl ninɛ: "Ɔny wus ec’agŋ, kɔ ɛm afr m’anŋ m’ow. Ɔny eel wus na eci, kɔ ɛm m’elm wus na eci.
43008024	Na sosiɛm anake mi dad ɔny eke b’ow uwr ɔny e sikpl ab ɛm a. Tasi ɛm a, eke ubmn nawrɛ eke 'Ɛm, anŋ anŋ' b’ow uwr ɔny e sikpl ab ɛm."
43008025	-N’am ibrm ow -l’ɛsɛ: "Ke ŋ bwo el ŋ ee?" Jesu dad ɛl ninɛ: "In a eke mi dad ɔny in e low nuŋ ɔb ɛm ɛtŋ a.
43008026	Ɔny e lís a, m’ɔny ów nɔnɔ eke mi ki dad ke mi jɛ́j m’ok yɛji. Gbɛkɔ ɛgŋ a ek’ɛrm’m m’ow a el nɛny nyam ɛs, yec’a eke mi wewr in e lís a, m’am ɔb ow ec’amani m’ok ɔny ek’eel wus ec’agŋ a."
43008027	-L’irim eke ow el Ɛs ec’odad eke n’am dad wɛl a.
43008028	Ɛtŋ Jesu dad ɛl ninɛ: "Lɛgŋ a eke b’ow igbal ɛgŋ ec’ Iy ogŋ a, b’ow uwr any eke 'Ɛm, anŋ anŋ'; b’ow uwr any yɛj’eke mi kókm low kaka ɛm obi ɛm: yec’a cɛ eke ɛm Ɛs yɛgm’m a e low cɛ mi bi dad.
43008029	Ɛgŋ a ek’ɛrm’m a anŋ ɛm ab; l’ɛ́lum im es ɛm sɔny aŋke sɛgŋ fɛŋ mi bi kok low yec’a eke li b’erur a."
43008030	Eke Jesu am dad ɛbɛn a, agŋ nɔnɔ ub’r nawrɛ.
43008031	Jesu am dad Jwifɛl a ek’ub’r nawrɛ a ɛsɛ: "Eke b’inymn es ɛm e sodad ab af a, b’ow eel ɛm e jam ɛsɛl tasi;
43008032	af yogŋ b’ow uwr low nɛnyɛmbri nyam any ɛtŋ low nɛnyɛmbri nyam a b’ow ɔŋ ɔny eel ewi."
43008033	-L’ɔdu -l’eb -li dad ow ninɛ: "Ɛy, Abraham ec’alaw; lɛgŋ kaka s’elm ɛgŋ kaka e madu. Ayaf ɔtu eke ki dad ɛy ɛsɛ si b’ow s’el ewi ee?"
43008034	Jesu dad ɛl ninɛ: "Ɛɛ, low nawrɛ m’am dad ɔny: ɛgŋ fɛŋ ek’am kok sikpl a, el sikpl ec’adu.
43008035	Adu élm akŋ a ec’ɛgŋ sɛgŋ fɛŋ eci; kɔ iy ec’a, sɛgŋ a fɛŋ li b’el akŋ a ec’ɛgŋ.
43008036	Eke Iy a bi sɔg ɔny, b’ow eel ewi tasi.
43008037	M’uw any eke eel Abraham ec’alaw; gbɛkɔ am ɔɔl eke k’ibir’m, aŋke ɛm e sodad a anm ɔny ɛrm ɛm.
43008038	Ɛm, m’am dad low yec’a eke m’ɛkn ɛm Ɛs ogŋ a, kɔ ɔny, am kokr low yec’a eke ɔny ɛs dad ɔny a."
43008039	-L’eb ow odad nɛnym ninɛ: "Ɛy ɛs a, Abraham." Jesu dad ɛl ninɛ: "Blel eel Abraham ec’ey tasi ana, ke blel kókr ów eke li kok a.
43008040	Mi dad ɔny low nawrɛ a eke m’uw any Nyam e lís a, ɛtŋ am ɔɔl eke k’ibir’m. Lɛgŋ kaka Abraham kokm low nɛnɛ!
43008041	Ɔny, bi kokr ów nyam a cɛ ɛsɛ ɔny ɛs af." -L’ɔdu -l’eb li dad ow ninɛ: "Ɛy s’elm egŋ ot iy. S’ɔny ɛy ɛs nyam coco, in l’el Nyam."
43008042	Jesu dad ɛl ninɛ: "Blel Nyam el ɔny ɛs ana, ke blel érurir’m, aŋke Nyam ogŋ m’anŋ m’ow, ɛtŋ m’anŋ aŋa in e nin ɛm. Ow elm ɛm obi ɛm m’owm, kɔ in l’ɛrm’m.
43008043	Bla sosiɛm ɛtŋ ɔ́tumn irimn odad a eke mi bi dad ab ee? Aŋke ijmn ɛm e sodad a ec’iri e lɛc.
43008044	Ɔny ɛs a el agn, ɛtŋ b’erurir eke ki kokr low yec’a eke ɔny ɛs b’erur a. Nuŋ ɔb ɛm ɛtŋ l’el ɛgŋ ibiu. Lɛgŋ kaka n’anm low nɛnyɛmbri nyam owi ɛm, aŋke low nɛnyɛmbri nyam anm in ɛm. Eke li b’ɔny yadŋ, ke in ec’elel eke n’anŋn ke ɛcm’n ab a ana, aŋke l’el yadŋu ɛtŋ l’el yadŋ ec’ɛs.
43008045	Gbɛkɔ ɛm ec’a, low nawrɛ eke mi bi dad a sosiɛm anake úbmn’m nawrɛ a.
43008046	Ɔny ɛm aŋa, bwo ec’ɛgŋ ɔtu eke ki dad ɛlu ɔkm eke mi kok sikpl ee? Ɛtŋ sica eke m’am dad ɔny low nɛnyɛmbri nyam, bla sosiɛm ɛtŋ úbmn’m nawrɛ ee?
43008047	Ɛgŋ ek’el Nyam ec’a, b’iri Nyam e sodad a. Gbɛkɔ ɔny, elmn Nyam eci, na sosiɛm anake írimn a."
43008048	Jwifɛl a dad’r ninɛ: "S’am dad eke ŋ Samari iy ɛtŋ ɔny abŋ ŋuŋ yɛji. Kɔ yadŋ s’ɔny ee?"
43008049	Jesu dad ninɛ: "M’ɔnym abŋ ŋuŋ, kɔ ɛm Ɛs mi b’ɛlum ɛtŋ ɔny, ɛ́gŋmn eke k’ɛlumn’m.
43008050	M’ɔlm ɛm obi ec’anygbɛl es; ɛgŋ anŋ ek’am kok ow e low ke am jɛj ok.
43008051	Ɛɛ, low nawrɛ m’am dad ɔny: ɛgŋ eke b’ɛlum ɛm e sodad a, lɛgŋ kaka li k’ow l’uwm."
43008052	Jwifɛl a dad’r ninɛ: "Sica s’uw any eke ɔny abŋ ŋuŋ tasi! Abraham uw, kokoba ɔb ɛsɛl a yɛji uw, ɛtŋ ŋ, am dad ɛsɛ: 'Ɛgŋ eke b’ɛlum ɛm e sodad a, lɛgŋ kaka li k’ow l’uwm.'
43008053	Ɛy ɛs Abraham uw. Kɔ am tutr eke ɔny any akm’n ee? Kokoba ɔb ɛsɛl a yɛji uw. Kɔ ayaf b’ocr ŋ sosi ee?"
43008054	Jesu dad ninɛ: "Blel m’am ɔŋn ɛm sosi any ana, ke blel ow elm low kaka. Ɛgŋ a eke am ɔŋ’m any a, ɛm Ɛs. In e lís e low eke bi dadr a el: 'L’el ɛy e Nyam',
43008055	ke uwmn in any. Kɔ ɛm, m’uw’r any. Blel mi dad eke m’uwm’n any, blel m’él yadŋu ɛsɛ ɔny af. Gbɛkɔ m’uw’r any ɛtŋ mi b’ɛlum in e sodad a.
43008056	Ɔny ɛs Abraham in e tutr ɛm ɛlu sos ɛm iŋn ɔkm ɛm e mowrer a ec’ɛkn eci; l’ɛkn ɛtŋ n’ɔny sos ɛm iŋn."
43008057	Ow ɔŋ Jwifɛl a dad’r ninɛ: "Kɔ ŋ, k’ɔnym akpo ekŋ yony lele lɛw ab yɛji ke kpɛkŋ ɛ́kn Abraham ee?"
43008058	Jesu dad ɛl ninɛ: "Ɛɛ, low nawrɛ m’am dad ɔny: gbuŋ ke wɛl éw Abraham a, 'Ɛm, anŋ anŋ.' "
43008059	Ow sosiɛm -l’ot mebn eke -li k’ɔɔr ow. Gbɛkɔ Jesu ɛy ɔkm Nyamel gbɛl a e gbugŋ a es lɔl ɛm.
43009001	Eke Jesu am ɛc a, l’ɛkn ɛgŋ nyam ek’any efl mew ɛm ɛtŋ.
43009002	In e jam ɛsɛl a am ibrm’n ɛsɛ: "Low yɛgm agŋ ɛs, bla sosiɛm ɛtŋ ɛgŋ na any efl in e mew ɛm ɛtŋ ee? Kɔ in obi ɛm e sikpl, oglog ɛs lele lis ab e sikpl sosiɛm ee?"
43009003	Jesu dad ninɛ: "Ow elm in obi ɛm e sikpl, oglog ɛs lele lis ab e sikpl sosiɛm. Kɔ any efl’l yec’ɛtŋ ke Nyam e juma kok a e low ɛ́y ɔkm in ɛm.
43009004	Eke lɛgŋ anŋ owr a, ow akpl eke si ki kokr ɛgŋ a ek’ɛrm’m a e juma. Lɛgŋ uk am ow, ek’ɛgŋ k’ow ɔtum kokm juma.
43009005	Eke m’anŋ wus af aŋa a, m’ow m’el wus na ec’usuayl."
43009006	Eke li dad sodad amua bake uwr a, l’ifi sar l’ok wus ɛtŋ li kok kɔdɔg sar ab ab, l’oc l’udu any eflu a ec’anyamn a,
43009007	ɛtŋ li dad ninɛ: "Ìm yɔg any Silowe e mij ab ɛm." (Silowe e nyandrɛ el 'ɛrmu'.) Any eflu a im yɔg any, ɛtŋ eke l’ɛwl l’ow a, n’am ɛkn es!
43009008	In e saw saw ec’agŋ lele agŋ ɛjec’eke lɛgŋ sig ɛm ɛkn’n n’am sasm ob a am ibrm ɛsɛ: "We! Kɔ ow elm ɛgŋ a eke bi sig es am sasm ob ab ee?"
43009009	Agŋ nyam nyam am dad eke ow in ana. Bɛb am dad ɛsɛ: Njaŋ, ow’n elm ow, kɔ es cɛ ow’n b’ot ow. Ɛtŋ ɛgŋ a dad ninɛ: "Tasi, ɛm ana."
43009010	-N’am ibrm ow -l’ɛsɛ: "Kɔ ayaf kokr ɛtŋ ŋ ec’anyamn a ayl ee?"
43009011	Li dad ninɛ: "Ɛgŋ a eke wɛl b’ɛsŋ Jesu a kok kɔdɔg udu’m anyamn ɛtŋ li dad’m eke mi k’im Silowe e mij ab ɛm mi yɔg any. M’im yogŋ, ɛtŋ eke mi yɔg any uwr a, m’am ɛkn es."
43009012	-L’ibrm ow ninɛ: "Ɛgŋ a, bogŋ in a!" Li dad ninɛ: "M’ɛknm’n."
43009013	Sica wɛl ɛwl ɛgŋ a eke wɛl ewlm a Farisiɛl ogŋ.
43009014	Ke nɛnɛgŋ e lɛgŋ anake Jesu oc kɔdɔg kok ewlm’n anyamn a.
43009015	Na sosiɛm Farisiɛl a yɛji am ibrm ɛgŋ a ɛsɛ: "Kɔ ayaf kokr ɛtŋ am ɛkn es ee?" Li dad ninɛ: "L’udu’m kɔdɔg tɛl anyamn, mi yɔg any ɛtŋ m’am ɛkn es."
43009016	Farisiɛl bɛb am dad ɛsɛ: "Ɛgŋ ikŋ na eke kok low na a k’ɔtum anm Nyam ogŋ owm, aŋke l’ɛluam nɛnɛgŋ e ec’ol a." Gbɛkɔ agŋ likpr a ɔdu eb ɛtŋ am dad ɛsɛ: "Kɔ ayaf sikpl ɛs nyam ɔtu eke ki kok mɛny ɛwr amua ee?" Ɛtŋ ɛl ɔfr a -li bubr ɛm.
43009017	Ɛmɛny Farisiɛl a am ibrm any eflu a ek’ewl a ɛsɛ: "Ɛtŋ kɔ ŋ eke l’ewlm’ŋ anyamn a, ayaf am dadr ee?" Li dad ninɛ: "L’el kokoba ɔb ɛs."
43009018	-
43009019	Jwifɛl ec’es ɛwɛl a k’ubm nawrɛ eke li k’el any eflu ke sica l’éwl n’am ɛkn es. Ow sosiɛm -l’ɛsŋ ɛs lele lis ab low ibrm eci, ɛtŋ -n’am ibrm wɛl -l’ɛsɛ: "Kɔ iy na ɔny ec’iy ee? Am ɛgŋn ebr eke l’el any eflu mew ɛm ɛtŋ ee? Ayaf ɛtŋ sica n’am ɛkn es ee?"
43009020	In ec’agŋ a dad ninɛ: "S’uw any cɛ eke l’el ɛy jim ɛtŋ wɛl ew’r any eflu.
43009021	Gbɛkɔ elel eke ow ɛcr ke sica n’am ɛkn es a s’uwm any, ɛtŋ ɛgŋ a eke k’ewlm’n anyamn a yɛji s’uwm’n any. Any at’r es, ìbrmn in, in obi l’ɔtu eke li ki dad!"
43009022	-N’am dad ɛbɛn aŋke -n’am uru Jwifɛl ec’es ɛwɛl a. Tasi ɛm a, Jwifɛl ec’es ɛwɛl a ikŋ anym iririr eke ɛgŋ fɛŋ eke b’ow ɛgŋ eb eke Jesu el Mesi a, -l’ogŋ ow ɛl e Nyam nuŋ igŋ usu a.
43009023	Low na sosiɛm anake iy ɛs a lele iy lis ab ab dad ninɛ: "Any at’r es, ìbrmn in, in obi l’ɔtu eke li ki dad a."
43009024	Ɛmɛny Farisiɛl ɛsŋ ɛgŋ a eke wɛl ewlm a sakp yony ɛm ɛtŋ am dad’r ɛsɛ: "Ɛy s’uw any eke ɛgŋ na sikpl ɛs! Dàd low nɛnyɛmbri nyam Nyam ec’any af."
43009025	Li dad ninɛ: "Ke l’él sikpl ɛs oglog li k’elm sikpl ɛs yɛji, m’uwm any. Gbɛkɔ low nyam cɛ m’uw any: m’el any eflu, ɛtŋ sica m’am ɛkn es."
43009026	-N’am ibrm ow -l’ɛsɛ: "Kɔ ayaf li kokr’ŋ ee? Ayaf l’ewlm’ŋ anyamn ab ee?"
43009027	Li dad ninɛ: "M’ikŋ anym mi dad ɛtŋ erurmn eke k’irir. Kɔ bla ɛtŋ am erurir eke ɛmɛny mi ki dadr ɛm ee? Kɔ ɔny yɛji in e jam ɛsɛl am erurir eke k’eel ee?"
43009028	-N’am wɛwr ow -li dad -l’ɛsɛ: "Ŋ el ɛgŋ nɛnɛ na e jam us ɛs! Ɛy Mois e jam us ɛsɛl s’el.
43009029	Mois ec’a Nyam dad’r odad; kɔ ɛgŋ ikŋ na ec’a, yogŋ eke n’anŋ l’ow bɔbɔ yɛji s’uwm any!"
43009030	Ɛgŋ a eke wɛl ewlm a dad ɛl ninɛ: "Kin low ek’ɛw any iti owi: uwmn yogŋ eke n’anŋ l’ow ab any, gbɛkɔ l’ewlm im!
43009031	S’uw any eke Nyam írim sikpl ɛsɛl e lebl; gbɛkɔ ɛgŋ fɛŋ eke b’ɛlum Nyam ke bi kok in ec’erur a, Nyam b’iri’r lebl.
43009032	Lɛgŋ kaka wɛl dadm ɛy s’irim eke ɛgŋ nyam ewlm ɛgŋ eke mew ɛm ɛtŋ el any eflu.
43009033	Blel ɛgŋ na anm Nyam ogŋ owm, blel l’ɔtum li kokm low kaka."
43009034	-L’ɔdu -l’eb -li dad ow ninɛ: "Ŋ e mew ɛm ɛtŋ, ŋ nimum a anŋ sikpl ɛm ɛtŋ am erur eke ki yɛgm ɛy low ee?" Ɛtŋ -l’ogŋ ow Nyam nuŋ igŋ usu a.
43009035	Eke Jesu iri eke wɛl ogŋ any eflu a, n’im n’ɛŋn ow ɛtŋ li dad ow ninɛ: "Kɔ ɔny ɔmn ɛgŋ ec’ Iy ɛm ee?"
43009036	Ɛgŋ a dad’r ninɛ: "Ɛgŋ gbɛl, dàd’m ɛgŋ a yec’ɛtŋ ke m’ɔ́ny ɔmn in ɛm ɔ!"
43009037	Jesu dad’r ninɛ: "Aah! Am ɛkn’n; caca ɛm a, in anake n’am dad’ŋ odad a!"
43009038	Ɛgŋ a dad’r ninɛ: "Ɛgŋ gbɛl, m’ɔny ɔmn." Ɛtŋ l’ok ɔwrɔkp wus Jesu ec’any af.
43009039	Ɛtŋ Jesu dad ninɛ: "M’ow wus af aŋa jɛj ok eci: ke ány eflu ɛ́kn es, ke agŋ ek’am ɛkn es a any éfl."
43009040	Farisiɛl bɛb a eke anŋ in ab a iri sodad amua, ɛtŋ am ibrm’n ɛsɛ: "Kɔ ɛy yɛji ány eflu si k’el ee?"
43009041	Jesu dad ɛl ninɛ: "Blel eel ány eflu, blel elmn sikpl ɛsɛl; gbɛkɔ eke am dadr eke am ɛkan es a, eel sikpl ɛsɛl."
43010001	Jesu dad ninɛ: "Ɛɛ, low nawrɛ m’am dad ɔny: ɛgŋ eke ɛ́crm lisany a eci ɛym mɛcɛb lakp ab ɛm, ke b’uyu usu ɛjeci ɛy ɛm a, ɛgŋ a ulu, ów gaŋgaŋ ɛs.
43010002	Gbɛkɔ ɛgŋ eke b’ɛcr lisany a ec’a, el mɛcɛb a ec’ɔsu ɛs.
43010003	Ɛgŋ a, usu ɔsu ɛs a bi fig’r lisany ɛtŋ mɛcɛb a b’iri’r lebl. Li b’ɛsŋ in e mɛcɛb a ec’en nyam nyam ɛm, ɛtŋ li b’ok wɛl ɔkm.
43010004	Eke li b’ok wɛl ɔkm fɛŋ a, li b’ikŋ wɛl anym ke wɛl ám us’r jam, aŋke mɛcɛb a uw’r lebl any.
43010005	Gbɛkɔ ɛgŋ eke -l’uwm any a, -l’usmn ow jam. Eke -l’ɛkn ow, -li b’uru -n’ɔmu es aŋke -l’uwm ow lebl any."
43010006	Jesu oc nyandrɛ ɛm odad na am dad ɛl, kɔ low yec’a eke n’am erur eke li k’ɛlu ɔkm a k’okm agŋ a es sos ɛm.
43010007	Ɛmɛny Jesu dad ninɛ: "Ɛɛ, low nawrɛ m’am dad ɔny: m’el mɛcɛb lakp a e lisany.
43010008	Agŋ a fɛŋ eke ikŋ anym ow a, elu, ów gaŋgaŋ ɛsɛl; kɔ mɛcɛb a ɛgŋm irim ɛl ec’odad a.
43010009	Ɛm, m’el lisany. Ɛgŋ eke b’ow ɛcr ɛm ɛm ɛy ɛm a, b’ow ɛŋn sel; l’ɔtu eke li k’ɛy ɛm l’ɛy ɔkm ɛtŋ li b’ow n’ɛŋn in ec’ob ij.
43010010	Ulu ec’a, li b’ow cɛ eke li k’iy, l’ibi ke ni ŋúŋn. Ɛm, m’ow eke agŋ k’ɛŋn sel, ke -n’ɛŋn sel a nɔnɔ ɛm.
43010011	Ɛm, m’el mɛcɛb ɔsu ɛs mamn. Mɛcɛb ɔsu ɛs mamn b’oc in e sel a ɔŋ in e mɛcɛb a.
43010012	Ɛgŋ ek’am kok juma ke ow el os sosiɛm cɛ ec’a, elm mɛcɛb ɔsu ɛs tasi; mɛcɛb a elm in eci. Eke li b’ɛkn botimbo ek’am ow a, li b’igŋ l’ok wɛl es, ke l’úru es n’im. Ke sica botimbo a ɔ́ny mɛcɛb a bɛb ke ɔ́mun ɛl es.
43010013	Ɛgŋ a ek’am kok juma ke ow el os sosiɛm cɛ ec’a, ɛbɛn eke ow b’ɛcr ana. L’útrm mɛcɛb a e low.
43010014	-
43010015	Ɛm, m’el mɛcɛb ɔsu ɛs mamn a. Ɛsɛ elel eke ɛm Ɛs uw’m any ke ɛm yɛji m’uw’r any ab af a, ɛbɛn nyam coco m’uw ɛm e mɛcɛb ab any, ɛtŋ ɛl yɛji -l’uw’m any. Ɛm e sel a m’ɛgŋ m’eb eke mi k’oc m’ɔŋ ɛl.
43010016	Ɛmɛny m’ɔny mɛcɛb ɛjeci eke anm lakp na ɛm. Ɛl yɛji ow it ke mi nyímn ɛl; -li b’ow -l’iri’m lebl ɛtŋ -li b’ow -l’el mɛbob nyam eke b’ow ɔny ɔsu ɛs nyam coco.
43010017	Ɛm Ɛs b’erur’m aŋke m’ɛgŋ m’eb eke mi k’oc ɛm e sel a m’ɔŋ ɛl, ke ɛmɛny m’ɛ́wl m’oc.
43010018	Ɛgŋ kaka ébm im sel a abu ɛm, kɔ ɛm obi mi b’oc sel a m’ɔŋ ɛl; m’ɔny abusu eke mi k’oc sel a m’ɔŋ ɛl, ɛtŋ ɛmɛny m’ɔny abusu eke mi k’eb. Ɛm Ɛs ec’ol a eke ɔŋ’m ab ana."
43010019	Sodad amua sosiɛm, ɛmɛny Jwifɛl a ubr ɛm.
43010020	Ɛl ɛm ec’agŋ nɔnɔ am dad ɛsɛ: "N’ɔny abŋ ŋuŋ! Nuŋ ɛm uŋ’n! Kɔ bla ɛtŋ am irir in ec’odad ab ee?"
43010021	Bɛb am dad ɛsɛ: "Ɛgŋ eke ɔny abŋ ŋuŋ a k’ɔtum dadm odad nɛnɛ. Abŋ ŋuŋ ɛs ɔtu eke k’ewlm ány eflu ee?"
43010022	Sica Nyamel gbɛl a e fig ec’es gbɛgbl ɛy Jerusalɛm ɛtŋ ow el lɛfr lɛgŋ iy.
43010023	Jesu am nyinymn es Nyamel gbugŋ a, lɛf eb usu a eke ij Salomɔ e nin a.
43010024	Jwifɛl a iwr did ɛlul il ɛm ɛtŋ am ibrm’n ɛsɛ: "Kɔ b’ow ɔny ɛy es bɛbar na ɛm cɛ ee? Dàd ɛy nɛnyɛmbri nyam eke ow el ŋ el Mesi a."
43010025	Jesu dad ɛl ninɛ: "M’ikŋ anym mi dad ɔny, kɔ ubmn’m nawrɛ. Ów a eke m’am kok ɛm Ɛs e nin ɛm a am ij ɛm e daŋku.
43010026	Ɛtŋ ɔny, úbmn nawrɛ aŋke elmn mɛcɛb a ek’el ɛm ec’a.
43010027	Ɛm e mɛcɛb a b’iri’m lebl, m’uw ɛl any ɛtŋ -li b’us’m jam.
43010028	Mi b’ɔŋ ɛl sel eke ɔnym uwr; lɛgŋ kaka -li k’ow -l’uwmn ɛtŋ lɛgŋ kaka ɛgŋ k’ɔtum dɔgrm ebm ɛl ɛm ec’abu ɛm.
43010029	Ɛm Ɛs a eke ot ɛl ɔŋ’m a, l’agb l’akm ob ob fɛŋ, ɛtŋ ɛgŋ kaka ɔnym abusu eke ki dɔgr ob eke anŋ ɛm Ɛs abu ɛm a eb.
43010030	Ɛm lele ɛm Ɛs ab a, s’el nyam coco."
43010031	Ɛmɛny Jwifɛl a ot mebn as luku eke ki wɔwl’l.
43010032	Kɔ Jesu dad ɛl ninɛ: "Ɛm Ɛs ɛm, mi kok ów amamn nɔnɔ mi yɛgm ɔny. Ów amua, bogŋ ec’anake ow af am ɔɔl eke k’ibir’m mebn ɛm ab ee?"
43010033	Jwifɛl a dad’r ninɛ: "Ow elm ke bi kok low nimamn ke s’íbi’ŋ mebn ɛm, kɔ Nyam eke am wɛwr a sosiɛm. Ɛgŋ cɛ el’ŋ, ɛtŋ am ocr ŋ sosi Nyam!"
43010034	Jesu dad ninɛ: "Nyam dad wɛl nɔn ɔny ec’ ol ab ɛm ninɛ: Ɔny eel 'sinyam'.
43010035	Agŋ a eke Nyam odad a ot es a, Nyam ɛsŋ ɛl 'sinyam'. Ke s’uw any eke Nyam Lɛl ec’odad eke dad a, wɛl k’ɔtum ɔnym ocm es.
43010036	Ɛtŋ ɛm, ɛm Ɛs usm’m abu es ɛtŋ ɛrm’m wus na af; ayaf ɔtur eke ki dadr ɛsrɛ m’am wɛwr Nyam aŋke mi dad eke m’el Nyam ec’Iy ee?
43010037	Eke mi kokm ɛm Ɛs ec’ów a, k’ùbr’m nawrɛ.
43010038	Gbɛkɔ eke mi bi kok a, eke ubmn ɛm e sodad a nawrɛ yɛji, ùbr ów amua nawrɛ yec’ɛtŋ ke ow ók ɔny es sos ɛm kpɛkŋ kpɛkŋ eke ɛm Ɛs ir ɛm ɛm ɛtŋ ɛm yɛji m’anŋ ɛm Ɛs ɛm."
43010039	-N’am ɔl ek’ɛmɛny -li k’ɛw ow abu af, kɔ l’akm wɛl.
43010040	Ɛmɛny Jesu ɛwl im mij ewl mij a ek’el Jurdɛn a e jam a, yogŋ a eke Jan ikŋ anym ok agŋ mij nuŋ a, ɛtŋ n’anŋ yogŋ.
43010041	Agŋ nɔnɔ am ow in ogŋ ɛtŋ -n’am dad -l’ɛsɛ: "Jan kokm mɛny ɛwr kaka, gbɛkɔ ɛgŋ a e low a eke li dad a el nawrɛ."
43010042	Ɛtŋ sica agŋ nɔnɔ ub’r nawrɛ.
43011001	-
43011002	Ɛgŋ nyam eke wɛl b’ɛsŋ Lasar ɔny lisijɔwɛl yony, Mart lele Mari ab; -l’ir Betani baŋn. Mari a, ke yɔw a eke ok Ɛs Kɔtɔkɔ mijey akr ke oc in e sin nuŋ tɛtŋ es ab ana. Lisijim Lasar ɛy ɔl tuɔtuɔ.
43011003	Agŋ lisijɔwɛl yony a ɛrm ɛgŋ eke k’im dad Jesu eke in ec’ɛgŋ a eke li b’erur a ɔl am ɔny.
43011004	Eke Jesu iri amani na a, li dad ninɛ: "Ɔl ikŋ na k’ow ibim’n, ow el Nyam ec’anygbɛl a eci, yec’ɛtŋ ke Nyam ec’Iy ec’anygbɛl a ɛ́y ɔkm."
43011005	Ke Jesu b’erur Mart, ow lisijɔw lele Lasar ab sɛnyn sɛnyn.
43011006	Ow sosiɛm Lasar ec’ɔl owi a eke l’iri a, n’anŋ usu a eke n’anŋ a li kok sɛgŋ yony l’ok af.
43011007	Ɛtŋ ca li dad in e jam ɛsɛl a ninɛ: "S’ɛ́wal s’imn Jude."
43011008	Jam ɛsɛl a dad’r ninɛ: "Low yɛgm agŋ ɛs, yogŋ anake wɛl ɔl eke k’ibi’ŋ mebn ɛm a, ɔrɔfn k’ɛtum es yɛji ɛtŋ ɛmɛny am erur eke k’ɛwl im ee?"
43011009	Jesu dad ɛl ninɛ: "Lɛgŋ mum ɛm a wanci lɛw yony b’anŋ, kɔ yadŋ ee? Eke lɛgŋ owr ɛgŋ am an es, l’uyuam ob ab aŋke n’am ɛkn wus na ec’usuayl a.
43011010	Kɔ eke ɛgŋ am an es ncok ɛm, li b’uyum ob ab aŋke usuayl anm in ɛm."
43011011	Eke li dad ów amua bake ow uwr a, l’igŋ af li dad ninɛ: "Ɛy lawl a mɛmn n’am ɛru, kɔ m’ow m’im m’uwr’r."
43011012	Jam ɛsɛl a dad ninɛ: "Ɛgŋ gbɛl, eke ow el mɛmn n’am ɛru tasi, li b’ow l’ewl."
43011013	Tasi ɛm a, Lasar e luw a ec’odad anake Jesu am dad a, ɛtŋ jam ɛsɛl a e tutr ɛm a, ow el mɛmn cɛ.
43011014	Ow ɔŋ Jesu dad ulm ɛl es ninɛ: "Lasar uw.
43011015	Eke m’iim yogŋ a, sos ɛm am iŋn’m ɔny eci yec’ɛtŋ ke úbr’m nawrɛ. Gbɛkɔ ɛy fɛŋ s’ímn in ogŋ a."
43011016	Ɛtŋ Toma, eke wɛl igŋ nin af Oli a, dad jam ɛsɛl ɛjec’a ninɛ: "Ɛy yɛji, s’ímn yogŋ ke s’úwr in ab."
43011017	Eke Jesu im ok yogŋ a, l’iri eke Lasar anŋ uwɔmu ɛm ij sɛgŋ yar.
43011018	Eke Betani titm Jerusalɛm ke ow ijm kilo nyahan yɛj’a,
43011019	Jwifɛl nɔnɔ ow Mart lele Mari ab ogŋ eke k’atr ɛl sos es ɛl lisijim e luw na sosiɛm.
43011020	Eke Mart iri eke Jesu am ow a, n’im ow ec’ɔbr ɛm, kɔ Mari gbɛ sig es gbugŋ.
43011021	Mart dad Jesu ninɛ: "Ɛgŋ gbɛl, blel anŋ aŋa, ɛm lisijim blel uwm.
43011022	Gbɛkɔ m’uw any, eke caca ɛm yɛji, low fɛŋ eke b’ow ibrm Nyam a, li b’ow n’ɔŋ’ŋ."
43011023	Jesu dad’r ninɛ: "Esŋ jim b’ow igb luw ɛm."
43011024	Mart dad ninɛ: "M’uw any eke lɛgŋ es abal el ɛm a eke agŋ ek’uw a b’ow igb luw ɛm a, in yɛji li b’ow l’igb."
43011025	Jesu dad’r ninɛ: "M’el luw ɛm anŋ igb lele sel ab. Ɛgŋ ek’ɔny ɔmn ɛm ɛm a, eke l’uw yɛji, li b’ow n’anŋ owr abŋ ɛm;
43011026	ɛtŋ ɛgŋ ek’anŋ owr ke ɔny ɔmn ɛm ɛm a, li k’ow l’uwm lɛgŋ kaka. Kɔ ɔny ɔmn low na ɛm ee?"
43011027	Li dad ninɛ: "Ɛgŋ gbɛl, m’ub nawrɛ eke el Mesi a, Nyam ec’Iy eke k’ow wus na af a."
43011028	Eke l’ɛw nɛny es a, n’im l’ɛsŋ lisijɔw Mari ɛtŋ n’am dad ow lebl es is ɛm l’ɛsɛ: "Low yɛgm agŋ ɛs a ow anŋ aŋa, ɛtŋ n’am ɛsŋ’ŋ."
43011029	Eke Mari b’iri sodad amua a, kpɛkŋ l’igb es ogŋ ɛm n’im n’ɛŋn Jesu.
43011030	Ke Jesu k’ɛym baŋn a yɛji, kɔ n’anŋ usu a cɛ eke Mart ɔbr’r a.
43011031	Eke Jwifɛl a anŋ akŋ am atr Mari sos es, ke l’igb es ogŋ ɛm l’ɛy ɔkm a, -l’us ow jam. -Li tutr ek’ow aam uwɔmu af ikŋ ɔŋn.
43011032	Mari im ok yogŋ a eke Jesu anŋ a. Kpɛkŋ eke li b’ɛkn ow a, l’ok ɔwrɔkp wus ow ec’any af ɛtŋ n’am dad ow l’ɛsɛ: "Ɛgŋ gbɛl, blel anŋ aŋa, ɛm lisijim blel uwm."
43011033	Jesu ɛkn eke n’am ikŋ ɔŋn agŋ a ek’igŋ’n ab ow ab ab. Ow e low a ɔwr’r sos es afŋn es,
43011034	ɛtŋ n’am ibrm wɛl l’ɛsɛ: "Kɔ bogŋ ɛwr ir ee?" -Li dad ow ninɛ: "Ɛgŋ gbɛl, òw cɛ b’ow ɛkn."
43011035	Jesu ikŋ ɔŋn.
43011036	Jwifɛl a dad ninɛ: "Ɛ̀kan, l’erur ow tasi!"
43011037	Gbɛkɔ ɛl ɛm ec’agŋ nyam nyam am dad ɛsɛ: "In eke l’ewlm any eflu a, kɔ li k’ɔtum l’ɛdŋnm Lasar eke k’úwm ee?"
43011038	Ɛmɛny Jesu low ɛy sos ɛm toŋ ow afŋn es, ɛtŋ im uwɔmu ab af. Ow el nɔmu ek’anŋ mób ɛm, ke wɛl oc lob abl ow ec’ɛm ɛy usu ab es.
43011039	Jesu dad ninɛ: "Ɔ̀nyn lob a ocr es." Lɛgŋuw a e lisijɔw Mart dad’r ninɛ: "Ɛgŋ gbɛl, sɛgŋ emum yar ɛtŋ anake n’anŋ aŋa a, l’it eke li k’ewŋ."
43011040	Jesu dad’r ninɛ: "Kɔ mi dadm’ŋ m’ɛsmɛ, eke ɔny ɔmn, b’ow ɛkn Nyam ec’anygbɛl ab ee?"
43011041	Sica wɛl ɔny lob a oc es, ɛtŋ Jesu igbl any ogŋ afr ɛtŋ dad ninɛ: "Ɛm Ɛs, m’ɛlu’ŋ bia eke iri ɛm e lebl.
43011042	M’uw any eke sɛgŋ a fɛŋ b’iri’m lebl, gbɛkɔ m’am dad’ŋ agŋ amua ek’ɛlul’m ɛm a eci, yec’ɛtŋ ke -l’ub nawrɛ eke ɛrm’m."
43011043	Li b’uwar odad a ɛtŋ li barm lebl tuɔtuɔ ɛm ninɛ: "Lasar, ɛ̀y ɔkm!"
43011044	Lɛgŋuw a ɛy ɔkm, gbad og wiwrm’n sabu lele akr ab ɛtŋ gbad wiwrm’n nuŋ ab. Jesu dad ɛl ninɛ: "Mɔ̀mun in es, ke ɛ́gbar ir es n’im."
43011045	Jwifɛl a ek’ow Mari ogŋ a ɛkn ów a eke Jesu kok a ɛtŋ ɛl ɛm e nɔnɔ ub nawrɛ.
43011046	Gbɛkɔ ɛl ɛm ec’agŋ bɛb gbɛ im ɛŋn Farisiɛl a ɛtŋ otar ów a eke Jesu kok a e low akr ok ɛl.
43011047	Egb waw ɛsɛl ɛgbɛl lele Farisiɛl ab ɛsŋ Sanedrɛn ec’agŋ a luku as ɛm, ɛtŋ am dad ɛsɛ: "Ɛgŋ na am kok mɛny ɛwr owi nɔnɔ! Kɔ ayaf si ki kokr ab ee?
43011048	Eke s’am yɛb’r li kok ɛbɛn, agŋ a fɛŋ b’ow ub’r nawrɛ; ow b’ow ɔŋ Rom ec’es ɛwɛl a ow ok low na ɛm ŋuŋn ɛy e Nyamel gbɛl na lele ɛy ec’ɛb na nimum ab!"
43011049	Ɛl ɛm ec’ɛgŋ nyam eke wɛl b’ɛsŋ Kayif, ke lakpo ab af el egb waw ɛs ligbɛl a am dad ɛl ɛsɛ: "Low na k’okm ɔny es sos ɛm kaka!
43011050	K’uwmn any eke ow akpl ɔny eci ek’ɛgŋ nyam k’uw dedeku a fɛŋ eci, ke ow ɛm a ɛb a nimum k’uŋm ee?"
43011051	Ke ow elm in ɛm li dadm odad na, gbɛkɔ eke lakpo ab af l’el egb waw ɛs ligbɛl a, n’am ɛwar li dad eke ow’n it eke Jesu in k’uw Jwifɛl fɛŋ eci,
43011052	ke ow’n k’elm wɛl sɔny cɛ eci, kɔ ke in ás Nyam ec’ey a eke in mɔmun es a luku sos megl nyam ɛm.
43011053	Lɛgŋ a cɛ, Jwifɛl ec’es ɛwɛl a bɛbm eke k’ibi Jesu.
43011054	Ow sosiɛm Jesu ɛ́cm Jwifɛl a ec’any af ij. N’im wus ikpr nyam eke titm loj a, baŋn a eke wɛl b’ɛsŋ Efrayim ab ɛm; n’anŋ yogŋ in e jam ɛsɛl ab ab.
43011055	Pak ec’es gbɛgbl ek’el Jwifɛl ec’a e lɛgŋ titm, ɛtŋ wus ab af ec’agŋ nɔnɔ im Jerusalɛm eke k’ ayal sos gbuŋ ke es gbɛgbl a e lɛgŋ ów.
43011056	-N’am ɔl Jesu, ɛtŋ eke -n’anŋn Nyamel gbɛl ab ɛm a, -n’am ibrmnin ɛl ɔfr -l’ɛsɛ: "Kɔ ayaf am ɛkanin ee? Li b’ow l’ow, kɔ li k’ow l’owm es gbɛgbl na ɛm ee?"
43011057	Ke egb waw ɛsɛl ɛgbɛl a lele Farisiɛl ab ab dad ek’ɛgŋ in uw yogŋ eke Jesu in anŋ any, ow’n yɛ́gm ɛl yec’ɛtŋ k’ɛl ɔ́ny ow.
43012001	Sica ow anŋ sɛgŋ nɔhɔn ke Pak ɛ́y, ɛtŋ Jesu im Betani, yogŋ a eke Lasar eke l’igbm luw ɛm a anŋ a.
43012002	Yogŋ, Mart kok ob ij ɔŋ’n. Agŋ a ek’anŋ ob ij lɔfu lís Jesu ab a, Lasar yɛji anŋ ɛm.
43012003	Mari oc mijey litr ikpr ek’il an ke wɛl kok nar tasi ɛm ok Jesu akr; ɛtŋ l’oc in e sin nuŋ a li tɛtŋ ow akr es. Akŋ a nimum el mijey sɔsŋ ɔfr.
43012004	Ɛtŋ Judas Iskariɔt, Jesu e jam ɛsɛl ab ɛm ec’ɛgŋ nyam, in a tasi eke b’ow ɔl ij’r a dad ninɛ:
43012005	"Wɛl ɔtu eke k’ɔl mijey na ij os ekŋ yen yen sakp nyahan, óc ow ec’os a ɔŋ ɔgbɔru."
43012006	N’am dad odad na ow elm ɔgbɔru e sɔrŋ ikŋ eke li k’ɔny eci, kɔ eke l’el ulu a sosiɛm eci, aŋke os ekpr a eke li b’ɔnym ab a, li b’ot os a eke wɛl b’ok ɛm a.
43012007	Ɛtŋ Jesu dad ninɛ: "Ɛ̀gb’r es tiŋ! Li kok low na lɛgŋ a eke wɛl b’ow ɛlu’m uwɔmu ɛm a eci.
43012008	Ɔgbɔru anŋ ɔny ab sɛgŋ fɛŋ, kɔ ɛm ec’a, mi k’ow m’anm ɔny ab sɛgŋ fɛŋ."
43012009	Jwifɛl a ec’agŋ nɔnɔ iri eke Jesu anŋ Betani. -N’im yogŋ ow elm Jesu sosiɛm eci cɛ, kɔ Lasar yɛji eke Jesu igbm luw ɛm a sosiɛm eci.
43012010	Egb waw ɛsɛl ɛgbɛl a ɛgŋ eb eke k’ibi Lasar yɛji,
43012011	aŋke Jwifɛl nɔnɔ am ŋgboŋ ɛl ɛm Lasar sosiɛm ɛtŋ am ub Jesu nawrɛ.
43012012	Eke lɛgŋ ɛny akr af a, agŋ nɔnɔ a eke ow Pak ec’es gbɛgbl ab ɛm a iri eke Jesu am ow Jerusalɛm.
43012013	Agŋ a fɛŋ ot sarikŋ ay ɛtŋ ok ɔkm baŋn a aam ɔbr’r, -n’am ɔg -li dad -l’ɛsɛ: "Hosana! Ke Nyam ɛ́dŋ ɛgŋ a ek’am ow Ɛs Kɔtɔkɔ e nin ɛm a ɔwrɔ! Ke Nyam ɛ́dŋ Israɛl ec’ɛb ebu a ɔwrɔ!"
43012014	Jesu ɛŋn gbaŋkɔ kpɛtɛŋni nyam ɛtŋ sig es af ɛsɛ elel eke Nyam Lɛl dadr ab af:
43012015	Siɔn eci dedyɔwli, erŋn k’ɔ́ny’ŋ! Ìs any lɛr, ŋ ec’ɛb ebu a am ow, li sig gbaŋkɔ kpɛtɛŋni e liy af.
43012016	Ke ów amua k’okm in e jam ɛsɛl a es sos ɛm; gbɛkɔ eke Jesu ɛy in ec’anygbɛl ɛm bake ow uwr a, -l’ɔkn eke Nyam Lɛl ikŋ anym dad in e lís e low na, ɛtŋ ow anake ow ɛy a.
43012017	Bieku ab ɛm ec’agŋ a eke ɛkn Jesu igbm Lasar luw ɛm a, am dad low a eke -l’ɛkan a ec’odad.
43012018	Bieku a iri mɛny ɛwr a e li kok a ec’odad: na sosiɛm anake -l’owr -n’am ɔbr ow a.
43012019	Ca Farisiɛl a am dad ɛl ɔfr ɛm ɛsɛ: "Am ɛkan, si k’ɔtumn low kaka fɛŋ ec’ij! Agŋ a fɛŋ am us’r jam!"
43012020	Es gbɛgbl a e lɛgŋ a, agŋ a ek’uyu im Jerusalɛm eke k’igŋ Nyam nuŋ a, Grɛkɛl a e bɛb anŋ ɛl ɛm.
43012021	Ɛl, -n’im -n’ɛŋn Filip ek’el Bɛtsayida baŋn Galile wus af ec’ɛgŋ a, ɛtŋ -li dad ow ninɛ: "Ɛgŋ gbɛl, s’am erur eke si k’ɛkn Jesu."
43012022	Filip im dad ok Andre ɛtŋ ɛl yony mum -n’im -li dad -l’ok ow.
43012023	Jesu dad ɛl ninɛ: "Wanci ow eke ɛgŋ ec’ Iy b’ow ɛy in ec’ anygbɛl ɛm.
43012024	Low nawrɛ m’am dad ɔny: likŋ e liy nyam eke wɛl ɛlu nɔmu ɛm ke anŋ tiŋ ugŋm es a b’anŋ in ec’elel a cɛ. Gbɛkɔ eke sel a ugŋ es, li b’ɔsu ey nɔnɔ.
43012025	Ɛgŋ eke b’erur in e sel a, li b’ow l’irmn ow; kɔ ɛgŋ eke wus af aŋa k’ow ebrm in e sel a e low ɛrm mij a, b’ow ɛŋn sel ek’ɔnym uwr.
43012026	Ɛgŋ eke am erur e ki kok ɛm e lís e low a, ow it ke l’ús’m jam; ow ɛm a, li b’ow n’anŋ yogŋ a eke m’ow m’anŋ a. Ɛgŋ a eke b’ow kok ɛm e lís e low a, ɛm Ɛs b’ow usr’r sos.
43012027	Wanci na af ɛrmni ɛdŋ’m es. Ɛtŋ ayaf mi ki dadr ee? Mi dád m’ɛsɛ: ɛm Ɛs, ɔ̀ny oc’m es gbre e wanci na af ee? Ke tasi ɛm a, wanci na ec’anake m’ow a.
43012028	Ɛm Ɛs, ɔ̀ŋ ŋ e nin a anygbɛl!" Ɛtŋ kpɛkŋ lebl nyam anŋ afr dad ninɛ: "M’ɔŋ’n anygbɛl lɛgŋ ɛtŋ, ɛtŋ ɛmɛny m’ow m’ɔŋ’n anygbɛl sakp yony ɛm."
43012029	Bieku a eke anŋ yogŋ ke iri lebl a am dad ɛsɛ: "Na nyamgbrany!" Ɛtŋ agŋ bɛb am dad ɛsɛ: " Afr ɛrm ɛs nyam dad’r odad!"
43012030	Ɛtŋ Jesu dad ɛl ninɛ: "Lebl na ikŋm ɛm sosiɛm, kɔ ɔny sosiɛm.
43012031	Catŋ anake wus na e jɛj ok e wanci a ow a; sicaca ɛm a, wɛl b’ow ogŋ wus na ec’es ɛw ɛs a.
43012032	Ɛtŋ ɛm ec’a, lɛgŋ eke wɛl b’ow igbl’m ogŋ afr a, m’ow m’ɔdu agŋ a fɛŋ m’eb."
43012033	Sodad amua ɛm, Jesu am yɛgm in e luw a ec’elel eke b’ow ɛcr.
43012034	Agŋ a dad’r ninɛ: "Ɛy e sol a e silɛl ab ɛm s’iri eke Mesi a b’ow anŋ owr sɛgŋ fɛŋ. Ayaf ɔtu eke ki dad eke ow it eke wɛl k’igbl ɛgŋ ec’ Iy ogŋ afr ee? Ɛgŋ ec’ Iy a, ke bwo ec’ɛgŋ ana ee?"
43012035	Jesu am dad ɛl ɛsɛ: "Ɛmɛny usuayl anŋ ɔny ec’araŋn lɛgŋ tɛl eci cɛ. Eke ɔnyn usuayl a, àan es usuayl ɛm, yec’ɛtŋ ke ncebn k’ókrm ɔny es. Ɛgŋ eke am an es ncebn ɛm a úwm usu eke n’aam ab any.
43012036	Eke ɔnyn ɛgŋ a eke el usuayl a, ɔ̀nyn ɔmn in ɛm yec’ɛtŋ ke éel usuayl ec’ey." Eke li dad sodad amua uwr a, Jesu ocr sos es agŋ a sosiɛm im kpekpe lɔl es.
43012037	Mɛny ɛwr nɔnɔ na eke li kok bieku a ec’any af a yɛji ɔɔm ɛl -l’ubm ow nawrɛ.
43012038	Ow ɛm kokoba ɔb ɛs Esayi ec’odad eke dad a iy nɛny: Ɛs Kɔtɔkɔ, kɔ bwo ec’ɛgŋ iri ɛy eci odad ab ee? Kɔ bwo ec’ɛgŋ Ɛs Kɔtɔkɔ okm sos ɔkm yɛgm ee?
43012039	Ɛtŋ ɛmɛny Esayi in cɛ li dad low a sosiɛm eke agŋ amua k’ɔtum ubm nawrɛ a:
43012040	Nyam efal ɛl any, l’irmn wɛl e nuŋ ɛm ɔny a yec’ɛtŋ ke ɛl eci anyamn a k’ɛ́knm es, ke -li k’uwmn low any. Ɛtŋ kin low a sosiɛm eke -li k’ɛwlmn -l’owmn Nyam ogŋ bake l’éwlm wɛl a.
43012041	Esayi dad odad na aŋke l’ɛkn Jesu ec’anygbɛl a, ɛtŋ ow el ow ec’odad anake n’am dad a.
43012042	Gbɛkɔ, Jwifɛl ec’es ɛwɛl a, ɛl ɛm a yɛji agŋ nɔnɔ ub Jesu nawrɛ. Gbɛkɔ Farisiɛl a sosiɛm, -l’okamn sos ɔkm bake wɛl ogŋ ɛl Nyam nuŋ igŋ usu a.
43012043	-Li b’erur sos usr a eke b’anŋ agŋ ɛm ow a -l’akm Nyam ɛm ec’a.
43012044	Jesu igbl lebl ogŋ dad ninɛ: "Ɛgŋ eke ɔny ɔmn ɛm ɛm a, ow elm ɛm ɛm sɔny cɛ n’ɔnym ɔmn, kɔ ɛgŋ a ek’ɛrm’m ab ɛm yɛji.
43012045	Ɛgŋ eke am ɛkn’m a, am ɛkn ɛgŋ a eke ɛrm’m a.
43012046	Ɛm, m’el usuayl, m’ow wus af aŋa yec’ɛtŋ ke ɛgŋ kaka fɛŋ eke ɔny ɔmn ɛm ɛm a, k’ánm ncebn ɛm.
43012047	Eke batŋ ɛgŋ am iri ɛm e sodad a, ɛtŋ l’ɔ́sum a, ke ow elm ɛm m’ɔbm’n low ij, aŋke tasi ɛm a, m’ow eke mi ki sɔg wus ec’agŋ a, kɔ ow elm ɛl e low ɔb eci.
43012048	Ɛgŋ eke am igŋ’m, ke ébm ɛm e sodad a, b’ɛŋn in e low ɔb a ow ɛm; lɛgŋ es abal el ɛm a, ɛm e low yɛgm a anake b’ow ɔb’r low a.
43012049	Tasi ɛm a, ow elm ɛm obi ɛm mi dadm, kɔ ɛm Ɛs eke ɛrm’m a in obi, n’ɔŋ’m yec’a eke mi ki dad ke mi yɛgm agŋ a ec’abusu.
43012050	Ɛtŋ m’uw any eke yec’a eke li bi dad a b’ɔŋ ɛgŋ sel ek’ɔnym uwr. Yec’a eke m’am dad a, m’am dad ɛsɛ elel eke ɛm Ɛs ɔŋ’m ow ec’abusu ab af."
43013001	Gbuŋ ke Pak ec’es gbɛgbl a e lɛgŋ ɛ́y a, Jesu uw any eke lɛgŋ ow’r eke li k’ŋgboŋ wus af aŋa n’im Ɛs ogŋ. L’erur in ec’agŋ a eke anŋ wus af aŋa a, ɛtŋ sica li b’ow li yɛgm wɛl eke n’ɔny wɛl ec’erur kpɛkŋ kpɛkŋ.
43013002	Jesu lele in eci jam ɛsɛl ab ab am ij ncebles ec’ob; ke Judas, Simɔ Iskariɔt jim gbɛ, agn eb’r eke li k’ɔl Jesu l’ij.
43013003	Jesu in obi l’uw any eke n’anŋ Nyam ogŋ l’ow eke li b’ow l’ɛwl n’im ow ogŋ, ɛtŋ Ɛs ɔŋ’n low fɛŋ ec’abusu.
43013004	L’igb ob ij lɔfu lís yogŋ, n’ɔny in e mob af ɛw a l’oc es, ɛtŋ l’oc gbad l’ucu er.
43013005	Ow e jam a, l’oc mij l’ok kpokpo ɛm ɛtŋ n’am yɔyɔg jam ɛsɛl a akr es; li b’oc gbad a eke l’ucu er a li tɛtŋn wɛl akr es.
43013006	Li b’ok Simɔ Piɛr ogŋ a, ow dad’r ninɛ: "Ɛgŋ gbɛl, kɔ ŋ ki yɔyɔg’m akr es ee?"
43013007	Jesu dad’r ninɛ: "Caca ɛm e low eke m’am kok a k’irim, gbɛkɔ lɛgŋ ek’am ow ab ɛm b’ow iri."
43013008	Piɛr ninɛ: "K’ow yɔyɔgm im akr es lɛgŋ kaka!" Jesu ninɛ: "Eke mi yɔyɔgm’ŋ es, k’ow elm ɛm eci."
43013009	Simɔ Piɛr ninɛ: "Ɛgŋ gbɛl, ow k’él akr sɔny ij, kɔ nuŋ lele sabu ab yɛji!"
43013010	Jesu ninɛ: "Ow itm eke ɛgŋ eke ok mij a k’ok mij ij, ek’ow elm akr cɛ, aŋke l’ayl fɛŋ. Ɔny, ayal, gbɛkɔ ow elm ɔny fɛŋ gbɛ."
43013011	Jesu uw ɛgŋ a eke b’ow ɔl ij’r ab any sɛnyn sɛnyn; na sosiɛm anake li dad eke ow’n elm wɛl fɛŋ wɛ’n aylm a.
43013012	Eke li yɔyɔg wɛl akr es bake ow uwr a, l’us in e mob sus ɛm a, l’ɛwl n’im ob ij lɔfu lís a li sig es ɛtŋ n’am dad wɛl l’ɛsɛ: "Kɔ low a eke mi kok ɔny a, uwr ow e nyandrɛ ab any ee?
43013013	B’ɛsŋn’m 'Low yɛgm agŋ ɛs' lele 'Ɛgŋ gbɛl' ab ɛtŋ ɔny e low yɛji ij aŋke m’el.
43013014	Eke batŋ ɛm eke m’el Ɛgŋ gbɛl lele Low yɛgm agŋ ɛs ab a mi yɔyɔg ɔny akr es, ke ɔny yɛji, ɔny ɔfr a, ow it eke ki yɔyɔgr ir akr es.
43013015	M’ɔŋ ɔny sɛwl eke ki kokr ɛsɛ elel eke mi kok ab af.
43013016	Ɛɛ, low nawrɛ m’am dad ɔny: adu ágbm akam in ec’es ɛw, ɛtŋ ɛrmu yɛji ágbm akam ɛgŋ a ek’ɛrm’n a.
43013017	Sica eke uwr ów amua any a, eke kokr ow e low, ehe b’ow el ɔny eci.
43013018	Ow elm ɔny fɛŋ ec’odad mi dadm; agŋ a eke mi sɔsum m’ot a, m’uw ɛl any. Gbɛkɔ ow it ke Nyam Lɛl ec’odad a íy nɛny: Ɛgŋ a eke in yɔny s’ij ob a ɛwl ow’m ar.
43013019	Sicaca ɛm a, m’am dad ɔny kpɛkŋ gbuŋ ke low a ów, yec’ɛtŋ ke lɛgŋ a eke low a b’ow ɛy a, úbr nawrɛ eke ɛm, anŋ anŋ.
43013020	Ɛɛ, low nawrɛ m’am dad ɔny: ɛgŋ kaka fɛŋ ek’eb ɛgŋ eke m’ɛrm a, ɛm yɛji l’eb’m; ɛtŋ ɛgŋ kaka fɛŋ eke eb’m a, eb ɛgŋ a eke ɛrm’m a."
43013021	Eke Jesu dad ów amua bake ɛw nɛny es a, low ɛy’r sos ɛm afŋn es. Li dad l’ɛrum mar ninɛ: "Ɛɛ, low nawrɛ m’am dad ɔny: ɔny ɛm ec’ɛgŋ nyam b’ow ɔl ij’m."
43013022	Jam ɛsɛl a am lɛrir ɛl ɔfr ɛtŋ -l’uwmn ɛgŋ yec’a eke odad a ot es ab any.
43013023	Jam ɛsɛl ab ɛm e nyam a eke Jesu b’erur a akŋm’n ab.
43013024	Simɔ Piɛr ɛw sos nyam yɛgm’n eke li k’ibrm Jesu ɛgŋ yec’a ek’ow am dad ow ec’odad a.
43013025	Jam ɛs a igŋ Jesu lɔru ɛtŋ am ibrm’n ɛsɛ: "Ɛgŋ gbɛl, kɔ bwo ec’ɛgŋ ee?"
43013026	Jesu dad ninɛ: "M’ow m’ubr futufutu m’usm mredi ɛm; ɛgŋ a eke m’ow m’oc m’ɔŋ a, ke in ana." L’ubr futufutu l’usm mredi ɛm ɛtŋ n’ɔŋ Simɔ Iskariɔt jim Judas.
43013027	Eke kpɛkŋ Judas eb futufutu ikpr a, Satan ɛy’r ɛm. Jesu dad’r ninɛ: "Low yec’a eke ki kok a, kòk fafa."
43013028	Low a sosiɛm eke li dad ow odad na a, agŋ a eke ok es ob ij lɔfu lís a, ɛgŋ kaka uwm any.
43013029	Eke ow el Judas anake b’ɔnym os ab ab a, agŋ nɔnɔ am tutr eke Jesu am ɛrm’n eke li k’im l’ɔl ob ek’it es gbɛgbl a eci, oglog n’ím l’ap ɔgbɔru ob.
43013030	Judas eb futufutu a ɛtŋ kpɛkŋ l’ɛy ɔkm. Ke lɛgŋ am uk.
43013031	Eke sica Judas ɛy ɔkm a, Jesu dad ninɛ: "Sica ɛgŋ ec’ Iy ec’anygbɛl a e lisany a fig ɛtŋ Nyam ec’anygbɛl a b’ow ɛy ɔkm in ɛm.
43013032	[Ɛtŋ eke Nyam ec’anygbɛl a ɛy ɔkm in ɛm,] Nyam yɛji in obi b’ow ɛlu Iy a ec’anygbɛl ɔkm, ɛtŋ ow k’ow ibnm.
43013033	Ɛm ec’ey, m’anŋ ɔny ab lɛgŋ tɛl cɛ eci. B’ow ɔɔl’m, kɔ m’am m’ow mi dad ɔny low a eke mi dad m’ok Jwifɛl ɛjec’a: 'K’ow ɔtumn iimn yogŋ a eke m’aam a.'
43013034	M’am ɔŋ ɔny ol owr: èrurir ɔny ɔfr. Tasi ow it eke k’erurir ɔny ɔfr ɛsɛ elel eke m’erur ɔny ab af.
43013035	Eke erur anŋ ɔny ɔfr ɛm tasi, ke agŋ a fɛŋ b’ow uw any eke eel ɛm e jam us ɛsɛl."
43013036	Simɔ Piɛr am ibrm Jesu ɛsɛ: "Ɛgŋ gbɛl, kɔ bogŋ aam ee?" Li dad ow ninɛ: "Sicaca ɛm k’ɔtum usm im jam owm yogŋ a eke m’aam a; gbɛkɔ lɛgŋ ɛjec’ɛm b’ow us’m jam ow."
43013037	Piɛr dad’r ninɛ: "Ɛgŋ gbɛl, kɔ bla sosiɛm ɛtŋ caca ɛm mi k’ɔtum m’usm’ŋ jam m’owm ee? Ɛm, m’uw es inym eke mi k’irmn ɛm e sel a ŋ eci!"
43013038	Jesu dad ninɛ: "Kɔ tasi uw es inym eke k’irmn ŋ e sel a ɔŋ’m ee? Ɛɛ, low nawrɛ m’am dad’ŋ: gbuŋ ke ŋgɔs íkŋ a, b’ow dad sakp nyahan eke uwm’m any."
43014001	Jesu dad in e jam ɛsɛl a ninɛ: "Ɛrm mij k’ók ɔny. Ɔ̀nyn ɔmn Nyam ɛm, ke ɛm yɛji ɔ́nyn ɔmn ɛm ɛm.
43014002	Ɛb ir usu nɔnɔ anŋ ɛm Ɛs e gbugŋ a; kɔ blel ow anm tasi, ke mi dad m’ɛsɛ m’aam mi kok ɔny usu eke k’iir ee?
43014003	Eke m’ow m’im mi kok ɔny usu a, m’ow m’ɛwl mɛny m’ow ke m’ót ɔny, yec’ɛtŋ ke ɔny yɛji ánŋn yogŋ a eke m’anŋ a.
43014004	Yogŋ a eke m’aam a ec’ejagb a uwr any."
43014005	Toma dad’r ninɛ: "Ɛgŋ gbɛl, yogŋ a eke aam a, s’uwm any, ke sica ayaf s’ɔtu eke si k’uw ejagb ab any ee?"
43014006	Jesu dad’r ninɛ: "M’el ejagb, m’el low nɛnyɛmbri nyam, m’el sel. Ɛgŋ kaka k’ɔtum iim Ɛs ogŋ eke l’ɛcrm ɛm ɛm.
43014007	Eke uwr’m any, b’ow uwr ɛm Ɛs yɛj’any. Ɛtŋ sicaca ɛm a, uwr ir any ɛtŋ ɛkan in yɛji."
43014008	Filip dad’r ninɛ: "Ɛgŋ gbɛl, yɛ̀gm ɛy Ɛs cɛ ke ow b’ow ɛyr ɛy ɛrm es."
43014009	Jesu dad’r ninɛ: "Filip, m’anŋ ɔny ab lɛgŋ ibn ɛtŋ uwm im any ee? Ɛgŋ eke ɛkn’m a, ɛkn ɛm Ɛs. Ɛtŋ kɔ bla sosiɛm am dad eke mi ki yɛgm’ŋ ɛm Ɛs ee?
43014010	M’anŋ ɛm Ɛs ɛm ɛtŋ ɛm Ɛs yɛji anŋ ɛm ɛm; kɔ ub nawrɛ ee? Sodad a eke m’am dad ɔny a, ow elm ɛm ɛm ow ánm owm. Ɛm Ɛs eke ir ɛm ɛm a anake bi kok in ec’ów fɛŋ a.
43014011	Eke mi bi dad m’ɛsɛ m’anŋ ɛm Ɛs ɛm ɛtŋ ɛm Ɛs yɛji anŋ ɛm ɛm, ke ùbr’m nawrɛ. Eke ɛgŋmn, ke ów amua sosiɛm gbɛ ùbr nawrɛ.
43014012	Ɛɛ, low nawrɛ m’am dad ɔny. Ów a eke m’am kok a, ɛgŋ yec’eke ɔny ɔmn ɛm ɛm a, in yɛji li b’ow li kok. Ɛtŋ li b’ow li kok ow agb afŋn es aŋke m’aam ɛm Ɛs ogŋ.
43014013	Low fɛŋ eke b’ow ibrmn ɛm e nin ɛm a, m’ow mi kok, yec’ɛtŋ ke Iy ɛ́lu Ɛs ec’anygbɛl a ɔkm.
43014014	Eke batŋ am ibrmn’m low ɛm e nin ɛm a, m’ow mi kok."
43014015	"Eke b’erurir’m, b’ow ɔsur ɛm e sol a.
43014016	Ɛtŋ m’ow m’ibrm ɛm Ɛs eke k’ɔŋ ɔny Abu Ɛlum Ɛs ɛjeci eke k’anŋ ɔny ab sɛgŋ fɛŋ.
43014017	In l’el low nɛnyɛmbri nyam ec’Abŋ. Wus k’ɔtum ebm’n, aŋke li k’ɔtum l’ɛknm ow, li k’ɔtum l’uwm ow any. Gbɛkɔ ɔny, uwr ir any aŋke n’anŋ ɔny ab ɛtŋ li b’ow n’anŋ ɔny ɛm sɛgŋ fɛŋ.
43014018	Mi k’ow m’ɛlum ɔny es ɔny sɔny ɛsɛ uwiyŋɛl af, kɔ m’ow m’ɛwl m’ow ɔny ogŋ.
43014019	Ow anŋ lɛgŋ tɛl eke wus k’ow ɛknm im ij; kɔ ɔny, b’ow ɛkan’m, aŋke m’ow m’ɛwl m’anŋ owr ɛtŋ ɔny yɛji b’ow anŋn owr.
43014020	Ow e lɛgŋ a, ow b’ow ok ɔny es sos ɛm eke m’anŋ ɛm Ɛs ɛm, ɛtŋ ɔny yɛji anŋn’m ɛm, ɛtŋ ɛm yɛji m’anŋ ɔny ɛm.
43014021	Ɛgŋ a eke b’eb ɛm e sol a, ke b’ɔsu a, ke ɛgŋ a eke b’erur’m ab ana. Ɛgŋ eke b’erur’m a, ɛm Ɛs b’ow erur ir; ɛm yɛji m’ow m’erur ir ɛtŋ m’ow m’okm sos ɔkm in ec’any af."
43014022	Jud (ow elm Judas Iskariɔt) dad’r ninɛ: "Ɛgŋ gbɛl, kɔ bla sosiɛm dad eke k’okm sos ɔkm yɛgm ɛy ke ow k’elm wus ec’agŋ ab ee?"
43014023	Jesu dad’r ninɛ: "Low fɛŋ eke m’am dad a, ɛgŋ eke b’erur’m a b’ow ɔsu. Ɛm Ɛs b’ow erur ir, ɛtŋ ɛm lele ɛm Ɛs ab si b’ow s’im in ogŋ, ɛtŋ si b’ow s’ir in ɛm.
43014024	Ɛgŋ eke érurm im a, ɔ́sum ɛm e sodad a. Low na eke m’am dad irir a, ow elm ɛm eci, kɔ ɛm Ɛs eke ɛrm’m a ogŋ ow anŋ ow.
43014025	Eke m’anŋ ɔny ab a, m’am dad ɔny low na.
43014026	Abu Ɛlum Ɛs a, Abŋ Lala a eke ɛm Ɛs b’ow ɔŋ ow ɛm e nin ɛm a, b’ow yɛgm ɔny low a fɛŋ ɛtŋ b’ow ɔkn ɔny ów fɛŋ eke mi dad ɔny a.
43014027	M’am ɛw ɔny ɛrm es ɛy es, m’am ɔŋ ɔny ɛm eci ɛrm es ɛy a. M’ɔɔm ɔny ɛsɛ elel eke wus b’ɔŋn ɛgŋ ab af. Ɛrm mij k’ók ɔny, erŋn yɛji k’ɔ́ny ɔny.
43014028	Irir mi dad m’ɛsɛ: 'M’aam kɔ m’ow m’ɛwl mɛny m’ow.' Blel b’erurir’m tasi ana, ow íŋn ɔny sos ɛm uwr any eke m’aam ɛm Ɛs ogŋ, aŋke ɛm Ɛs agb akm’m.
43014029	M’am dad ɔny caca ɛm gbuŋ ke ów amua ów, yec’ɛtŋ ke lɛgŋ a eke ów amua b’ow a, úbr nawrɛ.
43014030	Mi k’ow mi dadm ów nɔnɔ ɔny ab ij, aŋke wus na ec’es ɛw ɛs a am ow. Ow elm ke n’ɔ́ny abusu ɛm e nuŋ af,
43014031	kɔ ow it eke wus k’uw any eke m’ɔny ɛm Ɛs ec’erur. Ow sosiɛm low yec’a eke ɛm Ɛs b’ibrm a, mi bi kok. Ìgbr, s’ŋ́gbroŋn aŋa!"
43015001	"M’el viny e likŋ lis tasi a, ɛtŋ ɛm Ɛs el ɔgm a e juma kok ɛs.
43015002	Likŋ lal fɛŋ eke b’ucu’m ke ɔ́sum ey a, li b’ubr ow es, gbɛkɔ lal fɛŋ eke b’ɔsu ey a, li b’ot ow ɛm es, l’ayal ow, yec’ɛtŋ ke ɛmɛny l’ɔ́su ey nɔnɔ l’obn.
43015003	Low yɛgm a eke m’ɔŋ ɔny a, ayal ɔny lɛgŋ a ɛtŋ.
43015004	Ùcur’m ɛsɛ elel eke m’ucu ɔny ab af. Likŋ lal k’ɔtum ɔsum ey in obi ɛm, eke l’ucum likŋ lis a; ɛbɛn nyam coco ɔny yɛji, k’ɔtumn ɔsumn ey eke ucumn’m.
43015005	M’el viny e likŋ a eci lis, ɛtŋ ɔny eel likŋ a ec’ál a. Ɛgŋ eke ucu’m ke ɛm yɛji m’ucu’r a b’ɔsu ey nɔnɔ. Tasi ɛm a, k’ɔtumn kokmn low kaka fɛŋ eke m’anm ɛm.
43015006	Ɛgŋ eke ucum im a, wɛl b’oc ɔwl’l gbeŋ ɛsɛ likŋ lal eke ɔ́sum ey af; li bi wɛw es, ɛtŋ wɛl b’ot ekŋ ál wɛwɛ a wɔwl alm iri ok es.
43015007	Eke b’anŋn ɛm ɛm ɛtŋ ɛm e sodad a yɛji b’anŋ ɔny ɛm a, ìbrmn ɛm Ɛs low yec’a eke erurir a, li b’ow n’ɔŋ ɔny.
43015008	Eke b’ɔsur ey nɔnɔ a, b’ow yɛgmn eke eel ɛm e jam us ɛsɛl; ow ɛm anake ɛm Ɛs ec’anygbɛl a b’ow ɛy ɔkm a.
43015009	Ɛsɛ elel eke ɛm Ɛs b’erur’m ab af a, ɛm yɛji mi b’erur ɔny ɛbɛn. Ànŋn ɛm ec’erur ab ɛm.
43015010	B’ow anŋn ɛm ec’erur ab ɛm eke b’ɔsur ɛm e sol a, ɛsɛ elel eke m’ɔsu ɛm Ɛs e sol a ke m’anŋ in ec’erur ab ɛm ab af.
43015011	Mi dad ɔny low na yec’ɛtŋ ke ɛm eci sos ɛm iŋn a ánŋ ɔny ɛm, ke ow ɔ́ŋ ɔny e sos ɛm iŋn a iy nɛny.
43015012	Kin ɛm ec’ol a eke m’am ɔŋ ɔny a: èruririr ɔny ɔfr ɛsɛ elel eke m’erur ɔny ab af.
43015013	Erur ligbɛl a eke ɛgŋ ɔtu eke k’ɛlu ɔkm a cɛ el ke l’írmn in e sel a lawlɛl e nuŋ af.
43015014	Eke bi kokr low yec’a eke m’am ibrm ɔny a, ke eel ɛm lawlɛl ŋ̂.
43015015	Mi k’ow m’ɛsŋ’m ɔny madu ij, aŋke adu úwm in ec’es ɛw ɛs e low eke bi kok ab any. M’am ɛsŋ ɔny ɛm lawlɛl aŋke ɛm Ɛs ɛm e low fɛŋ eke mi wewr a, mi yɛgm ɔny.
43015016	Ow elm ɔny sɔsuamn ocmn’m, kɔ ɛm mi sɔsum m’ot ɔny; m’ɛw ɔny eke k’imn ɔsur ey, ɔ́sur ey eke b’anŋ ibn. Ow b’ow ɔŋ ɛm Ɛs ɔŋ ɔny low fɛŋ eke am ibrmn ɛm e nin ɛm a.
43015017	Low a eke m’am ibrm ɔny a el: èruririr ɔny ɔfr."
43015018	"Eke wus ɔny ɔny e sifn, ɔ̀kan eke ɛm l’ikŋ anym l’ifn’m.
43015019	Blel eel wus ec’ana, wus ɔ́ny ɔny ec’erur eke eel in ec’a sosiɛm. Kɔ mi sɔsum m’ot m’ok ɔny saw, elmn wus ec’ij: na sosiɛm anake wus b’ifn ɔny a.
43015020	Ɔ̀kan low a eke mi dad ɔny a: 'Adu ágbm akam in ec’es ɛw a.' Eke agŋ ijr’m gbre, ɔny yɛji -li b’ow -l’ijr ɔny gbre; eke -l’ɛlum ɛm e low yɛgm a, -li b’ow -n’ɔny ɔny ec’a yɛji ec’ɛlum.
43015021	Ɛtŋ ɛm sosiɛm -li b’ow -li kok ɔny ów amua fɛŋ, aŋke ɛgŋ a eke ɛrm’m a, -l’uwm ow any.
43015022	Blel m’owm, ɛtŋ blel mi dadm ɛl odad ana, ke blel ow elm ɛl sikpl. Kɔ caca ɛm a, -n’ɔnym low eke -li ki dad -li dogŋn sos ij.
43015023	Ɛgŋ ek’ɔny ɛm e sifn a, ɔny ɛm Ɛs yɛji eci sifn.
43015024	Blel ɛl ec’araŋn a mi kokm ów eke ɛgŋ ɛjeci k’ɔtum kokm ana, ke blel ow elm ɛl sikpl. Kin, ca -l’ɛkn ɛm ec’ów a ɛtŋ ɛm lele ɛm Ɛs ab -n’am ifn ɛy.
43015025	Gbɛkɔ ów amua am ɛy yec’ɛtŋ ke odad na eke wɛl nɔn ɛl ec’ ol ab ɛm a íy nɛny: -N’ɔny ɛm e sifn ów ɔbr ɛm.
43015026	Abu Ɛlum Ɛs a b’ow ow: in l’el low nɛnyɛmbri nyam ec’Abŋ eke anŋ ɛm Ɛs ogŋ am ow. Ɛm Ɛs b’ow oc’r ɔŋ’m m’ɔŋ ɔny, ɛtŋ li b’ow l’ij ɛm e daŋku.
43015027	Ɛtŋ ɔny yɛji, b’ow ijr ɛm e daŋku aŋke anŋn ɛm ab nuŋ ɔb ɛm ɛtŋ."
43016001	"M’am dad ɔny ów amua yec’ɛtŋ ke k’ɔ́wrmn ɔny ec’ɔmn a.
43016002	Wɛl b’ow ogŋ ɔny Nyam nuŋ igŋ susu. Ɛtŋ ɛmɛny lɛgŋ anŋ anym am ow eke agŋ a eke b’ow ibi ɔny a b’ow tutr eke ow el Nyam juma anake -n’am kok a.
43016003	-Li b’ow -li kok ɛbɛn aŋke -l’uwm ɛm Ɛs any, ɛtŋ ɛm obi ɛm obi yɛji -l’uwm’m any.
43016004	Gbɛkɔ mi dad ɔny low na yec’ɛtŋ ke lɛgŋ a eke ow b’ow ow a, ɔ́kan eke m’ikŋ anym mi dad ɔny." "Mi dadm ɔny low na nuŋ ɔb ɛm ɛtŋ aŋke m’anŋ ɔny ab.
43016005	Sica m’aam ɛgŋ a ek’ɛrm’m a ogŋ, ɛtŋ ɔny ɛm ec’ɛgŋ kaka íbram im yogŋ a eke m’aam a.
43016006	Nɛnɛ eke mi dad a, sos ɔw ɔny es nimum.
43016007	Gbɛkɔ m’am dad ɔny tasi eke ow akpl ɔny eci eke mi k’im; tasi ɛm a, eke m’iim, Abu Ɛlum Ɛs a k’ow owm. Kɔ eke m’im a, m’ow m’ɔŋ’n l’ow.
43016008	Ɛtŋ lɛgŋ eke li b’ow l’ow a, li b’ow li yɛgm wus ec’agŋ a ɛl eci wus ɛy sikpl owi ab ɛm, low nɛnyɛmbri nyam owi ab ɛm, lele Nyam e jɛj ok owi ab ɛm ab.
43016009	-L’ok wus sikpl owi ɛm aŋke -l’ubmn’m nawrɛ;
43016010	-l’ok wus low nɛnyɛmbri nyam owi ɛm aŋke m’aam ɛm Ɛs ogŋ ɛtŋ -li k’ow -l’ɛknmn’m ij;
43016011	-l’ok wus jɛj ok owi ɛm aŋke wus ec’abusu ɛs a, wɛl ɔb’r low ŋ̂.
43016012	Sicaca ɛm a, m’ɔny ów nɔnɔ eke mi ki dad ɔny, kɔ k’ow ɔtumn irimn ij.
43016013	Gbɛkɔ lɛgŋ a eke low nɛnyɛmbri nyam ec’Abŋ a b’ow ow a, li b’ow ni nyimn ɔny low nɛnyɛmbri nyam fɛŋ ɛm. Li k’ow li dadm in obi e nin ɛm ec’odad, kɔ li b’ow li dad yec’a eke l’iri a, ɛtŋ li b’ow l’ɛwar ɔny low yec’eke b’ow ɛy a.
43016014	Li b’ow l’ɛlu ɛm ec’anygbɛl a ɔkm, aŋke li b’ow l’ot yec’a ek’el ɛm ec’a, ɛtŋ li b’ow li dad ɔny ow e low.
43016015	Ɛm Ɛs ec’ob fɛŋ eke ɔny a, el ɛm eci; ow sosiɛm anake mi dad m’ɛsɛ: Abŋ b’ow eb yec’ek’el ɛm ec’a ɛtŋ li b’ow li dad ɔny ow e low."
43016016	"Ow k’ow ibnm eke k’ow ɛknmn’m ij, ɛtŋ ɛmɛny eke ow b’ow kok sɛgŋ waa a, b’ow ɛwal ɛkan’m."
43016017	Ɛtŋ in e jam ɛsɛl ab ɛm e bɛb am dad ɛl ɔfr ɛm ɛsɛ: "Ke na in e nyandrɛ el ayaf ee? Li dad ɛy eke ow’n k’ow in ibnm eke ɛs k’ow ɛs ɛknm’n ij; ɛtŋ ɛmɛny ow’n b’ow in kok sɛgŋ waa, ɛs b’ow ɛs ɛwl ɛs ɛkn’n. Ɛtŋ ɛmɛny li dad eke in aam Ɛs ogŋ.
43016018	Sɛgŋ waa a eke n’am dad ow ec’odad a e nyandrɛ el bogŋ ec’ee? Low yec’a eke n’am erur eke li ki dad a, si k’irim!"
43016019	Jesu am uw any eke jam ɛsɛl a am ɔl eke k’ibrm’n low. Ow ɔŋ li dad wɛl ninɛ: "Mi dad ɔny eke ow k’ow ibnm eke k’ow ɛknmn’m ij, ɛtŋ ɛmɛny eke ow b’ow kok sɛgŋ waa a, b’ow ɛwal ɛkan’m. Kɔ na ec’anake ɔny ɔfr ɛm a am ɔɔl ow e nyandrɛ ab ee?
43016020	Ɛɛ, low nawrɛ m’am dad ɔny: b’ow ikŋn ɔŋn kokr sɔrŋ, kɔ wus gbɛ b’ow anŋ sos ɛm iŋn ɛm; b’ow anŋn sos es ɔw ɛm, kɔ ɔny eci sos es ɔw a b’ow itŋn el sos ɛm iŋn.
43016021	Yɔw ám ew iy a, li b’anŋ gbre ij ɛm, aŋke in e gbre ij e lɛgŋ a ow ŋ̂. Kɔ li b’ew iy a, li b’ijl gbre ij ab es, iy a eke l’ew a eci sos ɛm eke am iŋn’n a sosiɛm.
43016022	Ɛbɛn eke sicaca ɛm a, anŋn gbre ij ɛm ana, gbɛkɔ ɛmɛny m’ow m’ɛwl m’ɛkn ɔny ɛtŋ b’ow anŋn sos ɛm iŋn ɛm; sos ɛm iŋn ikŋ na, ɛgŋ kaka k’ɔtum ebm ɔny abu ɛm.
43016023	Eke lɛgŋ ikŋ na b’ow a, k’ow ibramn’m low kaka fɛŋ ij. Ɛɛ, low nawrɛ m’am dad ɔny: ob fɛŋ eke b’ow ibrmn ɛm Ɛs ɛm e nin ɛm a, li b’ow n’ɔŋ ɔny.
43016024	Toŋ ke it yɛfɛnyna a, ibramn low kaka ɛm e nin ɛm. Ke ɔny e sos ɛm iŋn a ágb a, ìbrmn, b’ow ɛŋan."
43016025	"M’oc nyandrɛ ɛm odad mi dad ɔny ów amua fɛŋ. Lɛgŋ am ow eke mi k’ow mi dadm ɔny ɛbɛn ij, kɔ yogŋ anake m’ow mi dad ɔny ɛm Ɛs e lís e low a lala ɛm a.
43016026	Ow e lɛgŋ ab ɛm a, b’ow ibrmn ɛm Ɛs low ɛm e nin ɛm; mi dadm ɔny eke m’ow mi ŋɔŋn’n m’ɔŋ ɔny,
43016027	aŋke ɛm Ɛs in obi li b’erur ɔny. Li b’erur ɔny aŋke b’erurir’m ɛtŋ b’ubr nawrɛ eke m’anŋ Nyam ogŋ m’ow.
43016028	M’anŋ ɛm Ɛs ogŋ m’ow m’ɛy wus af aŋa. Sica m’am ɛlu wus es ke m’ɛ́wl m’im ɛm Ɛs ogŋ a."
43016029	In e jam ɛsɛl a am dad’r ɛsɛ: "Sica am dad ów a ɛrum mar, ócm odad nyandrɛ ɛm dadrm odad ij.
43016030	Sica s’uw any eke uw low low fɛŋ any, ɛtŋ b’ikŋ anym uw low yec’a eke wɛl k’ibrm ŋ ab any. Ɛm aŋa anake s’ub nawrɛ eke anŋ Nyam ogŋ ow a."
43016031	Jesu dad ɛl ninɛ: "Catŋ ubr nawrɛ ee?
43016032	Ɛɛ, wanci am ow, ɛtŋ wanci a ow yɛji ŋ̂; yogŋ ɔny fɛŋ b’ow ɔmun es, ke ɛgŋ ɛgŋ ím in ogŋ ke ow ɔ́ŋ igŋn ɛlul’m es ɛm sɔny. Njaŋ, tasi ɛm a, m’anm ɛm sɔny aŋke ɛm Ɛs anŋ ɛm ab.
43016033	Mi dad ɔny ów amua fɛŋ yec’ɛtŋ ke ɛm ɛm a, ɛ́ŋan ɛrm es ɛy. B’ow ijr gbre wus af aŋa, kɔ ɛrm úsu ɔny lokm aŋke m’akm wus es."
43017001	Sica eke Jesu dad sodad amua bake ow uwr a, l’igbl any ogŋ afr ɛtŋ li dad ninɛ: "Ɛm Ɛs, wanci a ow ŋ̂; ɛ̀lu Ejimŋ ec’anygbɛl a ɔkm yec’ɛtŋ ke Ejimŋ yɛji ɛ́lu ŋ ec’a ɔkm,
43017002	ke n’ɔ́ŋ agŋ a eke ot abul il a sel ek’ɔnym uwr, abusu a eke ɔŋ’n agŋ e nuŋ af ab ɛm.
43017003	Sel ek’ɔnym uwr a el: ke wɛl úw’ŋ any, ŋ eke el Nyam nawrɛ nyam coco a, ke wɛl úw Jesu Krist eke ɛrm a yɛj’any.
43017004	M’ɛlu ŋ ec’anygbɛl a ɔkm wus af aŋa, juma a eke ɔŋ’m eke mi ki kok ab ɛm.
43017005	Sica ɛm Ɛs, anygbɛl a eke m’ɛŋn ŋ e lís gbuŋ ke wus anŋ a, ɛ̀lu’m anygbɛl ikŋ na ɔkm ŋ ec’any af."
43017006	"Wus ec’agŋ a eke ot abul’m a, m’oc’ŋ mi yɛgm ɛl. -L’el ŋ eci ɛtŋ ot abul’m ɛtŋ -l’ɔsu ŋ ec’odad ebl a.
43017007	Sica -l’uw any eke ob fɛŋ eke m’ɔny a, ŋ ogŋ ow anŋ ow,
43017008	aŋke m’ɔŋ ɛl odad a eke ɔŋ’m a, ɛtŋ -l’eb. Tasi -l’ɛgŋ -l’eb eke m’anŋ ŋ ogŋ a m’ow, ɛtŋ -l’ub nawrɛ eke ɛrm’m.
43017009	M’am ŋɔŋn’ŋ ɛl eci; ow elm wus eci mi ŋɔŋnm, kɔ agŋ a eke abul’m a sosiɛm aŋke -l’el ŋ eci.
43017010	Ob fɛŋ eke m’ɔny a ŋ eci, ɛtŋ ŋ ec’eke ɔny a yɛji el ɛm eci, ɛtŋ ɛm ec’anygbɛl a b’ɛy ɔkm ɛl ɛm.
43017011	Mi k’ow m’anm wus ij, kɔ ɛl gbɛ -n’anŋ; ɛm, m’am ow ŋ ogŋ. Ɛm Ɛs lala, ɔ̀su ɛl ŋ e nin a ek’ɔŋ’m ab ɛm, yec’ɛtŋ ke -l’el nyam, ɛsɛ elel eke ɛm lele ŋ ab s’el nyam ab af.
43017012	Eke m’anŋ ɛl ab a, m’ɔsu ɛl ŋ e nin ɛm, nin a eke ɔŋ’m ab ɛm. Mi b’ɛw ɛl nyamn af, ɛtŋ ɛl ɛm ec’ɛgŋ kaka iram, ek’ow elm in a cɛ ek’it eke k’irm, ke Nyam Lɛl a íy nɛny a.
43017013	Sica m’am ow ŋ ogŋ, ɛtŋ ɛmɛny eke m’anŋ wus a, m’am dad ɛbɛn yec’ɛtŋ ke ɛl ɛm a, -n’ɛŋn ɛm e sos ɛm iŋn a, sos ɛm iŋn a nimum.
43017014	M’ɔŋ ɛl ŋ ec’odad a ɛtŋ wus ɔny ɛl e sifn, aŋke -l’elm wus eci ɛsɛ elel eke ɛm yɛji m’elm wus ec’ab af.
43017015	Mi ŋɔŋnm eke k’ɔny ot ɛl es wus af aŋa, kɔ eke k’ɔsu ɛl Low Ŋuŋ Ɛs e lís.
43017016	-L’elm wus eci ɛsɛ elel eke m’elm wus ec’ab af.
43017017	Ŋ ec’odad a el low nɛnyɛmbri nyam. Low nɛnyɛmbri nyam ab ɛm, kòk ɛl -l’el ŋ eci kpɛkŋ kpɛkŋ.
43017018	M’am ɛrm ɛl wus ec’agŋ ɛm ɛsɛ elel eke ɛm yɛji ɛrm’m wus ec’agŋ ɛm ab af.
43017019	M’am ocr ɛm sosi nimum m’ɔŋ’ŋ ɛl eci, yec’ɛtŋ ke ɛl yɛji -l’el ŋ eci kpɛkŋ kpɛkŋ."
43017020	"Ow elm ɛl sɔny cɛ eci Nyam mi ŋɔŋnm kɔ agŋ a eke ɛl yɛji b’ow ub’m nawrɛ jam ɛsɛl a eci daŋku ij ab ɛm a.
43017021	M’am ŋɔŋn eke ɛl fɛŋ -li k’el nyam. Ɛm Ɛs, ow it eke -li k’okr af ɛy ab ɛsɛ elel eke m’anŋ ŋ ɛm ke ŋ yɛji anŋ ɛm ɛm ab af, yec’ɛtŋ ke wus ec’agŋ a úb nawrɛ eke ow el ŋ ɛrm’m.
43017022	Ɛtŋ m’ɔŋ ɛl anygbɛl a eke ɔŋ’m a yec’ɛtŋ ke -l’el nyam ɛsɛ elel eke ŋ lele ɛm ab s’el nyam ab af.
43017023	M’anŋ ɛl ɛm ɛtŋ ŋ yɛji anŋ ɛm ɛm; ow ɛm anake -li b’ow -l’ɔtu -l’el nyam tasi a, yec’ɛtŋ ke wus úw any eke ɛrm’m ɛtŋ b’erur ɛl ɛsɛ elel eke b’erur’m ab af.
43017024	Ɛm Ɛs, ot ɛl ɔŋ’m, ɛtŋ m’erur eke yogŋ a eke m’anŋ a, ɛl yɛji -n’anŋ ɛm ab yec’ɛtŋ ke -l’ɛkn ɛm ec’anygbɛl a, anygbɛl a ek’ɔŋ’m a, aŋke erur’m gbuŋ eke wɛl ki kok wus a.
43017025	Ɛm Ɛs, Low Nyim Nyim Ɛs, wus uwm’ŋ any, kɔ ɛm m’uw’ŋ any ɛtŋ agŋ amua uw any eke ow el ŋ ɛrm’m.
43017026	M’oc’ŋ mi yɛgm ɛl ɛtŋ ɛmɛny m’ow m’oc’ŋ mi yɛgm ɛl yec’ɛtŋ ke ɛm ec’erur a eke ɔny a ánŋ ɛl ɛm, ke ɛm obi yɛji m’ánŋ ɛl ɛm."
43018001	Eke Jesu dad ów amua bake ow uwr a, in e jam ɛsɛl ab ab, -n’im Sedrɔn eci mij ewl mij a e jam a. Yogŋ, egb lakp nyam anŋ eke in e jam ɛsɛl ab ab -n’imn -l’okr ɛm.
43018002	Judas eke am ɔl Jesu ij a yɛji uw usu ab any, aŋke sakp nɔnɔ Jesu lele in e jam ɛsɛl ab ab b’as luku yogŋ.
43018003	Egb waw ɛsɛl ec’agŋ ɛgbɛl a lele Farisiɛl ec’ogog ec’agŋ ab ab ot srɔda eyŋ lele usu ɔsu ɛsɛl ab ɔŋ Judas, ɛtŋ l’ot wɛl ab n’im egb lakp ab ɛm. Ar mob anŋ ɛl abu ɛm ɛtŋ -n’ɔnym es ɛkan mob lele mrabri ab.
43018004	Ɛtŋ eke Jesu uw low a fɛŋ eke b’ow ɛŋn’n ab any a, n’im li titm wɛl ɛtŋ n’am ibrm wɛl l’ɛsɛ: "Kɔ bwo am ɔɔl ee?"
43018005	-Li dad ow ninɛ: "Nasarɛt e Jesu." Jesu dad ɛl ninɛ: "Ɛm ana." Ke Judas eke am ɔny Jesu ɔŋ ɛl a anŋ ɛl ab.
43018006	Kpɛkŋ eke Jesu bi dad ɛl ek’ow el in a, -li kpukŋ -n’im jam ɛtŋ -l’ok wus.
43018007	Ɛmɛny Jesu am ibrm ɛl ɛsɛ: "Kɔ bwo am ɔɔl ee?" -Li dad ninɛ: "Nasarɛt e Jesu."
43018008	Jesu dad ɛl ninɛ: "M’ikŋ anym mi dad ɔny eke ɛm ana. Eke ow el ɛm am ɔɔl’m, ke ɛ̀gbr agŋ likpr a es im."
43018009	Elel eke odad a eke li dad a k’iyr nɛny ana: "Ɛm Ɛs, m’irmnm ŋ ec’agŋ a eke abul’m a e nyam yɛji."
43018010	Sica Simɔ Piɛr ɔny lab ler ɛm eke n’ɔnym ab a l’ɔsm es, ɛtŋ l’iyr egb waw ɛs ligbɛl a ec’abu ɛlum ɛs a, ɛtŋ l’ubr ow lidr e lɔru ab es. (Abu ɛlum ɛs a e nin a el Malkus.)
43018011	Kɔ Jesu dad Piɛr ninɛ: "Òc ŋ e lab ler ɛm a ɛlu ow ec’ekpr ab ɛm. Kɔ am tutr eke mi k’ow m’ɛgŋm gbre e mij kpɔk a eke ɛm Ɛs ɔŋ’m ab ee?"
43018012	Srɔda eyŋ a lele ɛl eci nyimn ɛs ab ab, Jwifɛl ec’es ɛw ɛl a eci usu ɔsu ɛsɛl a okr af ɔny Jesu ɛtŋ -n’awŋ ow.
43018013	-L’ikŋ anym -l’oc ow -n’im An ogŋ a. An el Kayif eke lakpo ab af el egb waw ɛs ligbɛl a eci anu.
43018014	Ke Kayif anake ɔm Jwifɛl ec’es ɛw ɛl a ów dad eke: ow’n akpl ɔny eci eke ɛgŋ nyam in k’uw dedeku a fɛŋ ec’a.
43018015	Simɔ Piɛr lele jam ɛs ɛjeci nyam ab am us Jesu jam. Eke jam ɛs na el ɛgŋ eke egb waw ɛs ligbɛl a uw any a, ow ɔŋ l’ɛy ow e gbugŋ a Jesu ab.
43018016	Kɔ Piɛr gbɛ anŋ gbeŋ lisany a. Ɛtŋ jam ɛs a eke egb waw ɛs ligbɛl a uw any a ɛy ɔkm ow dad yɔw a eke am ɔsu lisany a odad ɛtŋ n’ɔŋ Piɛr yɛji ɛy gbugŋ a.
43018017	Yɔw a dad Piɛr ninɛ: "Kɔ ŋ yɛji, elm ɛgŋ na e jam ɛsɛl ab ɛm ec’ɛgŋ nyam ee?" Piɛr dad’r ninɛ: "M’elm in e jam ɛs."
43018018	Ow el lɛfr lɛgŋ iy, ow sosiɛm anake madu a lele usu ɔsu ɛsɛl ab ab fuf al ke ok es am ɔgbu a. Piɛr yɛji anŋ ɛl ɛm ɛtŋ am ɔgbu al a.
43018019	Egb waw ɛs ligbɛl a am ibrm Jesu low eke ɔn in e jam ɛsɛl a lele in e low yɛgm ab ab es.
43018020	Jesu dad’r ninɛ: "Mi dad agŋ a fɛŋ ec’any af; sɛgŋ a fɛŋ mi bi yɛgm agŋ low Nyam nuŋ igŋ susu a lele Nyamel gbɛl ɛm ab, yogŋ eke Jwifɛl fɛŋ b’as luku a ɛtŋ mi dádm low kaka es lɔl ɛm.
43018021	Kɔ bla sosiɛm ɛtŋ am ibrm im low ee? Ìbrm agŋ a eke iri yec’a eke mi dad ɛl a; ɛl, -l’uw yec’a eke mi dad ɛl ab any sɛnyn sɛnyn."
43018022	Eke Jesu dad nɛnɛ a, usu ɔsu ɛsɛl ab ɛm e nyam ek’anŋ yogŋ a ɛdŋ Jesu any af ɛtŋ am dad ɛsɛ: "Kɔ ɛbɛn eke am dad egb waw ɛs ligbɛl odad ana ee?"
43018023	Jesu dad’r ninɛ: "Eke mi dad low eke akplm, ɛ̀lu ɔkm; sica eke low a eke mi dad a akpl, ke bla sosiɛm ɛtŋ am ɔr’m ee?"
43018024	Ɛtŋ An ɔŋ wɛl oc Jesu eke anŋ meb ɛm a im egb waw ɛs ligbɛl Kayif ogŋ a.
43018025	Wanci ab af cɛ, Simɔ Piɛr gbɛ anŋ yogŋ a cɛ am ɔgbu al. Wɛl am ibrm’n ɛsɛ: "Kɔ ŋ yɛji elm ɛgŋ na e jam ɛsɛl ab ɛm ec’ɛgŋ nyam ee?" Kɔ Piɛr ɛgbr dad ninɛ: "M’elm in e jam ɛsɛl ab ɛm ec’ɛgŋ."
43018026	Egb waw ɛs ligbɛl a e madu ab ɛm e nyam, eke el ɛgŋ a eke Piɛr akpr lɔru es a ec’ɛgŋ a, dad’r ninɛ: "Kɔ m’ɛknm’ŋ in ab egb lakp ab ɛm ee?"
43018027	Kɔ ɛmɛny Piɛr ɛgbr. Ɛtŋ ow e wanci ab af cɛ ŋgɔs ikŋ.
43018028	Ibribr fafa ɛm a, wɛl igŋ Kayif ogŋ a ɛtŋ oc Jesu im Pilat eke Rom ɛw Jude ec’es ɛw ɛs a eci gbugŋ a. Jwifɛl ec’es ɛwɛl a okm gbugŋ a bake -li k’ uwmn anŋ, Pak ec’ob eke -li k’ɔtu -l’ij a sosiɛm.
43018029	Ow sosiɛm Pilat ow ɛŋn ɛl gbeŋ ɛtŋ am ibrm ɛl ɛsɛ: "Kɔ bla lowi af am cicar ɛgŋ na ee?"
43018030	-Li dad ow ninɛ: "Blel l’elm low ŋuŋ kok ɛs, blel s’ocm’n s’ism’ŋ."
43018031	Pilat dad ɛl ninɛ: "Òcr ir ɔny obi ke ɔny ec’ol ab ɛm, jɛ́jr in e low okr." -Li dad ninɛ: "S’ɔnym abusu eke si k’ɔb ɛgŋ low luw eci."
43018032	Jesu eci luw owi a eke dad ow ec’odad a ec’elel eke k’iyr nɛny ana.
43018033	Ɛtŋ Pilat ɛwl ɛy gbugŋ; n’ɔŋ wɛl ɛsŋ Jesu ow ɛtŋ n’am ibrm ow l’ɛsɛ: "Kɔ ŋ, Jwifɛl ec’ɛb ebu ab ana ee?"
43018034	Jesu dad ninɛ: "Kɔ eke tutr ŋ obi ɛtŋ am dad, oglog agŋ dad’ŋ ɛm e lís e low ee?"
43018035	Pilat dad ninɛ: "Kɔ ɛm Jwif m’el ee? Ŋ ec’ɛbr ec’agŋ lele egb waw ɛsɛl ɛgbɛl ab oc’ŋ is’m; kɔ bla kok ee?"
43018036	Jesu dad ninɛ: "Ɛm ec’es ɛw a elm wus na eci; blel ɛm ec’es ɛw a el wus na eci, ke blel ɛm eci juma kok ɛsɛl a ógŋ mum. -Li k’ɛgŋmn wɛl ocm im ɔɔm Jwifɛl ec’es ɛwɛl a. Njaŋ, ɛm ec’es ɛw a elm wus na eci."
43018037	Ɛtŋ Pilat dad’r ninɛ: "Njɛ ŋ, ɛb ebu ee?" Jesu dad ninɛ: "Ŋ dad eke m’el ɛb ebu. Ɛm, wɛl ew’m m’ow wus af aŋa eke mi k’ij low nɛnyɛmbri nyam e daŋku. Ɛgŋ fɛŋ eke el low nɛnyɛmbri nyam ec’a b’iri ɛm ec’odad."
43018038	Pilat dad ninɛ: "Low nɛnyɛmbri nyam, ke bla?" Eke Pilat dad ów amua bake ow uwr a, ɛmɛny l’ɛwl n’im gbeŋ n’ɛŋn Jwifɛl a, ɛtŋ li dad wɛl ninɛ: "Mi k’ɛknm low sosiɛm eke mi k’ɔb ɛgŋ na low a.
43018039	Gbɛkɔ ɔny ec’ol a eke ɔnyn ab ɛm, sakp sakp fɛŋ Pak ec’es gbɛgbl e lɛgŋ a, mi b’ɛlu ɔny sobel ɛm ɛs nyam es. Kɔ am erurir eke mi k’ɛlu Jwifɛl ec’ɛb ebu ab es m’ɔŋ ɔny ee?"
43018040	-Li dad ow sɔg ɛm ninɛ: "Njaŋ, ow elm in! Ɛy, Barabas s’am erur!" Ke Barabas a ɛgŋ ŋuŋ.
43019001	Ɛtŋ Pilat ɔŋ abusu wɛl oc Jesu ow eke wɛl k’ɔr’r ŋgbre ɛm.
43019002	Srɔda eyŋ a ol mirŋ tufɛ ɛtŋ us’r; -l’us ow mob sus ɛm ebl yɛji.
43019003	-L’ow -li titm ow ɛtŋ -li dad ow ninɛ: "Jwifɛl ec’ɛb ebu, s’am ibrm’ŋ!" Ɛtŋ -n’am dɛdŋ ow any af.
43019004	Ɛmɛny Pilat ɛwl ɛy ɔkm ɛtŋ am dad dedeku a ɛsɛ: "M’ow m’oc’r m’is ɔny gbeŋ aŋa yec’ɛtŋ ke úwr any eke m’ɛŋnm low eke mi k’ɔbr ɛgŋ na low."
43019005	Ca Jesu ɛy ɔkm; l’us mirŋ tufɛ a lele mob sus ɛm ebl ab ab. Pilat dad ɛl ninɛ: "Kin ɛgŋ a!"
43019006	Gbɛkɔ kpɛkŋ eke egb waw ɛsɛl ec’es ɛwɛl a lele usu ɔsu ɛsɛl ab ab ɛkn’n a, -n’am ɔg -li dad -l’ɛsɛ: "Ɛ̀w’r olikŋ af! Ɛ̀w’r olikŋ af!" Pilat dad ɛl ninɛ: "Ìmn ɔny obi ɛwr ir olikŋ af, kɔ ɛm ɛm tasi a, m’ɛŋnm low kaka eke mi k’oc m’ɔbr’r low."
43019007	Jwifɛl a dad’r ninɛ: "Ɛy s’ɔny ol, ɛtŋ ol ab ɛm l’it eke li k’uw, aŋke l’urum ɛtŋ li dad ek’in Nyam ec’Iy."
43019008	Eke Pilat iri sodad amua a, in eci erŋn a obn.
43019009	L’ɛwl l’ɛy gbugŋ ɛtŋ n’am ibrm Jesu l’ɛsɛ: "Kɔ ŋ, bogŋ iy ee?" Kɔ Jesu cicm sar okm’n es.
43019010	Ɛtŋ Pilat dad’r ninɛ: "Erurm eke ki dad’m odad ee? Kɔ uwm any eke m’ɔny abusu eke mi k’ɛlu’ŋ es, ɛtŋ ɛmɛny m’ɔny abusu yɛji eke mi k’ɔŋ wɛl ɛw’ŋ olikŋ af ee?"
43019011	Jesu dad’r ninɛ: "Ŋ obi ɛm a, ɔnym abusu kaka ɛm af eke ow elm yec’a eke Nyam ɔŋ’ŋ a. Na sosiɛm anake ɛgŋ a eke oc ow’m ŋ ogŋ a kok sikpl akm ŋ a."
43019012	Wanci ab af cɛ Pilat am ɔl elel eke k’ɛlul Jesu es. Gbɛkɔ Jwifɛl a am ɔg dad ɛsɛ: "Eke ɛlu ɛgŋ na es, k’ow elm Sesar e lawl ij! Ɛgŋ fɛŋ eke urum ke am ocr in sosi ɛb ebu a, el Sesar ec’ifnu!"
43019013	Eke Pilat iri sodad amua a, n’ɔŋ wɛl oc Jesu ow gbeŋ; n’ɔŋ ow ow sig es jɛj ok usu a eke wɛl b’ɛsŋ 'Usu eke wɛl kok mebn ɛm' (ke Ebre ɛm wɛl b’ɛsŋ 'Gabata').
43019014	Ow el Pak ec’es gbɛgbl a e nɛnɛgŋ krɛkrɛ a e sos bɛbm e lɛgŋ. Eke lɛgŋ am uyu nuŋ a, Pilat dad Jwifɛl a ninɛ: "Kin ɔny eci ɛb ebu a!"
43019015	Gbɛkɔ -n’am ɔg -li dad -l’ɛsɛ: "Wɛl íbi’r! Wɛl íbi’r! Ɛ̀w’r olikŋ af!" Pilat dad ɛl ninɛ: "Kɔ ow it eke mi k’ɛw ɔny ec’ɛb ebu a olikŋ af ee?" Egb waw ɛsɛl ɛgbɛl a dad ninɛ: "S’ɔnym ɛb ebu ɛjeci eke ow elm Sesar cɛ."
43019016	Ɛtŋ sica Pilat ɛlu Jesu es ɔŋ ɛl eke -li k’ɛw ow olikŋ af. Ɛtŋ -n’ɔny Jesu -l’oc ab -n’im.
43019017	L’abu in ec’olikŋ a in obi ɛtŋ l’ɛy ɔkm baŋn a n’im usu nyam eke wɛl b’ɛsŋ 'Nuŋ kpɔk ec’usu' (ke Ebre ɛm wɛl b’ɛsŋ 'Gɔlgota').
43019018	Yogŋ anake srɔda eyŋ a ɛw Jesu olikŋ af a. -L’ɛw agŋ ɛjeci yony yɛji olikŋ af, ɛtŋ Jesu anŋ ɛl araŋn.
43019019	Pilat ɔŋ wɛl nɔn lɛl aru olikŋ a; kin ow eke wɛl nɔn: 'Nasarɛt e Jesu, Jwifɛl ec’ɛb ebu'.
43019020	Jwifɛl nɔnɔ awl lɛl a aŋke yogŋ a eke wɛl ɛw Jesu olikŋ af a titm baŋn a, ɛtŋ lɛl a eke wɛl nɔn a el Ebre ɛm, Latɛn ɛm lele Grɛk ɛm ab.
43019021	Ow ɔŋ Jwifɛl ec’ egb waw ɛsɛl ec’es ɛwɛl a im am dad Pilat ɛsɛ: " 'Jwifɛl ec’ɛb ebu a' eke wɛl nɔn a, k’ɛ̀w es, kɔ nɔ̀n dad ɛsɛ: 'Ɛgŋ na ninɛ: m’el Jwifɛl ec’ɛb ebu'."
43019022	Pilat dad ninɛ: "Ow a eke mi ki nɔn a ow mi nɔn a."
43019023	Eke srɔda eyŋ a ɛw Jesu olikŋ af a, -l’oc ow eci mob sos ɛw a, ɛtŋ -li cɛc sakp yar; ɛgŋ ɛgŋ akp nyam ɛbm. -L’oc ow eci mob sus ɛm gbɛl a ek’el mrumru, ke ow el ol ɛm wɛl ol a.
43019024	Srɔda eyŋ a am dadarir ɛsɛ: "Si k’ɔnyn mob sus ɛm gbɛl na si ki gbagbrmn ɛm, kɔ si kókr sɔsum oc, s’uwr ɛgŋ eke ow k’el in ec’ab any." Ow ɔŋ Nyam Lɛl a íy nɛny: -Li cɛc ɛm ec’ob sos ɛw a ɛl ɔfr ɛtŋ -li kok ɛm e mob sus ɛm gbɛl a eci sɔsum oc. Srɔda eyŋ a e low a eke kok ab ana.
43019025	Jesu lis ena, lis lisijɔw, Klopas ɛy Mari lele Mari Magdala baŋn yɔwi ab ab anŋ olikŋ a e saw.
43019026	Jesu ɛkn lis ɛtŋ l’ɛkn jam ɛs a eke li b’erur a ek’anŋ lis saw. Li dad ow ninɛ: "Ɛm lis, kin ejimŋ."
43019027	Ɛtŋ li dad jam ɛs a ninɛ: "Kin esŋ." Ow e lɛgŋ a ɛtŋ anake jam ɛs a eb ɛw’r es in ogŋ a.
43019028	Eke low na b’ɛc a, Jesu uw any eke low fɛŋ uwr ŋ̂. Ke sica Nyam Lɛl ec’odad a íy nɛny a, li dad ninɛ: "Mij amn am ɔny’m."
43019029	Mijel nyam anŋ yogŋ eke srɔda eyŋ a eci mar anŋ ɛm, ɛtŋ -l’oc mbra -l’usm mar ab ɛm, -l’oc -l’ucur likŋ ɛtŋ -l’igŋ Jesu nɛny.
43019030	Eke l’ɛgŋ mar a, li dad ninɛ: "Fɛŋ iy nɛny ŋ̂." Li b’is any es, ɛtŋ l’ok sel es.
43019031	Lɛgŋ a el nɛnɛgŋ e sos bɛbm e lɛgŋ; Jwifɛl érurm eke lɛgŋuw k’anŋ olikŋ af nɛnɛgŋ e lɛgŋ, ɛtŋ ɛmɛny nɛnɛgŋ e lɛgŋ na yɛji el nɛnɛgŋ ligbɛl; ow sosiɛm, -l’ibrm eke Pilat k’ɔŋ wɛl bubm agŋ a eke anŋ olikŋ af a akr ke wɛl ɔ́ny ot ɛl es.
43019032	Srɔda eyŋ a im ɛtŋ bubm agŋ a eke wɛl ɛw olikŋ af Jesu ab a akr.
43019033	Eke -li b’ok Jesu ogŋ a, -l’ɛkn eke ow uw ŋ̂; ow sosiɛm anake -li bubam ow akr a.
43019034	Gbɛkɔ srɔda eyŋ ab ɛm e nyam oc in eci mpragb a igŋ Jesu mɛnɛgb ɛm ɛtŋ kpɛkŋ mebl lele mij ab am ok es.
43019035	Ɛgŋ a ek’am ij ów amua e daŋku a ɛkn ów a ɛtŋ in e daŋku ij a el nawrɛ; in, l’uw any eke low nawrɛ n’am dad. N’am ij ow e daŋku yec’ɛtŋ ke ɔny yɛji úbr nawrɛ.
43019036	Tasi ɛm a, ów amua ɛy yec’ɛtŋ ke Nyam Lɛl ec’odad a íy nɛny: Wɛl k’ow ubm’n luw kaka es.
43019037	Ɛtŋ ɛmɛny Nyam Lɛl ɛjec’am dad ɛsɛ: -Li b’ow -li lɛr ɛgŋ a eke -l’upar mɛnɛgb ɛm a.
43019038	Ów amua b’ɛc a, Josɛf, Arimate baŋn iy a ow ibrm Pilat abusu eke k’oc Jesu eci sos megl a. Ke Josɛf a, Jesu eci jam ɛs kɔ es lɔl ɛm, aŋke li b’uru Jwifɛl ec’es ɛwɛl a. Pilat ɔŋ’n abusu l’oc Jesu eci sos megl ab ab n’im.
43019039	Nikodɛm a eke ncok nyam im ɛŋn Jesu a yɛji ow. L’ism kpey eke wɛl wuwlm mijey ɛjec’ab ke ow eci leg a ɔtu eke k’ij kilo likŋ lele lɛw ab.
43019040	Agŋ a yony mum oc Jesu eci sos megl a, ok sɛkp sŋɔsŋɔ sigbad og ab af ɛtŋ oc wiwrm’n sos ab ɛsɛ elel eke Jwifɛl bi kok ɛgŋ es oc ɛm ab af.
43019041	Usu a eke wɛl ɛw Jesu olikŋ af a, egb lakp nyam anŋ; ɛm yogŋ, uwɔmu owr nyam anŋ eke wɛl ocm ɛgŋ es ɛm.
43019042	Eke ow el Jwifɛl a eci nɛnɛgŋ eci sos bɛbm e lɛgŋ, ke uwɔmu a yɛji titm a, -l’oc ow es ɛm yogŋ.
43020001	Dimas ibribr fafa a, ek’usu k’otm es a, Mari, Magdala yɔwi a im uwɔmu ab af. L’ɛkn uwɔmu nɛny a eci lob a ek’oc es anŋ saw.
43020002	Ow ɔŋ l’uru es n’im n’ɛŋn Simɔ Piɛr lele jam ɛs a eke Jesu b’erur ab ab, ɛtŋ li dad wɛl ninɛ: "Wɛl ɔny Ɛgŋ gbɛl a oc es uwɔmu ab ɛm, ɛtŋ s’uwm yogŋ eke wɛl oc ɛw’r ab any."
43020003	Ɛtŋ Piɛr lele jam ɛs yec’ab ab im yogŋ a eke uwɔmu a anŋ a.
43020004	Agŋ a yony mum okr af am uru es im, gbɛkɔ jam ɛs yec’a uru es fafa akm Piɛr ɛtŋ ikŋ anym im ok uwɔmu ab af.
43020005	L’is es li lɛr uwɔmu ab ɛm, ɛtŋ l’ɛkn sigbad og eke ok es wus, kɔ l’ɛym uwɔmu ab ɛm gbɛ.
43020006	Simɔ Piɛr eke am us’r jam a yɛji im ok yogŋ ɛtŋ ɛy uwɔmu ab ɛm. L’ɛkn sigbad og eke ok es wus yogŋ,
43020007	lele gbad a eke wiwrm Jesu nuŋ ab a; gbad na anm sigbad og ab ab, kɔ wɛl ar es ɛw es usu ɛjeci.
43020008	Ɛtŋ jam ɛs ɛjec’a, in a eke ikŋ anym im uwɔmu ab af a yɛji ɛy uwɔmu ab ɛm. L’ɛkn ɛtŋ l’ub nawrɛ.
43020009	(Ke tasi ɛm a, toŋ wanci ab af a, jam ɛsɛl a k’irim Nyam Lɛl ec’odad ek’am dad eke Jesu in b’ow in igb agŋ ek’in uw ab ɛm a e low.)
43020010	Ɛtŋ jam ɛsɛl yony a ɛwl im ɛl ogŋ a.
43020011	Mari anŋ gbeŋ uwɔmu a saw, ɛtŋ am ikŋ ɔŋn. Ɔŋn ikŋ ab ab, l’is any es eke li k’ɛkn uwɔmu ab ɛm;
43020012	l’ɛkn afr ɛrm ɛsɛl yony eke sus mob efu ok es usu a eke wɛl ɛw Jesu eci sos megl a: nyam anŋ nuŋ af ɛtŋ nyam anŋ akr esr a.
43020013	Afr ɛrm ɛsɛl a am ibrm’n ɛsɛ: "Yɔw, kɔ bla ɛtŋ am ikŋ ɔŋn ee?" Li dad wɛl ninɛ: "Wɛl ɔny ɛm Ɛgŋ gbɛliy oc es ɛtŋ m’uwm yogŋ eke wɛl ɛw’r es ab any."
43020014	Eke n’am dad ɛbɛn a, l’ɛwl sos mɛny ɛtŋ l’ɛkn Jesu ek’anŋ yogŋ, kɔ l’uwm any eke ow el ow.
43020015	Jesu ibrm’n ninɛ: "Yɔw, kɔ bla ɛtŋ am ikŋ ɔŋn ee? Kɔ bwo am ɔl ee?" N’am tutr eke ow el egb lakp a eci juma kok ɛs a, na sosiɛm li dad ow ninɛ: "Ɛgŋ gbɛl, eke ow el ŋ oc’r ab im, ke yɛ̀gm’m usu eke ɛw’r a, ke m’ím m’oc’r."
43020016	Jesu ɛsŋ’n: "Mari!" L’ɛwl sos mɛny ɛtŋ li dad ow Ebre ɛm ninɛ: "Rabuni!" (ek’el nyandrɛ ɛm 'Low yɛgm agŋ ɛs').
43020017	Jesu dad’r ninɛ: "Njaŋ, k’ùcu k’ɔny’m es! Mi k’iim ɛm Ɛs ogŋ a, kɔ ìm dad ɛm lisijimɛl a eke m’aam ɛm Ɛs a eke ɔny yɛji el ɔny Ɛs a ogŋ, m’aam ɛm e Nyam a eke ɔny yɛji el ɔny e Nyam a ogŋ."
43020018	Ɛtŋ Mari, Magdala yɔwi a im ɛŋn jam ɛsɛl a ɛtŋ am ɔb ɛl amani dad ɛsɛ: "M’ɛkn Ɛgŋ gbɛl a!" Ɛtŋ n’am dad wɛl low yec’a eke ow dad’r a.
43020019	Dimas a cɛ eci ncebles a, jam ɛsɛl a as luku êl nyam ɛm. -Li babl masany a fɛŋ safuɛ ɛm aŋke -n’am uru Jwifɛl ec’es ɛwɛl a. Jesu ɛy ɔkm ɛl ec’araŋn inym es ɛtŋ am dad ɛl ɛsɛ: "Ɛrm ɛs ɛy ánŋ ɔny ab!"
43020020	Li b’ok odad ab es a, n’am yɛgm wɛl in e sabu a lele in eci mɛnɛgb ɛm ab ab. Jam ɛsɛl a sos ɛm am iŋn, Ɛs Kɔtɔkɔ eke -l’ɛkan a sosiɛm eci.
43020021	Ɛmɛny Jesu am dad ɛl ɛsɛ: "Ɛrm es ɛy ánŋ ɔny ab! Ɛsɛ elel eke ɛm Ɛs ɛrm’m ab af a, ɛm yɛji m’am ɛrm ɔny."
43020022	Sodad amua b’uwr a, li fuf wɛl sel ɛtŋ li dad wɛl ninɛ: "Ɛ̀ŋan Abŋ Lala!
43020023	Agŋ a eke b’ow ocr sikpl apr a, b’ow ɛŋn oc ap; agŋ a eke k’ow ocmn sikpl apmn a, k’ow ɛŋnm oc ap."
43020024	Lɛgŋ a eke Jesu ow ɛl ec’araŋn a, jam ɛsɛl lɛw yony ab ɛm ec’ɛgŋ nyam, Toma (eke wɛl igŋ nin af Oli a) anm ɛl ab.
43020025	Jam ɛsɛl ɛjec’a am dad’r ɛsɛ: "S’ɛkn Ɛs Kɔtɔkɔ!" Kɔ Toma dad ɛl ninɛ: "Eke m’ɛknm ecigbrɔ ɛnyɛmbri in e sabu araŋn a, eke m’ocm ɛm ec’abuli a m’ɛlum ecigbrɔ a ec’ɔmu a eke kok ab ɛm, ɛtŋ m’ocm ɛm ec’abu a m’ujrm’n mɛnɛgb ɛm, mi k’ow m’ubm nawrɛ."
43020026	Dimas gber mum b’ɛc a, ɛmɛny Jesu eci jam ɛsɛl a as luku êl ab ɛm, ɛtŋ na ec’a, Toma yɛji anŋ ɛl ɛm. Wɛl babl mel a safuɛ ɛm, kɔ Jesu ɛy ɔkm inym es ɛl ec’araŋn ɛtŋ am dad ɛsɛ: "Ɛrm es ɛy ánŋ ɔny ab!"
43020027	Ɛtŋ li dad Toma ninɛ: "Ɛ̀w ŋ ec’abuli a aŋa ke lɛ́r ɛm e sabu a; ɛ̀gŋm ŋ ec’abu ab es ujr’m mɛnɛgb ɛm. Kì bɛbar, kɔ ùb nawrɛ."
43020028	Toma dad’r ninɛ: "Ɛm Ɛs Kɔtɔkɔ ɛm e Nyam!"
43020029	Jesu dad’r ninɛ: "Eke ɛkn’m a anake ub nawrɛ ab ee? Ehe b’ow el agŋ a eke k’ow ɛknm im ke b’ow ub’m nawrɛ a eci!"
43020030	Jesu kok mɛny ɛwr nɔnɔ jam ɛsɛl a ec’any af eke wɛl dadm ow ec’odad lɛl na ɛm.
43020031	Gbɛkɔ yec’a eke anŋ lɛl na ɛm a, wɛl nɔn yec’ɛtŋ ke úbr nawrɛ eke Jesu el Mesi, Nyam ec’Iy. Ɛtŋ eke b’ɔnyn ɔmn in ɛm a, b’ow ɛŋan sel in ɛm.
43021001	Eke sɛgŋ bɛb ɛc a, ɛmɛny Jesu okm sos ɔkm yɛgm in e jam ɛsɛl a, Tiberiad eci mij lekpl a e nanu a. Kin elel eke Jesu okm sos ɔkm a:
43021002	Simɔ Piɛr, Toma (eke wɛl igŋ nin af Oli a), Natanaɛl (Kana baŋn Galile wus af ec’a), Sebede ec’ey a, lele Jesu eci jam ɛsɛl ɛjeci yony ab anake anŋ usu nyam a.
43021003	Simɔ Piɛr dad ɛl ninɛ: "M’aam mij af." -Li dad ow ninɛ: "Ɛy yɛji s’am ow ŋ ab." -N’im -l’ok mijɛtŋ ab ɛm ɛtŋ -n’im mij af. Gbɛkɔ ncok a gbɛ, -n’ɔnym ɔcn kaka.
43021004	Eke lɛgŋ am ɛny ow a, Jesu inym es nanu yogŋ, kɔ jam ɛsɛl a uwm any eke ow el in.
43021005	Ɛtŋ Jesu dad ɛl ninɛ: "Ɛm jimɛl, kɔ ɔnyn ɔcn tɛl ee?" -Li dad ow ninɛ: "Njaŋ o."
43021006	Li dad wɛl ninɛ: "Òkr muw a mijɛtŋ a eci lidr ogog a, b’ow ɔnyn ɔcn." -L’ok muw a, ɛtŋ -l’ɔtumn -n’ɔnymn -l’ɛlumn ɔkm mij ab ɛm aŋke ɔcn nɔnɔ iy ɛm.
43021007	Jam ɛs a eke Jesu b’erur a dad Piɛr ninɛ: "Ɛgŋ a Ɛs Kɔtɔkɔ!" Eke Simɔ Piɛr iri eke ɛgŋ a Ɛs Kɔtɔkɔ a, l’us in e mob sus ɛm a eke n’ɔny l’oc es a, ɛtŋ l’ɛy mij ab ɛm.
43021008	Jam ɛsɛl likpr a am ɔdu muw a eke ɔcn iy ɛm a, ɛtŋ -n’am owr nanu eci mijɛtŋ ab ɛm. -L’ibnm nanu ab; ow ɔtu eke k’ij abu ekŋ yen.
43021009	Eke -li b’us es wus a, yogŋ -l’ɛkn malel eke wɛl ok ɔcn lele futufutu ab es af.
43021010	Jesu dad ɛl ninɛ: "Òtr ɔcn a eke caca ɔnyn a eci bɛb owr."
43021011	Simɔ Piɛr ɛwl ɛy mijɛtŋ ab ɛm, ɛtŋ usm muw a eke ɔcn ɛgbɛl nɔnɔ anŋ ɛm ab es. Ɔcn a ij ekŋ lɔbŋ lele lɛw lele nyahan ab. Ɔcn a ek’iy ɛm a bɔbɔ yɛji, ɔɔm muw a gbagbram es.
43021012	Jesu dad ɛl ninɛ: "Òwr ijr ob." Jam ɛsɛl ab ɛm ec’ɛgŋ kaka ócm any tuɔtuɔ ɛm dadm ɛsmɛ: "Kɔ ŋ, bwo el’ŋ ee?" Tasi ɛm a, -l’uw any sɛnyn sɛnyn eke Ɛs Kɔtɔkɔ ana.
43021013	Jesu kpukŋ im ɛŋn ɛl, oc futufutu a ɛtŋ cɛc ɛl; n’ɔŋ wɛl ɔcn a yɛji.
43021014	Luw ɛm a eke Jesu igb a ɛtŋ a, sakp nyahan ɛm eke n’am yɛgm in e jam ɛsɛl a sos ana.
43021015	Eke -l’ijr ob ow uwr a, Jesu ibrm Simɔ Piɛr ninɛ: "Jan jim Simɔ, kɔ ɛm eci erur a eke ɔny a agb akm agŋ amua ec’a ee?" Li dad ninɛ: "Ɛɛ, Ɛs Kɔtɔkɔ, mi b’erur’ŋ, uw any." Jesu dad’r ninɛ: "Ɔ̀su ɛm e mɛcɛb ey a."
43021016	Ɛmɛny l’ibrm ow sakp yony ɛm ninɛ: "Jan jim Simɔ, kɔ erur’m ee?" Li dad ninɛ: "Ɛɛ, Ɛs Kɔtɔkɔ, mi b’erur’ŋ, uw any." Jesu dad’r ninɛ: "Ɔ̀su ɛm e mɛcɛb a."
43021017	Ɛmɛny l’ibrm ow sakp nyahan ɛm ninɛ: "Jan jim Simɔ, kɔ erur’m ee?" Piɛr sos ɔw es eke Jesu k’ibrm’n odad nyam a cɛ sakp nyahan. Ɛtŋ li dad ow ninɛ: "Ɛs Kɔtɔkɔ, ŋ uw low fɛŋ any; uw any eke mi b’erur’ŋ!" Jesu dad’r ninɛ: "Ɔ̀su ɛm e mɛcɛb a.
43021018	Ɛɛ, low nawrɛ m’am dad ɔny: eke anŋ ŋgbafrɛ a, ŋ obi bi sus ŋ e mob, ɛtŋ b’im yogŋ eke b’erur a; gbɛkɔ susu b’ow’ŋ sos a b’ow gɛgŋm sabu es, ɛgŋ ɛjeci b’ow sus’ŋ mob ɛtŋ b’ow oc im ŋ yogŋ eke k’ow erurm eke k’im a."
43021019	Sodad amua ɛm, Jesu am yɛgm Piɛr ec’elel eke b’ow uwr ke ow ɛm n’ɔ́ŋ Nyam anygbɛl a. Sica Jesu dad’r ninɛ: "Ùs’m jam!"
43021020	Piɛr b’ɛdŋ sos mɛny a, l’ɛkn jam ɛs a eke Jesu b’erur a ek’anŋ ɛl jam. (Ke ɛgŋ a eke ub nuŋ ɛw Jesu af, ob ij lɔfu lís a eke -n’anŋn, ke am ibrm’n ɛgŋ a eke b’ow ɔl’l ij’r a e low a, in ana.)
43021021	Piɛr ɛkn’n ɛtŋ dad Jesu ninɛ: "Ɛs Kɔtɔkɔ, ɛtŋ kɔ in, bla lowi b’ow ɛŋn’n ee?"
43021022	Jesu dad’r ninɛ: "Ɛtŋ eke m’erur eke li k’anŋ owr toŋ ke m’ɛ́wl m’ow, ke ŋ e low ee? Ŋ ec’a, ùs’m jam cɛ!"
43021023	Amani a eb es agŋ lisijimɛl ab ɛm eke jam ɛs na in k’ow in uwm ij. Ke tasi ɛm a, Jesu dadm Piɛr eke ow’n k’ow in uwm, kɔ li dad: ɛtŋ eke in erur eke ow’n k’anŋ owr toŋ ke in ɛ́wl in ow, ke ow e low ee?
43021024	Jam ɛs nyam na cɛ anake am ij ów amua e daŋku ke nɔn yɛj’a, ɛtŋ s’uw any eke in e daŋku ij a el nawrɛ.
43021025	Ɛmɛny Jesu kok ów ɛjeci nɔnɔ. Blel wɛl am nɔn ów amua nyam nyam, ke ɛm e tutr ɛm a, blel yec’a eke wɛl nɔn a íy wus na nimum wal es.
44001001	Ɛgŋ gbɛl Teofil, ɛm eci lɛl krɛkrɛ ab ɛm, mi dad ów a fɛŋ eke Jesu kok, ke yɛgm nuŋ ɔb ɛm ɛtŋ
44001002	toŋ igŋ lɛgŋ a eke Nyam oc im’n afr a. Gbuŋ ke l’úyu afr a, agŋ a eke li sɔsum l’ot ɛsɛ ɛrm ɛsɛl af a, n’ɔŋ wɛl sol Abŋ Lala ec’abusu ɛm.
44001003	Tasi ɛm a, in e luw a e jam a, l’ɛlu sos ɔkm li yɛgm in ec’ɛrm ɛsɛl a sakp ɛrŋ ɛrŋ ɛm eke n’anŋ owr. Sɛgŋ ekŋ yony ɛtŋ eke l’ɛlu sos ɔkm li yɛgm wɛl, ke li dad wɛl Nyam e gbreŋgbi usu a ec’odad.
44001004	Lɛgŋ nyam, eke n’am ij ob wɛl ab a, l’ijl wɛl nɛny ninɛ: "Kì kpabr es Jerusalɛm e lís, kɔ ànŋn low a ek’ɛm Ɛs ɛwar ɔny a, ob ap a eke mi dad ɔny ow e low a ec’eku ɛm:
44001005	Jan ok agŋ mij nuŋ mij ɛm, kɔ ɔny, lɛgŋ tɛl ɛm, wɛl b’ow ok ɔny mij nuŋ Abŋ Lala ɛm."
44001006	Ɛrm ɛsɛl a ek’ɛlul Jesu ɛm a ibrm’n ninɛ: "Ɛs Kɔtɔkɔ, kɔ lɛgŋ na ɛm anake b’ow ɛwl sigm Israɛl ec’es ɛw ab es ab ee?"
44001007	Jesu dad ɛl ninɛ: "Ow elm ɔny itmn eke k’uwr sɛgŋ a lele wanci ab ab e low any, kɔ ɛm Ɛs bɛbm ɛw es in obi ec’abusu ɛm.
44001008	Gbɛkɔ ɔny b’ow ɛŋan lɛc nyam lɛgŋ a ek’Abŋ Lala b’ow us ɔny es nuŋ af a. Ɛtŋ ɔny b’ow eel ɛm ec’adaŋku, dadr ɛm ec’odad Jerusalɛm, Jude e wus a nimum af lele Samari ab, toŋ okr wus e nuŋ."
44001009	Eke li dad ów amua uwr ke -n’am lɛr ow a, Jesu am uyu afr, ɛtŋ jru ow ɛdŋn ɛl any.
44001010	Eke ɛrm ɛsɛl a ec’any a kɔkŋ afr cɛ ke -n’am lɛr yogŋ a eke Jesu am uyu im a, kpɛkŋ agŋ yony eke sus mob efu anŋ ɛl any af
44001011	ɛtŋ dad ɛl ninɛ: "Galile ec’agŋ, bla sosiɛm ɛtŋ iymn es aŋa am lɛɛr afr ee? Jesu na eke ŋgboŋ ɔny ec’araŋn aam afr a, b’ow ɛwl mɛny ow elel a cɛ eke ɛkan in n’aam a."
44001012	Sica ɛrm ɛsɛl a anŋ lafɛny eke wɛl b’ɛsŋ Olivie lafɛny a ogŋ, ɛtŋ ɛwl mɛny ow Jerusalɛm. Lafɛny a, baŋn a e saw cɛ ow anŋ: yogŋ lele baŋn ab ab kilo nyam cɛ.
44001013	Eke -l’owr -l’okr Jerusalɛm a, -l’uyu -n’im êl afr a eke -li b’anŋ sɛgŋ fɛŋ a. Kin ɛrm ɛsɛl a ek’anŋ yogŋ a ec’en: Piɛr, Jan, Jak lele Andre ab, Filip lele Toma ab, Bartelemi lele Matie ab, Jak ek’el Alfe jim, Simɔ ɛb dogŋn ɛs lele Jud ek’el Jak jim ab.
44001014	Ɛl lele ɔyɔw a lele Jesu lis Mari lele Jesu lisijimɛl ab ab sɛgŋ fɛŋ -li b’as luku usu nyam -ni ŋɔŋn Nyam.
44001015	Sɛgŋ ab ɛm e nyam ɛm, ɔmn ɛsɛl ek’ɔtu eke k’ij agŋ ekŋ nɔhɔn as luku. Piɛr igb ɛl ec’araŋn ɛtŋ dad ɛl ninɛ:
44001016	"Agŋ lisijimɛl, ow it eke yec’a ek’Abŋ Lala dad Nyam e Lɛl ɛm a k’iy nɛny. L’ikŋ anym l’ɛcr David ɛm, l’ɛwar Judas eke nyimn agŋ a ek’ɛdŋn Jesu a e lís e low.
44001017	Ke Judas yɛji, ɛy ɛrm ɛsɛl ab ɛm e nyam ek’in yɛji ɔny in eci juma.
44001018	Ɛtŋ in eci low ŋuŋ e li kok a eci labm eke wɛl sɔg’r ab ɛm, l’ɔl ɔgm nyam, ɛtŋ yogŋ n’anŋ afr l’ɛy wus nuŋ nuŋ l’ɔb lok es ɛtŋ in e sugŋ a fɛŋ ok ɔkm.
44001019	Jerusalɛm ec’agŋ a fɛŋ iri low na, ow sosiɛm ɛl ec’ɛbr ab ɛm -l’ɛsŋ ɔgm a 'Akɛldama', ek’el nyandrɛ ɛm 'Mebl ec’ɔgm'.
44001020	Ɛtŋ Selu e lɛl ab ɛm kin yec’eke wɛl nɔn: Ke in ec’êl a ɛ́ru es ɔfr, ke ɛgŋ kaka k’írm ɛm. Ɛtŋ ɛmɛny wɛl nɔn: Ke ɛgŋ ɛjeci úsr’r usu in eci juma ab ɛm.
44001021	-
44001022	Ow sosiɛm, ow akpl ek’ɛgŋ nyam k’ow akr ɛy af ij Ɛs Kɔtɔkɔ Jesu e luw ɛm anŋ igb a e daŋku. Ke ɛgŋ a él agŋ a eke b’anŋ ɛy ab sɛgŋ fɛŋ, usu a fɛŋ eke s’ɛc Ɛs Kɔtɔkɔ Jesu ab a ec’ɛgŋ nyam, lɛgŋ a ɛtŋ eke Jan ok’r mij nuŋ a toŋ ke igŋ lɛgŋ a eke n’ŋgboŋ ɛy ec’araŋn n’im afr a."
44001023	Wɛl ok agŋ yony ɔkm ɛl ec’araŋn: Josɛf eke wɛl b’ɛsŋ Barsabas ke wɛl b’ok en es Justus, lele Matias ab.
44001024	Ɛtŋ dedeku a nimum ŋɔŋn Nyam dad ninɛ: "Ɛs Kɔtɔkɔ, ŋ eke uw agŋ fɛŋ ec’ɛrm ab any a, yɛ̀gm ɛy ɛl yony na ɛm ec’ɛgŋ eke sɔsum oc
44001025	eke k’el ɛrm ɛs, ke ídr juma a eke Judas igŋ ɛlu es im usu a ek’el in ec’a."
44001026	-Li kok sɔsum oc ɛtŋ ow ɛy Matias af; ɛtŋ l’ɛy ɛrm ɛsɛl lɛw nyam a ec’eb ab ɛm.
44002001	Eke Pantekɔt ec’es gbɛgbl e lɛgŋ ow a, ɔmn ɛsɛl a fɛŋ as luku usu nyam.
44002002	Kpru ɛm, likekr ligbɛl nyam anŋ afr ow. Likekr a anŋ ɛsɛ lɛf ligbɛl eke b’ɛlu ab af, ɛtŋ ow eb akŋ a nimum eke -n’anŋ a.
44002003	Kpɛkŋ -l’ɛkn mob ek’anŋ ɛsɛ sanm al af eke ok ɔkm; -li kpakpab es ɛtŋ -n’im -li sisig es ɛgŋ nyam nyam e nuŋ af.
44002004	Kpɛkŋ Abŋ Lala iy ɛl fɛŋ ɛm, ɛtŋ -n’am dad odad sɛbr ɛjec’ɛm ɛsɛ elel eke Abŋ Lala am ɔŋ ɛl eke -li ki dad ab af.
44002005	Ke Jwifɛl ek’anŋ susu susu a ow ir Jerusalɛm; -l’el Nyam nuŋ igŋ ɛsɛl tasi.
44002006	Eke likekr a ikŋ wɛl iri a, -l’uru es -l’ow -l’as luku. Ɛl fɛŋ low am at ɛl sel afŋn es, aŋke ɛl ɛm ec’ɛgŋ fɛŋ am iri ɔmn ɛsɛl a dad odad in ec’ɛbr ab ɛm.
44002007	Ɛl fɛŋ low am iti ɛl any ɛtŋ am iŋn ɛl sos ɛm. -N’am dad -l’ɛsɛ: "Agŋ amua fɛŋ ek’am dad sodad a, kɔ -l’elm Galile ec’agŋ ee?
44002008	Ɛtŋ sica ayaf ɛtŋ ɛy ɛm ec’ɛgŋ fɛŋ am iri -li dad odad in ec’ɛbr eke wɛl ew’r ow ɛm ab ee?
44002009	Ɛy ec’araŋn a, agŋ anŋ Part, Medi lele Elam wus af ab ow: bɛb anŋ Mesopotami, Jude, Kapadɔs, Pɔŋ lele Azi wus af ab ow;
44002010	bɛb yɛji anŋ Friji, Panfili, Ejipt lele Sirɛn e wus ikpr ek’anŋ Libi ab ab ow. Ɛtŋ agŋ anŋ Rom yɛji ow,
44002011	(Rom ec’agŋ eke mew ɛm ɛtŋ el Jwif, lele agŋ ek’ɛgŋ ɛl eci Nyam nuŋ igŋ a e low eb ab ab), Krɛt ec’agŋ lele Arabi eyŋ ab. Ɛtŋ kin eke s’am iri -n’am dad Nyam ec’ów ɛgbɛl eke kok a ɛy e sɛbr ab ɛm!"
44002012	Ɛl fɛŋ -n’anŋ low any iti ligbɛl ɛm, ɛtŋ -l’uwmn low eke -li ki tutr any. -N’am dadarir ɛl ɔfr ɛm -l’ɛsɛ: "Ke na, ow e nyandrɛ el bogŋ ec’ee?"
44002013	Gbɛkɔ agŋ bɛb am kokr ɔmn ɛsɛl a miyɛr dad ɛsɛ: "-L’ɛgŋ mar am ɔny ɛl!"
44002014	Sica Piɛr ek’anŋ ɛrm ɛsɛl lɛw nyam ab ab a, igb inym es ɛtŋ lebl tuɔtuɔ ɛm am dad dedeku a ɛsɛ: "Ɔny Jwifɛl lele agŋ a fɛŋ ek’ir Jerusalɛm ab ab, ow it eke k’uwr low ek’am ɛy ab any, ke ígŋn lɔru es irir yec’a eke m’ow mi dad a.
44002015	Agŋ amua ow elm mar ɔnym ɛl ɛsɛ elel ek’am tutar ab af, aŋke s’anŋ ibribr e wanci libarm ɛm.
44002016	Gbɛkɔ sica low a eke kokoba ɔb ɛs Joɛl dad a ɛy tasi ŋ̂.
44002017	Kin low eke Nyam dad eke b’ow ɛy sɛgŋ es abal el ɛm a: Mi b’ow m’ɔmun ɛm ec’Abŋ ab es agŋ a fɛŋ af; ɔny ec’ey egŋ a lel ey ɔyɔw ab ab b’ow ɔb ɛm e kokoba, ɔny eci ŋgbafrɛ a b’ow ɛkan nuŋ ɛm, ɛtŋ ɔny ec’agŋ esu a b’ow ɛkn ów mɛmn ɛrur ɛm.
44002018	Ɛɛ, sɛgŋ amua ɛm, mi b’ow m’ɔmun ɛm ec’Abŋ ab es ɛm eci juma kok ɛsɛl a lele juma kok lisɛl ab ab af, ɛtŋ -li b’ow -l’ɔb ɛm e kokoba.
44002019	Mi b’ow mi kok ów ɛgbɛl nɔnɔ afr, ɛtŋ mi b’ow mi kok mɛny ɛwr owi nɔnɔ wus aŋa. Mebl, al, lele mregbn eke anŋ ɛsɛ jru af b’ow anŋ ɛm,
44002020	ligbn b’ow irmn in ec’afŋ a, ɛtŋ awl b’ow ebl es kondoŋ ɛsɛ mebl af, gbuŋ ke Ɛs Kɔtɔkɔ e lɛgŋ a ów, anygbɛl e lɛgŋ ligbɛl a.
44002021	Ɛtŋ ɛgŋ kaka fɛŋ eke b’ow ɛsŋ Ɛs Kɔtɔkɔ e nin a, b’ow ɛŋn sel.
44002022	Israɛl ec’agŋ, ìgŋn lɔru es irir low a eke m’am m’ow mi dad a: Nyam yɛgm ɔny eke n’ɔŋ Nasarɛt e Jesu in eci abusu a. Nawrɛ ɛm a, Nyam ɛcr in ɛm kok sakrowa nɔnɔ ɔny ec’araŋn, li kok ów ɛgbɛl nɔnɔ eke b’iti any, lele mɛny ɛwr owi ab; ɔny uwr any yɛji.
44002023	Ɛgŋ ikŋ na, wɛl ɛlu’l es ɔŋ ɔny ɛsɛ elel eke Nyam tutr ke ikŋ anym bɛbm ow e low ɛw es ab af. Ɛtŋ ɔny, ibir ir olikŋ af eke ɔŋn agŋ ek’uwm Nyam any a ɛw’r ab ɛm.
44002024	Gbɛkɔ Nyam igbm’n luw ɛm, n’ɔny l’oc ow es luw e gbre ijr ab ɛm, aŋke ow itm eke luw ec’abusu a k’ucu ɔny’n es.
44002025	Tasi ɛm a, kin yec’eke David dad in e lís: Sɛgŋ fɛŋ m’am ɛkn Ɛs Kɔtɔkɔ ɛm ec’any af, n’anŋ’m saw yec’ɛtŋ ke mi kí mumum.
44002026	Na sosiɛm, ɛm ec’ɛrm sos ɛm am iŋn, ɛtŋ ɛm e nɛny am ɛgŋ ehe ec’ɛj. Ɛtŋ uwɔmu ɛm yɛji, ɛm e sos megl a b’ow ɛru es am ɔmn low.
44002027	Nawrɛ tasi, k’ow igŋm ɛlum im es ɔŋnes baŋn, k’ow yɛbm ŋ e libɔwi mamn e sos megl a ugŋm es uwɔmu ɛm.
44002028	Ŋ, yɛgm’m sebr a eke bi nyimn ɛgŋ sel ɛŋn ɛm a, ɛtŋ ŋ e sos eke b’ow ɛlu ɔkm ɛm ec’any af a, b’ow ɔŋ’m sos ɛm iŋn.
44002029	Agŋ lisijimɛl, abusu ɛru’m es eke mi ki dad ɔny lala ɛm ɛy lagŋ David e lís e low. L’uw, wɛl oc’r es ɛtŋ in ec’uwɔmu a yɛfɛnyna yɛji anŋ ɛy ogŋ aŋa.
44002030	Gbɛkɔ l’el kokoba ɔb ɛs ɛtŋ l’uw any eke Nyam ij nɛny ɛwar ir ek’in ec’alaw ab ɛm ɛgŋ nyam b’ow usr’r usu el ɛb ebu.
44002031	David ikŋ anym ɛkn low a eke b’ow ɛy a, ɛtŋ ow sosiɛm li dad Mesi ec’uwɔmu ɛm anŋ igb a e low ninɛ: Wɛl igŋm ɛlum’n es ɔŋnes baŋn, ɛtŋ in e sos megl a ugŋm es uwɔmu ɛm.
44002032	Jesu na eke m’am dad in e low a, Nyam igbm’n agŋ ek’uw ab ɛm, ɛtŋ ɛy fɛŋ s’ij ow e daŋku.
44002033	Sica, wɛl igbl’l ogŋ Nyam e lidr abu af, ɛtŋ Ɛs ɛm n’ɛŋn Abŋ Lala a eke wɛl ɛwar ow e low a, ɛtŋ n’ɔmun es ɛy af. Ow e low anake am ɛkan, ke am irir a.
44002034	Tasi ɛm a, David in obi l’uyum afr, gbɛkɔ li dad ninɛ: Ɛs Kɔtɔkɔ Nyam dad ɛm Ɛs Kɔtɔkɔ ninɛ: 'Òw sig es ɛm e lidr abu af,
44002035	toŋ bake m’ót ŋ ec’efnu m’ok ŋ ec’akr ew a.'
44002036	Sica ow it eke Israɛl ec’agŋ fɛŋ k’uw any tasi eke Jesu a ek’ɛwr olikŋ af a cɛ anake Nyam oc ɛw Kɔtɔkɔ lele Mesi ab a."
44002037	Eke agŋ a iri sodad amua a, ow ɛy ɛl sos ɛm nɔnɔ. -L’ibrm Piɛr lele ɛrm ɛsɛl likpr ab ab ninɛ: "Agŋ lisijimɛl, ayaf si ki kokr ab ee?"
44002038	Piɛr ɔdu eb ninɛ: "Ìtŋnin ɛrm ɛm, ke ɔny ɛm ec’ɛgŋ fɛŋ ɛ́gŋ eb wɛl ok’r mij nuŋ Jesu Krist e nin ɛm, yec’ɛtŋ ke Nyam óc ɔny e sikpl a ap ɔny, ke ɛ́ŋan Nyam ec’ob ap a ek’el Abŋ Lala a,
44002039	aŋke Nyam ec’ob ek’ɛwar a, ɔny lele ɔny eyŋɛl ab eci, ɛtŋ ow el agŋ a ek’elm Jwifɛl a yɛji eci, agŋ a fɛŋ eke Ɛs Kɔtɔkɔ Nyam b’ow ɛsŋ a."
44002040	Ɛmɛny Piɛr dad ɛl sodad nɔnɔ, ɔm ɛl ów, atr ɛl sos es ninɛ: "Ɛ̀gŋn sel ɛŋn a e low ebr, yec’ɛtŋ ke k’ɔ́nymn abu ɛyr ɛsɛ agŋ a ek’irm ab af."
44002041	Ɛl ɛm ec’agŋ nɔnɔ ɛgŋ Piɛr e sodad a eb, ɛtŋ wɛl ok ɛl mij nuŋ. Lɛgŋ a, agŋ ek’ɔtu eke k’ij agŋ fandi nyahan ow obn ɛl a ek’ɔny ɔmn a.
44002042	Sɛgŋ fɛŋ ari at ɛm, -li b’as luku -n’am iri ɛrm ɛsɛl a e low yɛgm a, -l’ir ɛb ɛsɛ agŋ lisijimɛl af, -l’ij ob lɔfu nyam ɛm, -ni ŋɔŋn Nyam usu nyam.
44002043	Agŋ a fɛŋ am ɔny Nyam ec’ɛlum, aŋke Nyam am ɛcr ɛrm ɛsɛl ab ɛm kok mɛny ɛwr nɔnɔ lele sakrowa ab.
44002044	Agŋ a fɛŋ ek’ɔny ɔmn a b’okr af ɛtŋ ɛl ɔfr -li bi cɛc ob eke -n’ɔnyn a.
44002045	-Li b’ɔl ɛl ec’ob eke -n’ɔnyn a -l’ij ɛtŋ ow ɛm ec’os eke -li b’ɛŋn a, -li bi cɛc ɛl fɛŋ, ɛgŋ ɛgŋ ec’es abur ek’ɔny a e kokr eci.
44002046	Lɛgŋ nyam nyam fɛŋ, ow ɔ́pim, -li b’as luku Nyamel gbɛl ab ɛm, ɛl ec’akŋ akŋ a -li b’ij ob usu nyam ɛtŋ ob ij a b’el sos ɛm iŋn ɛm lel ɛrm frɔrɔ ɛm ab.
44002047	-N’am kɔklm Nyam ɛtŋ agŋ a fɛŋ am ɔny ɛl ec’erur. Ɛtŋ lɛgŋ nyam nyam fɛŋ Ɛs Kɔtɔkɔ b’ot agŋ eke n’am eb l’ɛlu es a, l’ok wɛl ɛm.
44003001	Lɛgŋ nyam, Piɛr lele Jan ab aam Nyamel gbɛl ab ɛm ncebles e wanci nyahan e Nyam ŋɔŋn ɛm.
44003002	Nyamel gbɛl a e gbugŋ e lisany nyam eke wɛl b’ɛsŋ 'Lisany Sɔbɔ' a e saw, ɛgŋ nyam anŋ eke in e mew ɛm ɛtŋ bubm es. Lɛgŋ nyam nyam fɛŋ, wɛl b’oc ow’r sigm’n es yogŋ, yec’ɛtŋ ke l’ɔ́tu li sism agŋ a eke b’ok Nyamel gbɛl a e gbugŋ a os.
44003003	Eke ɔlu a b’ɛkn Piɛr lele Jan ab ek’am ow ok akŋ a, n’am sism wɛl ob.
44003004	Piɛr lele Jan ab ok’r anyamn af, ɛtŋ Piɛr dad’r ninɛ: "Lɛ̀r ɛy!"
44003005	Ɛgŋ a am lɛr ɛl gbiy, aŋke n’am tutr eke wɛl b’ow ɔŋ’n ob.
44003006	Kɔ Piɛr dad’r ninɛ: "M’ɔnym jɛtɛ, m’ɔnym sika, kɔ m’am ɔŋ’ŋ yec’a e m’ɔny a: Nasarɛt e Jesu e nin ɛm, ìgb ke án es."
44003007	Ɛtŋ Piɛr ucu lidr abu ɔny’n, ɛlum’n abu l’igb. Kpɛkŋ ɔlu a ec’akr a lel akr ɛmn ɛm ab ab ok ɛm fɛŋ;
44003008	l’igb l’us es, n’inym es ceŋ ɛtŋ n’am an es. L’igŋ Piɛr lele Jan ab l’ɛy Nyamel gbɛl a e gbugŋ a, n’am an es, n’am igb li sus es ɛtŋ n’am kɔklm Nyam.
44003009	Agŋ a fɛŋ ɛkn’n eke n’am an es, ke n’am kɔklm Nyam.
44003010	Sica eke -l’uwr any eke ow el ɔlu a eke bi sig es Lisany Sɔbɔ a saw sism ob a, ɛl fɛŋ ow ɛw ɛl erŋn ɛtŋ ow am iti ɛl any yɛji, low a ek’ɛŋn ow a sosiɛm.
44003011	Sica ek’ɛgŋ a ɛ́lum Piɛr lele Jan ab es a, agŋ a fɛŋ anŋ low any iti ɛm, ɛtŋ -l’uru es -l’ow -n’ɛŋn wɛl Nyamel gbɛl a eci lɛf eb usu a ek’ij Salomɔ e nin a.
44003012	Eke Piɛr b’ɛkn ɛbɛn a, li dad agŋ a ninɛ: "Israɛl eyŋ, bla sosiɛm ɛgŋ na ec’ewlm a e low am iti ɔny any ee? Kì lɛɛr ɛy ɛbɛn! Ɛgŋ na, ow elm ɛy obi ec’abusu ɛm, oglog ɛy e Nyam nuŋ igŋ sɛnyn ɛm n’anm es,
44003013	kɔ Nyam a ek’el Abraham, Isak lele Jakɔb ab e Nyam, ke el ɛy lagŋɛl e Nyam a, ɛlu in e libɔwi Jesu any ɔkm. Ɔny obi a ɔɔl ijr ir es ɛw ɛsɛl ec’abu ɛm, ɛtŋ igŋn ɛlul il es Pilat ec’any af, ke l’erur eke li k’ɛlu ow es cɛ.
44003014	Ɔny igŋn Ɛgŋ Lala a, Nɛnyɛmbri Nyam Ɛs a ɛlul es ɛtŋ ibrmn eke Pilat k’ɛlu ɛgŋ ibiu ab es ɔŋ ɔny.
44003015	Ɛtŋ ibir Sel Ɛŋn ec’Idr Ɛs a. Gbɛkɔ Nyam igbm’n luw ɛm ɛtŋ s’el ow ec’adaŋku.
44003016	Ɛgŋ na ek’am ɛkan a, uwr ir any. Jesu e nin a ec’abusu a eke ow ɛm s’ɔny ɔmn a anake ewlm’n a. Jesu ɛm ec’ɔmn a eke s’ɔny a anake ɔŋ ɛgŋ na ewl nimum ɔny fɛŋ ec’any af a.
44003017	Gbɛkɔ agŋ lisijimɛl, m’uw any eke ɔny lele ɔny ec’es ɛw ɛsɛl ab ab, ow el low any uwm ɛm e low eke kokr Jesu e lís.
44003018	Gbɛkɔ Nyam kok yec’a eke likŋ anym l’ɛwar lɛgŋ ek’ɛc ab ɛm kokoba ɔb ɛsɛl fɛŋ e nɛny ɛm a. Li dad eke Mesi a k’ij gbre.
44003019	Ìtŋnin ɛrm ɛm gɔŋ, ke ɛ́wal -lɛɛr Nyam, yec’ɛtŋ ke li tɛ́tŋ ɔny e sikpl ab es,
44003020	ɛtŋ Nyam b’ow ɔŋ ɔny sel eb mamn e sɛgŋ, ɛtŋ li b’ow l’is ɔny Mesi a eke l’ikŋ anym li sɔsum l’oc ɔny ec’a: ke Jesu ana.
44003021	Gbɛkɔ sicaca ɛm a, ow it eke Jesu Krist k’anŋ afr, toŋ ow ok lɛgŋ ek’ów a fɛŋ b’ow ɛwl el owr a. God’ɛtŋ Nyam ɛwar low na in e kokoba ɔb ɛsɛl lala a e nɛny ɛm.
44003022	Tasi ɛm a, Mois dad ninɛ: Ɛs Kɔtɔkɔ ɔny e Nyam b’ow ɔŋ ɔny kokoba ɔb ɛs nyam ɛsɛ ɛm af, eke b’ow el ɔny ɛm ec’ɛgŋ nyam. B’ow irir ów a fɛŋ eke li b’ow li dad ɔny a.
44003023	Ɛtŋ ɛgŋ kaka fɛŋ eke k’ow irim kokoba ɔb ɛs na e low a, wɛl b’ow ogŋ’n Nyam ec’agŋ a ec’araŋn ke wɛl íbi’r.
44003024	Ɛtŋ kokoba ɔb ɛsɛl a fɛŋ eke Samiɛl e lɛgŋ ɛm ɛtŋ dad ów toŋ ke igŋ yɛfɛnyna a, ɛgŋ ɛgŋ dad ów amua eke am ɛy sɛgŋ amua ɛm a e low.
44003025	Low a eke Nyam ɛcr kokoba ɔb ɛsɛl ɛm ɛwar a el ɔny eci, ɛtŋ ɔny yɛji anŋn sinm a eke Nyam kok ɔny lagŋɛl ab a ɛm, lɛgŋ a eke li dad Abraham ninɛ: Ŋ ec’alaw ɛm m’ow m’ɛcr m’ɛdŋ eb eb a fɛŋ ek’anŋ wus na a ɔwrɔ.
44003026	Ɛtŋ ɔny sosiɛm Nyam sɔsum in e libɔwi oc, ɛtŋ l’ikŋ anym l’oc n’ɔŋ ɔny. L’ɛrm ow ow ow eke ow k’ɛdŋ ɔny ɔwrɔ, ɛtŋ li b’ow n’ɔŋ ɔny ɛm ec’ɛgŋ nyam nyam igŋ in ec’ów eŋuŋ kok a ɛlu es."
44004001	Eke Piɛr lele Jan ab odad anŋ nɛnym am dad agŋ a, egb waw ɛsɛl, Nyamel gbɛl a ec’ɔsu ɛsɛl ec’ɛgŋ ligbɛl a, lele Sadusiɛl ab ow ɛŋn ɛl.
44004002	Ɛrm am ebl ɛl nɔnɔ eke ɛrm ɛsɛl yony a am yɛgm agŋ a low, ke am dad ɛl Jesu e luw ɛm ek’igb a e low, ke ow ɛm am ij nɛny eke agŋ eke in b’uw a yɛji in ɔtu eke in k’igb luw ɛm.
44004003	-N’ɔny Piɛr lele Jan ab, ɛtŋ -l’ot -n’im -l’ok wɛl sobel ɛm toŋ lɛgŋ ɛny, aŋke lɛgŋ ler im nɔnɔ.
44004004	Ɛbɛn yɛji, agŋ a ek’iri ɛrm ɛsɛl a ec’amani a e nɔnɔ gbɛl ub nawrɛ, ɛtŋ ow ɔŋ ɔmn ɛsɛl a e nɛny a obn toŋ ɔtu ek’ij agŋ fandi yen.
44004005	Eke lɛgŋ ɛny akr af a, Jwifɛl ec’ es ɛw ɛsɛl, agŋ ekpekp lele ol e low yɛgm ɛsɛl ab ab as luku Jerusalɛm.
44004006	Agŋ a ek’anŋ ɛl ɛm a el: egb waw ɛs ligbɛl An, Kayif, Jan, Alesandr lel egb waw ɛs ligbɛl a ec’agŋ a fɛŋ ab.
44004007	-N’ɔŋ wɛl ɔny Piɛr lele Jan ab ow ɛl ec’any af ɛtŋ -l’ibrm wɛl ninɛ: "Bwo ec’ɛgŋ ec’abusu ɛm oglog bwo ec’ɛgŋ e nin ɛm ewlmn ɛgŋ na ee?"
44004008	Ɛtŋ Piɛr ek’Abŋ Lala iy ɛm a dad ɛl ninɛ: "Ɛb ec’es ɛw ɛsɛl lele agŋ ekpekp ab,
44004009	yɛfɛnyna wɛl am ibrm ɛy low, low nimamn eke si kok s’ɔŋ ɛgŋ nyam eke bubm es a sosiɛm, ɛtŋ wɛl am ibrm ɛy elel ek’ɛgŋ ikŋ na k’ewl a e low.
44004010	Ɛɛ, ɔny fɛŋ ow it eke k’uwr any, ke Israɛl eyŋ fɛŋ yɛji úw any: ek’ɛgŋ na inym ɔny es any af sos tuɔtuɔ ab, ke Jesu Krist, Nasarɛt iy a e nin a ec’abusu ɛm. Ɛwr ir olikŋ af kɔ Nyam igbm’n agŋ ek’uw ab ɛm.
44004011	Jesu el ɛgŋ a eke Nyam Lɛl dad in e low ninɛ: Lebn a eke ɔny, êl us ɛsɛl, waal ɛlul es a ɛwl el êl lɔy ɛm e lebn tasi.
44004012	In ɛm cɛ anake s’ɔtu eke si k’ɛŋn sel a, aŋke wus na nimum af, Nyam ɔɔm agŋ ɛgŋ ɛjeci kaka ek’in ɛm si k’ɛŋn sel."
44004013	Sanedrɛn ec’agŋ a low am iti any, aŋke -n’am ɛkn elel eke Piɛr lele Jan ab am dad odad ɛrm susu ɛm a, ɛtŋ ow am ok ɛl es sos ɛm eke ow el agŋ nɛnɛ cɛ eke wewrm low yɛj’a. Ɛtŋ -l’uw wɛl any eke wɛl b’anŋ Jesu ab.
44004014	Gbɛkɔ, eke -n’am ɛkn ɛgŋ a ek’ewl inym ɛl es saw a, Sanedrɛn ec’agŋ a ɛknm low eke ki dad.
44004015	Ow sosiɛm, -n’ɔŋ wɛl ok ɔkm luku as usu a ɛtŋ ɛl ɔfr -n’am bɛbm ów.
44004016	-N’am dadarir -l’ɛsɛ: "Ke sica bla lowi si ki kok agŋ amua ab ee? Tasi ɛm a, Jerusalɛm ec’agŋ a fɛŋ uw any tasi ek’ow el ɛl -li kokr akrowa na; si k’ɔtum s’ɛgbrm kaka.
44004017	Gbɛkɔ, ke low na ec’amani a kí cɛcrm es dedeku ab ɛm fɛŋ a; s’ók ɛl erŋn lokm s’ɛdŋn ɛl yec’ɛtŋ ke -li ki dadmn ɛgŋ kaka fɛŋ odad Jesu e nin ɛm."
44004018	Eke -li bɛbmn ów a uwr a, -l’ɛsŋ Piɛr lele Jan ab ɛtŋ -l’ijl wɛl nɛny, -l’ɛdŋn wɛl eke wɛl kí dadm Jesu e nin a ec’odad, yɛgam agŋ Jesu e lís e low kaka fɛŋ.
44004019	Gbɛkɔ Piɛr lele Jan ab dad ɛl ninɛ: "Jɛ̀jr okr ɔny obi ɛm, eke tasi Nyam ec’any af ow el ɔny si k’ɛlum ɔny oglog Nyam si k’ɛlum.
44004020	Gbɛkɔ ɛy, si k’ɔtum s’ablm nɛny low yec’eke s’ɛkn ke s’iri a eci."
44004021	Ɛmɛny Sanedrɛn ec’agŋ a ok ɛl erŋn lokm ɛtŋ wal ok ɛl es. -L’ɛknm elel eke -li ki kokr wɛl low ŋuŋ, aŋke dedeku a nimum am kɔklm Nyam low a ek’ɛy a eci.
44004022	Ɛgŋ a eke in ec’ewlm a e low ɛw any iti a, ij akpo ekŋ yony afŋ es.
44004023	Kpɛkŋ eke wɛl ɛlu ɛl es a, Piɛr lele Jan ab im ɛŋn ɛl lawlɛl a, ɛtŋ otar ów a fɛŋ ek’ egb waw ɛsɛl ec’es ɛw ɛsɛl a lele agŋ ekpekp ab ab dad a e low akr.
44004024	Eke -l’irir odad na a, nɛny af okr ɛm, ɔmn ɛsɛl a fɛŋ ŋɔŋn Nyam dad ninɛ: "Es Ɛw, ŋ anake kok afr, wus, okij lele ob fɛŋ ek’anŋ ɛl ɛm ab ab a.
44004025	Ŋ anake ɛcr Abŋ Lala ɛm ɔŋ ɛy lagŋ David ek’el ŋ e juma kok ɛs a am dad ɛsɛ: Kɔ bla sosiɛm ɛb ɛb ec’agŋ ab ɛm likekr am ɛy ee? Ɛb eyŋ a ut ɛm ec’asre kɔ ow el ɔfr ɔfr!
44004026	Wus ec’ɛ́b ebu a bɛbm sos ar ogŋ eci ɛtŋ es ɛw ɛsɛl okr af sifn ɛm im Nyam lel in e Mesi ab ab ar.
44004027	Nawrɛ tasi, ɛb na ɛm Erɔd Antipas, Pɔns Pilat, etu agŋ lel Israɛl ec’agŋ ab ab okr af ogŋ Jesu ek’el ŋ e libɔwi lala a eke sɔsum oc a ar.
44004028	Ow ɔŋ -li kok ów a fɛŋ eke ŋ ec’abusu ɛm lele ŋ ec’erur ɛm ab ikŋ anym bɛbm ɛw es a iy nɛny.
44004029	Sica Ɛs Kɔtɔkɔ, ɛ̀kn ɛl e gbre e -n’am ɔl eke -li k’ijr ɛy a, ke ɔ́ŋ ŋ ec’ɔbɔwi a dád ŋ ec’odad a lokm susu ɛm tasi.
44004030	Ɛ̀lu ŋ ec’abusu a ɔkm yec’ɛtŋ ke wɛl éwlm agŋ, kók sakrowa lele mɛny ɛwr ab ŋ e libɔwi lala Jesu e nin ɛm."
44004031	Eke -ni ŋɔŋan Nyam uwr a, yogŋ a eke -l’asr luku a umu. Ɛl fɛŋ Abŋ Lala iy ɛl ɛm ɛtŋ sica -n’am dad Nyam ec’odad a ɛrm susu ɛm.
44004032	Ɔmn ɛsɛl a fɛŋ okr af tasi, ɛrm ɛm lele ów tutr ɛm ab. Ɛl ɛm ec’ɛgŋ kaka ɛsmɛ in ec’ob ek’in ɔny a, in sɔny cɛ eci, kɔ ɛl ɔfr ɛm a, ob fɛŋ eke -n’ɔnyn a el dedeku a fɛŋ ec’ob.
44004033	Abusu ligbɛl ɛm, ɛrm ɛsɛl a am ij Ɛs Kɔtɔkɔ Jesu ec’uwɔmu ɛm anŋ igb a e daŋku, ɛtŋ ɛl fɛŋ Nyam am ɛdŋ ɛl ɔwrɔ nɔnɔ.
44004034	-
44004035	Ɛl ɛm ec’ɛgŋ kaka ɔ́nym ob kaka ec’es abur. Tasi ɛm a, agŋ a fɛŋ ek’ɔny sɔgm oglog mel a b’ɔl ij, ɛtŋ b’eb ow ec’os eke b’anŋ ɛm ɛy ɔkm a ow ɔŋ ɛrm ɛsɛl a, ɛtŋ wɛl bi cɛc os a ɛgŋ ɛgŋ ec’es abur ek’ɔny a eci.
44004036	Kin low any ɔkŋn nyam: igŋ nyam anŋ eke wɛl b’ɛsŋ Josɛf, ke ɛrm ɛsɛl a igŋ’n nin af Barnabas. (Ow e nyandrɛ el 'ɛgŋ eke b’atr ɛgŋ sos es'.) L’el Levi ec’eb ɛm ec’ɛgŋ eke wɛl ew Sipr.
44004037	N’ɔny ɔgm nyam eke l’ɔl l’ij, ɛtŋ l’oc ow ec’os a l’is ɛrm ɛsɛl a.
44005001	Gbɛkɔ igŋ nyam eke wɛl b’ɛsŋ Ananias, lele ɛy Safira ab, nɛny af okr ɛm, ɔl ɛl ec’ɔgm nyam ij.
44005002	-L’iririr ɛy ab ɛtŋ ɔgm a eke l’ɔl l’ij a, l’ubr ow ec’os ab es, ɛtŋ l’oc likpr a n’im n’ɔŋ ɛrm ɛsɛl a. Li dad wɛl eke os a fɛŋ cɛ ana.
44005003	Kɔ Piɛr dad’r ninɛ: "Ananias, bla sosiɛm ɛtŋ Satan ɔtu ɛy’ŋ ɛrm ɛm, ɔny yadŋ ɔŋ Abŋ Lala ɛtŋ ɛdŋn ɔgm a ek’ɔl ij a ec’os a e likpr ɛw es ee?
44005004	Gbuŋ ke ɔ́l ɔgm a ij a, ow el ŋ eci, ɛtŋ ek’ɔl ij a yɛji ow ec’os a el ŋ eci, kɔ yadŋ ee? Ayaf ɛtŋ ɔny tutr kok low akpasu na ee? Ow elm agŋ ɔnym yadŋ ɔɔm, kɔ Nyam."
44005005	Eke Ananias iri sodad amua a, l’ɛy wus ɛtŋ l’uw. Agŋ a fɛŋ ek’iri low na a erŋn ligbɛl am ɔny.
44005006	Ŋgbafrɛ oto ow oc sos megl a wiwrm gbad ab ɛtŋ im oc es.
44005007	Eke wanci nyahan ɛc a, Ananias e yɔw a ek’uwm low a ek’ɛy ab any a ow ɛy akŋ.
44005008	Piɛr ibrm’n ninɛ: "Dàd’m ɔ! Ɔny ec’ɔgm a ek’ɔɔl ijr a ec’os a e nɛny a, ow ow el na cɛ ee?" Ɛtŋ l’ɔdu l’eb ninɛ: "Ɛɛ, ow e nɛny a cɛ ana."
44005009	Ɛtŋ Piɛr dad’r ninɛ: "Ayaf tasi ɔtur okar nɛny af ŋ lel acŋ ab ɛbmn Nyam ec’Abŋ ab ee? Kin, agŋ a ek’oc acŋ es a ow igŋ lisany, ɛtŋ ŋ yɛji -li b’ow -l’oc -n’im’ŋ."
44005010	Wanci ab af cɛ l’ɛy wus Piɛr ec’akr esr a ɛtŋ l’uw. Ŋgbafrɛ oto a ok akŋ ɛtŋ ɛkn’n eke l’uw; -l’oc ow -n’im ɛtŋ -l’oc ow es ɛc eci saw yogŋ.
44005011	Sica Nyamel nimum lel agŋ a fɛŋ ek’iri ów amua a erŋn ligbɛl am ɔny.
44005012	Ɛrm ɛsɛl a am kok mɛny ɛwr lele low any iti owi nɔnɔ gbɛl ab bieku a ec’araŋn. Ɔmn ɛsɛl a fɛŋ b’as luku Nyamel gbɛl a e lɛf eb usu a ek’ij Salomɔ e nin a.
44005013	Ɛgŋ ɛjeci kaka ɛ́gŋm owm ɛym ɛl ɛm; ke agŋ a b’aw ɛl nɔnɔ cɛ.
44005014	Kɔ agŋ nɔnɔ gbɛl, egŋ lel ɔyɔw ab, am ub Ɛs Kɔtɔkɔ nawrɛ ɛtŋ -n’am ɛny,
44005015	toŋ wɛl am ot ɔ́lu yɛji ow ɛbɛrŋ ɛm, ɛ́rum ɛl es faja ɛm oglog sogo af yec’ɛtŋ ke ba Piɛr b’ubr ɛc a, ke in e lɔw a ɛ́cr ɛl ɛm ec’agŋ abi ka af.
44005016	Agŋ nɔnɔ am anŋ Jerusalɛm eci baŋn saw saw ab ɛm ow; -li b’ism ɔ́lu lel agŋ ek’ɔny abŋ eŋuŋ ab, ɛtŋ ɛl fɛŋ -li b’ewl.
44005017	Ow sosiɛm, egb waw ɛs ligbɛl a lel agŋ a fɛŋ ek’anŋ in ab, ke el Sadusiɛl ec’ogog ec’agŋ a, ɛrm ɛsɛl a e low ɔny ɛl nyamn ɛyr afŋn es toŋ batŋ -l’ɛgŋ -l’eb eke -li ki kok ow e low.
44005018	-N’ɔŋ wɛl ɔny ɛrm ɛsɛl a ok dedeku fɛŋ eci sobel ab ɛm.
44005019	Gbɛkɔ ncok ɛm, Ɛs Kɔtɔkɔ ec’ afr ɛrm ɛs nyam ow fifig sobel a e masany a, ɔny ɛrm ɛsɛl a ok ɔkm ɛtŋ dad ɛl ninɛ:
44005020	"Ìmn Nyamel gbɛl a e gbugŋ a, ke ɔ́br sel ɛŋn owr a e kokoba okr bieku a nimum."
44005021	Ɛrm ɛsɛl a ɛlum ɛtŋ ibribr fafa, igb im Nyamel gbɛl a e gbugŋ a am yɛgm agŋ low. Eke egb waw ɛs ligbɛl a lel agŋ a fɛŋ ek’anŋ in ab a ow a, -l’as Sanedrɛn ek’el Jwifɛl ec’ów bɛbm ɛsɛl a fɛŋ luku, ɛtŋ -l’ɛrm Nyamel gbɛl a ec’abu af ɛsɛl a eke k’im sobel ab ɛm ɛsŋ ɛrm ɛsɛl a ow.
44005022	Kɔ eke -n’imn -l’okr sobel ab ɛm a, -n’ɛŋnm ɛrm ɛsɛl a. -L’ɛwl mɛny -l’ow -n’ɔŋ Sanedrɛn ec’agŋ a amani;
44005023	-li dad ninɛ: "Eke s’im a, s’ɛkn sobel a ek’abl anŋ tiŋ, ke usu ɔsu ɛsɛl a inym es lisany, ɛgŋ ɛgŋ ec’usu a ek’it a. Kɔ eke si fifig masany a, s’ɛŋnm ɛgŋ kaka lokm yogŋ."
44005024	Eke Nyamel gbɛl a eci abu af ɛsɛl a ec’es ɛw ɛs a lel egb waw ɛsɛl ɛgbɛl a ec’es ɛw ɛsɛl ab ab iri amani na a, -l’uwm low yec’eke -li ki tutr ab any, ɛtŋ -n’am ibrm low yec’ek’ɛŋn ɛrm ɛsɛl a.
44005025	Kɔ ɛgŋ nyam anŋ ow ɛtŋ dad ɛl ninɛ: "Ìrir ɔ! Agŋ a ek’ɔnyn okr sobel ɛm a anŋ Nyamel gbɛl a e gbugŋ a, ɛtŋ -n’am yɛgm bieku a low yogŋ."
44005026	Kpɛkŋ abu af ɛsɛl a ec’es ɛw ɛs a lele in ec’agŋ ab ab im ɛtŋ ot ɛrm ɛsɛl a ow. Gbɛkɔ -l’ɛwm lɛc ɛm, aŋke -n’am uru eke bieku a ki wɔwl ɛl mebn.
44005027	Sica eke -l’otr wɛl -l’owr a, -l’ot wɛl -n’im Sanedrɛn ec’agŋ a ec’any af, ɛtŋ egb waw ɛs ligbɛl a am bibrm ɛl ów.
44005028	Li dad wɛl ninɛ: "Ɛy, s’ɛdŋn ɔny kpoŋ kpoŋ kpoŋ eke kí yɛgamn agŋ low ɛgŋ na e nin ɛm. Kɔ kin, ɔmunin ɔny e low yɛgm ab es Jerusalɛm ec’ɛb a nimum ɛm ɛtŋ am ocr in e luw a e low ɛwr ɛy af."
44005029	Kɔ Piɛr lel ɛrm ɛsɛl bɛb ab ab dad ninɛ: "Ow it eke si k’ɛlum Nyam, kɔ ow elm agŋ.
44005030	Ɔny, ɛwr Jesu olikŋ af, ibir ir, kɔ ɛy lagŋɛl e Nyam a igbm’n luw ɛm.
44005031	Nyam ɔny igbl’l ogŋ in e lidr abu af ɛtŋ ɛw’r Es Ɛw Ɛs lele Sɔg Ɛs ab, yec’ɛtŋ ke ow ɔ́ŋ Israɛl eyŋ abusu itŋn ɛrm ɛm, ke ɛ́ŋn ɛl e sikpl a ec’oc ap.
44005032	Ɛy, s’ij ów amua e daŋku, ɛy lel Abŋ Lala a eke Nyam ɔŋ agŋ a eke b’ɔny in ec’ɛlum ab ab."
44005033	Eke Sanedrɛn ec’agŋ a iri sodad amua a, ɛrm ebl ɛl afŋn es, ɛtŋ -n’am erur eke -li k’ibi ɛrm ɛsɛl a.
44005034	Gbɛkɔ ɛl ɛm a, Farisi nyam anŋ eke wɛl b’ɛsŋ Gamaliɛl, ol e low yɛgm ɛs ligbɛl eke dedeku a b’ɛlum. L’igb Sanedrɛn ec’agŋ a ec’araŋn ɛtŋ l’ibrm eke wɛl k’ɔŋ ɛrm ɛsɛl a ok ɔkm tɛl yɛ;
44005035	ɛtŋ li dad wɛl ninɛ: "Israɛl ec’agŋ, low yec’eke b’ow kokr agŋ amua na a, ɛ̀wr ow e low ɛrm.
44005036	Ɔ̀kan eke ow ibnm yɛji, ɛtŋ Tedas ɛy ɔkm am ocr in sosi any ɛs ligbɛl, ɛtŋ agŋ eke k’ij agŋ duw im ɛŋn’n. Kɔ eke wɛl ibi’r a, agŋ a fɛŋ ek’us’r jam a ɔmu es, ɛtŋ ɛl e low a yɛji oc es.
44005037	In e jam a, agŋ awl e lakpo ab af, Judas Galile iy a ɛy ɔkm, ɛtŋ agŋ nɔnɔ us’r jam. Kɔ in yɛji, eke wɛl ibi’r a, agŋ a fɛŋ ek’us’r jam a ɔmu es.
44005038	Ow sosiɛm a, m’am dad ɔny, k’ùsr agŋ amua e low jam ij, kɔ ɛ̀lul ɛl es -n’im. Eke ɛl e low a lel ɛl e juma ab ab el agŋ ɛm eci, ow b’ow oc es.
44005039	Gbɛkɔ ek’ow el Nyam ɛm eci tasi, k’ɔtumn ɔnymn ŋuŋnmn. Ɛ̀wr ɛrm ke ow k’elm Nyam ogŋmn ar!" Sanedrɛn ec’agŋ a ɛgŋ Gamaliɛl ec’odad a eb.
44005040	-L’ɛwl -l’ɛsŋ ɛrm ɛsɛl a ow, -n’ɔŋ wɛl ɔr wɛl ɛtŋ -l’ijl wɛl nɛny eke wɛl ki dadm odad Jesu e nin ɛm ij, ɛtŋ -li wal -l’ok wɛl es.
44005041	Ɛrm ɛsɛl a ok ɔkm Sanedrɛn ec’agŋ a ec’araŋn sos ɛm iŋn ɛm, aŋke Nyam ɛkn eke -l’el agŋ ek’it eke wɛl k’ijr gbre Jesu e nin a sosiɛm.
44005042	Ɛtŋ sɛgŋ fɛŋ, Nyamel gbɛl a e gbugŋ a lel akŋ akŋ ab, abu anŋ ɛl ɛm -n’am yɛgm agŋ low ɛtŋ -n’am ɔb Mesi a ek’el Jesu a ec’Amani Mamn a e kokoba.
44006001	Lɛgŋ ab ɛm eke jam ɛsɛl a e nɛny a am bobn a, ɛl ɛm eci Jwifɛl eke b’ɛbr Grɛk a am ebl ɛrm ok ɛl a eke b’ɛbr Ebre ab af, dad eke wɛ’n ɛ́wm ɛl ec’eŋnyɔw a e low any eke ow’n bi sig ob cɛc e wanci a.
44006002	Ɛrm ɛsɛl lɛw yony a as jam ɛsɛl a nimum luku ɛtŋ dad ɛl ninɛ: "Ow ɛbam eke si k’ɛw Nyam ec’odad a e dad es, ke s’am ɛkn ob ij e cɛc owi.
44006003	Ow sosiɛm agŋ lisijimɛl, sɔ̀sumn ɔny ec’araŋn a agŋ amamn lɔbŋ ek’Abŋ Lala lele sɛwr ab iy ɛm gbɔŋ otr, ke s’óc juma ikŋ na e low s’abul ɛl.
44006004	Ow b’ow ɔŋ ɛy abusu ke s’úcu Nyam ŋɔŋn lele Nyam odad dad ab e low s’ɔny es s’am kok."
44006005	Jam ɛsɛl a nimum ɛgŋ low a eb, ɛtŋ kin agŋ a eke -li sɔsumn -l’otr a ec’en: Etiɛn ek’ɔmn lel Abŋ Lala ab iy ɛm gbɔŋ, Filip, Prokɔr, Nikanɔr, Timɔ, Parmenas lele Nikola ek’el Antiɔs ɛb ɛm ec’ɛgŋ, ke lɛgŋ ek’ɛc ab ɛm ɛgŋ Jwifɛl e Nyam nuŋ igŋ a e low eb a.
44006006	Sica -l’ot -li yɛgm wɛl ɛrm ɛsɛl a ɛtŋ -l’at wɛl abu nuŋ -ni ŋɔŋn Nyam -n’ɔŋ wɛl.
44006007	Nyam ec’odad a am eb es, jam ɛsɛl a am bobn nɔnɔ Jerusalɛm ɛb ɛm, ɛtŋ egb waw ɛsɛl nɔnɔ am ɔny ɔmn Jesu ɛm.
44006008	Etiɛn eke Nyam ec’ɔwrɔ lele lɛc ab iy ɛm gbɔŋ a, am kok low any iti owi lele mɛny ɛwr ɛgbɛl ab ɛb eyŋ a ec’araŋn.
44006009	Nyam nuŋ igŋ usu a eke wɛl b’ɛsŋ 'Madu e wɛl eb ɛlu es' ec’agŋ nyam nyam am atar ów es Etiɛn ab. -L’el Jwifɛl ek’anŋ Sirɛn ɛb ɛm, Alesandri ɛb ɛm, Silisi wus af lele Azi wus af ab ec’agŋ ek’ir Jerusalɛm.
44006010	-L’ɔtumn -l’akamn ow es ów es atar ab ɛm, aŋke n’am dad ów Abŋ Lala e sɛwr a ek’am ɔŋ’n ab ɛm.
44006011	Ow sosiɛm, -l’ub agŋ abu es, yec’ɛtŋ ke agŋ a dád ɛsɛ: "S’iri -li dad ów -l’ɔbr Mois lele Nyam ab any!"
44006012	Nɛnɛ ɛm anake -n’am ok dedeku a, agŋ ekpekp a lele ol e low yɛgm ɛsɛl ab ab al lokm a. -L’okr Etiɛn es, -n’ɔny ow ɛtŋ -l’oc -n’im ow Sanedrɛn ec’agŋ a ec’any af.
44006013	-L’ot agŋ ek’am ij daŋku yadŋ ɛm ok Etiɛn af a yɛji -l’ow, ɛtŋ -n’am dad -l’ɛsɛ: "Ɛgŋ na, wanci kpaŋ nɛny b’anŋ’n ɛm n’am dad ów eŋuŋ l’ok ɛy e Nyamel gbɛl lala na lele Mois ec’ ol ab ab af!
44006014	S’iri li dad eke Nasarɛt e Jesu in b’ow in bubm ɛy e Nyamel gbɛl na in ok, ke ow’n titŋn ɛb ir a eke Mois in ɔŋ ɛy a."
44006015	Agŋ a fɛŋ ek’anŋ Sanedrɛn e luku as ab ɛm a am lɛr Etiɛn gbiy ɛtŋ -l’ɛkn eke ow ec’any a anŋ ɛsɛ afr ɛrm ɛs ec’any ab af.
44007001	Egb waw ɛs ligbɛl a ibrm Etiɛn ninɛ: "Ów amua eke wɛl am dad ŋ e lís a, kɔ nawrɛ ee?"
44007002	Etiɛn ɔdu eb dad ninɛ: "Agŋ lisijimɛl lel agŋ ɛsɛl ab, ìgŋn lɔru es irir: eke ɛy lagŋ Abraham anŋ Mesopotami wus af a, gbuŋ eke li k’im l’ir Aran a, anygbɛl e Nyam ɛlu sos ɔkm yɛgm’n.
44007003	Li dad ow ninɛ: 'Ŋ̀gboŋ ŋ ec’ɛb na lele ŋ ec’eb na ɛm ab, ke ím ɛb a eke mi b’ow m’ɔkŋ’ŋ abu ab ɛm!'
44007004	Ow sosiɛm Abraham ŋgboŋ Kalde eyŋ ec’ɛb ab ɛm ɛtŋ im ir Aran. Sica eke ɛs uw oc es a, Nyam oc ow’r ɛb na ɛm eke iir lɛgŋ na ɛm a.
44007005	Ɛb na ɛm, Nyam ɔɔm Abraham usu kaka, l’ubrm usu logli yɛji n’ɔɔm ow; gbɛkɔ Nyam ij nɛny eke b’ow oc wus a nimum ɔŋ’n, ke in ec’alaw a eke b’ow anŋ in ɛm ok ɔkm a, ɛl yɛji idr wus a. Ke lɛgŋ ab ɛm a, Abraham ɔnym iy kaka.
44007006	Kin yec’eke Nyam dad’r: 'Ŋ ec’alaw b’ow ir etu ɛb, ɛtŋ yogŋ -li b’ow -l’el madu wɛl ijr ɛl gbre toŋ akpo duw.
44007007	Gbɛkɔ ɛb a eke ŋ ec’alaw a b’ow el madu ɛl ec’abu ɛm a, mi b’ow mi jɛj ɛl e low m’ok. Ow e jam a, -li b’ow -l’igb yogŋ ke -l’ow -l’igŋ’m nuŋ aŋa na.'
44007008	Ɛtŋ Nyam kok sinm na Abraham ab ek’ow e mɛny ɛwr el likr es ubr. Ow ɛm Abraham ubr jim Isak likr es eke l’ew ow ba ow b’ij sɛgŋ niwn a; ɛbɛn nɛny nyam Isak yɛji bubr Jakɔb likr es, ɛtŋ Jakɔb yɛji bubr jimɛl ek’el ɛy lagŋɛl lɛw yony a ekr es.
44007009	Sica ɛy lagŋɛl ɔnyn Josɛf nyamn ɛyr, ɛtŋ -l’ɔl -l’ij ow eke ow k’el adu Ejipt. Gbɛkɔ Nyam anŋ in ab;
44007010	l’eb l’ɛlu ow es gbre fɛŋ ɛm. N’ɔŋ ow nuŋ ɛm ɔny ɛtŋ Faraɔn ek’el Ejipt ec’ɛb ebu a ec’any af, l’akpal ow. Faraɔn ɛw Josɛf Ejipt ɛb a lel in ec’akŋ a ec’ob fɛŋ ab ec’es ɛw ɛs.
44007011	Lek ligbɛl ɛy Ejipt ɛb ɛm lele Kana ɛb ɛm ab. Ow ɔŋ gbre am afŋn es, ɛtŋ ɛy lagŋɛl ɛ́ŋnm ob kaka eke k’ij.
44007012	Eke Jakɔb iri ek’ob ij anŋ Ejipt a, l’ɛrm jimɛl ek’el ɛy lagŋɛl a im akp nyam.
44007013	Sica eke -n’imn sakp yony ɛm a, Josɛf okm sos ɔkm lisijimɛl a uw’r any, ɛtŋ ow ɔŋ Faraɔn uw Josɛf ec’agŋ ab any.
44007014	Ɛtŋ Josɛf ɔŋ wɛl im oc ɛs Jakɔb lel in ec’agŋ a fɛŋ ek’ij agŋ ekŋ nyahan agŋ lɛw yen a ow.
44007015	Jakɔb ow ir Ejipt toŋ uw yogŋ, ɛy lagŋɛl a yɛji.
44007016	Wɛl ot ɛl e sos megl a im Sikɛm, ɛtŋ uwɔmu a ek’Abraham ɔl os ɛm Amɔr jimɛl ec’abu ɛm Sikɛm baŋn a wɛl ot ɛl es.
44007017	Sica eke lɛgŋ ow titm eke Nyam ki kok ów a fɛŋ eke l’ɛwar Abraham a, ɛy ec’agŋ a am ɛny bobn Ejipt ɛb ab ɛm.
44007018	Ɛtŋ ɛb ebu ɛjeci nyam eke uwm Josɛf any a, ɛy ɔkm am nyimn ɛb a.
44007019	Ɛb ebu na ɛju ɛy ec’agŋ a ɛtŋ ɔnyn ɛy lagŋɛl milɔlu, ɔny ɛl lɛc ɛm -li digŋ ɛl ec’ey mɛny nɛnym -l’ok es eke k’uw.
44007020	Lɛgŋ ab ɛm anake wɛl ew Mois a; l’el iy ek’akpl ke Nyam erur. Wɛl gbagbl’l ɛs ec’akŋ a toŋ awl nyahan.
44007021	Sica eke wɛl igŋ ɛlu’l es a, Faraɔn jɔw a oc’r ɛtŋ gbagbl’l ɛsɛ in ec’iy lokm af.
44007022	Ow ɔŋ Mois uw Ejipt eyŋ e low fɛŋ any, ɛtŋ l’el ɛgŋ gbawru odad ebl ɛm lel ów kok ɛm ab.
44007023	Eke Mois ɔny akpo ekŋ yony a, l’erur eke li k’im l’ɛkn Israɛl eyŋ ek’el in ec’ɛbr ec’agŋ a.
44007024	L’ɛkn Ejipt iy nyam ek’am ɔnyn Israɛl iy nyam milɔlu; l’eb ow ec’usu a eke li ki dogŋn ow, ɛtŋ low a eke li ki kok l’ɔbar any ab ɛm l’ibi Ejipt iy a.
44007025	Li tutr eke lisijimɛl Israɛl eyŋ a b’ow iri eke Nyam am ow ɛcr in ɛm eb ɛlu ɛl es, kɔ -l’irim ɛbɛn.
44007026	Eke lɛgŋ ɛny a, Mois uyum Israɛl eyŋ yony ek’am ogŋ mum ab, ɛtŋ l’erur eke li k’ɔny l’okr wɛl ɛm. Li dad wɛl ninɛ: 'Ɛm lawlɛl, ɔny agŋ lisijimɛl ɔfr eel, bla sosiɛm ɛtŋ am ɔnyanin milɔlu ee?'
44007027	Kɔ ɛgŋ nyam a ek’am ɔnyn lawl a milɔlu a itr Mois ɛtŋ dad’r ninɛ: 'Kɔ ŋ, bwo ɛw’ŋ ɛsɛ ɛy ec’es ɛw ɛs af, ɛsɛ ɛy e jɛj ok ɛs af ee?
44007028	Am erur eke k’ibi’m ɛsɛ elel eke efi cɛ, ibi Ejipt iy ab af ee?'
44007029	Eke Mois iri sodad amua a, l’uru es n’im l’ir Madian ɛtŋ l’ew ey yony yogŋ.
44007030	Eke akpo ekŋ yony ɛc’a, loj a e titm Sinayi lafɛny ab ɛm, afr ɛrm ɛs nyam yɛgm Mois sos, duw luku ek’am iri al ab ɛm.
44007031	Eke Mois ɛkn ɛbɛn a, ow ɛw’r any iti. Gbɛkɔ eke l’erur e li k’ɛri n’im li titm ke l’ɛ́kn a, l’iri Ɛs Kɔtɔkɔ e lebl ek’am dad’r ɛsɛ:
44007032	'M’el alagŋɛl e Nyam, Abraham, Isak lele Jakɔb ab e Nyam.' Mois erŋn am ɔny ufŋ ɛtŋ ɔ́tum igblm any ogŋ.
44007033	Ɛtŋ Ɛs Kɔtɔkɔ dad’r ninɛ: 'Ɔ̀ny ŋ eci cɔkrukpɔ a ot es akr ɛm, aŋke usu a ek’inym es a, usu lala.
44007034	M’ɛkn ɛm ec’agŋ a e gbre ek’am ij Ejipt a, m’iri ɛl e sɔmu ikŋ a ɛtŋ m’us es eke mi ki sɔg ɛl. Òw, ke sica m’ɛ́rm’ŋ Ejipt.'
44007035	Mois nyam a cɛ eke Israɛl eyŋ ogŋ ke dad’r ninɛ: 'Bwo ec’ɛgŋ ɛw’ŋ ɛsɛ ɛy ec’es ɛw ɛs lele ɛy e jɛj ok ɛs af a,' in cɛ Nyam ɛrm’n ɛsɛ es ɛw ɛs lele sɔg ɛs af, afr ɛrm ɛs a eke ɛlu sos ɔkm yɛgm’n duw luku ab ɛm a ec’abu ɛlum ɛm.
44007036	Mois anake ɔny Israɛl eyŋ ok ɔkm Ejipt, low any iti owi lele mɛny ɛwr owi e li kok ɛb ab ɛm, Okij Ebl a ogŋ a lele loj ab ɛm eke -n’anŋn toŋ ij akpo ekŋ yony a.
44007037	Ɛmɛny Mois na cɛ anake dad Israɛl eyŋ ninɛ: 'Nyam b’ow awŋ ɔny kokoba ɔb ɛs nyam ɛsɛ ɛm af eke b’ow el ɔny ec’agŋ ab ɛm ec’ɛgŋ nyam.'
44007038	Eke Israɛl eyŋ as luku loj a, Mois anake anŋ ɛy lagŋɛl lele afr ɛrm ɛs a eke am dad’r odad Sinayi lafɛny af a ec’araŋn a; ɛtŋ l’eb sel ɛŋn e sodad Nyam ogŋ l’ow n’ɔŋ ɛy.
44007039	Gbɛkɔ ɛy lagŋɛl ɛgŋm ɔnym in ec’ɛlum; -l’igŋ ow ɛtŋ -l’erur eke -li k’ɛwl mɛny -n’im Ejipt.
44007040	-Li dad Arɔn ninɛ: 'Kòk sinyam eke b’an es ɛy ec’any af ɔŋ ɛy, kɔ Mois ek’ɔny ok ɛy ɔkm Ejipt a, s’uwm low yec’eke ɛŋn’n ab any.'
44007041	-Li kok id ewli ɛsɛ nyàm af ɛtŋ -li waw egb -n’ɔŋ ow, -li gbɛgbl es nyàm na ek’ɛl obi -li kokr a eci.
44007042	Nyam ɔny nyamn oc ɛl es af ɛtŋ ɛgb ɛl es -l’igŋ afr e mílɛ́l nuŋ, ɛsɛ elel eke wɛl nɔn kokoba ɔb ɛsɛl e lɛl ɛm ab af: Israɛl eyŋ, tasi, ɛm apr’m mindey lele segb waw ɛjec’ab loj a eke anŋn toŋ ow ij akpo ekŋ yony ab ee?
44007043	Njaŋ! Gbɛkɔ abur ɔny e nyàm Molɔk eci nuŋ igŋ êl a lele ɔny e lɛ́l nyàm Refan e mɛny ɛwr ab ab owr, ekŋ ɛm nyàm amua eke kokr eke k’igŋn nuŋ a. Na sosiɛm anake mi b’ow m’ɛwl ɔny madu ɔkr ɛm, usu eke ibn akm Babilɔn.
44007044	Gbad ɛm êl a eke sinm a e lɛl anŋ ɛm a, ɛy lagŋɛl ɔnym ab loj a. Wɛl us’r kpɛ kpɛ kpɛ ɛsɛ elel eke Nyam yɛgmn Mois ab af.
44007045	Gbad ɛm êl ikŋ na wɛl oc’r ɔŋ ey a ek’usr ɛy lagŋɛl usu a; -l’oc ab -n’im lɛgŋ ab ɛm eke Joswe am nyimn ɛl a. Nyam ogŋ ɛb ɛb a ek’anŋ ɛl anym a, ɛtŋ -l’eb sɛb a. Êl a gbɛ anŋ toŋ igŋ David e lɛgŋ ɛm a.
44007046	David ɛŋn bibm Nyam ec’any af ɛtŋ l’ibrm ow abusu eke li k’us êl nyam n’ɔŋ Jakɔb e Nyam a.
44007047	Gbɛkɔ, Salomɔ anake us êl a.
44007048	Ke Afr Kpekpe e Nyam a írm mel ek’agŋ ec’abu b’us ab ɛm, ɛsɛ elel eke kokoba ɔb ɛs a dad ab af:
44007049	Nyam dad ninɛ: 'Afr el ɛm ec’ɛb ir usu, ɛtŋ wus el ɛm ec’akr es ok usu. Bogŋ ec’êl tasi ɔtur eke k’usr ɔŋn’m ee? Bogŋ ogŋ tasi m’ɔtu eke mi k’ir ee?
44007050	Ɛtŋ kɔ ow elm ɛm obi mi kokm mob amua fɛŋ ee?'
44007051	Ɔny agŋ és ɛfuu ek’ɔny ec’ɛrm lel ɔru ab babl Nyam ec’ɛsŋ a e lís; sɛgŋ fɛŋ am atarir Abŋ Lala ab cɛ! Ɔny anŋn ɛsɛ ɔny lagŋɛl ab af!
44007052	Bogŋ eci kokoba ɔb ɛs ɔny lagŋɛl ijrm gbre ee? -L’ibi agŋ a ek’ɔb ɛl Nɛny Nyam Ɛs nyam coco a eke k’ow a e kokoba a; ɛtŋ sica in anake ɔny ɛjur ir ke ibir ir a.
44007053	Ɔny eke Nyam ɛcr in ec’afr ɛrm ɛsɛl ab ɛm ɔŋ ɔny in ec’ol a, ɔny, ɛluamn ol ikŋ na!"
44007054	Sanedrɛn ec’agŋ a ɛrm ebl afŋn es sodad amua eke -l’irir a sosiɛm, ɛtŋ -n’am sasagr an ɛm -l’ok Etiɛn af.
44007055	Kɔ ek’Abŋ Lala iy’r ɛm a, n’am lɛr afr, ɛtŋ l’ɛkn Nyam ec’anygbɛl a lele Jesu ek’inym es Nyam e lidr abu af ab.
44007056	Li dad ninɛ: "Ɛ̀kan, m’am ɛkn afr eke fig lele ɛgŋ ec’ Iy ek’inym es Nyam e lidr abu af ab."
44007057	Eke -li b’iri ɛbɛn a, -li babl ɔru es ɛtŋ -n’am babarm. Ɛl fɛŋ -l’ok Etiɛn af,
44007058	-l’ɔdu -l’ɛlu ow ɔkm baŋn a, ɛtŋ -n’am ɔr ow mebn ɛm eke -li k’ibi ow. Adaŋku a ok ɛl e mob sus ɛm ab es ŋgbafrɛ nyam eke wɛl b’ɛsŋ Sɔl a ec’anym eke k’ɔsu.
44007059	Eke wɛl am ɔr’r mebn ɛm a, Etiɛn am ŋɔŋn Nyam ɛsɛ: "Ɛs Kɔtɔkɔ Jesu, èb ɛm ec’abŋ a!"
44007060	Ow e jam a, l’ok ɔwrɔkp wus ɛtŋ li barm lebl tuɔtuɔ ɛm ninɛ: "Ɛs Kɔtɔkɔ, k’ɔ̀ŋ ɛl -li k’ebr ɛm e luw na e ligbɔw!" Eke li dad sodad amua ba ow b’uwr a, l’ok sel es.
44008001	Sɔl ɛgŋ Etiɛn ec’ibi a e low eb. Lɛgŋ a cɛ gbre ijr ligbɛl ɔbr Nyamel ek’anŋ Jerusalɛm a. Agŋ a ek’ɔny ɔmn a fɛŋ uru ɔmu es Jude lele Samari ab e wus ab af; ɛrm ɛsɛl a gbɛ urum es.
44008002	Agŋ ek’ɔny Nyam e muru a oc Etiɛn im oc es ɛtŋ ikŋ in e luw a ec’ɔŋn nɔnɔ.
44008003	Kɔ Sɔl ek’erur eke ki ŋuŋn Nyamel a, aam akŋ akŋ ɔny agŋ a fɛŋ ek’ɔny ɔmn a, egŋ lele ɔyɔw ab ok sobel ɛm.
44008004	Sica agŋ a ek’ɔny ɔmn ke ɔmu es a, am ɔb Amani Mamn e kokoba usu a fɛŋ.
44008005	Filip im Samari ec’ɛb ligbɛl ab ɛm ɛtŋ am dad ɛb eyŋ a Mesi a ec’odad.
44008006	Dedeku a nɛny af okr ɛm am ɛw Filip ec’odad a ɛrm af, aŋke -n’am iri ɛtŋ -n’am ɛkn mɛny ɛwr a eke n’am kok a.
44008007	Tasi ɛm a, abŋ eŋuŋ am babarm ok ɔkm ɔ́lu nɔnɔ ɛm, ɛtŋ agŋ e bubm es lel akr kpɛcɛ ɛsɛl nɔnɔ ab yɛji am ewl.
44008008	Ow ɔŋ sos ɛm iŋn ligbɛl ɛy ɛb ab ɛm.
44008009	Igŋ nyam eke wɛl b’ɛsŋ Simɔ ikŋ anym anŋ baŋn a. Li bi kok cam owi ɛtŋ li b’ɔŋ Samari eyŋ nimum anŋ low any iti ligbɛl ɛm. Li b’ocr in sosi any ɛs,
44008010	ɛtŋ agŋ a fɛŋ, igŋ ŋgbafrɛ toŋ agŋ ekpekp a b’ɛw in e low ɛrm af. Wɛl bi dad ɛsɛ: "Ɛgŋ na 'Nyam ec’abusu', yec’a eke wɛl b’ɛsŋ 'Abusu Ligbɛl a.' "
44008011	-Li b’ɛw ow e low ɛrm af nɔnɔ, aŋke lɛgŋ kpekpe ɛtŋ, li kok ów any iti owi n’ɔŋ wɛl in e cam owi ab ɛm.
44008012	Gbɛkɔ sica Filip ɔb ɛl Amani Mamn a, Nyam e gbreŋgbi usu a lele Jesu Krist e nin ab ab e kokoba. Agŋ a fɛŋ ek’ub nawrɛ a, egŋ lele ɔyɔw ab, wɛl ok ɛl mij nuŋ.
44008013	Simɔ in obi yɛji ub nawrɛ ɛtŋ wɛl ok’r mij nuŋ; li b’anŋ Filip saw ɛtŋ mɛny ɛwr ɛgbɛl a lele sakrowa ab ab eke n’am ɛkn ow am kok a e low am iti’r any.
44008014	Eke ɛrm ɛsɛl ek’anŋ Jerusalɛm a iri eke Samari eyŋ ɛgŋ Nyam ec’odad a eb a, -l’ɛrm Piɛr lele Jan ab im yogŋ.
44008015	Eke -n’imn -l’okr yogŋ a, -ni ŋɔŋn Nyam agŋ a ek’ub nawrɛ a eci, yec’ɛtŋ ke wɛl ɛ́ŋn Abŋ Lala.
44008016	Tasi ɛm a, Abŋ Lala k’usm es ɛl ɛm ec’ɛgŋ kaka af; kɔ mij nuŋ gbɛ wɛl ok ɛl Ɛs Kɔtɔkɔ Jesu e nin ɛm.
44008017	Ca Piɛr lele Jan ab at ɛl abu nuŋ ɛtŋ -n’ɛŋn Abŋ Lala.
44008018	Eke Simɔ ɛkn eke ɛrm ɛsɛl a am at agŋ a ek’ub nawrɛ a abu nuŋ ke -n’am ɛŋn Abŋ Lala a, n’am ɔl eke li k’ɔŋ Piɛr lele Jan ab os.
44008019	N’am dad l’ɛsɛ: "Ɛm yɛji, ɔ̀ŋn’m abusu ikŋ na, yec’ɛtŋ ke ɛgŋ yec’eke mi b’at abu nuŋ a ɛ́ŋn Abŋ Lala."
44008020	Kɔ Piɛr dad’r ninɛ: "Ke ŋ ec’os a lele ŋ obi ab úgŋn es, aŋke ŋ e tutr ɛm a, wɛl ɔtu eke k’ɔl Nyam ec’ob ap a os ɛm!
44008021	Low na otm’ŋ es ɛtŋ ŋ e low yɛji anm ɛm, aŋke ŋ ec’ɛrm a inyam Nyam ec’any af.
44008022	Ìgŋ ŋ ec’ów tutr eŋuŋ a ok es, ke ŋɔ́ŋn Ɛs Kɔtɔkɔ yec’ɛtŋ ke ek’ow it, l’óc tutr na ek’ɔny a l’ap’ŋ.
44008023	Tasi ɛm a, m’am ɛkn ek’ów tutr lolo iy’ŋ ɛm gbɔŋ ɛtŋ el sikpl ec’adu."
44008024	Simɔ dad Piɛr lele Jan ab ninɛ: "Ɔny obi ŋɔ̀ŋan Ɛs Kɔtɔkɔ ɔŋn’m, yec’ɛtŋ ke ów amua fɛŋ eke dadr a k’ɛ́ŋnm im."
44008025	Sica eke ɛrm ɛsɛl yony a ij daŋku ke dad Ɛs Kɔtɔkɔ ec’odad a, -l’ɛwl -n’im Jerusalɛm. Ejagb eke -l’usr -n’aam a, -l’ɔb Amani Mamn e kokoba Samari e sɛb nɔnɔ ɛm.
44008026	Sica Ɛs Kɔtɔkɔ ec’ afr ɛrm ɛs nyam dad Filip ninɛ: "B’ow imn esr ɛm ec’a, ebr a ek’am usr mɛny es Jerusalɛm ɛtŋ imn Gaza ec’ab af, yec’a ek’ɛcr loj a."
44008027	Kpɛkŋ Filip igb im. Ɛtŋ ebr ab af, n’ɛŋn igŋ nyam; ow el Etiopi iy igŋ agbru nyam, juma ɛs ligbɛl eke b’ɔsu Etiopi ec’ɛb eb yɔw Kandas a ec’ob ɔny a fɛŋ. L’ow Jerusalɛm l’igŋ Nyam nuŋ
44008028	batŋ n’am ɛwl mɛny n’im in ogŋ a. Li sig es in e lɛtŋ a eke gbaŋkɔ b’ɔdu ab ɛm n’am awl kokoba ɔb ɛs Esayi e lɛl a.
44008029	Abŋ Lala dad Filip ninɛ: "Ìm toŋ ke títm lɛtŋ a."
44008030	Filip uru es im titm lɛtŋ a ɛtŋ iri Etiopi iy a ek’am awl kokoba ɔb ɛs Esayi e lɛl a. L’ibrm ow ninɛ: "Kɔ lɛl a ek’am awl a ow am ok’ŋ es sos ɛm ee?"
44008031	Igŋ a ɔdu eb ninɛ: "Ayaf ow ɔtu eke k’ok’m es sos ɛm ek’ɛgŋ otarm akr okm im ee?" Ɛtŋ li dad Filip eke k’ɛy lɛtŋ ab ɛm ke síg’r es saw.
44008032	Lɛl a e n’am awl a el na: Ɛsɛ licɛb eke wɛl b’oc im ibi usu af, ɛsɛ licɛbli eke baram agŋ a ek’am iri’r suw es a ec’any af ab af, li dadm low kaka.
44008033	N’ɛŋn ɛ́s ɛtŋ ɛmɛny wɛl ɛgŋm in e low ij a ɔɔm’n. Kɔ bwo b’ow dad in ec’ey ec’odad ee? Tasi ɛm a, in e sel uwr wus na af.
44008034	Igŋ a ibrm Filip ninɛ: "M’am ŋɔŋn’ŋ dad’m, kokoba ɔb ɛs a, bwo ec’ɛgŋ ec’odad n’am dad ee? Kɔ in obi e low oglog ɛgŋ ɛjeci e low n’am dad ee?"
44008035	Filip ɔb nuŋ odad ikpr na af, ɛtŋ am otar Jesu ec’Amani Mamn a ec’ów akr ok’r.
44008036	Eke -n’anŋn ejagb ab af -n’aam a, -l’ok usu nyam eke mij anŋ ɛtŋ igŋ a dad ninɛ: "Kin mij, bla lowi am ɛdŋn’m eke mi k’ok mij nuŋ ee?" [
44008037	Filip dad’r ninɛ: "Eke ɔny ɔmn ŋ ec’ɛrm fɛŋ ɛm, ɔtu eke k’ok mij nuŋ." Ɛtŋ ɛgŋ a dad’r ninɛ: "M’ɔny ɔmn eke Jesu Krist el Nyam ec’Iy."]
44008038	Ɛtŋ n’ɔŋ lɛtŋ a inym es. Filip lele igŋ ab ab us es mij ab ɛm ɛtŋ Filip ok’r mij nuŋ.
44008039	Eke -n’anŋn mij ab ɛm -l’okr ɔkm a, kpɛkŋ Ɛs Kɔtɔkɔ ec’Abŋ ɔny Filip oc es ɛtŋ igŋ a ɛknm’n ij; gbɛkɔ sos ɛm iŋn ɛm Etiopi iy a eb ejagb aam.
44008040	Ɛtŋ kpɛkŋ Filip ɛkn eke ow el Asɔt baŋn anake n’anŋ a, ɛtŋ n’am ɛc l’ɔb Amani Mamn e kokoba baŋn baŋn a toŋ l’ok Sesare.
44009001	Lɛgŋ ab ɛm a, Sɔl ec’ɛrmij ebr a el ke n’ám ɔɔr Ɛs Kɔtɔkɔ e jam ɛsɛl a abr wɛl ec’ibi eci. N’im n’ɛŋn egb waw ɛs ligbɛl a
44009002	ɛtŋ l’ibrm ow eke ow k’ɔŋ’n silɛl ek’ow ɛm Damas ɛb ɛm e Nyam nuŋ igŋ susu a wɛl k’uwr’r any, yec’ɛtŋ eke n’ɛ́ŋn agŋ, egŋ oglog ɔyɔw ek’am us Ɛs Kɔtɔkɔ Jesu ec’ejagb a, l’ɔ́tu n’ɔny wɛl ke l’ót wɛl l’ow Jerusalɛm.
44009003	Eke Sɔl us ejagb aam Damas ke n’am titm yogŋ a, kpru ɛm, usu ayl anŋ afr ɛjn iwr ɛlul il ɛm.
44009004	L’ɛy wus ɛtŋ l’iri lebl nyam eke am dad’r ɛsɛ: "Sɔl, Sɔl, kɔ bla sosiɛm ɛtŋ am ijr’m gbre ee?"
44009005	L’ibrm ow ninɛ: "Ɛgŋ gbɛl, kɔ bwo el’ŋ ee?" Ɛtŋ lebl a ɔdu eb dad’r ninɛ: "Ɛm Jesu ek’am ijr gbre a.
44009006	Sica ìgb wus, ìm ɛb ab ɛm, yogŋ wɛl b’ow dad’ŋ low yec’ek’it eke ki kok a."
44009007	Agŋ a ek’us ejagb Sɔl ab a uk inym es ɛtŋ -l’ɔtumn -li dadmn low kaka; -n’am iri lebl a gɔŋ, kɔ -l’ɛknmn ɛgŋ kaka.
44009008	Sɔl anŋ wus igb ɛtŋ pig pig anyamn, kɔ l’ɔtum l’ɛknm low kaka. Wɛl ɔny’n abu oc’r im Damas.
44009009	Sɛgŋ emum nyahan eke l’ɔtum l’ɛknm es, l’ijm ob kaka ke l’ɛgŋm mij yɛji.
44009010	Damas yogŋ jam ɛs nyam anŋ eke wɛl b’ɛsŋ Ananias. Ɛs Kɔtɔkɔ yɛgm’n sos es ɛkn ɛm ɛtŋ dad’r ninɛ: "Ananias!" L’ɛgŋ ninɛ: "Ɛs Kɔtɔkɔ, kin ɛm."
44009011	Ɛs Kɔtɔkɔ dad’r ninɛ: "Ìgb caca cɛ im ɛbɛrŋ eke wɛl b’ɛsŋ 'Nyim Nyim' ab ɛm, ke Judas ec’akŋ a, íbrm ɛgŋ nyam eke wɛl b’ɛsŋ Sɔl, Tars iy. N’anŋ Nyam ŋɔŋn ɛm wanci na af.
44009012	Ɛtŋ es ɛkn ɛm, l’ɛkn ɛgŋ nyam eke wɛl b’ɛsŋ Ananias ek’am ɛy akŋ at’r abu nuŋ yec’ɛtŋ ke ɛmɛny l’ɔ́tu l’ɛkn es."
44009013	Ananias ɔdu eb dad’r ninɛ: "Ɛs Kɔtɔkɔ, agŋ nɔnɔ dad’m ɛgŋ na e low ɛtŋ -li dad’m ów eŋuŋ fɛŋ eke li kok ŋ ec’agŋ ek’anŋ Jerusalɛm a e lís.
44009014	Ɛtŋ l’ow aŋa abusu a ek’egb waw ɛsɛl ɛgbɛl ɔŋ’n ab ab eke li k’ɔny agŋ a eke b’ɛsŋ ŋ e nin a."
44009015	Gbɛkɔ Ɛs Kɔtɔkɔ dad’r ninɛ: "Ìm, aŋke mi sɔsum ɛgŋ na m’oc ɛtŋ mi b’ow m’ɛcr in ɛm m’ɛlu ɛm e nin a ɔkm ɛbr ɛbr ɛjec’a ec’agŋ eci, ɛl eci ɛ́b ebu a lel Israɛl ec’agŋ ab ab ec’any af.
44009016	Ɛm obi ɛm obi mi b’ow mi yɛgm’n gbre fɛŋ eke li b’ow l’ij ɛm e nin a ec’a."
44009017	Sica Ananias im ɛtŋ eke l’ɛy akŋ a, l’at Sɔl abu nuŋ ɛtŋ li dad ow ninɛ: "Ɛm lisijim Sɔl, ejagb a eke ebr am ow a, Ɛs Kɔtɔkɔ ɛlu sos ɔkm yɛgm’ŋ. In anake l’ɛrm’m m’ow a. L’ɛrm’m m’ow yec’ɛtŋ ke ɛmɛny ɔ́tu ɛkn es, ke Abŋ Lala íy’ŋ ɛm gbɔŋ."
44009018	Kpɛkŋ ob ek’anŋ ɛsɛ ɔcn sel af a anŋ Sɔl ec’anyamn ab ɛm ok wus ɛtŋ ɛmɛny l’ɔtu l’ɛkn es. L’igb ɛtŋ wɛl ok’r mij nuŋ;
44009019	ɛtŋ eke l’ij ob a, lɛc ow’r ɛm. Sɔl anŋ jam ɛsɛl a ek’ir Damas ab ab sɛgŋ bɛb.
44009020	Kpɛkŋ n’am ɔb kokoba Nyam nuŋ igŋ susu, li dad eke Jesu in el Nyam jim.
44009021	Agŋ a fɛŋ ek’am iri’r lebl a low am iti any ɛtŋ am dad ɛsɛ: "Kɔ ow elm ɛgŋ a eke Jerusalɛm am ijr agŋ a eke b’ɛsŋ Jesu e nin a gbre ab ee? Ɛtŋ aŋa eke l’ow a gbɛ, ow elm eke li k’ɔny wɛl ke l’ɛ́wl wɛl egb waw ɛsɛl ec’es ɛwɛl a ogŋ ee?"
44009022	Eke Sɔl am yɛgm Jwifɛl a ek’ir Damas a eke Jesu in el Mesi a, n’am dad low a lɛc ɛm toŋ Jwifɛl a ɛ́knm low eke ki dad.
44009023	Eke ow ibn a, Jwifɛl a ut asre eke k’ɔŋ wɛl ibi Sɔl,
44009024	kɔ Sɔl iri ɛl ec’asre ut a e low. Ow ɔŋ ncok lele lɛgŋ owr ab, wɛl am ɔsu baŋn a e masany a yec’ɛtŋ ke wɛl íbi’r.
44009025	Ow sosiɛm, ncok nyam Sɔl e jam ɛsɛl a ɔny ɛlu’l ulu nyam ɛm ɛtŋ ɔny usm’n es baŋn a e lakp jam a.
44009026	Eke Sɔl im ɛy Jerusalɛm a, l’ɔl eke li k’ɛy jam ɛsɛl ab ɛm, kɔ ɛl fɛŋ in e low am ɔny ɛl erŋn, aŋke -li k’ubm nawrɛ eke ow k’el jam ɛs tasi.
44009027	Barnabas oc’r ab im ɛtŋ ɛwl’l ɛrm ɛsɛl a ogŋ. Ɛtŋ l’otar elel eke Sɔl ɛkan Ɛs Kɔtɔkɔ ejagb af, lele elel eke Ɛs Kɔtɔkɔ dadr Sɔl odad ab a, e low akr l’ok wɛl. Ɛmɛny l’otar elel eke lokm susu ɛm Sɔl ɔb Jesu e nin a e kokoba Damas a yɛji e low akr l’ok wɛl.
44009028	Yogŋ ɛtŋ Sɔl anŋ ɛl ab, ɛtŋ Jerusalɛm ɛb ab ɛm n’am ɛc l’ɔb kokoba ɔmn ɛm tasi Ɛs Kɔtɔkɔ e nin ɛm.
44009029	Li bi dad odad l’ok Jwifɛl eke b’ɛbr Grɛk a yɛji, ɛtŋ wɛl ab li b’atar ów es; kɔ agŋ amua am erur eke k’ɔŋ wɛl ibi’r.
44009030	Eke agŋ lisijimɛl a iri ow e low a, -l’oc Sɔl -l’us nuŋ es -n’im Sesare ɛb ɛm ɛtŋ -n’ɔŋ ow imn Tars eci.
44009031	Sica Nyamel anŋ ɛrm es ɛy ɛm Jude wus af nimum, Galile lele Samari ab. N’am agb ɔmn ɛm ɛtŋ n’am ir ɛb Ɛs Kɔtɔkɔ ec’ɛlum ɛm. Abŋ Lala ec’abu ɛlum ɛm a, nawrɛ ub ɛsɛl a am bobn.
44009032	Eke Piɛr am ɛc usu a fɛŋ a, lɛgŋ nyam n’im l’ok Lida baŋn ec’agŋ a ek’ub nawrɛ a ogŋ.
44009033	Yogŋ, n’ɛŋn igŋ nyam eke wɛl b’ɛsŋ Ene eke ɛru es ob ɛrur ob af toŋ akpo niwn, aŋke li bubm es.
44009034	Piɛr dad’r ninɛ: "Ene, Jesu Krist am ewlm’ŋ! Ìgb ke ár ŋ ec’ob ɛrur ob ab es ŋ obi." Kpɛkŋ Ene anŋ wus igb.
44009035	Lida baŋn ec’agŋ a fɛŋ lele Sarɔn wus pɛtɛ ab af ec’agŋ a ek’ɛkn Ene ec’ewlm owi a, itŋn ɛrm ɛm ɛtŋ el Ɛs Kɔtɔkɔ eci.
44009036	Jope baŋn, jam us lis nyam anŋ eke wɛl b’ɛsŋ Tabita. (Nin a Grɛk ɛm a 'Dɔrkas', ɛtŋ ow e nyandrɛ el 'ndeyɛgŋ'.) Sɛgŋ fɛŋ abu b’anŋ’n low nimamn e kok ɛm lele ɔgbɔru ec’abu ɛlum owi ɛm ab.
44009037	Lɛgŋ nyam l’ɛy ɔl ɛtŋ luw ibi’r. Eke wɛl ok’r mij bake ow uwr a, wɛl kok’r sos ɛtŋ wɛl oc’r im ɛrum’n es êl afr a ec’oj nyam ɛm.
44009038	Eke Lida titm Jope ke jam ɛsɛl a ek’anŋ Jope a iri eke Piɛr in anŋ yogŋ a, -l’ɛrm agŋ yony eke k’im ɔŋ’n amani na: "S’am ŋɔŋn’ŋ, ìgbm ab kpɛkŋ ow ɛy ogŋ aŋa."
44009039	Eke Piɛr ɛŋn amani a, kpɛkŋ l’igb n’im ɛ́rmu ab ab. Eke l’ow l’ɛy yogŋ a, wɛl oc im’n êl afr a ec’oj ab ɛm. Eŋnyɔw a fɛŋ ow titm’n am ikŋ ɔŋn, ɛtŋ am yɛgm’n sikotu a lele simob af ɛw a eke Tabita kok in ec’owr anŋ ɛm a.
44009040	Piɛr ɔŋ agŋ a fɛŋ ok gbeŋ ɛtŋ l’ok ɔwrɔkp wus ni ŋɔŋn Nyam. Sica l’ɛwl l’ɔkŋ lɛgŋuw ab any ɛtŋ li dad ninɛ: "Tabita, ìgb wus!" Lɛgŋuw a fig fig anyamn ɛtŋ eke l’ɛkn Piɛr a, l’igb li sig es.
44009041	Piɛr ucu abu ɔny’n ɛlum’n abu l’igb n’inym es. Ow e jam a, l’ɛsŋ eŋnyɔw a lele ɔmn ɔny ɛsɛl ab ab ɛtŋ li yɛgm wɛl Tabita ek’anŋ owr.
44009042	Low a eb es Jope baŋn a nimum ɛtŋ agŋ nɔnɔ ɔny ɔmn Ɛs Kɔtɔkɔ ɛm.
44009043	Piɛr anŋ Jope kok sɛgŋ nɔnɔ, ndey lɛl juma kok ɛs nyam eke wɛl b’ɛsŋ Simɔ a ec’akŋ.
44010001	Sesare ɛb ɛm, igŋ nyam anŋ eke wɛl b’ɛsŋ Kɔrnɛy. Rom eci srɔda eyŋ ekŋ yen ec’eb nyam eke wɛl b’ɛsŋ 'Itali eb a', l’el ow ec’anym ɛs.
44010002	L’el Nyam nuŋ igŋ ɛs tasi; in lel in ec’akŋ a fɛŋ ab -l’ɔpimn Nyam nuŋ igŋ. Sakp nɔnɔ li b’ɛlum Jwifɛl ɛm ec’ɔgbɔru abu ɛtŋ li bi ŋɔŋn Nyam sɛgŋ fɛŋ.
44010003	Ncebles nyam eci wanci nyahan ɛm, l’ɛkn es, kpata Nyam ec’ afr ɛrm ɛs nyam ek’ɛy in ec’akŋ a ke ɛsŋ’n: "Kɔrnɛy!"
44010004	Li lɛr afr ɛrm ɛs a erŋn ab ɛtŋ l’ibrm ow ninɛ: "Ɛgŋ gbɛl, kɔ bla lowi ee?" Afr ɛrm ɛs a dad’r ninɛ: "Nyam ɛgŋ ŋ e ŋɔŋn a lele ɔgbɔru ec’abu eke b’ɛlum ab ab e low eb, ɛtŋ l’ijlm ŋ es.
44010005	Sica, ɔ̀ŋ agŋ ím Jope ɛsŋ ɛgŋ nyam eke wɛl b’ɛsŋ Simɔ Piɛr a ow.
44010006	N’anŋ ndey lɛl juma kok ɛs nyam eke wɛl b’ɛsŋ Simɔ, ek’in ec’êl a anŋ okij nɛny a ogŋ."
44010007	Ek’afr ɛrm ɛs a e dad’r odad a im a, Kɔrnɛy ɛsŋ in ec’akŋ juma kok ɛsɛl ab ɛm e yony lel in e srɔda eyŋ ab ɛm e nyam eke b’anŋ’n saw, ke el Nyam nuŋ igŋ ɛs tasi ab ab ow.
44010008	L’otar low a fɛŋ ek’ɛy a akr l’ok wɛl ɛtŋ l’ɛrm wɛl Jope.
44010009	Eke lɛgŋ ɛny akr af, ke ɛ́rmu nyahan a ek’us ejagb a am titm Jope a, Piɛr uyu êl luw af pɛtɛ ab af Nyam ŋɔŋn eci. Ke lɛgŋ uyu nuŋ ŋ̂,
44010010	ɛtŋ namn ow’r sos; eke wɛl am kok in ec’ob ij owi a, n’am ɛkan nuŋ ɛm.
44010011	L’ɛkn afr ek’agbr ɛm ɛtŋ ob nyam anŋ ɛm am us es: ob ek’anŋ ɛsɛ gbad ligbɛl af eke wɛl ucu ow ec’ɛnyɛmbri yar a ɔny es ke am is es wus.
44010012	Gbad ab af mindey ɛrŋ ɛrŋ a fɛŋ ek’ɛli akr yar, lel ɛl eke b’ɛrir es wus wus, lele ɔr ɛrŋ ɛrŋ a fɛŋ ab anŋ ɛm.
44010013	Lebl nyam dad ninɛ: "Piɛr, ìgb, ìbi ke íj!"
44010014	Gbɛkɔ Piɛr ɔdu eb dad ninɛ: "Ɛs Kɔtɔkɔ, mi k’ɔtum, aŋke lɛgŋ kaka m’ijm ob eke wɛl ɛdŋn oglog ob ek’ aylm ŋ eci any af a."
44010015	Ɛmɛny lebl a ikŋn ɛm ɛtŋ dad ninɛ: "Kì lɛr ob yec’eke Nyam ayal a ɛsɛ ob ek’aylm af."
44010016	Low a ɛy ɔkm kpa kpa kpa sakp nyahan ɛtŋ kpɛkŋ ob a ɛwl mɛny im afr.
44010017	Piɛr am tutr low na eke l’ɛkn es ɛkn ɛm a e nyandrɛ. Kɔ wanci ab af, agŋ a eke Kɔrnɛy ɛrm a bi bibrm uw yogŋ eke Simɔ ec’êl a k’anŋ ab any, ɛtŋ sica -l’ow -l’ok lisany a.
44010018	-N’am ibrm -l’ɛsɛ: "Kɔ aŋa anake Simɔ Piɛr anŋ ab ee?"
44010019	Piɛr anŋ am tutr es ɛkn a e nyandrɛ, ɛtŋ Abŋ dad’r ninɛ: "Kin agŋ nyahan anŋ aŋa am ɔl’ŋ.
44010020	Ìgb, ùs es, ke ím ɛl ab; kì bɛbar aŋke ɛm m’ɛrm ɛl -l’ow."
44010021	Piɛr us es im ɛŋn agŋ a ɛtŋ dad ɛl ninɛ: "Ɛm, ɛgŋ a ek’am ɔɔl ab ana. Kɔ bla sosiɛm owr ee?"
44010022	-Li dad ninɛ: "Ɛy, ɛy ec’anym ɛs Kɔrnɛy e nin ɛm s’ow. L’el nɛny nyam ɛs eke b’igŋ Nyam nuŋ ɛtŋ Jwifɛl a fɛŋ b’aw’r. Nyam ec’ɛrm ɛs nyam ow dad’r eke li k’ɛsŋ’ŋ ow in ogŋ a, ke l’íri yec’a eke b’ow ɔny dad’r a."
44010023	Ɛtŋ sica Piɛr eb ok ɛl akŋ ncok a eci. Eke lɛgŋ ɛny a, l’us ejagb wɛl ab, ɛtŋ Jope ec’agŋ lisijimɛl bɛb ɛwl’l.
44010024	Eke ɛmɛny lɛgŋ ɛny akr af a, l’ɛy Sesare. Kɔrnɛy lel in ec’akŋ ec’agŋ a lele lawlɛl tasi eke l’ɛw abu ow a, anŋ ɛl ec’eku ɛm.
44010025	Wanci ab af eke Piɛr am ow ɛy akŋ a, Kɔrnɛy igb ow ɔbr’r ɛtŋ ok ɔwrɔkp wus in ec’any af, ɛsŋn in ɛlum ligbɛl ɛm.
44010026	Kɔ Piɛr ɔny igbm’n ɛtŋ dad’r ninɛ: "Ìgb, aŋke ɛm yɛji ɛgŋ cɛ m’el."
44010027	Ɛtŋ eke n’am ot nɛnym Kɔrnɛy ab a, l’ɛy akŋ a; yogŋ, l’ɛkn agŋ nɔnɔ eke as luku.
44010028	Li dad wɛl ninɛ: "Uwr any eke Jwif eci Nyam nuŋ igŋ ebr a ɔɔm abusu eke li k’im l’ɛkn utu ɛgŋ oglog l’ɛy ow ec’akŋ a. Kɔ ɛm, Nyam yɛgm’m eke mi k’ócm ɛgŋ kaka fɛŋ ɛsɛ ɛgŋ eke aylm oglog ɛgŋ ek’itm eke wɛl k’im ɛkn af.
44010029	Na sosiɛm, eke ɛsŋn’m a, m’ɔnym nɛny m’ocm es ɛtŋ m’ow. Sica m’am erur eke mi k’uw low a nuŋ af eke ɛsŋ’m ab any."
44010030	Kɔrnɛy ɔdu eb dad ninɛ: "Ow ij sɛgŋ nyahan eke wanci nɛnɛ af ek’el ncebles e wanci nyahan ɛm a eke m’anŋ ɛm ogŋ a Nyam ŋɔŋn ɛm a, kpru ɛm ɛgŋ nyam eke sus mob ek’am jɛjn a inym’m es anym.
44010031	Li dad’m ninɛ: 'Kɔrnɛy, Nyam iri ŋ e ŋɔŋn e lebl a ɛtŋ l’ijlm abu ɛlum ek’ɔŋ ɔgbɔru ab es.
44010032	Ɛ̀rm agŋ ím Jope ɛsŋ Simɔ Piɛr ow. N’anŋ ndey lɛl juma kok ɛs nyam eke wɛl b’ɛsŋ Simɔ a ec’êl ek’anŋ okij nɛny ab ɛm.'
44010033	Kpɛkŋ m’ɛrm agŋ ow ɛsŋ’ŋ ɛtŋ erur ow. Sica ɛy fɛŋ s’anŋ aŋa Nyam ec’any af eke si k’iri ów a fɛŋ eke Ɛs Kɔtɔkɔ abul’ŋ eke ki dad ɛy a."
44010034	Piɛr eb odad ɛtŋ dad ninɛ: "Sica ow am ok’m es sos ɛm tasi eke njɛ Nyam am jɛjm agŋ es,
44010035	kɔ ɛb kaka fɛŋ ɛm, ɛgŋ kaka fɛŋ eke b’ɔny in ec’ɛlum ke bi kok low nyim nyim a, li b’eb ow.
44010036	N’awŋ Israɛl ec’agŋ in ec’amani a: Amani Mamn a el ɛrm es ɛy a ek’anŋ Jesu Krist a ek’el agŋ fɛŋ ec’Ɛs Kɔtɔkɔ ab ɛm.
44010037	Eke Jan ɔb kokoba ke ok agŋ mij nuŋ bake ow uwr a, low yec’a eke ikŋ anym ɛy Galile toŋ ke eb Israɛl nimum ɛm a, uwr any.
44010038	Uwr elel eke Nyam ɔŋn Nasarɛt e Jesu in ec’Abŋ Lala a lele abusu ab ab any. Uwr elel yɛj’eke Jesu ɛcr wus nimum af kok ów amamn, ke ewlm agŋ a fɛŋ ek’anŋ agn ec’es ɛw ab ɛm a, aŋke Nyam anŋ in ab.
44010039	Ɛtŋ ɛy s’ij ów a fɛŋ eke li kok Jerusalɛm lele Israɛl wus af ab a e daŋku. Wɛl ɛw’r olikŋ af ɛtŋ l’uw,
44010040	gbɛkɔ eke ow bi kok sɛgŋ nyahan a, Nyam ɔŋ’n n’anŋ owr, ɛtŋ ow ɔŋ’n abusu eke li k’ɛlu sos ɔkm.
44010041	Ow elm agŋ a fɛŋ ec’any af l’ɛlum sos ɔkm, kɔ ɛy a cɛ eke Nyam ikŋ anym sɔsum ot ɛsɛ adaŋku af a ec’any af. Eke Nyam igbm’n agŋ ek’uw ab ɛm a, s’ij ɛtŋ s’ɛgŋ in ab.
44010042	N’ɔŋ ɛy abusu eke si k’ɔb kokoba s’ok agŋ a, ke si dad eke in anake Nyam ɛw’r eke li ki jɛj agŋ ek’uw lel agŋ ek’anŋ owr ab ab e low l’ok a.
44010043	Kokoba ɔb ɛsɛl a fɛŋ dad in e low ek’ɛgŋ kaka fɛŋ ek’in ub ow nawrɛ a, ɛgŋ a e sikpl a in b’ow in ɔny oc ap ow e nin a ec’abusu ab ɛm."
44010044	Eke Piɛr odad anŋ nɛnym k’uwrm a, Abŋ Lala us es agŋ a fɛŋ eke am iri in ec’odad ab af.
44010045	Ɔmn ɛsɛl a ek’el Jwifɛl ke igŋ Piɛr ab ow a, low am iti any eke Nyam ec’Abŋ Lala a eke b’ɔŋ agŋ a, k’im ɛŋn agŋ ek’elm Jwifɛl a.
44010046	Tasi ɛm a, -n’am iri wɛl am dad sodad sɛbr eke wɛl uwm any ɛm, ɛtŋ wɛl am kɔklm Nyam e sagb a. Ow sosiɛm Piɛr dad ninɛ:
44010047	"Kɔ wɛl ɔtu eke k’ɛdŋn agŋ amua mij ok nuŋ, sica eke -n’ɛŋan Abŋ Lala ɛsɛ ɛy af ab ee?"
44010048	Ɛtŋ n’ɔŋ abusu eke wɛl k’ok wɛl mij nuŋ Jesu Krist e nin ɛm. Ow e jam a, -l’ibrm eke Piɛr k’anŋ ɛl ab sɛgŋ bɛb.
44011001	Ɛrm ɛsɛl a lel agŋ lisijimɛl a ek’anŋ Jude ab ab iri ek’agŋ ek’elm Jwifɛl a yɛji ɛgŋ Nyam ec’odad a eb.
44011002	Eke Piɛr ɛwl mɛny uyu ow Jerusalɛm a, Jwifɛl ek’ɔny ɔmn a am ok’r ów af
44011003	dad ɛsɛ: "Ɛ̀ɛ́! Im ɛy agŋ ek’elm Jwifɛl a ogŋ ɛtŋ ij ob ɛl ab!"
44011004	Ow sosiɛm, Piɛr otar low a ek’ɛy a akr mɛwl ɛm ok ɛl. Li dad ninɛ:
44011005	"M’anŋ Jope ɛb ab ɛm, ɛtŋ eke m’am ŋɔŋn Nyam a, m’am ɛkn es. M’ɛkn ob nyam ek’am us es ow ɛŋn’m, ob ek’anŋ ɛsɛ gbad ligbɛl af ke wɛl cucu ow ec’ɛnyɛmbri yar a ɔny es, ke anŋ afr am us es toŋ ow titm’m.
44011006	M’ok any es mi lɛr lokm a ɛtŋ m’ɛkn mindey eke b’ɛli akr yar, akp ɛm ndey, mindey eke b’ɛrir es lele ɔr ab.
44011007	Ɛtŋ m’iri lebl nyam ek’am dad’m ɛsɛ: 'Piɛr, ìgb, ìbi ke íj!'
44011008	Gbɛkɔ mi dad m’ɛsɛ: 'Njaŋ o, Ɛs Kɔtɔkɔ! Aŋke lɛgŋ kaka ob e wɛl ɛdŋn oglog ob ek’ aylm ŋ ec’any af a ɛym’m nɛnym.'
44011009	Ɛmɛny lebl a anŋ afr ikŋ dad ninɛ: 'Ob eke Nyam dad eke ow ayl a, ŋ, kì dad k’ɛsɛ ow aylm.'
44011010	Low a ɛy ɛbɛn ɛbɛn sakp nyahan ɛtŋ ob a ɛwl im afr.
44011011	Wanci ab af cɛ, agŋ nyahan ow ok êl a eke s’anŋ ɛm a ogŋ; Sesare ɛb ɛm ɛtŋ wɛl ɛrm ɛl -l’ow ɛm eci.
44011012	Abŋ Lala dad’m eke mi k’im ɛl ab, ke bɛbar k’ánm ɛm ɛm. Agŋ lisijimɛl nɔhɔn na eke m’ot ab m’ow aŋa a, ɛwl’m Sesare, ɛtŋ ɛy fɛŋ s’ok Kɔrnɛy ec’akŋ a.
44011013	L’otar elel eke l’ɛkan afr ɛrm ɛs nyam ek’inym es in ec’akŋ a, ke am dad’r eke li k’ɛrm agŋ im Jope ɛsŋ’m m’ów,
44011014	mi dád’r sodad eke b’ow el in lele in ec’akŋ a nimum ab e sɔg eci.
44011015	M’ɔb nuŋ m’am dad ɛl odad, ɛtŋ kpɛkŋ Abŋ Lala us ɛl es af ɛsɛ elel eke ɛy yɛji l’us ɛy es af nuŋ ɔb ɛm ab af.
44011016	Kpɛkŋ m’ɔkn low yec’a eke Ɛs Kɔtɔkɔ dad a: 'Jan ok agŋ mij nuŋ mij ɛm, kɔ ɔny, wɛl b’ow ok ɔny mij nuŋ Abŋ Lala ɛm.'
44011017	Ɛl yɛji Nyam ɔŋ ɛl ob ap nɛnyɛmbri nyam a eke n’ɔŋ ɛy lɛgŋ a eke s’ub Ɛs Kɔtɔkɔ Jesu Krist nawrɛ a: sica bwo el’m eke mi k’ɛdŋn Nyam, low yec’eke l’erur eke li ki kok ab ee?"
44011018	Eke sica -l’irir sodad amua bake ow uwr a, -n’ɔny ɛrm es ɛy ɛtŋ -li kɔklm Nyam -li dad ninɛ: "Nawrɛ tasi, Nyam ɔŋ agŋ ek’elm Jwifɛl a yɛji abusu eke k’itŋn ɛrm ɛm ke ɛ́ŋn owr anŋ tasi a."
44011019	Etiɛn ek’uw oc es e gbre ijr ek’ɛy a, ɔŋ ɔmn ɛsɛl a ɔmu es; ɛl ɛm ec’agŋ bɛb im toŋ ok Fenisi, Sipr lele Antiɔs ɛb ɛm ab, gbɛkɔ agŋ ek’el Jwifɛl a sɔny cɛ -n’am dad Nyam ec’odad a -l’ok.
44011020	Kɔ ɔmn ɛsɛl bɛb ek’el Sipr lele Sirɛn ɛb ɛm ec’a, ow ok Antiɔs, ɛtŋ dad agŋ ek’elm Jwifɛl a Ɛs Kɔtɔkɔ Jesu e lís ec’Amani Mamn a ec’odad.
44011021	Ɛs Kɔtɔkɔ ec’abusu a anŋ ɛl ab, ow ɔŋ agŋ nɔnɔ gbɛl ub nawrɛ ɛtŋ itŋn ɛrm ɛm el Ɛs Kɔtɔkɔ eci.
44011022	Jerusalɛm e Nyamel ec’agŋ a iri low na ɛtŋ -l’ɛrm Barnabas im Antiɔs.
44011023	Eke n’im l’ɛy yogŋ ke l’ɛkn elel eke Nyam eci bibm a kokr ɔmn ɛsɛl a, sos ɛm iŋn’n ɛtŋ l’atr wɛl sos es eke wɛl k’ɔny ɛrm susu, úcu Ɛs Kɔtɔkɔ ɔny es.
44011024	Tasi ɛm a, Barnabas el ɛgŋ sɛnyn sɛnyn eke Abŋ Lala lele ɔmn ab iy ɛm gbɔŋ. Agŋ nɔnɔ gbɛl ɛgŋ Ɛs Kɔtɔkɔ owi eb.
44011025	Ow ɔŋ Barnabas im Tars eke k’ɛsŋ Sɔl.
44011026	Eke n’ɛŋn ow a, l’oc ow ab l’ɛwl l’ow Antiɔs. -N’anŋ yogŋ e Nyamel ab ɛm ɛl yony mum toŋ lakpo mum, ɛtŋ -li yɛgm agŋ nɔnɔ gbɛl low. Antiɔs ɛb ɛm anake wɛl ɔg es ɛsŋ jam ɛsɛl a 'kretiɛnɛl a'.
44011027	Lɛgŋ ab ɛm a, kokoba ɔb ɛsɛl anŋ Jerusalɛm ow Antiɔs.
44011028	Abŋ Lala nyimn ɛl ɛm ec’ɛgŋ nyam eke wɛl b’ɛsŋ Agabus ɛtŋ am ɔb amani dad eke ow’n k’ow in ibnm ɛtŋ lek ligbɛl in b’ow in ɛy wus na nimum af. (Lek a ɛy tasi, lakpo ab af eke Klod el Sesar a.)
44011029	Ow ɔŋ jam ɛsɛl a ɛgŋ eb eke ɛgŋ ɛgŋ k’ɔŋ yec’a eke n’ɔny ow ec’abusu a, yec’a ek’ɔtu eke k’ɛlum lisijimɛl ek’anŋ Jude a abu a.
44011030	-Li kok ɛbɛn, ɛtŋ -l’oc abu ɛlum a -n’ɔŋ Barnabas lele Sɔl ab oc im ɔŋ Jude wus af e Nyamel a ec’ agŋ ekpekp a.
44012001	Lɛgŋ ab ɛm a, ɛb ebu Erɔd Agripa am ijr Nyamel ec’agŋ nyam nyam gbre.
44012002	N’ɔŋ wɛl ibi Jak ek’el Jan lisijim a lab ler ɛm ɛm.
44012003	-
44012004	Sica eke l’ɛkn ek’ow akpl Jwifɛl a sos ɛm a, Futufutu eke ejru ánm ɛm ec’es gbɛgbl e lɛgŋ ab ɛm, n’ɔŋ wɛl ɔny Piɛr ɛlu sobel ɛm, ɛtŋ n’ɔŋ srɔda eyŋ eb yar yar sakp yar am ɔsu ow. N’ɔny tutr eke li ki jɛj ow e low l’ok dedeku a ec’any af eke Pak ec’es gbɛgbl a b’oc es.
44012005	Kɔ eke Piɛr anŋ sobel ɛm a, Nyamel ec’agŋ a am ŋɔŋn Nyam ɔŋ’n ɔmn ɛm tasi.
44012006	Ncok a eke lɛgŋ k’ɛny ke Erɔd jɛj in e low ok dedeku a ec’any af a, Piɛr am ɛru mɛmn srɔda eyŋ yony ec’araŋn. Wɛl ok’r ŋgbraka yony ɛtŋ usu ɔsu ɛsɛl inym es, ɛgŋ ɛgŋ anŋ in ec’usu sobel lisany a.
44012007	Kpru ɛm Ɛs Kɔtɔkɔ ec’ afr ɛrm ɛs nyam ilm any ɛtŋ usuayl ɛjn ok sobel akŋ a. Afr ɛrm ɛs a iyr Piɛr abu mɛnɛgb ɛm, uwr’r ɛtŋ dad’r ninɛ: "Ìgb fafa!" Ŋgbraka a ek’anŋ’n sabu a ɛr ok wus.
44012008	Ɛtŋ afr ɛrm ɛs a dad’r ninɛ: "Sùs ŋ e mob a, ke ók ŋ e cɔkrukpɔ a." Piɛr ɛlum’n ɛtŋ afr ɛrm ɛs a igŋ af dad ninɛ: "Sùs ŋ e mob af ɛw a ke ús’m jam."
44012009	Piɛr igŋ afr ɛrm ɛs a ugŋ ɛy ɔkm sobel ab ɛm. Li k’ɔnym ɔmn eke low a eke afr ɛrm ɛs a am kok a k’el nawrɛ tasi: n’am tutr eke ow el es ɛkn ɛm.
44012010	-L’afŋ krɛkrɛ ec’usu ɔsu usu ab es, yony ɛm ec’a yɛji ɛtŋ -n’im -l’ok lowi lisany a ek’ɔkŋ baŋn ab any a ogŋ. Ɛl ec’any af lisany a fig in obi ɛtŋ -l’ok ɔkm. -N’im -l’ok ɛbɛrŋ nyam ɛm, ɛtŋ kpru ɛm afr ɛrm ɛs a ɛlu’l es.
44012011	Sica low a ek’ɛy a ok Piɛr es sos ɛm ɛtŋ li dad ninɛ: "Ca gbɛ, m’am ɛkn ek’ow el nawrɛ tasi: Ɛs Kɔtɔkɔ anake ɔŋ in ec’afr ɛrm ɛs ow eb ɛlu’m es Erɔd ec’abusu ab ɛm eke m’anŋ lele Jwifɛl e low ŋuŋ fɛŋ ek’am tutr eke ki kok ɛm e lís ab ab a."
44012012	Sica eke ow ok’r es sos ɛm a, n’im Mari ek’el Jan Mark lis ec’akŋ a. Yogŋ agŋ nɔnɔ gbɛl as luku anŋ Nyam ŋɔŋn ɛm.
44012013	Piɛr cicm lisany abu, ɛtŋ akŋ juma kok lis nyam eke wɛl b’ɛsŋ Rod igb ow eke ki fig’r lisany a.
44012014	Eke l’iri lebl a ke l’uw any ek’ow el Piɛr a, sos ɛm iŋn’n toŋ l’ijl es eke li ki fig ow lisany a, kɔ l’uru es n’im li dad agŋ a eke Piɛr in anŋ lisany.
44012015	-Li dad ow ninɛ: "Nuŋ ɛm am uŋ’ŋ!" Kɔ nɛny am at’r es eke ow el low nawrɛ tasi. Ɛtŋ -li dad -l’usr af ninɛ: "Ɛbɛn ke in ec’afr ɛrm ɛs ana."
44012016	Ɛbɛn yɛji Piɛr abu anŋ ɛm am cicm lisany a abu. Eke sica -li figr lisany a, -l’ɛkn ow ɛtŋ ow ɛw ɛl any iti.
44012017	Li tat wɛl abu eke wɛl ki yewal ɛtŋ l’otar elel eke Ɛs Kɔtɔkɔ ɔny ɛlu’l ɔkm sobel ab ɛm a e low akr l’ok wɛl. Ɛtŋ li dad ninɛ: "Dàdr low a okr Jak lel agŋ lisijimɛl bɛb ab ab." Ɛtŋ l’ɛy ɔkm l’eb ejagb n’im usu ɛjeci.
44012018	Sica eke usu ot es a, bɔbar ligbɛl ɛy srɔda eyŋ a ec’araŋn ɛtŋ -n’am ibrm ɛl sosi low yec’ek’ɛŋn Piɛr a.
44012019	Erɔd ɔŋ wɛl ɔl Piɛr es, kɔ wɛl ɛŋnm’n. Li bibrm usu ɔsu ɛsɛl a low ɛtŋ n’ɔŋ abusu eke wɛl k’ibi ɛl. Ow e jam a, n’anŋ Jude n’im Sesare ɛtŋ yogŋ n’anŋ sɛgŋ bɛb.
44012020	Sica lɛgŋ nyam Erɔd ɔny ɛrm bebl ligbɛl Tir baŋn eyŋ lele Sidɔn baŋn eyŋ ab e lís. Baŋn a yony mum nɛny okr af eke k’im ɛkn’n. In e saw ec’ɛgŋ ek’el Blastus ɛm -l’ɛcr -n’im -l’ibrm Erɔd eke ɛrm es ɛy k’anŋ, aŋke ɛl e baŋn a yony mum b’ɔl ob ij ɛb ebu ec’ɛb ab ɛm.
44012021	Eke lɛgŋ a eke wɛl ɛw a ow a, Erɔd sus in ec’ɛb es ɛw ɛs e mob sus ɛm a, li sig es ɛb ebu e lɛkpn af ɛtŋ n’am dad wɛl ów dedeku ɛm.
44012022	Dedeku a ɔg dad ninɛ: "Na nyàm anake am dad odad a, kɔ ow elm ɛgŋ."
44012023	Kɔ, kpru ɛm, Ɛs Kɔtɔkɔ ec’ afr ɛrm ɛs nyam kok Erɔd low, aŋke anygbɛl a ek’el Nyam ec’a l’ɛgŋm n’ɔɔm ow, ɛtŋ sɛgŋ bɛb b’ɛc a sisŋ ij’r l’uw.
44012024	Nyam ec’odad a gbɛ am eb es obn.
44012025	Eke Barnabas lele Sɔl ab uwar ɛl e juma Jerusalɛm a, -l’oc Jan Mark -l’ɛwl mɛny ab -n’im Antiɔs.
44013001	Antiɔs e Nyamel ab ɛm, kokoba ɔb ɛsɛl lele low yɛgm ɛsɛl ab ek’anŋ a ec’en el: Barnabas, Simeɔn (eke wɛl igŋ nin af Nijɛr), Lusius (Sirɛn baŋn iy), Manayɛn (ek’el Galile ec’es ɛw ɛs Erɔd Antipas e mew ɛm e lawl), lele Sɔl ab.
44013002	Lɛgŋ nyam, eke -n’am ŋɔŋn Nyam ke -n’am ɛnŋ nɛny a, Abŋ Lala dad ɛl ninɛ: "Òcr Barnabas lele Sɔl ab ɛwr saw yec’ɛtŋ ke -li kok juma a eke m’ɛsŋ ɛl ow ec’a."
44013003	Ow sosiɛm, eke -n’ɛnŋn nɛny, -ni ŋɔŋan Nyam toŋ ke ow uwr a, -l’at Barnabas lele Sɔl ab abu nuŋ ɛtŋ -n’ɔŋ wɛl abusu wɛl im.
44013004	Ek’Abŋ Lala ɛrm Barnabas lele Sɔl ab a, -n’im -l’ok Selesi baŋn ɛtŋ yogŋ, -l’eb mijɛtŋ -n’im Sipr lekr ɛm.
44013005	Eke -n’imn -l’okr Salamin baŋn a, -n’am dad Nyam odad Jwifɛl e Nyam nuŋ igŋ susu a. Jan Mark yɛji anŋ ɛl ab ɛl eci abu ɛlum eci.
44013006	-L’ubr lekr a kpɛkŋ kpɛkŋ toŋ -l’ok Pafɔs ek’anŋ nuŋ a. Yogŋ, -n’ɛŋn cam ɛs nyam eke wɛl b’ɛsŋ Bar Jesu; l’el Jwif nyam eke b’ocr in sosi kokoba ɔb ɛs.
44013007	L’ir Sɛrgius Polus, lekr a ec’es ɛw ɛs ek’el nuŋ ɛm ɔny ɛs a ogŋ. N’ɔŋ wɛl ɛsŋ Barnabas lele Sɔl ab aŋke l’erur eke li k’iri Nyam odad.
44013008	Gbɛkɔ cam ɛs eke wɛl b’ɛsŋ Grɛk ɛm Elimas a b’atar Barnabas lele Sɔl ab ów es ɛtŋ am ɔl eke k’irmn es ɛw ɛs a ec’ɔmn a eke k’ɔny a.
44013009	Sɔl eke wɛl b’ɛsŋ Pɔl yɛji, ke Abŋ Lala iy ɛm a, ɔkŋ cam ɛs ab any
44013010	ɛtŋ dad’r ninɛ: "Yadŋ gbɛl ɛs eke low ŋuŋ kok eb sos! Agn e liy! Low mamn fɛŋ ec’ifnu! Ɛs Kɔtɔkɔ ec’ów amamn a eke bɛbm ok es a, b’ɔl eke k’ɔny wuwal. Kɔ k’ow walm ow e low ɛlum es ee?
44013011	Sica ìri gɔŋ: Ɛs Kɔtɔkɔ b’ow efal’ŋ any ɛtŋ k’ow ɛknm ligbn ec’usuayl a sɛgŋ bɛb." Kpɛkŋ Elimas any efl ɛtŋ anŋ ncebn ɛm; n’am bɔbrm l’ɔl ɛgŋ eke k’ɔny’n abu.
44013012	Eke es ɛw ɛs ɛkn low a ek’ɛy a, l’ub nawrɛ ɛtŋ Ɛs Kɔtɔkɔ e lís e low yɛgm a ok’r es sos ɛm nɔnɔ.
44013013	Sica Pɔl lele agŋ a ek’am us’r jam ab ab eb mijɛtŋ Pafɔs nanu ɛtŋ im ok Pɛrj, Panfili wus af. Ɛtŋ Jan Mark ɛlu ɛl es yogŋ ɛwl im Jerusalɛm.
44013014	Ɛl gbɛ, -l’igŋ Pɛrj -l’us ejagb kpɛkŋ kpɛkŋ toŋ -n’im -l’ok Pisidi wus af ec’Antiɔs a. Eke nɛnɛgŋ e lɛgŋ ow a, -l’ok Nyam nuŋ igŋ usu a -l’ok es.
44013015	Eke wɛl awl lɛl ol e silɛl ab ɛm lele kokoba ɔb ɛsɛl ec’ab ɛm uwr a, Nyam nuŋ igŋ usu a ec’es ɛw ɛsɛl a ɔŋ ɛgŋ im dad ɛl ninɛ: "Agŋ lisijimɛl, ek’ɔnyn ów ɔm ec’odad eke ki dadr atar dedeku a sos es, ke ɔtur eke ki dadr gɔŋ."
44013016	Pɔl igb tat ɛl abu ɛtŋ dad ninɛ: "Israɛl ec’agŋ lele ɔny ek’elmn Jwifɛl ke anŋn aŋa Nyam nuŋ igŋ ec’a, ìgŋn lɔru es irir!
44013017	Nyam ek’el Israɛl ec’agŋ a e Nyam a sɔsum ɛy lagŋɛl ot. N’ɛnyn agŋ amua lɛgŋ ab ɛm eke -l’iir etuɛb Ejipt wus af a. Ɛtŋ in e lɛc ab ɛm n’ɔny l’ot wɛl es Ejipt.
44013018	Loj yogŋ, n’ɔnym wɛl ab ow ij akpo ekŋ yony.
44013019	Kana wus af a, ni ŋuŋn ɛb lɔbŋ ɛtŋ l’oc wɛl eci wus a n’ɔŋ in ec’agŋ a ɛsɛ ɛl ec’aja ob cɛ af.
44013020	Ów amua fɛŋ ɔtu eke k’ij akpo duw akpo ekŋ yony lele lɛw ab. Low na b’ɛc a, n’ɔŋ ɛy lagŋɛl jɛj ok ɛsɛl toŋ ow ok kokoba ɔb ɛs Samiɛl e lɛgŋ ɛm a.
44013021	Sica -l’ibrm ɛb ebu nyam ɛtŋ Nyam ɔŋ ɛl Saul, Kis jim, Bɛnjamɛ ec’eb ɛm ec’ɛgŋ ek’ɛw ɛb ab es ow ij akpo ekŋ yony.
44013022	Eke sica Nyam igŋ Saul ɛlu es a, n’ɔŋ wɛl David ɛsɛ ɛb ebu af. N’am dad David e lís e low l’ɛsɛ: M’ɛŋn Jese jim David: l’el ɛm ec’ɛrm ec’erur, li b’ow li kok low fɛŋ e m’erur eke li ki kok a.
44013023	David ec’alaw ab ɛm e nyam el Jesu eke Nyam oc ɛw Israɛl eci Es Eb Ɛlu Ɛs, ɛsɛ elel eke l’ɛwar l’ɛw es ab af.
44013024	Gbuŋ ke Jesu ów a, Jan dad Nyam odad ibrm ek’Israɛl ec’agŋ a nimum k’itŋn ɛrm ɛm ke ók mij nuŋ.
44013025	Eke sica Jan am uwar in e juma a, n’am dad l’ɛsɛ: 'Kɔ ɔny, bwo ec’ɛgŋ am ocr’m eke m’el ee? M’elm ɛgŋ a ek’am ekur a. Gbɛkɔ ìrir, ɛgŋ nyam anŋ’m jam am ow, ɛtŋ m’itm bɔbɔ yɛji eke mi k’ɔny in e cɔkrukpɔ meb a mi mɔmu’n es akr ɛm.'
44013026	Agŋ lisijimɛl, ɔny ek’eel Abraham ec’alaw lele ɔny ek’elmn Jwifɛl ke anŋn aŋa Nyam nuŋ igŋ ec’a, ɛy fɛŋ anake wɛl is ɛy es eb ɛlu ec’odad na a.
44013027	Tasi ɛm a, Jerusalɛm ec’agŋ a lele ɛl eci es ɛw ɛsɛl ab ab uwm ɛgŋ a ek’el Jesu ab any, ɛtŋ kokoba ɔb ɛsɛl eci silɛl eke wɛl b’awl nɛnɛgŋ fɛŋ a, -l’irim ow okm ɛl es sos ɛm. Gbɛkɔ eke -l’ɔbr Jesu low a, -n’ɔŋ sodad a fɛŋ iy nɛny.
44013028	-N’ɛŋnm low kaka ek’ow ɛm -li k’ibi ow, kɔ -li dad Pilat eke k’ibi’r.
44013029	Eke -li kokr fɛŋ a eke Nyam Lɛl ɛwar Jesu eci lís a, -l’usm ow es olikŋ af ɛtŋ -l’ɛlu ow uwɔmu ɛm.
44013030	Gbɛkɔ Nyam igbm’n luw ɛm.
44013031	Sɛgŋ nɔnɔ gbɛl, agŋ a ek’us Jesu jam Galile ɛtŋ toŋ im ok Jerusalɛm a ec’any af, l’okm sos ɔkm ɛtŋ sica agŋ a el in ec’adaŋku Israɛl ec’agŋ ec’any af.
44013032	-
44013033	Ɛy obi yɛji, s’am is ɔny Amani Mamn na. Sica eke Nyam igbm Jesu luw ɛm a, low yec’a eke l’ɛwar ɛy lagŋɛl a, li kok ow iy nɛny ɛy eke s’el ɛl ec’ey a eci, ɛsɛ elel eke wɛl nɔn Selu yony ɛm ab af: 'Ŋ ɛm ec’iy, yɛfɛnyna ɛm a, m’el asŋ'.
44013034	Nyam ikŋ anym ɛwar eke in b’ow in igbm Jesu luw ɛm yec’ɛtŋ ke ow’n k’ɛ́wlm in ugŋm es ij. Li dad ninɛ: 'M’ow m’ɔŋ ɔny ów amamn a eke ɛm obi m’ɛwar eke mi k’ɔŋ David a, ɛtŋ ɔtur eke k’ɔnyn ɔmn ow ɛm.'
44013035	Na sosiɛm anake Nyam Lɛl ɛjec’ɛm n’am dad l’ɛsɛ: K’ow yɛbm ŋ e libɔwi mamn ugŋm es uwɔmu ɛm.
44013036	David e lɛgŋ ɛm a, li kok Nyam e juma e bɛbm ɛw es a toŋ batŋ l’uw, wɛl oc’r es lagŋɛl e saw ɛtŋ l’ugŋ es;
44013037	kɔ in a eke Nyam igbm luw ɛm a, l’ugŋm es.
44013038	-
44013039	Agŋ lisijimɛl, ow it eke k’uwr any eke Jesu ɛm anake ɔtur ɔnyn sikpl eci oc ap a. Mois ec’ol a ɔtum ebm ɛlum ɔny es ɔny e sikpl ab ɛm, kɔ agŋ fɛŋ eke ɔny ɔmn Jesu ɛm a, Nyam ot ɛl ɛsɛ agŋ nyim nyim af.
44013040	Sica ɛ̀wr ɛrm yec’ɛtŋ ke low na eke kokoba ɔb ɛsɛl dad a k’ɛ́ŋnm ɔny:
44013041	'Ɛ̀kan, ɔny, Nyam e miyɛr kokr ɛsɛl, low a íti ɔny any, ke írmn ocr es! Aŋke ɔny ec’owr anŋ ɛm, m’ow mi kok low nyam eke k’ow ubmn nawrɛ, eke ɛgŋ am dad ɔny ow ec’odad bɔbɔ yɛji.' "
44013042	Eke Pɔl lele Barnabas ab ok ɔkm Nyam nuŋ igŋ usu a, wɛl ibrm eke nɛnɛgŋ ek’am ow a, -li k’ɛwl mɛny -l’ow -li dad odad nyam na cɛ.
44013043	Eke luku as a uwr a, Jwifɛl nɔnɔ lele agŋ a ek’ɛgŋ ɛl e Nyam nuŋ igŋ e low eb a, am us Pɔl lele Barnabas ab jam. -N’am dad wɛl eke -li k’inym es kikri Nyam eci lɛc a eke b’ɔŋ ɛl ab ɛm.
44013044	Eke nɛnɛgŋ ow a, ow anŋ ɛsɛ ɛb ab ɛm ec’agŋ a fɛŋ cɛ in im in am iri Ɛs Kɔtɔkɔ ec’odad af.
44013045	Eke Jwifɛl ɛkn dedeku na a, ow ɔny ɛl nyamnɛyr; -n’am wɛwr Pɔl ɛtŋ -n’am ɔny odad -l’oc ow es nɛnym.
44013046	Pɔl lele Barnabas ab am dad ɛl odad tasi ɛsɛ: "Ɔny, ow it eke wɛl k’ikŋ anym dad ɔny Nyam ec’odad a yɛ; gbɛkɔ eke ebmn odad a, ke am ocar ɔny sosi ɛsɛ agŋ eke k’ɔtum ɛŋnm sel ek’ɔnym uwr a, sica si b’ow s’im agŋ ek’elm Jwifɛl a ogŋ!
44013047	Kin low yec’eke Ɛs Kɔtɔkɔ ɔŋ ɛy ow ec’abusu a: M’oc’ŋ ɛsɛ ɛbr ɛbr a fɛŋ ec’usuayl af, yec’ɛtŋ ke yɛ́gm wus na nimum ec’agŋ a, elel eke -li k’ɛŋan sel a."
44013048	Eke agŋ ek’elm Jwifɛl a iri ów amua a, sos ɛm iŋn ɛl ɛtŋ -n’am ɛlu Ɛs Kɔtɔkɔ bia odad na eci; ɛtŋ agŋ a fɛŋ eke Nyam ikŋ anym ɛw sel ek’ɔnym uwr ec’a, ub nawrɛ.
44013049	Nyam ec’odad a eb es wus a nimum af.
44013050	Kɔ Jwifɛl a ok bosu amamn ɛm ec’ɔyɔw a eke b’igŋ Nyam nuŋ a lele ɛb a eci nyimn ɛsɛl ab ab al lokm; -l’ijr Pɔl lele Barnabas ab gbre ɛtŋ -l’ogŋ wɛl ɛl eci wus ab af.
44013051	Pɔl lele Barnabas ab cic akr sɛc ok ɛl es ɛtŋ im Ikoniɔm.
44013052	Jam ɛsɛl a ek’anŋ Antiɔs a ec’a, sos ɛm iŋn ligbɛl lele Abŋ Lala eke -n’ɛŋan ab a afŋn ɛl es.
44014001	Ɛsɛ Antiɔs ec’ab af, eke Pɔl lele Barnabas ab im ok Ikoniɔm ɛb ɛm yogŋ a, -n’im -l’ok Jwifɛl e Nyam nuŋ igŋ usu a, ɛtŋ -n’am dad Nyam odad toŋ batŋ Jwifɛl lele agŋ ek’elm Jwifɛl ab ab e nɔnɔ ub nawrɛ.
44014002	Gbɛkɔ Jwifɛl a ek’erurm eke k’ub nawrɛ a, itr agŋ a ek’elm Jwifɛl a toŋ -n’ɔny agŋ lisijimɛl a e tutr ŋuŋ.
44014003	Kɔ Pɔl lele Barnabas ab ubrm ɛl e lɛgŋ ab es. Eke -n’ɔnyn ɔmn nɔnɔ Ɛs Kɔtɔkɔ ɛm a, -n’am dad Nyam eci sɔrŋ ikŋ a ec’odad ɛrm susu ɛm. Ɛs Kɔtɔkɔ am ɔŋ ɛl abusu -li kok simɛny ɛwr lele ów any iti owi ab, ɛtŋ ow ɛm a, n’am yɛgm eke wɛl ec’odad a el nawrɛ.
44014004	Ɛb ab ɛm ec’agŋ a ubr ɛm yony: agŋ likpr inym es Jwifɛl a eci, ɛtŋ bɛb inym es ɛrm ɛsɛl a eci.
44014005	Jwifɛl lele ɛl ek’elm Jwifɛl a lele ɛl ec’es ɛw ɛsɛl ab ab, am bɛbm eke k’ijr Pɔl lele Barnabas ab gbre ke íbi ɛl mebn ɛm.
44014006	Eke -li b’uw any a, -l’uru es -n’imn Likaoni wus af e sɛb ab a ek’el Lisr, Dɛrb, lele ow e saw saw ab ab eci.
44014007	Yogŋ yɛji, -n’am ɔb Amani Mamn a e kokoba.
44014008	Lisr yogŋ, ɛgŋ nyam anŋ eke bi sig es cɛ aŋke li bubm es. In e mew ɛm ɛtŋ sos ɛyr’r ɛtŋ lɛgŋ kaka l’ɔtum n’anm es.
44014009	Lɛgŋ nyam Pɔl am dad odad ɛtŋ n’am iri. Pɔl ok’r anyamn af am lɛr’r ɛtŋ l’ɛkn eke ɛgŋ a ɔny ɔmn eke k’ewl.
44014010	Li dad ow lebl tuɔtuɔ ɛm ninɛ: "Ìgb, ìnym es ceŋ!" Ɛgŋ a igb us es ɛtŋ am an es.
44014011	Eke dedeku a ɛkn low a eke Pɔl kok a, -l’ɔg -li dad ɛl ec’ɛbr ek’el Likaoni ab ɛm ninɛ: "Sinyam itŋn sos el agŋ ow ɛŋn ɛy!"
44014012	-N’am ɛsŋ Barnabas 'Zes' ɛtŋ -n’am ɛsŋ Pɔl 'Ɛrmɛs', aŋke Pɔl anake b’ɔb amani a.
44014013	Zes eci nyam ŋɔŋn usu a anŋ ɛb a ec’ɛm ɛy usu a. In ec’egb waw ɛs a ot sed lele suw amamn ab ow lisany a ec’any af; l’erur eke dedeku ab ab -li ki waw egb -n’ɔŋ Barnabas lele Pɔl ab.
44014014	Gbɛkɔ eke Barnabas lele Pɔl ab iri low na a, -n’ɔny ɛl eci mob sus ɛm a -li gbagbrm ɛm, ɛtŋ -l’uru es -l’ok dedeku ab ɛm -n’am ɛlu lebl -li dad -l’ɛsɛ:
44014015	"Agŋ lisijimɛl, kɔ bla ɛtŋ am kokr ɛbɛn ee? Agŋ cɛ s’el ɛsɛ ɔny af. S’am is ɔny Amani Mamn a eke k’igŋn ɔny e sinyam ekekey na ek’el ob ɔfr ɔfr a okr es, ke ɛ́wal lɛɛr Nyam ek’anŋ owr ke kok afr, wus, okij lele ob fɛŋ ek’anŋ ɛm ab ab a.
44014016	Godo godo a, li yɛb ɛbr ɛbr a fɛŋ eb ɛl obi ec’ejagb eke -l’erurir.
44014017	Gbɛkɔ sɛgŋ fɛŋ li b’okm sos ɔkm in ec’ɛrm mamn ɔny ab ɛm: li b’ɔŋ mij anŋ afr ɛtŋ an ok ɔny wus ɛtŋ li b’ɔŋ ɔny egb eke k’ubr ek’ow e lɛgŋ b’ow a; li b’ɔŋ ɔny ob ij ɛtŋ li bi yibr ɔny ec’ɛrm a sos ɛm iŋn."
44014018	Sodad amua e dad ɛm bɔbɔ yɛji, ɛrm ɛsɛl a ij gbre eke k’ɛdŋn dedeku a eke ki waw egb ɔŋ ɛl.
44014019	Jwifɛl ek’anŋ Pisidi eci Antiɔs a lele Ikoniɔm ab a ow ɛtŋ eb dedeku a. -L’ɔr Pɔl mebn ɛm ibi eci, ɛtŋ -l’ɔdu -l’ɛlu ow ɔkm baŋn a aŋke -li tutr ek’ow uw ŋ̂.
44014020	Sica eke jam ɛsɛl a ow ar ɛlul il ɛm a, l’igb wus l’ɛwl l’ɛy baŋn a. Eke lɛgŋ b’ɛny a, Barnabas ab -n’im Dɛrb.
44014021	Pɔl lele Barnabas ab im ɔb Amani Mamn e kokoba Dɛrb ɛb ɛm; yogŋ, -li kok agŋ nɔnɔ el jam ɛsɛl. Sica -l’ɛwl mɛny -n’im Lisr, Ikoniɔm, lele Pisidi eci Antiɔs ab ab.
44014022	-L’usur jam ɛsɛl a ɛrm, -l’atr wɛl sos es eke wɛl k’inym es tuɔtuɔ wɛl ec’ɔmn ab ɛm ɛtŋ -n’am dad wɛl -l’ɛsɛ: "Ow it eke si k’ijr gbre nɔnɔ gbuŋ ke s’ók Nyam e gbreŋgbi usu a."
44014023	Nyamel fɛŋ ɛm, -li b’ɛnm agŋ ekpekp -n’ɔŋ wɛl ɛtŋ eke -li b’ ɛnŋ nɛny -ni ŋɔŋn Nyam a, -li b’afl wɛl es -n’ɔŋ Ɛs Kɔtɔkɔ eke agŋ amua ɔny ɔmn in ɛm a.
44014024	Ɛmɛny -l’ubr Pisidi wus a ɛtŋ -n’im -l’ok Panfili eci wus ab af.
44014025	Pɛrj ɛb ɛm yogŋ, -l’ɔb Nyam ec’Amani Mamn a e kokoba ɛtŋ sica -n’im -l’ok Atali ɛb ɛm.
44014026	-L’igb yogŋ mijɛtŋ ɛm -n’aam Siri ec’Antiɔs a. Ɛb na ɛm anake wɛl ot ok ɛl Nyam eci nyimn mamn ab ɛm juma na eke sica -li kokr -l’uwarir a ec’a.
44014027	Eke -n’imn -l’okr yogŋ a, -l’as Nyamel ec’agŋ a luku -li dad wɛl ów a fɛŋ eke Nyam ɛcr ɛl ɛm kok a, lele elel eke Nyam figr agŋ ek’elm Jwifɛl a yɛji ɔmn e lakp a.
44014028	-N’anŋ yogŋ jam ɛsɛl ab ab ow ibn nɔnɔ.
44015001	Agŋ bɛb anŋ Jude ow Siri eci Antiɔs a ɛtŋ am yɛgm agŋ lisijimɛl a low dad ɛsɛ: "Eke ubrmn likr es ɛsɛ elel eke Mois ec’ ol a am ibrm ab af a, k’ow ɔtumn ɛŋnmn es eb ɛlu."
44015002	Pɔl lele Barnabas ab ɛgŋm low na ebm ɛtŋ -l’atar ów es ligbɛl agŋ ab ab. Wɛl ɛgŋ eb eke Pɔl, Barnabas lele Antiɔs ec’agŋ bɛb ab k’im Jerusalɛm ke ɛrm ɛsɛl a lele agŋ ekpekp ab ab -li dad odad na.
44015003	Ɛtŋ Nyamel a ɛkn ɛl ec’usu im a e low. -L’ɛcr Fenisi lele Samari ab eci, ɛtŋ -n’am awl elel ek’agŋ ek’elm Jwifɛl a ocr any ɔkŋn Nyam a e low; amani na ɔŋ agŋ lisijimɛl a ɔny sos ɛm iŋn ligbɛl.
44015004	Eke -l’okr Jerusalɛm a, Nyamel a, ɛrm ɛsɛl a, lele agŋ ekpekp ab ab eb ɛl, ɛtŋ ów a fɛŋ eke Nyam ɛcr ɛl ɛm kok a, -n’am awl -l’ok wɛl.
44015005	Gbɛkɔ Farisiɛl ec’ogog ec’agŋ bɛb ek’ɔny ɔmn a, igb ɛtŋ am dad ɛsɛ: "Ke wɛl búbr agŋ a ek’ɔny ɔmn k’elm Jwifɛl a ekr es ke wɛl ɔ́ŋ ɛl -l’ɛlum Mois ec’ol a."
44015006	Ɛrm ɛsɛl a lele agŋ ekpekp ab ab as luku ɛtŋ am ɔny odad na igbl ogŋ ɛkn.
44015007	Eke -l’atarir ów es kpekpe a, Piɛr eb odad ɛtŋ dad ninɛ: "Agŋ lisijimɛl, uwr any eke lɛgŋ a ɛtŋ Nyam sɔsum oc’m ɔny ec’araŋn eke mi k’ɔb Amani Mamn e kokoba m’ók agŋ ek’elm Jwifɛl a, yec’ɛtŋ ke -l’iri ke -l’ub nawrɛ.
44015008	Ɛtŋ Nyam eke uw agŋ eci mɛrm ab any a, ɛlu ɔkm yɛgm eke l’eb wɛl; n’ɔŋ wɛl Abŋ Lala ɛsɛ ɛy af.
44015009	Ɛl lele ɛy ab ec’araŋn a, l’okm ereb kaka: l’ayal wɛl ec’ɛrm a aŋke -n’ɔny ɔmn.
44015010	Ɛtŋ sica bla sosiɛm am sismn Nyam odad agŋ a ek’ɔny ɔmn a ec’ɛrɛkp leg leg ec’uyul ɛm, ɛrɛkp ek’ɛy lagŋɛl lele ɛy obi ɛy obi ab, s’ɔtum s’uyum ab ee?
44015011	Ke tasi ɛm a, s’ub nawrɛ eke Ɛs Kɔtɔkɔ Jesu eci sɔrŋ ikŋ ab ɛm wɛl sɔg ɛy ɛsɛ ɛl af."
44015012	Sica dedeku a fɛŋ yewal tiŋ, ɛtŋ wɛl am iri Pɔl lele Barnabas ab dad mɛny ɛwr lele low any iti owi ab eke Nyam ɛcr ɛl ɛm kok ɔŋ agŋ a ek’elm Jwifɛl a.
44015013	Eke Pɔl lele Barnabas ab dad odad a ok es a, Jak ɔdu eb ɛtŋ dad ninɛ: "Agŋ lisijimɛl, ìrir ɛm ec’odad na!
44015014	Simɔ dad elel eke kpɔkpɔ ɛm ɛtŋ Nyam ɛw ɛb ɛb ec’agŋ ek’elm Jwifɛl a e low any, ke ɛl ɛm a ot agŋ eb mum nyam el in eci.
44015015	Ɛtŋ low na lele kokoba ɔb ɛsɛl ec’odad ab ab okr af, aŋke Nyam Lɛl am dad ɛsɛ:
44015016	Ow e jam a, m’ow m’ɛwl m’ow, ke David ec’êl a ek’ɛy wus a m’úsr ɛm, in e êl ek’uŋ a, mi kókr ɛm, ke m’ínymn in es.
44015017	Ɛtŋ agŋ ɛjec’a fɛŋ b’ow ɔl Ɛs Kɔtɔkɔ es; ɛɛ, ɛbr ɛbr a fɛŋ eke m’ɛsŋ eke k’el ɛm ec’a, b’ow ɔl’m es. Na el Ɛs Kɔtɔkɔ ec’odad eke dad;
44015018	lɛgŋ a ɛtŋ l’ɛlu in ec’ów amua ɔkm li yɛgm."
44015019	Jak igŋ af dad ninɛ: "Na sosiɛm, m’erurm eke wɛl k’ijr agŋ a ek’elm Jwifɛl ke oc any ɔkŋ Nyam a gbre.
44015020	Gbɛkɔ s’áwŋ ɛl lɛl si dad ɛl eke -li k’ijmn ndey eke wɛl oc wawr egb ɔŋ sɛkp, -l’ijmn nfaci, -l’ijmn ndey eke wɛl okm mebl es, -l’ɛgŋmn mebl;
44015021	aŋke godo godo ɛtŋ, ɛb ɛb fɛŋ ɛm, wɛl am dad Mois eci sol amua ec’odad ɛtŋ Nyam nuŋ igŋ susu yɛji sɛgŋ fɛŋ nɛnɛgŋ e lɛgŋ wɛl b’awl."
44015022	Ow sosiɛm ɛrm ɛsɛl a, agŋ ekpekp a, lele Nyamel a fɛŋ ab ɛgŋ eb eke k’ot ɛl ɛm ec’agŋ igŋ Pɔl lele Barnabas ab af im Siri ec’Antiɔs a. -Li sɔsum Jud eke wɛl b’ɛsŋ Barsabas lele Silas ab -l’ot; -l’el agŋ lisijimɛl ab ɛm ec’any ɛsɛl yony.
44015023	Kin lɛl eke wɛl ɔŋ ɛl a: "Ɛrm ɛsɛl a lele agŋ ekpekp ab ab, ek’el ɔny lisijimɛl a, am ɔŋ agŋ lisijimɛl a ek’elm Jwif k’ir Antiɔs, Siri lele Silisi ab a lebl.
44015024	S’iri ek’agŋ anŋ ɛy ogŋ aŋa ow ɔŋ ɔny ɛwr jeŋjeŋ, ebr ɛrmij ɛl eci sodad ebl ab ɛm. Ow elm ɛy s’ɔɔm ɛl abusu low na e kok eci.
44015025	Na sosiɛm, ɛy a fɛŋ eci nɛny af okr ɛm, si sɔsum agŋ s’ot eke si k’ɛrm ɛl ɔny ogŋ a, -l’ɛwl ɛy lawlɛl Barnabas lele Pɔl ab,
44015026	eke blel irmn ɛl ec’owr anŋ a ɛy Ɛs Kɔtɔkɔ Jesu Krist e juma kok ɛm.
44015027	S’am ɛrm Jud lele Silas ab ɔny ogŋ a eke ki dad ɔny ɛl obi ɛm, lɛl na eke s’am nɔn aŋa a e low.
44015028	Tasi ɛm a, ɛy lele Abŋ Lala ab, s’ɛgŋ s’eb eke si k’ɔɔm ɔny ɛrɛkp ɛjeci ek’ow elm sol amua ek’it a cɛ:
44015029	k’ìjr ndey eke wɛl oc wawr egb ɔŋ sɛkp, k’ɛ̀gŋn mebl, k’ìjr ndey eke wɛl okm mebl es, k’ìjmn nfaci. Eke ɔsur ów amua, ow b’ow akpl. Agŋ lisijimɛl, s’am ɛsŋn ɔny!"
44015030	Wɛl ɛlu agŋ a eke wɛl ɛrm ab es, ɛtŋ -n’im -l’ok Antiɔs. Yogŋ -l’as agŋ a fɛŋ ek’ɔny ɔmn a luku ɛtŋ -n’ɔŋ wɛl lɛl a.
44015031	Wɛl awl lɛl a ɛtŋ agŋ a fɛŋ sos ɛm am iŋn, sos es atr ec’odad ek’anŋ ɛm a eci.
44015032	Jud lele Silas ab ek’ɛl obi yɛji el kokoba ɔb ɛsɛl a, dad ɔmn ɛsɛl a odad kpekpe sos es atr eci; -n’ɔŋ wɛl ec’ɔmn a ij lɛc obn.
44015033	-N’anŋ yogŋ sɛgŋ bɛb, ɛtŋ ɛrm es ɛy ɛm, ɔmn ɛsɛl a ɔŋ ɛl ejagb -l’ɛwl -n’im agŋ a ek’ɛrm ɛl a ogŋ. [
44015034	Silas gbɛ ɛgŋ eb eke k’anŋ yogŋ.]
44015035	Gbɛkɔ Pɔl lele Barnabas ab gbɛ anŋ Antiɔs. Agŋ ɛjeci nɔnɔ ab -n’am yɛgm agŋ low, ɛtŋ -n’am ɔb Ɛs Kɔtɔkɔ ec’odad a ec’amani.
44015036	Eke -n’anŋn Antiɔs yogŋ toŋ ow ibn a, Pɔl dad Barnabas ninɛ: "S’ɛ́wl mɛny s’im ɛb a fɛŋ ɛm eke s’ɔb Ɛs Kɔtɔkɔ ec’odad a ec’amani a, s’ɛ́kn agŋ lisijimɛl a ek’ɔny ɔmn a, s’ɛ́kn elel eke -n’am aan es a."
44015037	Barnabas erur eke Jan Mark k’igŋ ɛl ab im,
44015038	kɔ Pɔl gbɛ erurm aŋke Jan Mark igŋ ɛlu ɛl es Panfili, ɛtŋ ɛmɛny l’ɛwlm wɛl juma ab ɛm ij.
44015039	-L’atar ów es sɛnyn sɛnyn toŋ -l’ɛlulil es. Barnabas oc Mark ɛtŋ eb mijɛtŋ im Sipr;
44015040	Pɔl gbɛ oc Silas, ɛtŋ eke ɔmn ɛsɛl a ot ok ɛl Ɛs Kɔtɔkɔ eci nyimn mamn ab ɛm a, n’im.
44015041	L’ɛcr Siri lele Silisi wus af ab eci n’am atr Nyamel a fɛŋ sos es ɔmn ɛm.
44016001	Pɔl im ɛy Dɛrb ɛtŋ ɛmɛny im ɛy Lisr. Yogŋ, jam ɛs nyam anŋ eke wɛl b’ɛsŋ Timote; lis a Jwif ek’in yɛji ɔny ɔmn; ɛs a gbɛ Grɛk.
44016002	Agŋ lisijimɛl a e k’ir Lisr lele Ikoniɔm baŋn ab a, bi dad Timote e lís ec’ów amamn nɔnɔ.
44016003	Pɔl erur eke k’ɔny ɛcm’n ab; l’oc ow ab n’im ɛtŋ l’ ubr ow likr es, Jwifɛl a ek’anŋ yogŋ a eke -li b’ow -l’ɛc a sosiɛm, aŋke agŋ a fɛŋ uw any eke ɛs a Grɛk.
44016004	Ɛb a fɛŋ ɛm eke -n’am ɛc a, -n’am dad agŋ a ek’ɔny ɔmn a ów a fɛŋ eke ɛrm ɛsɛl a lele Jerusalɛm ec’ agŋ ekpekp ab ab dad ucu es a, ɛtŋ -n’am ibrm eke wɛl k’ɛlum ów amua.
44016005	Sinyamel a am ɛy lɛc ɔmn ɛm, ɛtŋ lɛgŋ liy nyam nyam fɛŋ agŋ am bobn.
44016006	Abŋ Lala ɛ́gbm Pɔl lele Silas ab es eke -li ki dad Nyam ec’odad a Azi ogog a; ow ɔŋ -l’ubr Friji lele Galasi ab eci wus ab af.
44016007	Eke -li titmn Misi wus af a, -n’am bɛbm eke -li k’im Bitini wus af, gbɛkɔ Jesu ec’Abŋ a yɛbm ɛl.
44016008	Ow sosiɛm -l’ubr Misi ɛtŋ -n’im Troas baŋn eci nanu a.
44016009	Ncok ɛm a, Pɔl ɛrur mɛmn: l’ɛkn Maseduan iy nyam ek’inym es ke am ŋɔŋn’n dad ɛsɛ: "Ɛ̀c Maseduan ke ów ɛlum ɛy abu!"
44016010	Kpɛkŋ eke mɛmn ɛrur na b’oc es a, si bɛbm sos s’us ejagb Maseduan im eci, aŋke s’ub nawrɛ eke Nyam ɛsŋ ɛy eke si k’ɛwl yogŋ ec’agŋ a Amani Mamn a.
44016011	S’eb mijɛtŋ Troas, s’igb yogŋ kpɛkŋ kpɛkŋ toŋ s’im s’ok Samotras lekr ɛm, ɛtŋ eke lɛgŋ ɛny a, s’im s’ok Neapolis baŋn.
44016012	S’igb yogŋ s’im Filip, Maseduan eci wus a eci ɛb gbɛl ek’anŋ Rom ec’es ɛw ɛm a. S’anŋ ɛb ab ɛm si kok sɛgŋ wa cɛ.
44016013	Nɛnɛgŋ e lɛgŋ a, s’ok ɔkm baŋn a s’im mij nɛny a; yogŋ si tutr eke si b’ow s’ɛŋn Jwifɛl ek’anŋ Nyam ŋɔŋn ɛm usu nyam. S’ok es yogŋ ɛtŋ ɔyɔw a ek’as luku anŋ yogŋ a, si dad ɛl odad.
44016014	Ɔyɔw ab ɛm e nyam e nin el Lidi, Tiatir baŋn yɔwi eke b’ɔl sigbad ebl amamn ij ke b’igŋ Nyam nuŋ. N’am iri ɛy ec’odad a, ɛtŋ Nyam ɔŋ’n abŋ eke li k’ɛw Pɔl e sodad a ɛrm af.
44016015	Ow ɔŋ wɛl ok’r mij nuŋ, in lele in ec’akŋ ab ab. L’ɛw ɛy abu li dad ninɛ: "Eke am ɛkan eke m’ub Ɛs Kɔtɔkɔ nawrɛ tasi, ke òwr anŋn ɛm ogŋ a." Ɛtŋ l’atrm ɛy s’ɛgŋ s’eb.
44016016	Lɛgŋ nyam s’aam Nyam ŋɔŋn ɛm, ɛtŋ adyɔwli nyam am ɔbr ɛy. In ɛm a, abŋ ŋuŋ nyam anŋ eke b’ɔŋ’n l’ɛkn efi e low ek’am ow a li dad. Ów amua eke li b’ɛkn li dad a b’ɔŋ in ec’es ɛwɛl a os nɔnɔ.
44016017	Ɛy lele Pɔl ab, n’am us ɛy jam l’ɛlu lebl li dad l’ɛsɛ: "Agŋ amua, Afr Kpekpe e Nyam a e juma kok ɛsɛl! -N’am dad ɔny ejagb a eke b’ɛwl ɛgŋ sel ɛŋn ɛm a ec’odad!"
44016018	Yɔwli a am kok ɛbɛn sɛgŋ nɔnɔ. Ow b’afŋn es a, Pɔl ɛrm ebl toŋ batŋ ɛwl mɛny dad abŋ ŋuŋ a ninɛ: "Jesu Krist e nin ɛm, ɛ̀y ɔkm in ɛm!" Ɛtŋ wanci ab af cɛ abŋ a ɛy ɔkm yɔwli ab ɛm.
44016019	Eke adyɔwli a ec’es ɛwɛl a am ɛkn eke -li k’ow -n’ɛŋnmn os ow ɛm ij a, -n’ɔny Pɔl lele Silas ab -l’ow ɛbɛrŋ ɛm es ɛwɛl ec’any af.
44016020	-L’ot wɛl -n’im Rom e jɛj ok ɛsɛl ek’anŋ yogŋ a ec’any af, ɛtŋ -li dad ninɛ: "Agŋ amua am is odad ɛy ec’ɛb na ɛm;
44016021	ɛl Jwifɛl, ɛtŋ -n’am yɛgm agŋ ɛb ir owr. Ɛy Rom eyŋ; ɛy ec’ol a ɔɔm abusu eke si k’ɛgŋ s’eb oglog si kok ow e low."
44016022	Dedeku a yɛji ebl ɛrm ok Pɔl lele Silas ab af. Jɛj ok ɛsɛl a ɔŋ wɛl eb Pɔl lele Silas ab mob sos ɛtŋ ɔŋ abusu eke wɛl k’ɔr ɛl likŋni ɛm.
44016023	Ɛtŋ eke wɛl ɔr ɛl sɛnyn sɛnyn bake ow uwr a, wɛl ok ɛl sobel ɛm, ɛtŋ wɛl ɔŋ usu ɔsu ɛs eke k’ɛw ɛl nyamn af sɛnyn sɛnyn.
44016024	Eke n’ɛŋn abusu ikŋ na a, l’ot l’ok wɛl sobel ab ɛm ec’akŋni nyam ek’anŋ sobel a e nuŋ kɔkɔ a, ɛtŋ n’awŋm wɛl akr ekŋ ekpr ab.
44016025	Ncok eci lɛgŋ uyu nuŋ ɛm a, Pɔl lele Silas ab am ŋɔŋn Nyam ɛgŋ ɛj kɔklm’n ɛtŋ sobel ɛm ɛsɛl a am iri.
44016026	Kpru ɛm, wus umu tuɔtuɔ, ɔny sobel a mumu. Kpɛkŋ masany a fɛŋ fifig ok es ɛtŋ sobel ɛm ɛsɛl a eci ŋgbraka a fɛŋ mɔmu es.
44016027	Usu ɔsu ɛs a ufŋm es, eke li b’ɛkn eke sobel a eci masany a fifig a, l’ɔdu in e lab ler ɛm a l’ɛlu ɔkm eke li k’ibir in sosi, aŋke n’am tutr eke sobel ɛm ɛsɛl a uru es im.
44016028	Kɔ Pɔl barm in e lɛc fɛŋ ɛm ninɛ: "Kì kokr ŋ sosi low ŋuŋ! Ɛy fɛŋ s’anŋ aŋa!"
44016029	Usu ɔsu ɛs a ibrm eke wɛl k’igŋ al; l’uru es l’ɛy akŋ a, sos ufŋ ɛm, erŋn ab, l’ok ɔwrɔkp wus Pɔl lele Silas ab ec’any af.
44016030	N’ɔŋ wɛl ok ɔkm ɛtŋ li dad wɛl ninɛ: "Agŋ ɛgbɛl, kɔ ayaf mi ki kokr ke m’ɛ́ŋn sel ee?"
44016031	-Li dad ow ninɛ: "Ùb Ɛs Kɔtɔkɔ Jesu nawrɛ ke ŋ lele ŋ ec’akŋ ab ɛ́ŋan sel."
44016032	Ɛtŋ -n’am dad ow Ɛs Kɔtɔkɔ ec’odad, in lele agŋ a fɛŋ ek’anŋ’n akŋ ab ab.
44016033	Ncok a eci wanci ab af cɛ, usu ɔsu ɛs a ot ɛl ab im ɛtŋ yɔyɔg ɛl abi ɛnyɛmbri ab es. Kpɛkŋ in ec’agŋ ab ab wɛl ok ɛl mij nuŋ.
44016034	L’oc Pɔl lele Silas ab n’im in ec’akŋ a ɛtŋ n’ɔŋ wɛl ob ij. Ɛgŋ na lele in ec’akŋ ab ab sos ɛm am iŋn aŋke -l’ub Nyam nawrɛ.
44016035	Eke lɛgŋ ɛny a, Rom e jɛj ok ɛsɛl a ɛrm agŋ ow dad usu ɔsu ɛs a ninɛ: "Ɛ̀lu agŋ a es."
44016036	Usu ɔsu ɛs a ow dad Pɔl ninɛ: "Jɛj ok ɛsɛl a ɔŋ abusu eke wɛl k’ɛlu ɔny es. Ɔtur eke sica k’okr ɔkm imn ɛrm es ɛy ɛm."
44016037	Kɔ Pɔl dad agŋ a ninɛ: "Wɛl jɛjm ɛy e low okm, ɛtŋ -n’ɔŋ wɛl ɔr ɛy dedeku ec’any af, ke ɛy Rom ec’agŋ cɛ! Ɛtŋ -n’ɔny -l’ok ɛy sobel ɛm. Sica -n’am erur eke -li k’ok ɛy ɔkm es lɔl ɛm ee? S’ɛgŋm! -L’ow ɛl obi -l’ok ɛy es!"
44016038	Agŋ a im ɛwl jɛj ok ɛsɛl a sodad a eke Pɔl dad a. Eke -l’irir eke Pɔl lele Silas ab el Rom eyŋ tasi a, ɛrmni ɛdŋ ɛl es.
44016039	-L’ow -l’ɛgŋ low ij -n’ɔŋ wɛl, ɛtŋ -n’ɔny -l’ok wɛl ɔkm sobel ab ɛm ɛtŋ -ni ŋɔŋn wɛl eke wɛl k’ok ɔkm baŋn a.
44016040	Eke Pɔl lele Silas ab ok ɔkm sobel ab ɛm a, -n’im Lidi ogŋ a. Eke -l’ɛkan agŋ lisijimɛl a, ke -l’atar wɛl sos es a, -n’im.
44017001	Sica Pɔl lele Silas ab ɛcr Anfipolis baŋn lele Apoloni baŋn ab eci im ok Tesaloni; yogŋ, Jwifɛl eci Nyam nuŋ igŋ usu anŋ.
44017002	Ɛsɛ elel eke sakp sakp fɛŋ li bi kok ab af a, Pɔl im ɛy Nyam nuŋ igŋ usu a. Nɛnɛgŋ kpa kpa kpa sakp nyahan, l’atar ów es Nyam odad nuŋ af agŋ a ek’anŋ yogŋ ab ab.
44017003	N’am ayal l’ok wɛl ɛtŋ n’am yɛgm wɛl eke Nyam Lɛl ɛm a, ow akpl eke Mesi a k’ij gbre ke ánŋ luw ɛm igb. N’am dad wɛl l’ɛsɛ: "Jesu na eke m’am dad ɔny in ec’odad a, in anake l’el Mesi a."
44017004	Jwifɛl ab ɛm e bɛb odad a ok es sos ɛm ɛtŋ -l’ow -n’ɛŋn Pɔl lele Silas ab. Grɛkɛl nɔnɔ ek’am igŋ Nyam nuŋ a lele bosu amamn ɛm ec’ɔyɔw nɔnɔ ab yɛji kok ɛbɛn.
44017005	Gbɛkɔ Jwifɛl a nyamnɛyr am ɔny. -L’as ów marɛm marɛm ɛsɛl eke -n’ɛŋan ɛbɛrŋ ɛm a luku, -n’am is odad agŋ ab ɛm, ɛtŋ -n’am bubr agŋ ɛm baŋn a. Ca -l’igb -l’ok Jasɔn ec’akŋ a, -n’am ɔl Pɔl lele Silas ab eke -li k’ɔny -l’ot -n’im dedeku a ec’any af.
44017006	Eke -n’ɛŋnm wɛl a, -l’ɔdu Jasɔn lele agŋ lisijimɛl bɛb ab es -l’ow baŋn a ec’es ɛw ɛsɛl a ec’any af, ɛtŋ -n’am ɔg -li dad -l’ɛsɛ: "Agŋ amua inymn wus na nimum es afr; sica ɛy ogŋ a -l’ok a!
44017007	Ɛtŋ Jasɔn eb ok ɛl akŋ! Agŋ amua fɛŋ am kok ów ek’elm Sesar ec’ol a eci, aŋke -n’am dad eke es ɛw ɛs ɛjeci nyam in anŋ eke wɛ’n b’ɛsŋ Jesu."
44017008	Sodad amua ɔŋ dedeku a lele ɛb a ec’es ɛw ɛsɛl ab ab sos inym es afr.
44017009	-N’ɔŋ Jasɔn lele agŋ lisijimɛl ab ab ɛw os es gbuŋ ɛtŋ -l’ɛlu wɛl es.
44017010	Kpɛkŋ eke lɛgŋ uk a, agŋ lisijimɛl a ɔŋ Pɔl lele Silas ab im Bere. Eke -l’okr yogŋ a, -n’im Jwifɛl e Nyam nuŋ igŋ usu a.
44017011	Bere e Jwifɛl a b’ɛgŋ low eb akm Tesaloni ec’a; -l’eb Nyam odad a ɛl e sos ɛm iŋn fɛŋ ɛm. Ɛtŋ sɛgŋ fɛŋ -li bi wewr Nyam Lɛl a, yec’ɛtŋ ke -l’ɛkn eke Pɔl ec’odad eke bi dad ɛl a el nawrɛ.
44017012	Ɛl ɛm ec’agŋ nɔnɔ ub nawrɛ; ɛtŋ Grɛkɛl ab ɛm, bosu amamn ɛm ec’ɔyɔw nɔnɔ lele egŋ nɔnɔ ab yɛji ub nawrɛ.
44017013	Kɔ eke Tesaloni e Jwifɛl a iri eke Pɔl am dad Nyam odad Bere baŋn ɛm yɛj’a, -l’ow -n’am ŋuŋn dedeku a mɛrm ɛm -n’ɔŋ wɛl ɛw jeŋ jeŋ.
44017014	Ow sosiɛm, kpɛkŋ agŋ lisijimɛl a ɔŋ Pɔl imn okij any a eci; gbɛkɔ Silas lele Timote ab gbɛ anŋ Bere.
44017015	Agŋ a ek’aam nyimn Pɔl a im ɛwl’l toŋ ok Atɛn baŋn, ɛtŋ -l’ɛwl -n’im Bere Silas lele Timote ab ec’amani a eke Pɔl ɔŋ ab ab. Amani ab ɛm, n’am ibrm eke wɛl k’ow fafa ɛŋn’n.
44017016	Eke Pɔl am eku Silas lele Timote ab Atɛn yogŋ a, low am ɛy’r sos ɛm eke ɛb na k’el sɛkp eci nuŋ igŋ ɔfr.
44017017	Nyam nuŋ igŋ usu yogŋ, li b’atar ów es Jwifɛl lele agŋ a ek’elm Jwifɛl ke am igŋ Nyam nuŋ ab ab, ɛtŋ ɛbɛrŋ ɛm yɛji sɛgŋ fɛŋ li b’atar ów es agŋ ɛjeci eke li b’ɛŋn ab ab.
44017018	Epikurɛl lele Sitoyikɛl eci low yɛgm ɛsɛl ab ab yɛji am atar ów es Pɔl ab. Ɛl ɛm ec’agŋ bɛb am ibrm ɛsɛ: "Nɛnym gbɛl ɛs na, bla odad iy n’am dad gbɛ ee?" Eke agŋ bɛb am iri Pɔl dad Jesu ec’odad lele luw ɛm anŋ igb owi ab a, -n’am dad -l’ɛsɛ: "Ɛgŋ na, ɛsɛ etu e sinyam a cɛ ec’odad ow’n am dad af."
44017019	Ow sosiɛm -l’oc Pɔl ab -n’im baŋn a ec’ów bɛbm ɛsɛl a ec’any af, ɛtŋ -li dad ow ninɛ: "Kɔ s’ɔtu eke si k’uw low yɛgm owr na eke am dad ow ec’odad ab any ee?
44017020	Eke am dad ɛy ów eke am iti ɛy any a sosiɛm, s’am erur eke si k’uw ow e nyandrɛ ab any."
44017021	Tasi ɛm a, Atɛn eyŋ a fɛŋ lele etu agŋ a ek’ir ɛl ab a, b’eb sɛgŋ nɔnɔ am iri oglog am dad ów owr ec’odad cɛ.
44017022	Pɔl inym es ów bɛbm ɛsɛl a ec’any af ɛtŋ dad ninɛ: "Atɛn eyŋ, m’am ɛbmn nyamn eke low low fɛŋ ɛm eel Nyam nuŋ igŋ ɛsɛl tasi.
44017023	Tasi ɛm a, eke m’am ɛc ɔny eci baŋn ɛm a ke m’am ɛkn ɔny e sinyam nuŋ igŋ e mob a, m’ɛkn egb waw usu nyam eke wɛl nɔn: 'Nyàm eke wɛl uwm any eci'. Ɛɛ! Yec’a eke am igŋn nuŋ ke uwmn any a anake m’am ow mi dad ɔny in ec’odad a.
44017024	Nyam a eke kok wus na nimum lele mob fɛŋ ek’anŋ ɛm ab a, anake el afr lele wus ab eci Ɛs Kɔtɔkɔ a, ɛtŋ l’írm Sinyamel ek’agŋ us ab ɛm.
44017025	L’ibram eke agŋ k’ɔŋ’n ob kaka fɛŋ ɛsɛ ow’n ɔnym ob af; tasi ɛm a, in anake li b’ɔŋ agŋ a fɛŋ owr anŋ, sel lele mob mob fɛŋ ab a.
44017026	Ɛgŋ nyam coco ɛm, li kok ɛbr ɛbr a fɛŋ ɛtŋ l’ok wɛl wus na nimum af. L’ok akpo n’ɔŋ wɛl, ɛtŋ susu susu a eke -li k’ir a yɛji, l’ɛdŋ ow e sereb a.
44017027	Li kok ɛbɛn yec’ɛtŋ ke agŋ a ɔ́l’l es. Ɛtŋ eke es ɔl a am ɛw bɔbrm ɛm yɛji, k’aw ke -l’ɔtu eke -li k’ɛŋn ow, aŋke Nyam anm kpekpe ɛgŋ kaka eci.
44017028	Tasi ɛm a, ɔny e lɛl nɔn ɛsɛl a yɛji dad ninɛ: 'In ɛm s’anŋ owr, s’ɔtu eke si k’an es s’ɛc, ɛtŋ s’anŋ.' Ɛtŋ lɛl nɔn ɛs ɛjeci nyam yɛji dad ninɛ: 'S’el in ec’ey.'
44017029	Eke s’el in ec’ey a, si k’ɔ́nyn tutr eke Nyam anŋ ɛsɛ sika ɛm nyàm, os ɛm nyàm oglog lebn ɛm nyàm ek’agŋ ij mɛwl kok ɛl ec’ów tutr ɛm af.
44017030	Agŋ ec’any uwm ɛm ec’ów eke kok lɛgŋ a ek’ɛc ab ɛm a, Nyam ɛwm ɛrm af ij, kɔ n’am ibrm susu a fɛŋ ec’agŋ a eke k’itŋn ɛl ec’es an a.
44017031	L’oc lɛgŋ nyam l’ɛw es, eke ɛgŋ a eke li sɔsum l’oc ab ɛm, li b’ow li jɛj wus e low l’ok nɛnyɛmbri nyam ɛm. L’ɛlu ow e low ɔkm agŋ fɛŋ ec’any af ɛgŋ na eke l’igbm luw ɛm ab ɛm!"
44017032	Eke -l’irir Pɔl dad luw ɛm anŋ igb ec’odad a, agŋ bɛb am kokr’r miyɛr, ɛtŋ oglog am dad ɛsɛ: "Lɛgŋ ɛjeci ke s’íri ŋ ec’odad na."
44017033	Af aŋa anake Pɔl ɛlu ɛl es a.
44017034	Kɔ agŋ bɛb gbɛ ɛgŋ in e low a eb ɛtŋ ub nawrɛ. Ɛl ɛm a, Denis ek’el ów bɛbm ɛsɛl ab ɛm ec’ɛgŋ a, yɔw nyam eke wɛl b’ɛsŋ Damaris a lele agŋ ɛjec’ab anŋ ɛm.
44018001	Eke ów amua b’ɛc a, Pɔl igb Atɛn im ɛy Korɛnt.
44018002	Yogŋ n’ɛŋn Jwif nyam eke wɛl b’ɛsŋ Akilas; wɛl ew’r Pɔŋ eci wus ab af. N’anŋ Rom, Itali wus af l’ow ɛy Prisil ab ow k’ibnm, aŋke yogŋ Sesar Klod ɔŋ abusu wɛl ogŋ Jwifɛl a fɛŋ. Pɔl im ɛŋn ɛl,
44018003	ɛtŋ eke -n’ɔnyn juma nyam ek’el ndey lɛl ɛm lɛ́f e kok a, l’ir wɛl ab ɛtŋ -li b’okr af -li kok juma.
44018004	Nɛnɛgŋ fɛŋ, Pɔl b’im Nyam nuŋ igŋ usu a, ɛtŋ eke li b’eb odad a, li b’ɔl eke li k’eb Grɛkɛl lele Jwifɛl ab.
44018005	Sica eke Silas lele Timote ab anŋ Maseduan ow a, Pɔl b’oc in e lɛgŋ a fɛŋ am dad Jwifɛl a Nyam odad am ij nɛny dad eke Mesi a Jesu.
44018006	Kɔ Jwifɛl a ɛ́gŋm in e low a ebm ɛtŋ bi wɛwr’r; ow sosiɛm l’ufŋ in e mob sus ɛm a e siflefl ab es l’ok wɛl es, ɛtŋ li dad wɛl ninɛ: "Eke batŋ irmn, ke ɔny obi ɛm ana; ow elm ɛm e low ij. Sicaca ɛm a, m’ow m’oc any m’ɔkŋ agŋ ek’elm Jwifɛl a."
44018007	Pɔl igb yogŋ im ir Titius Justus ogŋ, ek’in ec’êl a titm Nyam nuŋ igŋ usu a. L’elm Jwif kɔ l’el ɛgŋ nyam eke ɛgŋ ɛl eci Nyam nuŋ igŋ owi a eb.
44018008	Krispus ek’el Nyam nuŋ igŋ usu a ec’es ɛw a, lele in ec’akŋ ab ab ub Ɛs Kɔtɔkɔ nawrɛ. Korɛnt baŋn eyŋ nɔnɔ ek’iri Pɔl ec’odad a yɛji ub nawrɛ ɛtŋ ok mij nuŋ.
44018009	Sica ncok nyam, Pɔl am ɛrur mɛmn ɛtŋ Ɛs Kɔtɔkɔ am dad’r ɛsɛ: "K’ùru erŋn! Nɛny ánŋ’ŋ ɛm am dad! K’àbl nɛny,
44018010	aŋke m’anŋ ŋ ab. Ɛgŋ kaka k’ɔtum kokm’ŋ low ŋuŋ aŋke ɛb na ɛm, agŋ nɔnɔ el ɛm eci."
44018011	Pɔl anŋ Korɛnt kok lakpo nyam awl nɔhɔn ɛtŋ am yɛgm agŋ Nyam odad.
44018012	Lakpo ab af eke Galiɔn eb Rom ec’es ɛw Akayi ogog ec’a, Jwifɛl okr af irŋn Pɔl. -L’oc ow -n’im jɛj ok ec’any af
44018013	ɛtŋ -li dad ninɛ: "Ɛgŋ na am ɔl eke k’eb agŋ igŋ Nyam nuŋ ek’otm ol a ec’ab es."
44018014	Eke Pɔl ɔl eke ki dad odad a, Galiɔn dad Jwifɛl a ninɛ: "Ɔny Jwifɛl, tasi ɛm a, blel ow el low ŋuŋ li kok, oglog low ligbɛl marɛm anake li kok a, ke blel m’ók sos es m’iri ɔny ec’odad a.
44018015	Kɔ ek’ow el ów es atar odad ebl owi af, en owi af lele ɔny obi e sol owi af ab a, na ɔny obi e low eke k’ɛkan ana. Sodad nɛnɛ a, m’érurm eke mi k’el ow e jɛj ok ɛs!"
44018016	Ɛtŋ l’ogŋ wɛl jɛj ok usu a.
44018017	Ɛl fɛŋ -n’ɔny Sɔstɛn ek’el Nyam nuŋ igŋ usu a ec’es ɛw ɛs a, ɛtŋ -n’am ɔr ow jɛj ok ɛsɛl a ec’any af; gbɛkɔ Galiɔn cicm sar okm ɛl es.
44018018	Pɔl anŋ Korɛnt ibn. Sica l’ɛlu agŋ lisijimɛl a es, ɛtŋ l’eb mijɛtŋ l’ot Prisil lele Akilas ab n’im Siri. Gbuŋ ke -l’eb mijɛtŋ a, Saŋkre ɛb ɛm yogŋ, Pɔl ɔŋ wɛl ɛr’r sin aŋke l’ij nɛny.
44018019	-N’im -l’ok Efɛs ɛtŋ Pɔl ɛlu ɛl es yogŋ. N’im l’ɛy Nyam nuŋ igŋ usu a ɛtŋ Jwifɛl ab ab -n’am atar ów es.
44018020	-L’ibrm ow ek’ow k’anŋ ɛl ab ibn, kɔ l’ɛgŋm.
44018021	Ke l’ɛ́lu wɛl es a, li dad wɛl ninɛ: "Eke Nyam ɛgŋ, lɛgŋ ɛjeci m’ow m’ɛwl mɛny m’ow ɔny ogŋ aŋa." Ɛtŋ l’igb Efɛs n’imn mijɛtŋ ɛm eci.
44018022	Eke l’itr es Sesare a, l’uyu n’im Jerusalɛm l’ɛsŋn Nyamel ec’agŋ a, gbuŋ ɛtŋ n’im Antiɔs.
44018023	Li kok sɛgŋ bɛb yogŋ ɛtŋ n’im. In ec’im ɛm a, l’ɛcr Galasi lele Friji e wus ab af eci ɛtŋ n’am atr jam ɛsɛl a sos es.
44018024	Jwif nyam eke wɛl b’ɛsŋ Apolɔs ke wɛl ew Alesandri a, ow ɛy Efɛs. L’el odad ebl mamn ɛs eke uw Nyam Lɛl any sɛnyn sɛnyn yɛji.
44018025	Wɛl yɛgm’n Ɛs Kɔtɔkɔ Jesu ec’ejagb a e low, ɛtŋ ari at ɛm, n’am ɔb kokoba li yɛgm agŋ Jesu e lís e low fɛŋ cɛcɛ ɛm; gbɛkɔ Jan eci mij ok nuŋ a cɛ e low l’uw any.
44018026	N’am dad ów ɔmn ɛm tasi Nyam nuŋ igŋ usu yogŋ. Eke Prisil lele Akilas ab iri’r lebl a, -l’oc ow ɛtŋ -l’otar Ɛs Kɔtɔkɔ Jesu ec’ejagb a e low akr tasi -l’ok ow.
44018027	Sica eke Apolɔs am erur eke k’im Akayi wus af a, agŋ lisijimɛl a atr’r sos es, ɛtŋ -li kok lɛl -n’awŋ ɛb ab ɛm eci jam ɛsɛl a yec’ɛtŋ ke wɛl éb’r sɛnyn sɛnyn. Eke n’im l’ɛy yogŋ a, agŋ a eke Nyam e bibm ɛm ɔny ɔmn a, l’ɛlum wɛl abu nɔnɔ.
44018028	Tasi ɛm a, dedeku fɛŋ ec’any af n’am ot ów tasi li yɛgm eke Jwifɛl a ɔnym low ij: Nyam Lɛl ɛm, n’am ɛlu ɔkm eke Mesi a Jesu.
44019001	Ek’Apolɔs anŋ Korɛnt a, Pɔl ebr mafɛny ɛm eci im ɛy Efɛs. N’ɛŋn jam ɛsɛl bɛb yogŋ
44019002	ɛtŋ l’ibrm wɛl ninɛ: "Kɔ eke ubr nawrɛ a, ɛŋan Abŋ Lala ee?" -Li dad ow ninɛ: "Ek’Abŋ Lala nyam anŋ yɛji, s’irim; wɛl dadm ɛy ow e low."
44019003	Ow ɔŋ Pɔl ibrm ɛl ninɛ: "Ke sica bogŋ e mij ok nuŋ ɛŋan ee?" -Li dad ow ninɛ: "Jan eci mij ok nuŋ a eke yɛgm agŋ a."
44019004	Pɔl dad ɛl ninɛ: "Lɛgŋ ab ɛm a, Jan am ok agŋ a ek’ɛgŋ eb eke k’itŋn ɛrm a mij nuŋ ɛtŋ n’am dad Israɛl ec’agŋ a eke k’ub ɛgŋ a eke b’ow anŋ’n jam ow a nawrɛ, ɛgŋ a el Jesu."
44019005	Eke -l’irir ów amua a, -n’ɔŋ wɛl ok ɛl mij nuŋ Ɛs Kɔtɔkɔ Jesu e nin ɛm.
44019006	Pɔl at ɛl abu nuŋ ɛtŋ -n’ɛŋn Abŋ Lala. -N’am ɛbr sɛbr eke wɛl uwm any ɛtŋ -n’am iri Nyam ogŋ ec’odad -li dad.
44019007	Agŋ a fɛŋ ɔtu ek’ij agŋ lɛw yony.
44019008	Pɔl b’im Nyam nuŋ igŋ usu a, ɛtŋ yogŋ awl emum nyahan, li bi dad ów ɔmn ɛm tasi. N’am dad Nyam e gbreŋgbi usu a ec’odad ɛtŋ n’am ɔl elel eke li k’eb agŋ a ek’am iri in ec’odad a.
44019009	Gbɛkɔ agŋ nɔnɔ am ɔny lɔru aru, ɛ́gŋm ek’ub nawrɛ ɛtŋ dedeku a ec’any af, am cak Ɛs Kɔtɔkɔ Jesu ec’ejagb a e low. Ow sosiɛm Pɔl ɛlu ɛl es, ot jam ɛsɛl ab ab im, ɛtŋ sɛgŋ fɛŋ am dad Nyam odad Tiranus e lɛl êl ɛm a.
44019010	Low na ibn toŋ ij akpo yony; ow ɔŋ agŋ a ek’ir Azi ogog a, Jwifɛl lele agŋ ek’elm Jwifɛl ab ab iri Ɛs Kɔtɔkɔ ec’odad a.
44019011	-
44019012	Pɔl ɛm, Nyam am kok sakrowa ɛgbɛl toŋ batŋ agŋ b’ot sigbad, oglog nuŋ es awŋ eke Pɔl ɛw sos a ís ɔ́lu a: ɔl a b’oc ɛl es lís ɛtŋ abŋ eŋuŋ a b’ok ɔkm ɛl ɛm.
44019013	Jwifɛl bɛb eke b’ɛc susu susu ogŋ abŋ eŋuŋ eke b’anŋ ɔ́lu ɛm a, ɛl yɛji am ɛbm oc Ɛs Kɔtɔkɔ Jesu e nin a ogŋn abŋ eŋuŋ ok ɔkm. -Li bi dad abŋ eŋuŋ a -l’ɛsɛ: "Jesu a eke Pɔl am dad in e low a e nin ɛm, m’am dad ɔny eke k’okr ɔkm!"
44019014	Ɛbɛn eke egb waw ɛs ligbɛl nyam, Jwif eke wɛl b’ɛsŋ Seva a, ec’ey lɔbŋ a yɛji bi kok ana.
44019015	Kɔ lɛgŋ nyam, abŋ ŋuŋ nyam dad ɛl ninɛ: "M’uw Jesu any ɛtŋ m’uw ɛgŋ ek’el Pɔl ab any, ɛtŋ kɔ ɔny, bwo el ɔny ee?"
44019016	Ɛtŋ ɛgŋ a eke abŋ ŋuŋ ir ɛm a ɛy ɛl af, ɛtŋ l’ɛy lɛc l’akm wɛl fɛŋ; l’ɔr wɛl lɛc ɛm toŋ batŋ mob kok kok ɛl; -l’uru es -l’ok ɔkm akŋ a -n’im sos ɔfr.
44019017	Efɛs ec’agŋ a, Jwifɛl lel agŋ ek’elm Jwifɛl ab ab, iri low na; ɛl fɛŋ erŋn am ɔny ɛl ɛtŋ agŋ am ɔny Ɛs Kɔtɔkɔ Jesu e nin a ec’ɛlum ligbɛl.
44019018	Agŋ nɔnɔ a eke ub nawrɛ a ow dedeku a fɛŋ ec’any af ɛgŋ ów eŋuŋ a eke -li kokr a e low eb.
44019019	Agŋ nɔnɔ a eke kok cam owi a ot ɛl e silɛl a ow, ɛtŋ dedeku a fɛŋ ec’any af -l’ofŋ. Wɛl ub silɛl a ec’os abi ek’ɔtu eke k’ij a, ɛtŋ ɛl ec’os ab ɛm, ow ij jɛtɛ efu fandi ekŋ yony lele lɛw ab.
44019020	Elel eke Ɛs Kɔtɔkɔ ec’abusu ɛm, Nyam ec’odad a am eb es ke am ɛlu in e lɛc a ɔkm ana.
44019021	Eke ów amua ɛc ok es a, Abŋ Lala nyimn Pɔl eke k’ɛcr Maseduan lele Akayi ab eci, ke im Jerusalɛm. N’am dad eke ek’in im yogŋ, ow’n it ke in ím Rom yɛji.
44019022	Ow sosiɛm n’ɔŋ in ec’abu ɛlum ɛsɛl yony, Timote lele Eras ab ikŋ anym im Maseduan, kɔ in obi a gbɛ ɛmɛny n’anŋ Azi sɛgŋ bɛb.
44019023	Lɛgŋ na af, ɛrm bebl ligbɛl ɛy Ɛs Kɔtɔkɔ Jesu ec’ejagb a sosiɛm.
44019024	Sika iny ɛs nyam eke wɛl b’ɛsŋ Demetrius b’oc jɛtɛ ufu kokr nyàm yɔw Artemis eci nyamel ekekey, ɛtŋ ow b’ɔŋ juma kok ɛsɛl a b’ɛŋn os nɔnɔ.
44019025	L’as in e juma kok ɛsɛl a lele agŋ ɛjec’a eke ɛl e juma a ot in ec’a es a luku ɛtŋ li dad wɛl ninɛ: "Agŋ o, uwr any eke ow el juma na anake b’ɔŋ ɛy s’ir ɛb sɛnyn sɛnyn a.
44019026	Am ɛkan ɛtŋ am irir low eke Pɔl ikŋ na am kok a: tasi ɛm a, n’am dad eke sinyam a eke agŋ in kok a, in elm nyàm, ɛtŋ l’eb agŋ nɔnɔ, ow elm Efɛs aŋa sɔny cɛ, kɔ Azi wus nimum af yɛji.
44019027	Low na ɔtu eke ki ŋuŋn ɛy e juma a, ke ɛmɛny ow ɔ́ŋ nyàm yɔw Artemis e nyamel gbɛl a irmn in ec’any a; nyàm yɔw na eke Azi lele wus na nimum ec’agŋ a fɛŋ ab b’igŋ nuŋ a e sagb a b’ow oc es!"
44019028	Eke -l’irir sodad amua a, agŋ a ɛrm ebl afŋn es ɛtŋ am ɔg dad ɛsɛ: "Efɛs eci Artemis a el ligbɛl!"
44019029	Ɛrm bebl a eb es ɛb a fɛŋ ɛm. Agŋ a ɔny Gayus lele Aritak ab, Maseduan wus af eyŋ yony eke b’ɛwl Pɔl usu, ɛtŋ dedeku ɛm -l’ub -l’ok dedeku a e luku as usu a.
44019030	Pɔl am erur eke k’okm sos ɔkm dedeku a ec’any af, kɔ jam ɛsɛl a ɛdŋn in.
44019031	Azi wus ab af eci idr ɛsɛl bɛb a ek’el lawlɛl a, ɔŋ’n bɔwl ŋɔŋn’n eke li k’iim dedeku a e luku as usu a.
44019032	Wanci ab af a, luku as a wuwal: agŋ bɛb b’ɔny na ke dad, amua b’ɔny na ke dad, ɛtŋ nɔnɔ gbɛl ec’a, -l’uwm low a sosiɛm eke -n’anŋn luku as ab ɛm ab any.
44019033	Jwifɛl a akŋ ów a ok Alesandr nɛnym ɛtŋ -l’ikŋm ow anym eke li ki dad. Alesandr igbl abu ogŋ: l’erur eke dedeku a ec’any af li k’eb odad li dad l’otar akr.
44019034	Gbɛkɔ sica eke ow ok ɛl es sos ɛm eke ow el Jwif a, ɛl fɛŋ -l’ɔg lebl nyam toŋ ow kok wanci ɔmu yony: "Efɛs eci Artemis a el ligbɛl!"
44019035	Sɔg a anŋ ɛm toŋ ɛtŋ sica ɛb a eci es ɛw ɛs a ɔtu ɛdŋn dedeku a ɛtŋ dad ninɛ: "Efɛs ec’agŋ, yewalil ɔ! Agŋ a fɛŋ uw any eke Efɛs ec’ɛb a b’ɔsu Artemis gbɛl a e nuŋ igŋ usu a lele in e lebn ɛm nyàm ek’anŋ afr ɛy wus ab ab.
44019036	Ow itim ɛgŋ kaka any. Ow sosiɛm ɔtur eke ki yewalil tiŋ, kì kokr nyamb owi.
44019037	Kin, otr agŋ amua owr aŋa, -l’iym nyamel gbɛl a e mil ɛtŋ -li wɛwrm ɛy e nyàm yɔw a yɛji.
44019038	Eke Demetrius lele in e juma kok ɛsɛl ab ab ɔny low ɛgŋ ab a, ow ɔny sɛgŋ eke wɛl bi jɛj ów ok ɛtŋ es ɛw ɛsɛl yɛji anŋ: yogŋ anake -li k’im -li jɛj -l’ok a.
44019039	Ɛtŋ ɛmɛny eke ɔnyn low eke k’ibrmn a, wɛl b’ow dad ow ec’odad luku as gbɛl a eke b’an es ol af a ec’any af.
44019040	Tasi ɛm a, yɛfɛnyna e low na ek’ɛy a, af yogŋ a, wɛl ɔtu eke k’ot ɛy ɛsɛ agŋ low ɛgŋm ebm ɛsɛl af, aŋke low kaka anm ek’am ayal ɛy ec’ɛŋanin na, ɛtŋ si k’ow s’ɔnym odad ebl ek’ow af si k’otar ɛŋanin na e low akr sɛnyn sɛnyn."
44019041	Eke li dad ów amua uwr a, l’igbl luku as a ec’agŋ a sos ogŋ.
44020001	Eke ów wuwal a fɛŋ ok sel a, Pɔl as jam ɛsɛl a luku ɛtŋ am atr ɛl sos es. Ow b’uwr a, l’ɛlu wɛl es n’im Maseduan.
44020002	L’ɛcr wus ab af eci, l’atr ɔmn ɛsɛl a sos es, sodad nɔnɔ a eke li dad wɛl ab ɛm. Ɛtŋ n’im Grɛs,
44020003	n’anŋ yogŋ l’ij awl nyahan. Sica eke n’am bɛbm sos eke li k’eb mijɛtŋ n’im Siri a, l’iri eke Jwifɛl a am ut in ec’asre. Ow sosiɛm l’ɛwl mɛny l’ebr Maseduan eci.
44020004	Agŋ a ek’im am ɛwl’l a el: Sopatɛr Pirus jim, Bere iy, Aritak lele Sekundus ab ek’el Tesaloni eyŋ, Gayus, Dɛrb iy, Timote, Tisik lele Trofim ab, Azi wus af ec’agŋ.
44020005	Agŋ amua ikŋ anym im Troas am eku ɛy.
44020006	Ɛy gbɛ, eke Futufutu eke ejru anm ɛm ec’es gbɛgbl a uwr a, s’eb mijɛtŋ Filip ɛb ɛm Maseduan wus af; ɛtŋ eke sɛgŋ yen ɛc a, s’im s’ɛŋn ɛl Troas, s’anŋ yogŋ si kok sɛgŋ lɔbŋ.
44020007	Ma ɛy ncebles a, s’ɛŋanin eke si k’ubr futufutu ɛm, ɛtŋ Pɔl am dad dedeku a odad. Eke lɛgŋ b’ow ɛny ke li b’ow n’im a sosiɛm, li dad odad toŋ lɛgŋ usu ubr ɛm.
44020008	Oj ab ɛm a eke s’as luku êl afr yogŋ a, kɛniɛ nɔnɔ anŋ.
44020009	Ŋgbafrɛ nyam eke wɛl b’ɛsŋ Etikus sig es finɛtr nɛny af a. Pɔl ec’odad a ek’am ɔfu nɛnym a, ɔŋ mɛmn ɛwl’l. Mɛmn a afŋn in es toŋ n’anŋ êl afr nyahan ɛm a l’ɛy wus. Wɛl ɔny igbl’l ogŋ, kɔ l’uw.
44020010	Pɔl us es, im ubu’r af, oc’r ɛtŋ dad agŋ a ninɛ: "Ɛrmij k’ók ɔny: n’anŋ owr!"
44020011	Ɛmɛny Pɔl ɛwl uyu êl afr a, l’ubr futufutu ab ɛm li cɛc, ɛtŋ in yɛji l’ij. Ɛmɛny li dad odad ibn kpekpe toŋ ligbn ɛjn ɛy ɔkm ɛtŋ n’im.
44020012	Iy a gbɛ anŋ owr, wɛl oc’r im ɛtŋ ow el agŋ a fɛŋ ec’ɛrm es ɛy.
44020013	S’ikŋ anym s’im eke si k’eb mijɛtŋ ot im ɛy Asos; yogŋ anake si k’oc Pɔl a, aŋke tasi ɛm a, li dad eke li k’ɛcr wus wus eci.
44020014	Eke l’ow n’ɛŋn ɛy Asos a, s’oc’r mijɛtŋ ab ɛm ɛtŋ s’im Mitilɛn.
44020015	S’igb yogŋ s’im ɛtŋ lɛgŋ b’ɛny a, s’ow s’ok lekr a eke wɛl b’ɛsŋ Kio a ec’any af. Lɛgŋ b’ɛny a, s’ow s’ok Samɔs, ɛtŋ ɛmɛny lɛgŋ b’ɛny akr af a, s’ow s’ok Mile.
44020016	Tasi ɛm a, Pɔl ɛgŋ eb eke k’inyam es Efɛs irmnm lɛgŋ Azi wus af. N’am ogŋ es yec’ɛtŋ ek’ow it ke n’ánŋ Jerusalɛm Pantekɔt e lɛgŋ a.
44020017	Pɔl anŋ Mile awŋ bɔwl Efɛs eke Nyamel ec’ agŋ ekpekp a k’ow.
44020018	Eke -l’owr -n’ɛŋan ow a, li dad wɛl ninɛ: "Sɛgŋ a fɛŋ eke m’anŋ ɔny ab a, uwr elel eke m’aan es ab any, lɛgŋ krɛkrɛ a ɛtŋ eke m’ow Azi wus na af a.
44020019	Es is ɛm, mi kok Ɛs Kɔtɔkɔ e juma ɔŋn ikŋ ɛm, Jwifɛl eci asre eke b’ut ɛm e gbre ijr ec’a sosiɛm.
44020020	Uwr any ɛkan eke low fɛŋ ek’ɔtu eke k’akpl ɔny ec’a, m’ocm mi lɔlm es. Dedeku fɛŋ ec’any af, ɔny ec’akŋ akŋ, mi dad ɔny ɛtŋ mi yɛgm ɔny yɛji.
44020021	M’ɛsŋ Jwifɛl lele agŋ ek’elm Jwifɛl ab ab eke k’itŋn ɛrm ɛm, oc any ɔkŋ Nyam ke ɔ́ny ɔmn ɛy Ɛs Kɔtɔkɔ Jesu ɛm.
44020022	Sica m’aam Jerusalɛm ɛsɛ elel eke Abŋ Lala am at’m eke mi ki kok ab af. Low yec’a eke b’ow ɛŋn’m yogŋ a, m’uwm any.
44020023	Low a cɛ eke m’uw any a el: ɛb fɛŋ ɛm eke mi b’ɛc a, Abŋ Lala b’ɛwar’m ɛm e gbre ij nɔnɔ lele sobel ɛm eke m’ow m’ɛy ab ab a e low.
44020024	Gbɛkɔ m’am ɛkn eke ɛm ec’a, ɛm ec’owr anŋ a ɔnym any; low a cɛ ek’ɔny any a el ke m’ím toŋ m’igŋ ɛm eci es uru a e nuŋ, ke mi kók juma a eke Ɛs Kɔtɔkɔ Jesu abul’m a, toŋ ke m’úwar; juma a el ke m’ɔ́b Amani Mamn a ek’el Nyam eci sɔrŋ ikŋ a e kokoba.
44020025	M’ɛc ɔny fɛŋ ec’araŋn mi dad Nyam e gbreŋgbi usu a ec’odad; gbɛkɔ sicaca ɛm a, m’uw any ek’ɔny ɛm ec’ɛgŋ kaka k’ow ɛknm im ij.
44020026	Na sosiɛm anake yɛfɛnyna m’am igbl lebl ogŋ mi dad m’ɛsɛ: ek’ɔny ɛm ec’ɛgŋ nyam am irm, ke ow elm ɛm e low ij,
44020027	aŋke mi dad ɔny Nyam e low a fɛŋ eke bɛbm ɛw es a; m’ocm kaka mi lɔlm es.
44020028	Ɔ̀surir ɔny obi lele Abŋ Lala eci mɛbob a ek’ɔŋ ɔny eke k’ɔsur ab ab. Ɛsɛ elel eke mɛcɛb ɔsu ɛs b’ɛw in e mɛcɛb a nyamn af ab af a, ɛ̀wr Nyamel a eke Nyam ɔl jim lokm e mebl ab ɛm a e low ɛrm.
44020029	M’uw any tasi eke ɛm eci im ɛm a, agŋ ek’anŋ ɛsɛ mindey eŋuŋ af b’ow ok ɔny ec’araŋn ɛtŋ k’ow yɛbm mɛbob a kaka.
44020030	Ɛtŋ ɔny ɛm a yɛji, agŋ b’ow ok ɔkm am ɔny yadŋ, yec’ɛtŋ ke ɔmn ɛsɛl a ús ɛl jam.
44020031	Ɔ̀sur sos! Ke ɔ́kan ek’akpo emum nyahan, ncok lele lɛgŋ owr ab, ɔŋn ikŋ ɛm, m’ɔpim ɔny ɛm ec’ɛgŋ nyam nyam ec’ów ɔm.
44020032	Sica m’am oc m’ɛlul ɔny Nyam lele in eci sɔrŋ ikŋ eci odad ab ab abu ɛm. N’ɔny abusu eke li k’agbr ɔny ɔmn ɛm ke n’ɔ́ŋ ɔny aja a fɛŋ eke l’oc l’ɛw es agŋ a ek’el in ec’a ec’a.
44020033	M’ocm nyamn m’ɛwm ɛgŋ kaka fɛŋ ec’os, sika, lele simob sus ɛm ab af.
44020034	Ɔny obi yɛji uwr any eke ow el ɛm e sabu ab ɛm mi kok juma m’ɛŋn yec’ek’it a agŋ a ek’am ɛwl’m a, lele ɛm obi ab ec’a.
44020035	Sɛgŋ a fɛŋ mi yɛgm ɔny eke ki kokr juma ɛbɛn ke ɛ́lumn ɔgbɔru abu. Ɔ̀kan Ɛs Kɔtɔkɔ Jesu eci sodad amua eke dad a: 'Eke wɛl b’ɔŋ ɛgŋ ob a, wɛl b’ɛŋn sos ɛm iŋn nɔnɔ akm yec’eke wɛl b’ɛŋn ɛgŋ ɛm a.' "
44020036	Eke odad a uwr a, Pɔl ok ɔwrɔkp wus ɛl fɛŋ ab ŋɔŋn Nyam.
44020037	Agŋ a fɛŋ am ikŋ ɔŋn ɛtŋ am ɛy Pɔl af es ɛlulil eci.
44020038	Sos ɔw ɛl es nɔnɔ aŋke Pɔl dad ɛl eke wɛ’n k’ow in ɛknm’n ij. Ɛtŋ -l’ɛwl ow toŋ -l’ok mijɛtŋ a e lís.
44021001	Eke sica s’ɛlu ɛl es a, s’imn mijɛtŋ ɛm eci, kpɛkŋ kpɛkŋ toŋ s’ok Kɔs lekr ɛm; lɛgŋ b’ɛny a, s’im s’ok Rod lekr ɛm, ɛtŋ s’igb yogŋ s’im s’ok Patara baŋn.
44021002	Yogŋ, s’ɛŋn mijɛtŋ nyam ek’am ow im Fenisi ɛtŋ s’ok ɛm s’im.
44021003	S’ɛkn Sipr lekr a kpekpe ɛm, s’ɛcr ow ec’esr ɛm a, ɛtŋ s’imn Siri eci. S’itr es Tir eci nanu gbɛl a, yogŋ a eke mijɛtŋ a k’usm in ec’ɛrɛkp ab es a.
44021004	Yogŋ s’ɛŋn jam ɛsɛl ɛtŋ s’anŋ ɛl ab ow ij nɛnɛgŋ mum nyam. Eke Abŋ Lala ɛwar ɛl a, -li dad Pɔl eke k’úyum iim Jerusalɛm.
44021005	Gbɛkɔ eke nɛnɛgŋ gber mum a oc es a, s’ɛwl s’ebr ɛy ec’usu im ab ɛm. Ɛl fɛŋ -l’ow -l’ɛwl ɛy, ɛl ec’ɔyɔw lele ɛl ec’ey ab toŋ s’ok ɔkm baŋn a. Okij nɛny yogŋ, s’ok ɔwrɔkp wus si ŋɔŋn Nyam.
44021006	Eke sica s’ɛlulil es a, s’ok mijɛtŋ ab ɛm ɛtŋ ɛl gbɛ -l’ɛwl -n’im gbugŋ gbugŋ.
44021007	Sica eke s’igb Tir a, s’im s’ok Pitolemais, ɛtŋ s’uwar ɛy ec’usu im mij af ec’a. Yogŋ s’ɛkanin ɛb ab ɛm ec’agŋ lisijimɛl ab ab, ɛtŋ s’anŋ ɛl ab lɛgŋ nyam cɛ.
44021008	Lɛgŋ b’ɛny a, s’im s’ok Sesare. Yogŋ, s’ok Amani Mamn a ec’es ɔmun ɛs Filip ec’akŋ a ɛtŋ s’anŋ in ogŋ a. L’el agŋ lɔbŋ a eke wɛl sɔsum ot Jerusalɛm a e nyam.
44021009	N’ɔny ey ɔyɔw yar eke ɛbim egŋ, ke b’ɔb kokoba dad odad eke Nyam b’ɔŋ ɛl a.
44021010	S’anŋ yogŋ ow kok sɛgŋ nɔnɔ toŋ ɛtŋ kokoba ɔb ɛs nyam eke wɛl b’ɛsŋ Agabus anŋ Jude ow.
44021011	L’ow ɛy ogŋ a, l’oc Pɔl eci meb er ɛm a, n’awŋ in ec’akr a lele sabu ab ab, ɛtŋ li dad ninɛ: "Kin Abŋ Lala ec’odad eke am dad: ɛgŋ a eke meb er ɛm na el in ec’a, Jerusalɛm yogŋ, Jwifɛl b’ow awŋ’n ɛbɛn, ke -l’oc -l’ɛlu ow agŋ ek’elm Jwifɛl a abu ɛm."
44021012	Eke s’iri ów amua a, ɛy obi ɛy obi lele Sesare ec’ɛy lisijimɛl ab ab, si ŋɔŋn Pɔl eke k’úyum iim Jerusalɛm.
44021013	Gbɛkɔ li dad ninɛ: "Kɔ bla sosiɛm ɛtŋ am ikŋn ɔŋn ɔwar’m sos es ee? Ɛm, mi bɛbm sos, ow elm ɛm ec’awŋ a cɛ eci, kɔ ke m’úw Jerusalɛm Ɛs Kɔtɔkɔ Jesu sosiɛm."
44021014	Eke s’ɔtum s’ebm’n odad ebl ɛm a, s’atram’n ij ɛtŋ si dad s’ɛsɛ: "Ke ow él yec’a ek’Ɛs Kɔtɔkɔ am erur a!"
44021015	Eke sica s’anŋ yogŋ si kok sɛgŋ bɛb a, si bɛbm sos s’am uyu s’imn Jerusalɛm eci.
44021016	Sesare eci jam ɛsɛl a ow ɛwl ɛy Jerusalɛm; -l’oc ɛy -n’im ɛgŋ nyam eke k’eb ok ɛy akŋ a ogŋ; wɛl b’ɛsŋ’n Minasɔn, Sipr lekr ɛm ec’ɛgŋ ek’el jam ɛs lɛgŋ kpekpe, ke ir Jerusalɛm.
44021017	Yogŋ eke s’ok a, ɛy lisijimɛl a eb ɛy sos ɛm iŋn ɛm.
44021018	Eke lɛgŋ ɛny a, Pɔl ot ɛy ab im Jak ogŋ a; yogŋ, Nyamel ec’ agŋ ekpekp a fɛŋ as luku.
44021019	Pɔl ɛsŋn ɛl, ɛtŋ mɛwl ɛm am dad ɛl in e juma ab ɛm ec’ów fɛŋ eke Nyam kok agŋ a ek’elm Jwifɛl a ec’araŋn a.
44021020	Eke -l’irir ow ec’odad a uwr a, -li kɔklm Nyam; ɛtŋ -li dad Pɔl ninɛ: "Ɛy lisijim, am ɛkn eke Jwifɛl fandi fandi ub Jesu nawrɛ, ke ɛl fɛŋ -li b’ucu ol a -n’ɔny es sɛnyn sɛnyn a.
44021021	Wɛl dad ɛl eke ŋ bi yɛgm Jwifɛl a fɛŋ ek’in ir lutu a low eke wɛ’n k’igŋ Mois ec’ ol a in ɛlu es, ɛtŋ ɛmɛny ŋ bi dad wɛl eke wɛ’n k’úbrm wɛl ec’ey a ekr es, wɛ’n kí kokm Jwifɛl ec’ów a.
44021022	-Li b’ow -l’iri tasi eke ŋ ow aŋa. Ayaf si ki kokr ab ee?
44021023	Ow akpl ke kók ow a eke si b’ow si dad’ŋ a. Aŋa, s’ɔny agŋ yar ek’ij nɛny Nyam ec’any af.
44021024	Òc ɛl ab im, ànŋ ɛl ab sos ayal eci low kok ab ɛm, ke sɔ́g ɛl e low kok a e labm, yec’ɛtŋ ke -l’ɔtu -l’ɛr sin. Ow ɛm a, agŋ a fɛŋ b’ow uw any eke ów a fɛŋ e wɛl dad ŋ e lís a elm nawrɛ; ow b’ow yɛgm eke ŋ yɛji anŋ Mois ec’ol a ec’ɛlum ɛm.
44021025	Agŋ a ek’elm Jwifɛl ke ub nawrɛ a ec’a, si kok lɛl s’awŋ ɛl si dad ɛl ów yec’a eke si bɛbm a. Kin ów a: -li k’ijmn ndey eke wɛl oc wawr egb ɔŋ sɛkp, -l’ɛgŋmn mebl, -l’ijmn ndey eke wɛl okm mebl es, -l’ijmn nfaci."
44021026	Af yogŋ, Pɔl oc agŋ yar amua ab im, ɛtŋ eke lɛgŋ ɛny a, -n’im wɛl ab sos ayal eci low kok ab ɛm. Ɛmɛny n’im Nyamel gbɛl ab ɛm ɛtŋ n’am dad wɛl dedeku ɛm lɛgŋ yec’af eke sos ayal eci low kok a b’ow uwr ke wɛl b’ow waw ɛl ɛm ec’ɛgŋ nyam nyam ec’egb a.
44021027	Eke sos ayal eci sɛgŋ lɔbŋ a am ow uwr a, kpɛkŋ Azi ogog eci Jwifɛl a ɛkn Pɔl Nyamel gbɛl a e gbugŋ a. -L’ij abra -n’ɔŋ dedeku a fɛŋ ɛtŋ -n’ɔny ow;
44021028	-n’am ɔg -li dad -l’ɛsɛ: "Israɛl ec’agŋ, ɛ̀lumn ɛy abu! Kin ɛgŋ a eke usu fɛŋ, agŋ fɛŋ ec’any af bi dad ów eŋuŋ ok Israɛl ec’agŋ af, Mois ec’ ol ab af lele Nyamel gbɛl na af ab a. Ɛtŋ sicaca ɛm a, l’ot agŋ ek’elm Jwifɛl l’ok Nyamel gbɛl ab ɛm; ow ɛm a, -ni ŋuŋn usu lala a Nyam ec’any af."
44021029	Tasi ɛm a, -n’am dad ɛbɛn aŋke -l’ɛkn Efɛs iy Trofim Pɔl ab ɛb ab ɛm. -N’am tutr eke Pɔl oc ɛlu’l Nyamel gbɛl a e gbugŋ lokm a.
44021030	Likekr a eb es ɛb ab ɛm ɛtŋ ɔy ɔy a fɛŋ ɛm agŋ am anŋ ow. -N’ɔny Pɔl -l’ɔdu -l’ɛlu ow ɔkm Nyamel gbɛl a e gbugŋ a ɛtŋ kpɛkŋ -li babl masany a.
44021031	-N’am ɔl eke -li k’ibi Pɔl, ɛtŋ kpɛkŋ wɛl im dad Rom e kumada a ek’anŋ Jerusalɛm a likekr a eke eb es ɛb a fɛŋ ɛm a e low.
44021032	Kpɛkŋ l’ot srɔda eyŋ lele ɛl ec’anym ɛsɛl ab ab ɛtŋ l’uru es n’im dedeku a ogŋ a. Eke -li b’ɛkn kumada a lele srɔda eyŋ ab ab a, -l’ɔrm Pɔl ij.
44021033	Kumada a ɛri im titm Pɔl, ɔŋ wɛl ɔny’n ɛtŋ ɔŋ abusu eke wɛl k’oc ŋgbraka yony awŋn’n; ɛtŋ l’ibrm ɛgŋ yec’a eke l’el a lele low yec’a eke n’am kok ab ab.
44021034	Gbɛkɔ dedeku ab ɛm, agŋ amua ám dad odad na, ke bɛb ám dad ɛjeci. Kumada a ɔ́tum irim low a tasi likekr na ɛm; n’ɔŋ abusu eke wɛl k’oc Pɔl im in eci frutu lakp ab ɛm.
44021035	Eke Pɔl anŋ êl a ec’af uyu usu a, srɔda eyŋ a oc’r abu ɛm abu ɛm, dedeku a e lɛc ek’am ɛlu ɔkm a sosiɛm,
44021036	aŋke agŋ a fɛŋ am us’r jam ɔg dad ɛsɛ: "Wɛl íbi’r! Wɛl íbi’r!"
44021037	Wanci ab af eke srɔda eyŋ a am ɔl eke k’ɔny Pɔl ɛlu frutu lakp ab ɛm a, li dad kumada a ninɛ: "Kɔ m’ɔny abusu eke mi ki dad’ŋ odad tɛl ee?" Kumada a ninɛ: "Kɔ b’ɛbr Grɛk ee?
44021038	Njɛ elm Ejipt iy a eke efnɛny a cɛ is ar ke ot áru fandi yar ab im loj ab ee?"
44021039	Pɔl dad ninɛ: "Ɛm Jwif, wɛl ew’m Tars ɛb ɛm, Silisi wus af, ɛb ek’ɔny any ec’ɛgŋ. M’am ŋɔŋn’ŋ, ɔ̀ŋ’m abusu mi dád dedeku a odad."
44021040	Kumada a ɔŋ’n abusu. Pɔl inym es êl a ec’af uyu usu a ɛtŋ l’ɔwl wɛl abu eke -li ki yewal. Eke -li yewalil a, Pɔl am dad ɛl odad Ebre ɛm:
44022001	"Agŋ lisijimɛl lele agŋ ɛsɛl ab, ìgŋn lɔru es ke írir low yec’a eke sica m’am ow mi dad ɛm e dogŋn ec’a."
44022002	Eke sica -l’irir ek’ow am dad ɛl odad Ebre ɛm a, usu a irm es tiŋ ɛtŋ Pɔl dad ninɛ:
44022003	"Ɛm Jwif, wɛl ew’m Tars ɛb ɛm, Silisi wus af, gbɛkɔ Jerusalɛm aŋa wɛl gbagbl’m, ɛtŋ Gamaliɛl el ɛm e low yɛgm ɛs. Li yɛgm’m m’uw ɛy lagŋɛl ec’ol ab any sɛnyn sɛnyn. Nyam eci juma kok a eci lɛc a iy’m ɛm nɔnɔ ɛsɛ elel eke yɛfɛnyna ɔny fɛŋ ow iy ɔny ɛm ab af.
44022004	M’ijr agŋ a ek’am us Ɛs Kɔtɔkɔ Jesu ec’ejagb na a gbre luw eci. M’ɔny egŋ lele ɔyɔw ab m’ok sobel ɛm.
44022005	Egb waw ɛs ligbɛl a lele Sanedrɛn a nimum ab ɔtu ek’ij daŋku ek’ow el odad nawrɛ eke m’am dad. Ɛl ec’abu ɛm, m’ɛŋn silɛl ɛy lisijimɛl Jwifɛl ek’anŋ Damas a eci eke ow ɛm -li k’uwr’m any; ɛtŋ m’im eke mi k’ɔny ɔmn ɛsɛl a ek’anŋ a, m’ók ɛl ŋgbraka ke m’ót ɛl ab m’ow Jerusalɛm ke mi kók ɛl low ŋuŋ."
44022006	"M’us ejagb m’aam ɛtŋ eke m’am titm Damas a, lɛgŋ uyu nuŋ ɛm, kpɛkŋ usuayl ligbɛl nyam eci jɛjn a anŋ afr ow ubur’m es.
44022007	M’ɛy wus ɛtŋ m’iri lebl nyam ek’am dad’m ɛsɛ: 'Sɔl, Sɔl, kɔ bla ɛtŋ am ijr’m gbre ee?'
44022008	M’ibrm m’ɛsɛ: 'Ɛgŋ gbɛl, kɔ ŋ bwo el’ŋ ee?' Lebl a dad ninɛ: 'Ɛm Nasarɛt e Jesu ek’am ijr gbre a.'
44022009	Agŋ a ek’anŋ ɛm ab a ɛkn usuayl a, kɔ -l’irim ɛgŋ a ek’am dad’m odad a e lebl a.
44022010	M’ibrm m’ɛsɛ: 'Ɛs Kɔtɔkɔ, ayaf mi ki kokr ab ee?' Ɛtŋ li dad’m ninɛ: 'Ìgb wus, ìm Damas, yogŋ wɛl b’ow dad’ŋ low yec’eke Nyam am dad’ŋ eke ki kok a.'
44022011	Eke usuayl na ek’am jɛjn a efal’m any a, agŋ a ek’anŋ ɛm ab a ɔny’m abu ɛtŋ ɛwl’m Damas.
44022012	Yogŋ, ɛgŋ nyam anŋ eke wɛl b’ɛsŋ Ananias, Nyam nuŋ igŋ ɛs sɛnyn eke b’ɛlum ɛy ec’ol a, ke Damas e Jwifɛl a fɛŋ b’erur in e low.
44022013	L’ow n’ɛŋn’m, li titm’m ɛtŋ li dad’m ninɛ: 'Ɛm lisijim Sɔl, ɛ̀kn es!' Wanci ab af cɛ, any efl a oc es ɛtŋ m’am ɛkn’n.
44022014	L’igŋ af li dad ninɛ: 'Ɛy lagŋɛl e Nyam a ikŋ anym sɔsum oc’ŋ yec’ɛtŋ ke úw low yec’a eke l’erur ab any, ɛ́kn Nɛnyɛmbri Nyam Ɛs a, ke íri in obi e nɛny ɛm ec’odad.
44022015	Tasi ɛm a, ow it eke k’ij in e daŋku yec’ɛtŋ ke agŋ a fɛŋ ec’any af, dád low yec’a ek’ɛkn ke iri a.
44022016	Ɛtŋ sica bla sosiɛm k’eku ee? Ìgb, òk mij nuŋ, ke ŋ eci sikpl a fɛŋ tɛ́tŋ es in e nin a ec’ɛsŋ ɛm.'
44022017	M’ɛwl m’im Jerusalɛm, ɛtŋ eke m’am ŋɔŋn Nyam Nyamel gbɛl a e gbugŋ a, m’ɛkan nuŋ ɛm.
44022018	M’ɛkn Ɛs Kɔtɔkɔ ɛtŋ li dad’m ninɛ: 'Ògŋ es ɛy ɔkm Jerusalɛm fafa, aŋke ɛm e lís e low a eke am dad a, ɛb eyŋ a k’ow ɛgŋm ow e low ebm.'
44022019	Mi dad m’ɛsɛ: 'Ɛs Kɔtɔkɔ, -l’uw any tasi eke mi b’im Nyam nuŋ igŋ susu m’ɔny agŋ m’ok sobel ɛm ɛtŋ mi b’ɔŋ wɛl ɔr agŋ eke b’ub’ŋ nawrɛ a.
44022020	Ɛtŋ lɛgŋ a eke wɛl ibi ŋ e daŋku ij ɛs Etiɛn a, ɛm yɛji m’anŋ yogŋ. Agŋ a ek’am ibi Etiɛn a, m’ɛgŋ ɛl e low a m’eb ɛtŋ m’ɔsu ɛl e mob sus ɛm a.'
44022021	Ɛs Kɔtɔkɔ dad’m ninɛ: 'Ìm, aŋke m’ow m’ɛrm’ŋ usu kpekpe, agŋ a ek’elm Jwifɛl a ogŋ.' "
44022022	Dedeku a iri Pɔl ec’odad a toŋ batŋ igŋ yogŋ a eke li dad ów amua na a; kɔ sica -n’am ɔg -li dad -l’ɛsɛ: "Ìrmnin ɛgŋ na! Ìbir ir! L’itm eke li k’anŋ owr!"
44022023	-N’am ɔg, -n’am ufŋ ɛl e mob sus ɛm ab es, ɛtŋ -n’am wɔwl sɛc afr.
44022024	Kumada a ibrm eke wɛl k’ɔny Pɔl ɛlu in eci frutu lakp ab ɛm, ke wɛl ɔ́r’r ŋgbre ɛm, ow ɔŋ’n li dád odad, yec’ɛtŋ ke l’úw low a sosiɛm eke dedeku a am ɔgr’r ab any.
44022025	Gbɛkɔ eke wɛl awŋ’n eke k’ɔr’r a, li dad srɔda eyŋ ekŋ yen ec’anym ɛs a ek’anŋ yogŋ a ninɛ: "Kɔ ɔny abusu eke k’ɔr Rom iy tasi eke wɛl jɛjm in e low okm ee?"
44022026	Eke l’iri ów amua a, n’im n’am ɔŋ in eci kumada a amani li dad l’ɛsɛ: "Bogŋ e low anake blel kok ab ee? Ɛgŋ na Rom iy tasi!"
44022027	Kumada a ow ɛŋn Pɔl ɛtŋ am ibrm’n ɛsɛ: "Dàd’m ɔ, kɔ ŋ Rom iy tasi ee?" Pɔl dad’r ninɛ: "Ɛɛ, ɛm Rom iy."
44022028	Ɛtŋ kumada a dad ninɛ: "Ɛm labm ligbɛl mi sɔg gbuŋ ɛtŋ m’el Rom iy tasi." Pɔl dad ninɛ: "Ɛm ec’a gbɛ, mew ɛm ɛtŋ."
44022029	Kpɛkŋ agŋ a ek’am ow ɔr’r yec’ɛtŋ ke li dád odad a, ɛwl sos mɛny; kumada a in obi yɛji erŋn ɔny eke Pɔl k’el Rom iy tasi ke n’ɔŋ wɛl ɔny awŋ ow ŋgbraka ɛm a.
44022030	Kumada a am erur eke k’uw low a tasi ek’ow sosiɛm Jwifɛl a am ok Pɔl ów af ab any; na sosiɛm, eke lɛgŋ ɛny a, n’ɔŋ wɛl mɔmu Pɔl es ŋgbraka ab ɛm, ɛtŋ l’ibrm egb waw ɛsɛl ec’es ɛwɛl a lele Sanedrɛn a fɛŋ ab eke k’as luku. L’oc Pɔl l’ow ɛtŋ n’inymn ow es ɛl ec’any af.
44023001	Pɔl ok Sanedrɛn ec’agŋ a anyamn af ɛtŋ am dad ɛl ɛsɛ: "Agŋ lisijimɛl, Nyam ab ec’ɛb eke m’ir toŋ ke k’it yɛfɛnyna a, ɛm tutr ɛm a, m’ɔnym low kaka eke mi kokr ɛm sosi ów af."
44023002	Egb waw ɛs ligbɛl Ananias ɔŋ abusu ek’agŋ a ek’anŋ Pɔl saw a, ki bɔbm’n nɛny es.
44023003	Ow ɔŋ Pɔl dad’r ninɛ: "Ŋ anake Nyam b’ow ɔr’ŋ a; ŋ, êl eke wɛl ufur! Anŋ aŋa eke ki jɛj ɛm e low ok ol ɛm, kɔ ol ibrm eke k’ɔŋ wɛl ɔr’m ee?"
44023004	Agŋ a ek’anŋ Pɔl saw a am dad’r ɛsɛ: "Nyam ec’egb waw ɛs ligbɛl a am wɛwr ee?"
44023005	Pɔl dad ninɛ: "Lisijimɛl, m’uwm any ek’ow el egb waw ɛs ligbɛl ab ab ɔ! Tasi ɛm a, Nyam Lɛl am dad ɛsɛ: Kí dadm ŋ ec’ɛb ec’es ɛw a e nin ŋuŋ."
44023006	Pɔl uw any eke Sanedrɛn ec’agŋ a e bɛb a el Sadusiɛl ɛtŋ likpr a Farisiɛl; na sosiɛm anake ɛl ec’any af l’agbr lebl es li dad eke: "Lisijimɛl, ɛm Farisi, Farisi ec’iy. Eke m’ub luw ɛm anŋ igb owi nawrɛ a sosiɛm anake wɛl am jɛj ɛm e low ok a."
44023007	Kpɛkŋ eke Pɔl dad ów amua a, Farisiɛl a lele Sadusiɛl ab ab ów es atar ɛy ɛm, ɛtŋ luku as a ec’agŋ a ubr ɛm sakp yony.
44023008	(Tasi ɛm a, Sadusiɛl bi dad eke luw ɛm anŋ igb in anm ɛtŋ afr ɛrm ɛsɛl lele abŋ ab yɛji in anm; gbɛkɔ Farisiɛl ɔny ɔmn ów amua fɛŋ ɛm.)
44023009	Likekr a am at es, ɛtŋ ol eci low yɛgm ɛsɛl bɛb ek’el Farisiɛl ec’ogog ec’agŋ a igb ɛrm bebl ɛm am dad ɛsɛ: "S’ɛŋnm low ɔbr kaka ɛgŋ na ɛm. Ow k’ɔdm abŋ nyam oglog afr ɛrm ɛs nyam dad’r odad!"
44023010	Ów es atar a am uyu afr toŋ kumada a erŋn am ɔny bake wɛl píplm Pɔl ɛm. Na sosiɛm anake n’ɔŋ in eci srɔda eyŋ a eke k’im dedeku ab ɛm ɔny Pɔl oc es ɛl ec’araŋn, ke -l’oc -n’im ow frutu lakp ab ɛm a.
44023011	Lɛgŋ b’uk a, Ɛs Kɔtɔkɔ ɛlu sos ɔkm Pɔl ec’any af ɛtŋ dad’r ninɛ: "Sos át’ŋ es! Ij ɛm e daŋku Jerusalɛm aŋa, ɛtŋ ow it eke Rom yɛji ow k’el ɛbɛn."
44023012	Lɛgŋ b’ɛny eci ibribr a, Jwifɛl bɛb ut asre; -l’ɛgŋ -l’eb -l’ij nɛny eke -li k’ijmn ob, -l’ɛgŋmn mij eke -li k’ibim Pɔl.
44023013	Agŋ a ek’ut asre ikŋ na a, ij agŋ ekŋ yony afŋ es.
44023014	-N’im -n’ɛŋn egb waw ɛsɛl ec’es ɛw ɛsɛl a lel agŋ ekpekp ab ab ɛtŋ -li dad wɛl ninɛ: "S’ɛgŋ s’eb s’ij nɛny eke si k’íjm ob kaka eke si k’ibim Pɔl.
44023015	Sica ɔny lele Sanedrɛn ec’agŋ ab ab, ìbrmn kumada a eke k’oc Pɔl is ɔny; dàdr eke am erurir eke k’ɛkanin in e low ab ɛm sɛnyn sɛnyn. Ɛy obi ɛm a, si bɛbm sos eke si k’ibi’r gbuŋ ke l’ów l’ok aŋa."
44023016	Gbɛkɔ Pɔl lisijɔw iyŋ nyam iri asre ut a ec’odad a. N’im l’ɛy frutu lakp ab ɛm l’ɛwar ɛyu.
44023017	Ow ɔŋ Pɔl ɛsŋ srɔda eyŋ ekŋ yen ec’anym ɛsɛl ab ɛm e nyam ɛtŋ dad’r ninɛ: "Ɛ̀wl ŋgbafrɛli na ŋ e kumada a ogŋ; n’ɔny low eke li ki dad ow."
44023018	Srɔda eyŋ ec’anym ɛs a oc’r ab im kumada a ogŋ ɛtŋ dad ninɛ: "Pɔl, sobel ɛm ɛs a ɛsŋ’m ɛtŋ dad’m eke mi k’is’ŋ ŋgbafrɛli na, n’ɔny low eke li dad’ŋ."
44023019	Kumada a ɔny ŋgbafrɛli a abu ab im saw ɛm, ɛtŋ am ibrm’n ɛsɛ: "Bla odad iy ki dad’m ee?"
44023020	Li dad ninɛ: "Jwifɛl nɛny okr af eke efi k’ibrm’ŋ oc Pɔl ow Sanedrɛn ec’agŋ ec’any af; -n’am iwr -li dad eke Sanedrɛn ec’agŋ a in am ɔl eke in k’ɛkan low ab ɛm sɛnyn sɛnyn.
44023021	Gbɛkɔ k’ùb ɛl nawrɛ! Aŋke ɛl ɛm ec’agŋ ekŋ yony ek’afŋ es b’ow lɔl es ɔny’n. -L’ɛgŋ -l’eb -l’ij nɛny eke -li k’ijmn ob, -l’ɛgŋmn mij toŋ ke -l’ibi ow. Caca ɛm a, -li bɛbm sos, -n’am eku ŋ ec’odad ebl cɛ."
44023022	Li dad ŋgbafrɛli a ninɛ: "Kì dad odad na eke dad’m a k’ok ɛgŋ kaka." Ɛtŋ kumada a ɛlu’l es n’im.
44023023	Ow e jam a, kumada a ɛsŋ in e srɔda eyŋ ekŋ yen ec’anym ɛsɛl ab ɛm e yony ɛtŋ li dad wɛl ninɛ: "Àsr srɔda eyŋ agŋ ekŋ lɛw, gbaŋkɔ af uyu ɛsɛl agŋ ekŋ nyahan lele lɛw, lele mpioro ɔwl ɛsɛl agŋ ekŋ lɛw ab luku ke ɔny fɛŋ bɛ́bmn sos imn Sesare ncebles e wanci libarm ɛm.
44023024	Sigbaŋkɔ a yɛji eke k’oc Pɔl im sɛnyn sɛnyn es ɛw ɛs Felis ogŋ a, bɛ̀bmn ɛl sos."
44023025	Ɛtŋ kumada a nɔn lɛl na:
44023026	"Klod Lisias am ɛsŋn in ec’es ɛw ɛs mamn Felis.
44023027	Jwifɛl ɔny ɛgŋ na aam ibi; eke m’iri eke l’el Rom iy tasi a, m’im ɛm e srɔda eyŋ ab ab m’ɛdŋn in abu any ɛtŋ m’eb m’ɛlu’l es.
44023028	Eke m’erur eke mi k’uw low a sosiɛm eke Jwifɛl am ok’r ów af ab any a, m’oc’r m’im ɛl e Sanedrɛn ec’agŋ a ec’any af.
44023029	M’ɛkn eke ów a eke -n’am dad -l’ok ow af a, el ɛl obi ɛm ec’ol a ec’ów, gbɛkɔ wɛl ɔtum ɛŋnm low ɔbr ek’ow ɛm li k’ɛŋn luw oglog ke wɛl ɛlu’l sobel ɛm.
44023030	Ɛtŋ eke wɛl ɛwar’m eke Jwifɛl am ut in ec’asre a, m’erur eke mi k’oc’r m’is ŋ ɛtŋ m’ibrm agŋ a ek’am ok’r ów af a eke k’ɔŋ’n dedeku ŋ ec’any af."
44023031	Srɔda eyŋ a ɛlum ol a eke wɛl ɔŋ ɛl a: -l’oc Pɔl ɛtŋ ncok ɛm -l’ɛwl ow toŋ -l’ok Antipatris.
44023032	Lɛgŋ b’ɛny a, srɔda eyŋ a ek’im lakr ɛm a, ɛwl ow frutu lakp ab ɛm ɛtŋ ɛlu gbaŋkɔ af uyu ɛsɛl ab es aam usu a Pɔl ab.
44023033	Eke -n’imn -l’okr Sesare a, gbaŋkɔ af uyu ɛsɛl a oc lɛl a ɔŋ es ɛw ɛs a ɛtŋ -l’oc Pɔl -l’ɛlu ow abu ɛm.
44023034	Es ɛw ɛs a awl lɛl a ɛtŋ ibrm Pɔl wus yec’af ec’ɛgŋ eke li k’el a. Eke l’iri ek’ow el Silisi wus af ec’ɛgŋ a,
44023035	li dad ow ninɛ: "Ŋ ec’agŋ a ek’am ok’ŋ ów af a b’ow ow a, m’ow m’ibrm’ŋ low." Ɛtŋ n’ɔŋ abusu eke wɛl k’ɛw Pɔl es Erɔd ec’êl gbɛl ab ɛm.
44024001	Sɛgŋ yen b’ɛc a, egb waw ɛs ligbɛl Ananias ow Sesare agŋ ekpekp bɛb ab lele awoka nyam eke wɛl b’ɛsŋ Tɛrtulus ab. -L’ow es ɛw ɛs Felis ec’any af eke -li k’ɔŋ Pɔl dedeku.
44024002	Wɛl ɛsŋ Pɔl, ɛtŋ Tɛrtulus am ok’r ów af sodad amua ɛm: "Es ɛw mamn, ŋ e nin ɛm, s’am ir ɛb ɛrm es ɛy ɛm, ɛtŋ ŋ e nyimn sɛnyn ɛm anake ów amua tititŋn akpl ɛy ec’ɛb na ec’a.
44024003	Sɛgŋ fɛŋ, usu fɛŋ ec’ów eke si b’ɛŋn a, s’am ɛlu’ŋ ow e bia ɛrm nyam ɛm.
44024004	Gbɛkɔ m’erurm eke mi k’irmn’ŋ lɛgŋ nɔnɔ, na sosiɛm anake m’am ŋɔŋn ŋ ek’ɛrm k’ɛy ŋ es, ke íri ɛy ec’odad a; ow k’ow ibnm.
44024005	S’ɛkn ek’ɛgŋ na el ɛgŋ ɛm e nuŋuŋ: li b’is odad wus na nimum eci Jwifɛl ab ɛm, ɛtŋ l’el Nasariɛl ec’ogog a ec’es ɛw ɛs.
44024006	L’ɛw eke li ki ŋuŋn Nyamel gbɛl a sos; ow sosiɛm s’ɛw’r abu af. [S’erur eke si ki jɛj in e low s’ok ɛy ec’ol ab ɛm,
44024007	kɔ kumada Lisias ɛdŋn abu any ɛtŋ lɛc ɛm l’eb ow ɛy ec’abu ɛm.
44024008	N’ɔŋ abusu eke agŋ a ek’am ok’r ów af a k’ow ŋ ec’any af.] Eke ibrm’n low, ɔtu eke ŋ obi yɛji k’uw low a tasi ek’ow sosiɛm s’am ok’r ów af ab any."
44024009	Jwifɛl a akr lebl af, dad ek’ow el low nawrɛ.
44024010	Es ɛw ɛs Felis ɔwl Pɔl abu eke ki dad odad ɛtŋ Pɔl eb odad dad ninɛ: "M’uw any eke akpo nɔnɔ ɛm el ɛb na eci jɛj ok ɛs, ow anake m’ɔny ɔmn ke m’am ow ŋ ec’any af eke mi k’ayal sos a.
44024011	Ɛsɛ elel eke ɔtu eke ŋ obi k’otar akr ab af a, ow kokm sɛgŋ lɛw yony afŋm es eke m’ow Jerusalɛm Nyam nuŋ igŋ eci.
44024012	Wɛl ɛŋnm im m’atarm ów es Nyamel gbɛl a e gbugŋ a ɛgŋ kaka fɛŋ ab, ɛtŋ m’okm dedeku a al ɛm Nyam nuŋ igŋ susu oglog ɛb ab ɛm.
44024013	Ɛtŋ sicaca ɛm a, agŋ amua k’ɔtum ayalm ów a eke -n’am ok’m af a e low.
44024014	Gbɛkɔ low na gbɛ, ŋ ec’any af, m’am m’ɛgŋ m’eb: Ɛs Kɔtɔkɔ Jesu ec’ejagb a ec’us ɛm a, ke ɛm lagŋɛl e Nyam a anake m’am igŋ nuŋ a. Jwifɛl bi dad ek’ow el ejagb yadŋ, kɔ ɛm m’ub ol e silɛl a lele kokoba ɔb ɛsɛl e silɛl ab ab nawrɛ.
44024015	M’ɔny ɔmn ikŋ na Nyam ɛm, ɔmn a eke ɛl obi yɛji -n’ɔnyn, eke Nyam b’ow igbm agŋ amamn lele eŋuŋ ab luw ɛm a.
44024016	Na sosiɛm anake m’am atr sos es eke mi kokrm ɛm sosi ów af Nyam ec’any af lele agŋ ec’any af ab a.
44024017	Eke m’ɔpi Jerusalɛm akpo nɔnɔ a, m’ɛwl mɛny m’im eke mi k’ɛlum ɛm ec’ɛb a abu os ɛm, ke m’áp Nyam ob.
44024018	Eke -n’ɛŋan’m Nyamel gbɛl a e gbugŋ a, ke m’uwar sos ayal ec’es gbɛgbl a ŋ̂; agŋ nɔnɔ anm ɛm ab, ɛtŋ sɔ́g yɛji anm.
44024019	Gbɛkɔ Azi eci Jwifɛl nyam nyam anŋ yogŋ, ɛtŋ blel -n’ɔnyn low ɛm ab, ɛl anake blel -n’inym es ŋ ec’any af aŋa ke -l’ok’m ów af a.
44024020	Oglog ek’agŋ amua ek’anŋ aŋa a ɛkn low ŋuŋ eke mi kok lɛgŋ a eke m’anŋ Sanedrɛn ec’agŋ a ec’any af a, -l’ɔtu eke -li ki dad.
44024021	M’inym es ɛl ec’any af m’igbl lebl ogŋ mi dad eke m’ub luw ɛm anŋ igb e low nawrɛ; kɔ low na cɛ eci anake yɛfɛnyna wɛl inymn’m es ɔny ec’any af jɛj ok ec’ab ee?"
44024022	Felis ek’iri Ɛs Kɔtɔkɔ Jesu eci ejagb owi a ok es sos ɛm sɛnyn sɛnyn a, oc jɛj ok a ɛw lɛgŋ ɛjeci ɛtŋ dad ɛl ninɛ: "Lɛgŋ eke kumada Lisias b’ow ow a, m’ow mi dad ɔny ec’odad a."
44024023	N’ɔŋ srɔda eyŋ ekŋ yen ec’anym ɛs a abusu eke k’ɛw Pɔl es sobel ɛm, gbɛkɔ l’ɛw ow abusu es eke ow lawlɛl a ki kok ow e lís e low.
44024024	Sɛgŋ bɛb b’ɛc a, Felis lele ɛy Drusiy Jwif yɔwi ab ab ow. N’ɔŋ wɛl ɛsŋ Pɔl ow ɛtŋ n’am iri ɔmn eke ow ɔny Jesu Krist ɛm a ec’odad.
44024025	Gbɛkɔ eke Pɔl ɔb nuŋ am dad es an mamn ec’odad, sos es ɔnyn e low lele jɛj ok e lɛgŋ e low ab a, ow am ɔr Felis ɛtŋ li dad ninɛ: "Sica ɔtu eke k’im gɔŋ. Lɛgŋ eke m’ow m’ɛŋn abusu a, m’ow m’ɛwl m’ɛsŋ’ŋ."
44024026	In ec’ɔmn ɛm a ke Pɔl b’ow ɔŋ’n os; na sosiɛm anake sakp nɔnɔ li b’ɛsŋ Pɔl ow ot nɛnym in ab a.
44024027	Ɛbɛn ɛbɛn a cɛ toŋ akpo yony ɛc, ɛtŋ Pɔrsius Fɛstus usr Felis usu ɛsɛ es ɛw ɛs af. Eke Felis erur eke k’eb sɔdŋ Jwifɛl ogŋ a, l’ɛw Pɔl es sobel ɛm.
44025001	Sica Fɛstus ow ɛy in eci wus ab af eb juma; kpɛkŋ ek’ow ij sɛgŋ nyahan a, l’igb Sesare l’uyu n’im Jerusalɛm.
44025002	Egb waw ɛsɛl ɛgbɛl a lele Jwifɛl ec’any ɛsɛl tasi ab ab ow in ogŋ a am ok Pɔl dedeku es. -N’am at -l’ibrm ow
44025003	eke ow k’ɛgŋ ɛl nɛnym ɔŋ Pɔl ow Jerusalɛm; tasi ɛm a, -l’ut Pɔl ec’asre ɛtŋ -l’erur eke -li k’ibi ow ejagb us ab ɛm.
44025004	Gbɛkɔ Fɛstus dad ninɛ: "Pɔl anŋ sobel ɛm Sesare ɛtŋ; ɛm obi yɛji ow k’ow ibnm m’ow m’ɛwl m’im yogŋ.
44025005	Ow akpl ke ɔny e any ɛsɛl a ów ɛwl’m Sesare ke ek’ɛgŋ ikŋ na kok low ŋuŋ a, ókar ir dedeku es."
44025006	Fɛstus kok sɛgŋ niwn oglog sɛgŋ lɛw cɛ ɛl ab, ɛtŋ l’ɛwl n’im Sesare. Lɛgŋ b’ɛny a, n’im jɛj ok ɛm ɛtŋ n’ɔŋ abusu eke wɛl k’oc Pɔl ow.
44025007	Eke Pɔl ow a, Jwifɛl a ek’anŋ Jerusalɛm ow a, ɛlul il ɛm ɛtŋ am ɔny yadŋ ɛgbɛl ok’r af ek’ɛl obi yɛji -l’ɔtumn eke -li k’ayal.
44025008	Gbɛkɔ Pɔl am dogŋn sos dad ɛsɛ: "Mi kokm low ɔbr kaka Jwifɛl ec’ol a e lís, Nyamel gbɛl a e lís lele Sesar e lís ab."
44025009	Fɛstus ek’erur eke k’eb sɔdŋ Jwifɛl ec’any af a, ibrm Pɔl ninɛ: "Erur eke k’im Jerusalɛm wɛl jɛj low na ok ɛm ec’any af ee?"
44025010	Pɔl dad ninɛ: "Aŋa eke m’inym es a, el Sesar eci jɛj ok usu nyam, ɛtŋ aŋa anake wɛl ki jɛj ɛm e low ok a. Ɛsɛ elel eke ŋ obi ŋ obi uw any ab af a, mi kokm Jwifɛl low ŋuŋ kaka.
44025011	Eke mi kok low ek’ow ɛm mi k’uw, ke m’ɛgbrm eke mi k’uw. Gbɛkɔ eke ów a eke -n’am dad -l’ok’m af a elm nawrɛ a, ɛgŋ kaka k’ɔtum ocm im ɔɔm ɛl. M’am ibrm eke mi k’ɛkn Sesar!"
44025012	Sica eke Fɛstus dad ów in ec’ów ɔm ɛsɛl ab ab bake ow uwr a, li dad ninɛ: "Ibrm eke k’ɛkn Sesar, b’ow im in ec’any af."
44025013	Sɛgŋ bɛb b’ɛc a, ɛb ebu Erɔd Agripa lele lisijɔw Berenis ab ow Sesare eke k’ɛsŋn Fɛstus.
44025014	Eke -n’anŋn yogŋ -li kokr sɛgŋ nɔnɔ a, Fɛstus dad Pɔl ec’odad ok Agripa. Kin odad a: "Ɛgŋ nyam anŋ aŋa eke Felis ɛw es sobel ɛm.
44025015	Eke m’im Jerusalɛm a, egb waw ɛsɛl ɛgbɛl a lele Jwifɛl ec’ agŋ ekpekp ab ab ok’r dedeku es ɛtŋ ibrm eke mi k’ɔb’r low.
44025016	Mi dad ɛl eke ow ɛcam Rom eyŋ ab eke k’ɛlu ɛgŋ eke wɛl am cicr ab es ɔŋ agŋ eke ok’r dedeku es a, eke l’ɔbarm any wɛl ab; ow it eke wɛl k’ɔŋ’n abusu li dad in e cicr a ec’odad yɛ.
44025017	Ow sosiɛm -l’ow aŋa ɛm ab ɛtŋ m’irmnm lɛgŋ; eke lɛgŋ ɛny a, m’im jɛj ok usu a ɛtŋ m’ɔŋ abusu eke wɛl k’oc ɛgŋ a ow.
44025018	In eci cicr ɛsɛl a ow, gbɛkɔ -li cicrm ow ów eŋuŋ a ek’ow ɛm m’ɔny tutr a e kaka af.
44025019	-L’atar ów es ow ab ɛl obi eci Nyam nuŋ igŋ owi ɛm lele ɛgŋ nyam eke wɛl b’ɛsŋ Jesu eke uw ke Pɔl am at dad eke ow’n n’anŋ owr a e low af.
44025020	M’uwm elel eke mi ki kokr low nɛnɛ ɛm ab any; na sosiɛm anake m’ibrm Pɔl eke k’im Jerusalɛm yec’ɛtŋ ke yogŋ wɛl jɛ́j low na ok a.
44025021	Gbɛkɔ Pɔl ɛgŋm; l’ibrm eke li k’el sobel ɛm ɛs toŋ ke Sesar ɔny low dad’r. M’ɔŋ abusu eke wɛl k’ɛw’r es toŋ ke m’ɔ́ŋ’n n’im Sesar ogŋ a."
44025022	Agripa dad Fɛstus ninɛ: "M’erur tasi ek’ɛm obi yɛji mi k’iri ɛgŋ na nɛnym." Fɛstus dad ninɛ: "Efi b’ow iri’r nɛnym."
44025023	Lɛgŋ b’ɛny a, Agripa lele Berenis ab ow agŋ ek’us any ab ɛtŋ ok luku as usu a ec’arabu ab ɛm kumadaɛl lele ɛb ab ɛm ec’any ɛsɛl ab. Fɛstus ibrm eke wɛl k’oc Pɔl ow.
44025024	Ɛtŋ li dad ninɛ: "Ɛb ebu Agripa lele ɔny fɛŋ eke anŋn aŋa ɛy ab a, am ɛkan ɛgŋ na: in sosiɛm Jwifɛl nɔnɔ ow ɛkn’m Jerusalɛm lele aŋa ab, ɛtŋ am dad ek’ow’n k’ánm owr ij.
44025025	Ɛm gbɛ, m’ɛkn eke li kokm low kaka ek’ow ɛm li k’uw. Gbɛkɔ eke in obi l’ibrm eke li k’ɛkn Sesar a, m’ɛgŋ m’eb eke mi k’ɔŋ’n n’im yogŋ.
44025026	M’ɔnym low tasi eke mi ki nɔn in e nuŋ af m’ɔŋ Sesar; na sosiɛm anake m’oc’r m’ow ɔny ec’any af, ŋ ɛb ebu Agripa ec’any af tasi, yec’ɛtŋ ke wɛl b’ibrm’n low, ke m’ɔ́ny low nyam mi nɔn.
44025027	Ow am ɛw’m es adŋ sos ɛm eke tasi ɛm a, wɛl k’oc sobel ɛm ɛs im Rom, ke wɛl k’ayalm ów a sosiɛm eke ow af wɛl am cicr’r a!"
44026001	Erɔd Agripa dad Pɔl ninɛ: "Abusu ɛru’ŋ es eke ki dad odad dogŋn sos." Ɛtŋ Pɔl igbl abu ogŋ am dogŋn sos sodad amua ɛm:
44026002	"Ɛb ebu Agripa, sos ɛm am iŋn’m eke yɛfɛnyna mi k’ow ŋ ec’any af mi dad odad mi dogŋn sos ów a fɛŋ eke ow af Jwifɛl am cicr’m a eci.
44026003	Tasi ɛm a, uw Jwifɛl ec’ɛb ir owi lele ɛl eci ów es atar ab ab any. Ow sosiɛm, m’am ŋɔŋn’ŋ eke k’iri ɛm ec’odad a ɛrm es ok ɛm.
44026004	Ɛm eci ŋgbafrɛ ɛm ɛtŋ ec’es eke m’an a, Jwifɛl fɛŋ uw any; -l’uw elel eke nuŋ ɔb ɛm ɛtŋ m’iir ɛm ec’ɛbr a ec’araŋn lele Jerusalɛm ab ab any.
44026005	-L’uw’m any lɛgŋ kpekpe; eke -l’erur, -l’ɔtu eke -li ki dad low nawrɛ: m’el Farisiɛl ec’ogog ec’ɛgŋ ek’ɛl e Nyam nuŋ igŋ owi ɛw tuɔtuɔ akm ɛl lawlɛl a fɛŋ ec’a.
44026006	Ɛtŋ sicaca ɛm m’anŋ jɛj ok ec’any af aŋke m’ɔny ɔmn Nyam e low a ek’ɛwar ɛy lagŋɛl ɛw es ab ɛm.
44026007	Ɛy ec’eb lɛw yony a ec’agŋ a yɛji am ɔmn ɛwar na eke k’ɛy ɔkm; ow sosiɛm -n’am igŋ Nyam nuŋ ari at ɛm, ncok lele lɛgŋ owr ab. Ɛb ebu Agripa, ɔmn ikŋ na sosiɛm ec’anake Jwifɛl am ok’m ów af a!
44026008	Ɔny Jwifɛl, ke Nyam ígbm agŋ luw ɛm a, bla ɛtŋ am ubr ek’ow el low ek’ɔtu ee?
44026009	Ɛm obi yɛji, lɛgŋ sig ɛm a, m’ɔny tutr eke akunda kaka fɛŋ ɛm ow akpl eke mi k’ogŋ Nasarɛt e Jesu e nin a ar.
44026010	Low na anake mi kok Jerusalɛm a. Egb waw ɛsɛl ɛgbɛl a ɔŋ’m abusu akpasu mum nyam eke mi k’ok ɔmn ɛsɛl nɔnɔ sobel ɛm, ɛtŋ mi b’ɛlu abusu es lɛgŋ eke wɛl b’ɔb ɛl low luw ec’a.
44026011	Sakp nɔnɔ mi b’im Nyam nuŋ igŋ susu m’ɔŋ wɛl ijr ɛl gbre yec’ɛtŋ ke -l’ɔwr sar ɛl ec’ɔmn ɔny ab ɛm. Ɛl ec’ɛrm bebl eke m’ɔny a agb nɔnɔ, toŋ ow b’ɔŋ m’im sɛb ɛjec’ɛm m’ijr ɛl gbre."
44026012	"Ɛbɛn lɛgŋ nyam egb waw ɛsɛl ɛgbɛl a ɔŋ’m abusu eke mi k’im Damas mi kok juma.
44026013	Ɛb ebu Agripa, m’us ejagb ɛtŋ lɛgŋ uyu nuŋ ɛm a, m’ɛkn usuayl ek’anŋ afr am ɛjn ow; jɛjn a afŋn ligbn ec’ab es, ɛtŋ am ok ɛm lele agŋ a eke ɛl ab m’us ejagb ab ab af.
44026014	Ɛy fɛŋ s’ok wus ɛtŋ m’iri lebl nyam ek’am ikŋ dad’m Ebre ɛm ɛsɛ: 'Sɔl, Sɔl, bla ɛtŋ am ijr’m gbre ee? Kɔ bla ɛtŋ am ɛlu lɛc ɔkm ɛsɛ id eke in ec’es ɛw ɛs b’iyr likŋ af ee? Lɛc ɔfr ɔfr cɛ am ij.'
44026015	M’ibrm m’ɛsɛ: 'Ɛgŋ gbɛl, kɔ bwo el ŋ ee?' Ɛtŋ Ɛs Kɔtɔkɔ dad ninɛ: 'Ɛm Jesu a eke am ij gbre a.
44026016	Sica ìgb inym es. M’ɛlu sos ɔkm mi yɛgm’ŋ eke mi k’oc’ŋ el ɛm e juma kok ɛs; b’ow ij ɛm e daŋku dád ok agŋ elel eke ɛkan’m yɛfɛnyna, ke dád yec’a eke ɛmɛny m’ow mi yɛgm’ŋ a yɛji.
44026017	M’ow m’ɔsu’ŋ Jwifɛl ec’any af lele agŋ ɛjec’a eke m’ow m’ɛrm’ŋ ɛl ogŋ ab ab ec’any af.
44026018	M’am ɛrm’ŋ eke k’im fig fig ɛl anyamn, ɔny ot ɛl es ncebn ɛm ot ok ɛl usuayl ɛm, Satan ec’abusu ab ɛm eke -n’anŋn a ot ɔŋ ɛl Nyam. Eke -li b’ɔny ɔmn ɛm ɛm a, -li b’ow -n’ɛŋn ɛl e sikpl a ec’oc ap lele es sig usu nyam agŋ a ek’el Nyam ec’ab ab.' "
44026019	"Ɛb ebu Agripa, ɛbɛn a, es ɛkn owi a ek’anŋ afr ow ke m’ɛkn a, m’ɛgbrm ow e low ij.
44026020	Kɔ m’ikŋ anym mi dad Nyam odad m’ok Damas ec’agŋ a lele Jerusalɛm ec’ab ab, Jude ec’agŋ a lele ɛb ɛjec’ɛm ec’agŋ ab; ɛl fɛŋ, m’ibrm ɛl eke -li k’itŋn ɛrm ɛm, -l’ɛwl -li lɛr Nyam, ke -li kok ów eke bi yɛgm ɛl ec’itŋn ikŋ na tasi a.
44026021	Na sosiɛm anake Nyamel gbɛl a e gbugŋ a eke m’anŋ a, Jwifɛl ɔny’m ke ɔl eke k’ibi’m a.
44026022	Gbɛkɔ Nyam ɔsu’m toŋ it yɛfɛnyna ɛtŋ m’anŋ eke mi k’ij daŋku agŋ fɛŋ ec’any af, k’ow el agŋ ek’ɔny any, k’ow el agŋ ek’ɔnym any. Mi dadm odad ɛjeci ek’ow elm kokoba ɔb ɛsɛl lele Mois ab ec’a eke dad eke b’ow ɛy a cɛ:
44026023	Mesi a b’ow ij gbre, b’ow el ɛgŋ krɛkrɛ ek’igb luw ɛm, b’ow ɔb usuayl a e kokoba ok ɛy ec’ɛb a lele ɛbr ɛjeci ec’agŋ ek’elm Jwifɛl a."
44026024	Eke Pɔl am dad ów in e sos dogŋn ec’a, Fɛstus barm’n es lebl tuɔtuɔ ɛm ninɛ: "Pɔl, nuŋ ɛm am uŋ’ŋ! Wewr lɛl nɔnɔ toŋ ow am ɛw’ŋ nuŋ ɛm uŋ!"
44026025	Pɔl dad’r ninɛ: "Ɛgŋ gbɛl, nuŋ ɛm uŋm’m. Sodad a eke m’am dad a el nuŋ ɛm es ok e sodad lele low nawrɛ tasi ab.
44026026	Ɛb ebu Agripa otar ów amua akr uw any, ow sosiɛm in ec’any af m’ɔtu eke mi ki dad ɔmn ɛm. M’uw any tasi eke l’uw ów a fɛŋ any, aŋke ow elm es lɔl ɛm e low.
44026027	Ɛb ebu Agripa, kokoba ɔb ɛsɛl ec’odad a eke dad a ub nawrɛ ee? M’uw any ek’ub nawrɛ!"
44026028	Agripa dad Pɔl ninɛ: "Am tutr eke lɛgŋ tɛl na ɛm cɛ ɔtu eke k’itŋn’m m’el kretiɛn ee?"
44026029	Pɔl dad’r ninɛ: "K’ow él lɛgŋ tɛl ɛm oglog sɛgŋ nɔnɔ ɛm, m’am ŋɔŋn Nyam ek’ow k’élm ŋ sɔny cɛ, kɔ ɔny fɛŋ ek’am irir ɛm ec’odad yɛfɛnyna a anake k’anŋn ɛsɛ elel eke m’anŋn ab af a, kɔ ŋgbraka amua gbɛ k’ánm ɛm!"
44026030	Ɛb ebu a, es ɛw ɛs a, Berenis lele agŋ a eke -n’anŋn yogŋ ab ab igb,
44026031	ɛtŋ eke -n’imn saw ɛm a, -n’am dadarir ɛl ɔfr ɛm -l’ɛsɛ: "Ɛgŋ na kokm low ɔbr owi ek’ow ɛm li k’uw, oglog k’ow ɛm wɛl ɛlu’l sobel ɛm."
44026032	Ɛtŋ Agripa dad Fɛstus ninɛ: "Blel ɛgŋ na ibram eke k’ɛkn Sesar ana, ke blel wɛl ɛ́lu’l es."
44027001	Sica wɛl ɛgŋ eb eke si b’ow s’im Itali mijɛtŋ ɛm eci. Wɛl oc Pɔl lele sobel ɛm ɛsɛl ɛjeci bɛb ab abul srɔda eyŋ ekŋ yen ec’anym ɛs nyam eke wɛl b’ɛsŋ Julius. L’el Rom eci srɔda eyŋ a ec’eb a eke wɛl b’ɛsŋ 'Sesar Ogust eci eb' a ec’anym ɛs.
44027002	S’ok Adramit eci mijɛtŋ nyam eke k’imn Azi e manu a ec’a, ɛtŋ s’im. Aritak yɛji anŋ ɛy ab; l’el Tesaloni, Maseduan wus af a ec’ɛgŋ.
44027003	Eke lɛgŋ b’ɛny a, s’ow s’ok Sidɔn. Julius eke am ɔny Pɔl sɛnyn sɛnyn a, ɔŋ’n abusu eke li k’im l’ɛkn lawlɛl yec’ɛtŋ ke wɛl kók in e lís e low.
44027004	Eke ɛmɛny s’anŋ yogŋ s’igb s’aam a, s’aru Sipr lekr a eke b’ɛdŋn lɛf any a, aŋke lɛf am ɛlu ɔbr ɛy.
44027005	S’ubr okij a eke titm Silisi wus lele Panfili wus ab a, ɛtŋ s’im s’ok Mira, Lisi wus af.
44027006	Yogŋ, Julius ɛŋn Alesandri eci mijɛtŋ nyam ek’aam Itali ɛtŋ l’ot l’ok ɛy ɛm.
44027007	S’us mij pɛtɛ pɛtɛ sɛgŋ nɔnɔ ɛtŋ gbre ɛm kpa, s’im s’ok Nid baŋn any af. Eke lɛf a yɛbm ɛy eke si k’ɔkŋ any s’im kpekpe a, s’ɛcr wus a ek’usm owr Salamone ɛb a ec’a s’ok Krɛt lekr a ec’esr ɛm a eke b’ɛdŋn lɛf any a.
44027008	Gbre ɛm ɛbɛn, s’aru ligigl a s’im s’ok usu nyam eke wɛl b’ɛsŋ Manu Amamn, ek’anŋ Lase baŋn saw.
44027009	S’irmn lɛgŋ nɔnɔ, ɛtŋ mij us a yɛji am ɛw tuɔtuɔ aŋke lakpo am uwr. Ow sosiɛm Pɔl am ɛwar ɛl dad ɛsɛ:
44027010	"Agŋ lawlɛl, m’am ɛkn eke usu im a b’ow ɛw tuɔtuɔ: mijɛtŋ a lele sɛrɛkp ab ab b’ow uŋ, ɛtŋ ɛy obi yɛji s’ɔtu eke si k’uw."
44027011	Gbɛkɔ srɔda eyŋ ekŋ yen ec’anym ɛs a ɔny ɔmn mijɛtŋ nyimn ɛs a lele mijɛtŋ ɛs ab ab ɛm akm Pɔl e sodad a.
44027012	Ɛtŋ ɛmɛny nanu a akplm eke lɛtŋ k’anŋ yogŋ lɛfr lɛgŋ iy na ɛm. Na sosiɛm agŋ nɔnɔ a ek’anŋ mijɛtŋ ab ɛm a erur eke k’igb yogŋ: -l’erur eke -l’ɔtu, ke -n’im -l’ok Fenis, Krɛt eci nanu nyam eke ɔkŋ esr ɛm eci nɛmn ogog a lele afr ɛm eci nɛmn ogog ab ab. Yogŋ anake -li k’anŋ -l’uwar lɛfr lɛgŋ iy a.
44027013	Esr ɛm eci lɛf a am ɛlu pɛtɛ pɛtɛ, ɛtŋ -n’am tutr eke ɛl eci tutr a b’ow ɛy af. -N’ɔŋ mijɛtŋ a aam ɛtŋ am aru Krɛt eci ligigl a saw saw.
44027014	Gbɛkɔ wanci ab af cɛ lɛf ligbɛl nyam eke wɛl b’ɛsŋ 'afr ɛm e lidr ogog e lɛf' anŋ lekr a e mafɛny ab ɛm am ɛlu ow.
44027015	Lɛf a oc mijɛtŋ ab ab aam: ow ɛw tuɔtuɔ eke wɛl k’ɔny mijɛtŋ ab es, ɛtŋ si yɛb ow oc ɛy ab im.
44027016	S’ɛcr esr ogog eci lekr liy nyam eke wɛl b’ɛsŋ Koda a, ɛtŋ ow ɛdŋn ɛy abu any. Gbre ij kpa ɛm, s’ɔtu s’ɔny es eb ɛlu e lɛtŋ likekli a ek’ucur mijɛtŋ gbɛl a.
44027017	Mij ɛsɛl a ɛwl oc ɛlu’l mijɛtŋ ab ɛm. Sica -l’oc meb -li cucu mijɛtŋ gbɛl a -l’ɛlul ɛm. Eke -n’am uru eke li k’im -l’itr es mrici af Libi ogog a, -l’ɛlu dondo nuŋ a erŋ ɛtŋ -li yɛb lɛf a am oc ɛl ab im.
44027018	Lidgbegb a abu anŋ ɛm am ɛlul ɛy tuɔtuɔ toŋ lɛgŋ ɛnyn ɛy ɛtŋ -n’am ot sɛrɛkp a -l’ok erŋ.
44027019	Lɛgŋ b’ɛny akr af a, ɛl obi ec’abu ɛm -l’ot mijɛtŋ a e mob a -li wɔwl erŋ.
44027020	Sɛgŋ nɔnɔ eke wɛl ɛknm ligbn, ɛknm mílɛ́l ɛtŋ lidgbegb a abu anŋ ɛm am ɛlu lɛc ɛm cɛ. S’ɔnym ɔmn kaka eke si b’ow s’ɔtu s’anŋ owr.
44027021	Lɛgŋ kpekpe ek’agŋ a ek’us mij a ijm ob kaka. Pɔl igb ɛl ec’any af ɛtŋ am dad ɛl ɛsɛ: "Agŋ lawlɛl, blel irir ɛm ec’odad a eke m’am dad eke si k’ókmn ɔkm Krɛt a, ke blel s’ɔbrmn es abur na, s’irmnmn mob.
44027022	Gbɛkɔ sicaca ɛm a, m’am ibrm eke k’ɔnyn ɛrm susu, aŋke ɔny ɛm ec’ɛgŋ kaka k’ow irmnm in e sel a, kɔ mijɛtŋ a sɔny coco cɛ b’ow uŋ.
44027023	Tasi ɛm a, ncok a ɛm e Nyam a eke mi bi kok in e juma a ec’ afr ɛrm ɛs nyam ow’m saw
44027024	ɛtŋ dad’m ninɛ: 'Pɔl, erŋn k’ɔ́ny’ŋ! Ow it eke k’im Sesar ec’any af, ke Nyam ec’erur a eke ɔny ŋ ec’a sosiɛm, li sɔ́g agŋ a ek’us mij ŋ ab a.'
44027025	Na sosiɛm, agŋ lawlɛl, ɔ̀nyn ɛrm susu aŋke m’ɔny ɔmn Nyam ɛm: ow b’ow el ɛsɛ elel eke li dadr’m ab af.
44027026	Gbɛkɔ si b’ow s’uŋ s’inym es lekr nyam af."
44027027	Ncok lɛw yar ɛm eke s’anŋ mij af ke lidgbegb a am oc ɛy ab im Mediterane eci okij ab af ana. Ncok eci lɛgŋ uyu nuŋ ɛm, mij ɛsɛl a am ɛkn ɛsɛ wus cɛ wɛ’n am titm af.
44027028	-L’ɛlu meb eke wɛl ucu ob leg leg erŋ eke -li ki bɛbmn ɛtŋ -l’ɛkn eke mij a eci sibn a ij abu likŋ lele lɛw lɔbŋ ab; -li b’im kpekpe tɛl a, ɛmɛny -l’ɛlu meb a erŋ ɛtŋ yogŋ ow ij abu likŋ lele niwn ab.
44027029	-N’am uru eke mijɛtŋ a k’ɔb lob, ow sosiɛm, lɛtŋ jam a -l’ɛlu magbis yar ɛrŋ eke -li k’ɔny lɛtŋ ab es, ɛtŋ -n’am eku es ogŋ ɛm eke lɛgŋ k’ɛny.
44027030	Mij ɛsɛl a am ɔl eke k’ok ɔkm lɛtŋ ab ɛm; -l’usm es eb ɛlu e lɛtŋ ab es erŋ ɛtŋ -n’am ub nyandrɛ -l’ɛsɛ: "S’aam lɛtŋ a ec’anym a s’ucur lɛtŋ es ɔnyn ob ab es."
44027031	Gbɛkɔ Pɔl dad Julius lele srɔda eyŋ a ab ab ninɛ: "Eke agŋ amua anm mijɛtŋ ab ɛm, k’ow ɔtumn anmn owr."
44027032	Ow sosiɛm, srɔda eyŋ a bubr simeb a ek’ɔnyn es eb ɛlu e lɛtŋ ab es a ɛtŋ -li yɛb ow im.
44027033	Gbuŋ ke usu ót es a, Pɔl ibrm ek’agŋ a fɛŋ k’ij ob ɛtŋ am dad ɛsɛ: "Kin, yɛfɛnyna ab a, sɛgŋ lɛw yar eke am ekur ɛrm mij ab ke k’ijmn ob kaka.
44027034	M’am ibrm eke k’ijr ob aŋke ow el ɔny e sel ɛŋn eci. Ɔny ɛm ec’ɛgŋ kaka k’ow irmnm in e sin nuŋ a e nyam."
44027035	Eke li dad ów amua uwr a, l’oc futufutu, l’ɛlu Nyam bia wɛl ec’any af, l’ubr ɛm ɛtŋ n’am ij.
44027036	Agŋ a fɛŋ sos at es ɛtŋ ɛl yɛji -l’ij ob a.
44027037	Ɛy fɛŋ eke s’anŋ mijɛtŋ ab ɛm a, s’ij agŋ ekŋ yen yen sakp yony agŋ ekŋ nyahan agŋ lɛw nɔhɔn.
44027038	Eke -l’ijr ob molok iy ɛl a, -l’ot egb a eke -l’otr ab -n’aam a -l’ok erŋ eke mijɛtŋ a k’ɛw fuɛfuɛ.
44027039	Eke lɛgŋ ɛny a, mij ɛsɛl a uwm wus a eke -li titmn ab any, gbɛkɔ -n’am ɛkn wus ek’usm ɛw lɔy k’ɛlu mrici ɛtŋ -l’erur ek’abusu ɛru es, -l’itr mijɛtŋ ab es yogŋ.
44027040	-Ni mɔmu magbis ab es -l’ok erŋ, ɛtŋ -ni mɔmu mɛtŋbar eke wɛl bi nyiman lɛtŋ a e simeb a yɛj’es. Ɛbɛn a, -l’ɛw gbad lɛtŋ nɛny a eke lɛf k’itr lɛtŋ a, ɛtŋ -n’imn mrici a ogŋ.
44027041	Kɔ -n’im -l’ɔbr sɛc ek’anŋ mij any yony ec’araŋn ɛtŋ mijɛtŋ a abal inym es yogŋ. Lɛtŋ anym a ɛmn mrici ab ɛm ɛtŋ ɔtum iim ij, ɛtŋ mra am bɔbm lɛtŋ jam ab es lɛc ɛm.
44027042	Srɔda eyŋ a am erur eke k’ibi sobel ɛm ɛsɛl a yec’ɛtŋ ke ɛl ɛm ec’ɛgŋ kaka k’ábŋm mij ɛym ɔkm.
44027043	Gbɛkɔ Julius a am erur eke k’eb Pɔl ɛlu es, ɛtŋ l’ɛdŋn wɛl eke -li ki kokmn low a eke -n’ɔnyn ow e tutr a. N’ɔŋ agŋ a eke b’abŋ mij a abusu eke k’ikŋ anym ok erŋ im ákpaf;
44027044	agŋ likpr a ot ɔgɔg og oglog mijɛtŋ a eci mob ekpr a us ɛl jam. Ɛbɛn ek’agŋ a fɛŋ im itr es ke sos irm es ana.
44028001	Eke sica s’ok ɔkm es abur na ɛm a, s’iri eke wɛl b’ɛsŋ lekr a Malt.
44028002	In ec’ɛb eyŋ a eb ɛy sɛnyn sɛnyn, ɛtŋ eke mij am an ok wus ke lɛfr yɛji am ow a, -li fuf al ligbɛl nyam ek’ɛy fɛŋ s’iwr s’ɛlul ɛm.
44028003	Pɔl oc milɛl eke wɛl abal eke k’ok al, kɔ al a ɔŋ lorŋn ɛy ɔkm arum’n abu ab.
44028004	Eke lekr a ec’agŋ a ɛkn lorŋn ek’arum Pɔl abu ab a, -n’am dad ɛl ɔfr ɛm -l’ɛsɛ: "Ɛgŋ na ɛgŋ ibiu tasi; l’ɛy ɔkm okij ab ɛm, kɔ Nyam ɛm e jɛj ok a ɔɔm abusu eke li k’anŋ owr."
44028005	Gbɛkɔ Pɔl ufŋ abu es ɔwl lorŋn a alm, ɛtŋ ob kaka kokm’n.
44028006	Agŋ a am eku eke k’ɛkn’n l’ew oglog l’ɛy luw kpru ɛm. Gbɛkɔ eke -l’ekur ow ibn ke -l’ɛkan eke ob kaka kokm Pɔl a, -l’itŋn tutr ɛtŋ -n’am dad ek’ow el nyàm mum nyam.
44028007	Saw yogŋ, lekr a ec’es ɛw ɛs gbɛl a eke wɛl b’ɛsŋ Publius a ec’usu anŋ. Ɛgŋ ikŋ na eb ɛy erur ɛm ɛtŋ ɔŋ ɛy es ɛru usu toŋ sɛgŋ nyahan.
44028008	Publius ɛs a ɛru es aŋke lɛfr ɔl am ɔny’n ɛtŋ n’am ɔs sob yɛji. Pɔl im ɛkn’n, at’r abu nuŋ, ŋɔŋn Nyam ɔŋ’n ɛtŋ ewlm’n.
44028009	Na b’ɛc a, lekr a ec’ɔ́lu ɛjec’a yɛji ow ɛtŋ -l’ewl.
44028010	Agŋ a ɛlu ɛl ec’ɛlum fɛŋ ɔkm ɛy e lís, ɛtŋ wanci a eke s’am ow s’igb s’im a, -n’ɔŋ ɛy ob fɛŋ ek’it usu imn ec’a.
44028011	Eke ow kok awl nyahan a, s’eb Alesandri eci mijɛtŋ nyam eke anŋ lekr ab ɛm lɛfr lɛgŋ iy a nimum a s’im. Wɛl b’ɛsŋ mijɛtŋ a 'Sinyam Oli'.
44028012	S’ow s’ok Sirakus ec’ɛb ab ɛm, s’anŋ yogŋ sɛgŋ nyahan.
44028013	Yogŋ s’ɛcr ligigl a eci s’im s’ok Rejio ɛb ɛm. Lɛgŋ b’ɛny a, esr ɛm eci lɛf a ɔb nuŋ am ɛlu ɛtŋ s’eb sɛgŋ yony s’im s’ok Pusɔl.
44028014	Ɛb ab ɛm, s’ɛŋn agŋ lisijimɛl ek’ibrm eke si k’anŋ ɛl ab sɛgŋ lɔbŋ, ɛtŋ sica s’igb s’aam Rom.
44028015	Rom ec’agŋ lisijimɛl a iri ɛy ec’amani ɛtŋ ow toŋ ok usu eke wɛl b’ɛsŋ Apius ec’An Ɔl Usu a ɛy ec’ɔbr eci. Agŋ ɛjeci ɛŋn ɛy usu eke wɛl b’ɛsŋ Ɛŋanin Usu Nyahan a. Eke Pɔl ɛkn ɛl a, l’ɛlu Nyam bia ɛtŋ sos at’r es.
44028016	Eke s’ow s’ok Rom a, wɛl ɔŋ Pɔl abusu eke k’ir in ogŋ a ke srɔda iy nyam am ɔsu’r.
44028017	Ow bi kok sɛgŋ nyahan a, Pɔl ɛw Rom eci Jwifɛl ec’es ɛwɛl a abu in ogŋ a. Eke -l’asr luku a, Pɔl dad ɛl ninɛ: "Agŋ lisijimɛl, mi kokm low ŋuŋ ɛy ec’agŋ a e lís, ɛy lagŋɛl a ec’ɛb ir owi e lís ɛtŋ wɛl ɛw’m abu af Jerusalɛm, oc’m ɔŋ Rom eyŋ.
44028018	-L’ibrm im ów ɛtŋ -l’erur eke -li k’ɛlu’m es aŋke ɛm ɛm a, -n’ɛŋnm low ek’ow af -li k’ɔb’m low luw eci.
44028019	Gbɛkɔ Jwifɛl a erurm ɛtŋ ow ɔŋ m’ibrm eke mi k’ɛkn Sesar ke wɛl ebr ɛm ec’odad ab ɛm, kɔ ow elm ɛm ec’ɛb a eke mi k’ɔŋ dedeku eci.
44028020	Kin low a sosiɛm eke m’erur eke mi k’ɛkn ɔny ke mi dad ɔny odad a. Tasi ɛm a, m’anŋ ŋgbraka na ɛm ɛgŋ a eke Israɛl ec’agŋ a b’ɔny ɔmn in ɛm a sosiɛm."
44028021	-Li dad ow ninɛ: "S’ɛŋnm ŋ e lís e lɛl kaka eke k’anŋ Jude ow ɛtŋ ɛy lisijimɛl kaka anm yogŋ owm tɔkŋm ów okm ɛy oglog dadm ɛy ŋ ec’odad ŋuŋ.
44028022	Kɔ s’am erur eke ki dad low yec’a ek’am tutr a s’iri, aŋke s’uw any ek’usu a fɛŋ agŋ erurm Nyam eb na ek’anŋ ɛm a e low."
44028023	-L’ɛw lɛgŋ nyam Pɔl ab ɛtŋ lɛgŋ a b’ow a, -l’ow nɔnɔ -n’ɛŋn ow yogŋ a eke l’ir a. Ibribr toŋ ncebles, Pɔl am otar ów a akr ok ɛl: n’am dad wɛl Nyam ec’ es ɛw a ec’odad ɛtŋ Mois ec’ ol a lele kokoba ɔb ɛsɛl e silɛl a eke n’am dad ow ec’odad ab ɛm, n’am ɔl eke li k’eb wɛl Jesu eci.
44028024	Agŋ bɛb ów a ok es sos ɛm, kɔ likpr a ɛgŋm eke k’ub nawrɛ.
44028025	Ɛl ɔfr ɛm a nɛny okrm ɛl af, ɛtŋ -l’igb -n’aam. Pɔl dad ɛl odad na ninɛ: "Abŋ Lala ɔny low ij tasi lɛgŋ a eke n’am dad ɔny lagŋɛl odad kokoba ɔb ɛs Esayi e nɛny ɛm l’ɛsɛ:
44028026	Ìm dad agŋ amua a: Ow b’ow ok ɔny ɔru ɛm sɛnyn sɛnyn, kɔ k’ow irimn; b’ow lɛɛr sɛnyn sɛnyn, kɔ k’ow ɛknmn.
44028027	Tasi ɛm a, agŋ amua itŋn ɛw tuɔtuɔ; -li babl ɔru es, -li bubur anyamn, yec’ɛtŋ ke ɛl eci anyamn a k’ɛ́knm es, ɛl ec’ɔru a k’írim ów, ɛl e nuŋ ɛm ɔny a k’ánm es, -l’ɛwlmn -l’owmn ɛm ogŋ bake m’éwlm ɛl."
44028028	Pɔl igŋ af dad ninɛ: "Sica úwr any eke Nyam eci sel ɛŋn ec’odad a ow agŋ a ek’elm Jwifɛl a eci: ɛl gbɛ, -li b’ow -l’iri!" [
44028029	Eke Pɔl dad ów amua a, Jwifɛl a ɛl ɔfr am atar ów es im lebl tuɔtuɔ ɛm.]
44028030	Pɔl anŋ êl a eke l’eb ab ɛm akpo yony. Li b’eb agŋ a fɛŋ eke b’ow ɛkn’n a.
44028031	Li bi dad Nyam eci es ɛw a ec’odad ɛtŋ li bi yɛgm agŋ Ɛs Kɔtɔkɔ Jesu Krist owi ɔmn ɛm tasi, ɛtŋ ɛgŋ ɛdŋnm’n.
45001001	Ɛm Pɔl Jesu Krist e juma kok ɛs, ɛm m’am awŋ ɔny lɛl na. Nyam ɛsŋ’m eke mi k’el ɛrm ɛs ɛtŋ l’oc l’ɛw’m saw eke mi k’ɔb in ec’Amani Mamn a e kokoba.
45001002	Amani Mamn na, Nyam ɛcr in e kokoba ɔb ɛsɛl ɛm ɛwar ow e low god’ɛtŋ in eci Silɛl lala ab ɛm.
45001003	Amani Mamn a am dad Jim Jesu Krist ɛy Ɛs Kɔtɔkɔ ec’odad. Yec’ek’el in e mew ɛm ec’a, wɛl ew’r ɛb ebu David, lagŋ ec’eb ab ɛm.
45001004	Eke Abŋ Lala igbm’n luw ɛm a, Nyam yɛgm eke l’el Nyam ec’Iy ek’ɔny abusu fɛŋ.
45001005	Jesu Krist kok’m bibm m’el ɛrm ɛs, yec’ɛtŋ ke in e nin a e sos usr sosiɛm a, m’ɔ́ŋ ɛbr ɛbr fɛŋ ec’agŋ eke uwm Nyam any a, úb’r nawrɛ ke ɔ́ny in ec’ɛlum.
45001006	Ɔny yɛji, anŋn agŋ amua ɛm, eke Jesu Krist ɛsŋ ɔny a sosiɛm.
45001007	Ɔny fɛŋ eke anŋn Rom a, ɔny eel Nyam ec’ɛrm erur ɛtŋ l’ɛsŋ ɔny eke k’ow anŋn in ec’agŋ ab ɛm, ke íir ɛb in eci. Ke Nyam ɛy Ɛs lele Ɛs Kɔtɔkɔ Jesu Krist ab ɛ́dŋ ɔny ɔwrɔ ke ɔ́ŋ ɔny ɛrm es ɛy!
45001008	M’am ikŋ anym m’ɛcr Jesu Krist ɛm m’ɛlu Nyam bia, ɔny fɛŋ eci, aŋke wɛl am dad ɔny ec’ɔmn a ec’odad wus nimum af.
45001009	Tasi ɛm a, eke mi b’ɔb Nyam Jim ec’Amani Mamn a, ke Nyam eci juma anake m’am kok ɛm ec’ɛrm fɛŋ ɛm a. Ɛtŋ in, l’ij ɛm e daŋku eke m’ɔ́pim ɔny ec’ɔkn ɛm e Nyam ŋɔŋn fɛŋ ɛm.
45001010	Mi b’ibrm’n sɛgŋ fɛŋ eke li k’ɔŋ’m abusu m’ow ɔny ogŋ a, eke ow el in ec’erur tasi,
45001011	aŋke ɔny ec’ɛkn am aw’m tasi yec’ɛtŋ ke m’ísm ɔny Abŋ Lala eci ob ap ab, ke ínymn es kikri.
45001012	Nawrɛ tasi ɛm a, k’aw ke mi b’ow m’ɛŋn ɔny a, ɔmn a eke ɔny lele ɛm ab s’ɔny a, ɔ́ŋ ke s’átarir sos es.
45001013	Agŋ lisijimɛl, m’erur eke k’uwr any eke sakp nɔnɔ mi tutr eke mi k’ow ɔny ogŋ yogŋ, kɔ toŋ sicaca ɛm a, m’ɔtum m’ɛŋnm ow ec’abusu. M’am ɔmn eke ɛm e juma a, ɔny ogŋ yogŋ yɛji b’ow ɔsu ey amamn ɛsɛ ɛbr ɛjec’ɛm ec’ab af.
45001014	Ow it eke mi ki kok agŋ fɛŋ e juma, Grɛkɛl lele Barbarɛl ab, agŋ ek’uw low any lele agŋ eke uwm low any ab ab.
45001015	Ow sosiɛm anake, ow am aw’m tasi eke mi k’ɔb ɔny Amani Mamn e kokoba, ɔny yɛji eke iir Rom a.
45001016	Tasi ɛm a, Amani Mamn a ec’ɔb a ɔ́nym im ɛ́s, aŋke l’el Nyam e lɛc ɛgŋ kaka fɛŋ ek’ub nawrɛ a e sɔg eci: krɛkrɛ ɛm a Jwifɛl, ke sica agŋ ek’elm Jwifɛl a yɛji.
45001017	Amani Mamn a bi yɛgm elel eke Nyam b’ocr agŋ nyim nyim in ec’any af a: ow b’ɔb nuŋ ɔmn a eke -li b’oc -l’ɛlu ow ɛm ab ɛm ɛtŋ ow b’uwr ɔmn ab ɛm cɛ. Ɛɛ, Nyam Lɛl ɛm a wɛl b’awl: Ɛgŋ yec’ek’el nyim nyim Nyam ec’any af a b’ow anŋ owr in ec’ɔmn a eke l’oc l’ɛlu ow ɛm a sosiɛm.
45001018	Afr kpekpe ɛtŋ Nyam am ɛlu in ɛc’ɛrm bebl a ɔkm aŋke agŋ el sikpl ɛsɛl ɛtŋ -li bi kok low ŋuŋ. Ɛl ec’ów eŋuŋ kok ab ɛm, -li b’ɛdŋn low nɛnyɛmbri nyam eke ki kok low.
45001019	Ɛɛ, low eke wɛl ɔtu eke k’uw any Nyam e lís a, ayl ɛl eci, aŋke Nyam in obi ayal ɔŋ ɛl.
45001020	Nyam ec’abusu a ek’ɔnym nuŋ a lele fɛŋ a eke in obi in obi a l’el ab ab a, el ów nawrɛ eke wɛl ɛ́knm. Gbɛkɔ lɛgŋ a ɛtŋ eke wɛl kok wus a, ɛgŋ fɛŋ ɔtu eke k’ɛkn ɛl eke li bi lɛr ów a fɛŋ eke Nyam kok a. Ow sosiɛm a, agŋ ɔnym sos dogŋn eb kaka ij.
45001021	Tasi ɛm a, -l’uw Nyam any, kɔ -l’usrm ow sos ɛtŋ -n’ɔɔm ow bia. Ke ow tasi ek’ow it eke wɛl ki kok Nyam ec’ana. Kɔ ɛl e sow tutr a itŋn el nyamb e sow tutr, ɛtŋ ɛl ec’ɛrm a eke low any uw anm ɛm a, irmn usuayl a.
45001022	-Li b’ocr ɛl sosi ɛsɛwru, kɔ -l’el eŋ ɛm eŋuŋ ɛsɛl.
45001023	Ow a eke -li k’igŋ anygbɛl e Nyam a ek’úwm a nuŋ a, -l’igŋ ekŋ ekpr nuŋ. Ekŋ ekpr amua wɛl aku ɛl n’anŋ ɛsɛ ɛgŋ eke b’uw, oglog ɔr, oglog mindey ek’ɛli akr yar lele morŋn ab af.
45001024	Ow sosiɛm a, Nyam ɛgb ɛl es -li kok ɛl ec’ɛrm ɛm ec’ów eke b’aw ɛl a, ɛtŋ ɛbɛn a ɛl obi ɛm, -li b’ibar ɛl eci sos megl a ɛ́s ɛm.
45001025	-N’ɔny Nyam e lís e low nawrɛ a -l’itŋn ów yadŋ ɛm, yec’a eke Nyam kok a -l’igŋ ow nuŋ ɛtŋ -li kok ow e lís owi Kok Ɛs a ec’usu a. Anygbɛl él in eci sɛgŋ fɛŋ! Amɛn!
45001026	Na sosiɛm anake Nyam ɛgb ɛl es -l’usr ów aw a eke b’ɔŋ ɛl ɛ́s a jam a. Ɛl ec’ɔyɔw a ɛ́ruam egŋ ab ij, kɔ ɔyɔw ɛjec’ab -li b’ɛru, ɛtŋ ow el low eke wɛl am kokm agŋ ɛm.
45001027	Egŋ yɛji bi kok low nyam a cɛ. -L’ɛruamn ɔyɔw ab ij, kɔ ɛl lawlɛl egŋ ec’erur b’aw ɛl. -Li b’ɛru ɛl egŋ ɔfr ɛtŋ ow el ɛ́s! Ow ɔŋ -li b’ɛŋn ɛl obi ɛm a es abur eke ɛl eci es an ŋuŋ a ism ab.
45001028	Eke -l’erurm eke -li k’uw Nyam any a, Nyam ɛgb ɛl es -l’us ɛl eci sow tutr yadŋ a jam, ɛtŋ -n’am kok yec’ek’itm eke wɛl ki kok a.
45001029	Ów ɛnyɛmbri yony yony iy ɛl ɛm gbɔŋ. -Li bi kok low ŋuŋ, -li b’erur ob ek’el ɛl lawlɛl ec’a, -l’el agŋ eŋuŋ ɛtŋ nyamnɛyr iy ɛl ɛm gbɔŋ. -Li b’ibi agŋ, -li b’atar ów es, -li b’ɛju ɛl lawlɛl ɛtŋ -li bi kok low mɛju ec’abŋ ab. -Li bi dad ów eŋuŋ -l’ok agŋ af,
45001030	ɛtŋ -li bi cacak wɛl. -L’el Nyam ec’efnu, -li bi wɛwr ɛl lawlɛl, es ɛfu iy ɛl ɛm, -li b’ij nɛny, ɛtŋ -li b’ɛcr akunda fɛŋ ɛm -li kok low ŋuŋ. -L’ɛluamn agŋ a eke ew ɛl a.
45001031	-L’el anyambu, -l’ɛluamn ɛl eci nɛny eke -li b’ij a, ɛtŋ -l’el agŋ eke ɔnym ɛrm lele sɔrŋ ikŋ ab.
45001032	Ke -l’uw Nyam eci jɛj ok ab any tasi cɛ. Agŋ a eke bi kok nɛnɛ a it eke k’uw. Sica -li bi kok ów amua, kɔ ɛmɛny, -li b’erur agŋ a eke bi kok a yɛji.
45002001	Ow sosiɛm anake, ŋ eke bi jɛj awlŋɛl ec’ów ok a, ke él Jwif, ke k’élm Jwif, ŋ ec’a ɔnym sos dogŋn eb kaka, aŋke ŋ bi jɛj awlŋɛl ec’ów ok, kɔ bi kok ɛsɛ ɛl af! Na sosiɛm, eke bi jɛj ɛl ec’ów ok a, ow el ŋ sosi eke am ɔbr low.
45002002	Ɛɛ, ɛy s’uw any eke Nyam eci jɛj ok a el tasi agŋ eke bi kok nɛnɛ a e lís.
45002003	Ŋ bi jɛj agŋ a eke bi kok ów amua a ok, gbɛkɔ bi kok ɛsɛ ɛl af! Ŋ am ɔny ɔmn tasi eke Nyam eci jɛj ok a k’ow ɔbm’ŋ low ee?
45002004	Nyam ɔny ɛrm mamn, li b’ɛgŋ low l’eb, ɛtŋ li b’eku low. Kɔ na anake erurm ab ee? Kɔ ŋ, uwm any eke Nyam ec’ɛrm mamn na am ɔŋ abusu eke k’itŋn ŋ ec’es an ab ee?
45002005	Gbɛkɔ k’erurm eke k’iri, k’erurm eke k’itŋn. Na sosiɛm anake am eb ɛrm bebl ligbɛl ɛw es ŋ e lís ɛrm bebl e lɛgŋ a ec’a. Lɛgŋ a, Nyam b’ow ɛlu ɔkm eke nɛnyɛmbri nyam ɛm li bi jɛj agŋ ec’ów l’ok.
45002006	Ɛtŋ li b’ow n’ɔŋ ɛgŋ ɛgŋ ec’ów eke kok a e yec’a ek’it a.
45002007	Agŋ bɛb b’ucu ɔny es kok low mamn, yec’ɛtŋ ke -n’anŋ Nyam ec’anygbɛl ab ɛm. -Li b’ɔl yɛj’eke Nyam ki susm ɛl es, ɛtŋ -li b’ɔl owr anŋ a eke úwrm ab es. Agŋ amua, Nyam b’ow ɔŋ ɛl -n’anŋ owr in ab sɛgŋ fɛŋ eci.
45002008	Agŋ bɛb b’ɔbr’r any, -l’ɛluamn low nɛnyɛmbri nyam kɔ -li bi yɛb low ŋuŋ am nyimn ɛl. Agŋ amua ec’a, Nyam b’ow yɛgm ɛl in ec’ɛrm bebl ligbɛl a.
45002009	Gbre lele erŋn ab b’ow ɔny agŋ a fɛŋ eke bi kok low ŋuŋ a, ow b’ow ɔb nuŋ Jwifɛl ɛm, ke ow ɛ́ŋn agŋ ek’elm Jwifɛl a yɛji.
45002010	Sica Nyam ec’anygbɛl a, es susm a lele ɛrm es ɛy ab ab, li b’ow n’ɔŋ agŋ a fɛŋ eke bi kok low mamn a, ow b’ow ɔb nuŋ Jwifɛl ɛm, ke ow ɛ́ŋn agŋ ek’elm Jwifɛl a yɛji.
45002011	Tasi ɛm a, Nyam okm ereb agŋ ɛm.
45002012	Agŋ a fɛŋ eke am kok sikpl ke úwm Mois e sol ab any a, b’ow uw eke -l’uwm ol ab any yɛji. Gbɛkɔ agŋ a fɛŋ eke uw Mois ec’ol ab any ke ɛbɛn yɛji am kok sikpl a, ol a b’ow jɛj ɛl e low ok.
45002013	Bwo ec’ɛgŋ Nyam b’oc ɛsɛ ɛgŋ nyim nyim af in ec’any af ee? Ow elm agŋ a eke b’iri Mois ec’ol a nɛnɛ cɛ a. Njaŋ, kɔ agŋ eke b’ɛlum ol a.
45002014	Agŋ a eke elm Jwifɛl a uwm Mois ec’ol ab any. Gbɛkɔ ɛl ɛm ec’agŋ bɛb bi kok ɛsɛ elel eke ol a bi dad ab af. Agŋ amua -l’uwm ol any, gbɛkɔ ow anŋ ɛsɛ ɛbɛn ol a cɛ wɛl yɛji wɛ’n uw any af.
45002015	Aŋa ɛm a, -li bi yɛgm low nyam: ów a eke ol bi dad a nɔn ɛl ec’ɛrm ab ɛm, sow tutr eke -li b’ɔny ɛl obi ɛm a b’ɛlu ow e low ɔkm. Sakp oglog ɛl e sow tutr a bi dad eke -l’uwm kok, ke sakp bɛb ec’a wɛl dad eke -l’uw kok.
45002016	Ów amua fɛŋ eke mi dad a b’ow ok ɔkm kpata jɛj ok e lɛgŋ a, ɛsɛ elel eke Amani Mamn na eke m’am ɔb a am dad ab af. Lɛgŋ a, Nyam b’ow ɛcr Jesu Krist ɛm jɛj fɛŋ a eke lɔl es agŋ ec’ɛb ir ɛm a e low ok.
45002017	Ŋ eke b’ij en ɛsɛ in Jwif a, ol af anake b’eb lɛc a ɛtŋ ntotŋ b’ok’ŋ ŋ e Nyam a eci.
45002018	Ŋ uw yec’a eke li b’erur ab any, ɛtŋ ol b’ɛlum’ŋ abu sɔsum yec’a eke akpl a oc.
45002019	Ŋ bi tutr eke ɔtu eke ki nyimn ány eflu, ke él agŋ ek’anŋ ncebn ɛm a ec’usuayl,
45002020	agŋ ek’uwm low any a lel ɛl ek’ɛw fuɛfuɛ ɔmn ɛm ab ab eci low yɛgm ɛs. Ɛɛ, ŋ bi tutr eke ol eke ɔny a ɔŋ’ŋ ɔny low any uw lele low nɛnyɛmbri nyam tasi ab.
45002021	Eke ow el ɛbɛn, ŋ eke bi yɛgm awlŋɛl low a, ám yɛgmnm’ŋ sosi low! Ŋ bi dad eke ɛgŋ k’iy mil, ke ŋ ám iy!
45002022	Ŋ b’ɛdŋn nfaci ij, ke ŋ ám ij. Ŋ b’ɔny sinyam yadŋ eci sifn, kɔ b’iy ɛl e Sinyamel ab ɛm e simob a!
45002023	Ŋ ntotŋ b’ok’ŋ ol ek’ɔny a eci, gbɛkɔ ɛ́luam ol, ow b’ɔŋ ɔny Nyam ec’any a oc es.
45002024	Tasi ɛm, kin yec’eke wɛl b’awl Nyam Lɛl ɛm: ɔny sosiɛm, agŋ a eke elm Jwifɛl a bi yayr Nyam e nin a.
45002025	Eke bi kok low yec’a eke ol bi dad a, ke nawrɛ tasi likr es ubr el low akplu. Kɔ eke ɛ́luam ol, ɛtŋ ubr likr es bɔbɔ yɛji, anŋ ɛsɛ ɛgŋ eke ubrm es ab af.
45002026	Kin low nyam: ɛgŋ nyam ubrm likr es, gbɛkɔ li b’ɛlum Nyam ec’ol a. Kɔ Nyam k’ow ɛgŋm ebm’n ɛsɛ likr cɛ ow’n ubr es af ee?
45002027	Ɛgŋ ikŋ na ubrm sos megl af e likr es, gbɛkɔ li b’ɛlum ol. Eke ow el ɛbɛn a, in anake li b’ow li jɛj ŋ owi l’ok, ŋ eke ɛluam ol a. Ke ŋ nana ɔny ol a eke wɛl nɔn a lele likr es ubr ab!
45002028	Tasi ɛm a, Jwif tasi a, elm ɛgŋ a eke b’an es sos megl af ɛsɛ Jwif af a, ɛtŋ likr es ubr tasi a yɛji, elm sos lɛl a eke wɛl b’ubr es a.
45002029	Kɔ Jwif tasi a, in l’el ɛgŋ a eke el Jwif ɛrm ɛm a, ɛtŋ likr es ubr tasi a, el ɛrm ɛm ec’a. Likr es ubr na, Nyam ec’Abŋ ab ɛm li b’anŋ l’ow, kɔ ow elm ol eke wɛl nɔn ab ɛm. Jwif tasi a ɛ́ŋnm in ec’aw a agŋ ɛm, kɔ Nyam ɛm li b’ɛŋn.
45003001	Eke ow el ɛbɛn, ke bla lowi Jwifɛl ɔny eke agŋ likpr a ɔnym ee? Ɛtŋ kɔ ob nyam anŋ eke wɛl b’ɛŋn likr es ubr ab ɛm ee?
45003002	Ɛɛ, wɛl bi lɛr ɛkn a, ob ligbɛl anŋ ɛm! Aŋke Jwifɛl anake Nyam ikŋ anym abul in e sodad ebl a.
45003003	Kɔ sica, eke Jwifɛl bɛb ijm nɛny nyam, ke ow b’ow ɛdŋn Nyam eke k’ij nɛny nyam ee?
45003004	Njaŋ ow k’ow elm ɛbɛn! Kin yec’ek’it eke si k’uw any: Nyam el nɛny nyam ɛs, kɔ agŋ a fɛŋ anake el ayadŋu a. Tasi ɛm a, Nyam Lɛl dad Nyam e lís ninɛ: Ow it eke wɛl k’uw’ŋ any nyim nyim ŋ e sodad ebl ɛm. Ɛtŋ eke wɛl bi jɛj ŋ owi ok, ke ɔ́ny low ij jɛj ok ab ɛm.
45003005	Kɔ eke ɛgŋ nyam bi tutr eke low ŋuŋ eke s’am kok a am ɛlum abu wɛl ɛkn eke Nyam el nɛny nyam ɛs, wɛl ɔtu eke ki dad ɛsɛ Nyam ijm nɛny nyam eke li b’ɔr ɛy in ec’ɛrm bebl ab ɛm ab ee? (Aŋa m’am dad odad ɛsɛ ɛgŋ kaka fɛŋ af.)
45003006	Njaŋ ow k’ow elm ɛbɛn! Tasi ɛm a, blel Nyam ijm nɛny nyam, ke ayaf l’ɔtu eke li ki jɛj wus e low l’ok ee?
45003007	Ɛgŋ nyam ɔtu eke ki dadr in sosi ɛsɛ: eke ɛm eci yadŋ ab ɛm Nyam e low nɛnyɛmbri nyam a b’ɛy ɔkm kpata in ec’anygbɛl a eci, ke sica bla sosiɛm ɛtŋ, ɛm, ɛmɛny m’ɔny es abur ɛsɛ sikpl ɛs af ee?
45003008	Ow otarir es eke wɛl ki dad ɛsɛ: "Si kók low ŋuŋ, yec’ɛtŋ ke low nimamn ánŋ ɛm ɛy ɔkm!" Agŋ bɛb b’ok ɛy ów af ɛtŋ bi dad ɛsɛ low na anake ɛs bi yɛgm a. Ow it eke agŋ amua na k’ɛŋn gbre.
45003009	Sica ayaf s’ɔtu eke si ki dadr a? Kɔ ɛy Jwifɛl, s’agb s’akm agŋ likpr a fɛŋ ee? Njaŋ ow elm ɛbɛn! M’ikŋ anym m’ɛlu low nyam ɔkm: Jwifɛl lele agŋ a fɛŋ eke elm Jwifɛl ab ab anŋ sikpl ec’abu ɛm.
45003010	Ɛtŋ kin yec’eke Nyam Lɛl dad: Ɛgŋ kaka anm eke el nyim nyim, ɛgŋ nyamni bɔbɔ yɛji anm!
45003011	Ɛgŋ kaka ɔnym nuŋ ɛm, ɛgŋ kaka ɔ́lm Nyam es!
45003012	Ɛl fɛŋ -n’ŋgboŋ ejagb mamn ab af, ɛtŋ -n’uŋ ɛl fɛŋ. Ɛgŋ kaka am kokm low mamn, ɛgŋ nyamni bɔbɔ yɛji!
45003013	Ɛl eci ɛmn geg a el uwɔmu eke anŋ foŋ; ɛl eci anm ab ɛm li b’ewl mɛju, ɛtŋ ɛl eci nɛnym lokm a, labŋ eci sar a anŋ.
45003014	Ɛl e nɛny ab ɛm ofn e sodad lele sodad eke bi bubm ɛgŋ ew es ab iy gbɔŋ.
45003015	Ɛgŋ ibi ec’a, -li b’uru es fafa -n’im -l’ibi.
45003016	-Li bi ŋuŋn ob fɛŋ ɛl eci ejagb ab af ɛtŋ -li b’ewl gbre usu a fɛŋ.
45003017	Ɛl, -l’uwm ɛrm es ɛy eci ejagb ab any,
45003018	ɛtŋ -l’el agŋ eke ɔnym Nyam ec’ɛlum kaka.
45003019	Gbɛkɔ s’uw any eke low fɛŋ eke ol am dad a, ow el agŋ a eke k’ɛlum ol a n’am dad. Ow sosiɛm ɛgŋ kaka k’ɔtum dogŋnm sos, kɔ wus nimum ɛy udu Nyam ec’any af.
45003020	Na sosiɛm anake ɛgŋ yec’eke k’ɛlum Nyam ec’ol a e low fɛŋ ek’anŋ ɛm a, ke ow sosiɛm Nyam óc’r ɛsɛ ɛgŋ nyim nyim af in ec’any af a, ɛgŋ kaka k’anm eke k’ɔtu kok ɛbɛn a. Tasi ɛm a, ol, low nyam cɛ li bi kok: li b’ɔŋ agŋ abusu uw any eke -n’ɔny sikpl.
45003021	Sica gbɛ, Nyam ɛlu elel eke li b’ɔŋ ɛy s’el nyim nyim in ec’any af ke ow élm ol eci ɛlum ɛm a ɔkm. Ɛtŋ Mois ec’ ol a lele kokoba ɔb ɛsɛl ab yɛji dad ow e low.
45003022	Nyam b’ɔŋ agŋ él nyim nyim in ec’any af ɛl ec’ɔmn a eke -li b’oc -l’ɛlu Jesu Krist ɛm a sosiɛm. Li bi kok low na n’ɔŋ agŋ a fɛŋ eke b’ɔny ɔmn Krist ɛm a, aŋke ɛl fɛŋ -l’el kpɛŋ kpɛŋ:
45003023	ɛl fɛŋ -n’ɔny sikpl, ɛtŋ ɛgŋ kaka ɔ́tum kokm low sɔbɔ a eke Nyam am ibrm a iym nɛny.
45003024	Gbɛkɔ Nyam in ec’ɛrm mamn ab ɛm, b’ɛcr Jesu Krist eke bi sɔg ɛl sikpl ec’abu ɛm a, ɔŋ ɛl -l’el nyim nyim ɔfr ɛm.
45003025	-
45003026	Nyam ikŋ anym bɛbm ɛw es eke Jesu k’ok in e mebl ab es egb waw ɛm. Ɛtŋ in ec’egb waw ab ɛm, Jesu ɛŋn agŋ a ek’ɔny ɔmn in ɛm a e sikpl a ec’oc ap. Nɛnɛ a, Nyam erur eke ki yɛgm elel eke l’el nyim nyim sɛgŋ fɛŋ a: lɛgŋ sig ɛm a, l’eku low ɛtŋ l’ɛwm low n’ɔɔm agŋ ɛl e sikpl a eci. Kɔ yɛfɛnyna ɛm a, Nyam am yɛgm elel eke li b’ɔŋ agŋ el nyim nyim in ec’any af a. Tasi ɛm a, n’am erur eke li k’el nyim nyim ke n’ɔ́ŋ agŋ a ek’ɔny ɔmn Jesu ɛm a yɛji él nyim nyim.
45003027	Sica, kɔ s’ɔny ów ɛjeci eke ow ɛm si k’ɛw sos ee? Njaŋ, ow anm ij! Bla sosiɛm ec’ee? Aŋke yec’eke el ow tasi a, ow elm ol ec’ɛlum a, kɔ ke ɔ́ny ɔmn.
45003028	Ɛɛ, kin ow eke s’am tutr a: agŋ b’el nyim nyim aŋke -li b’ɔny ɔmn, kɔ ow elm eke -li bi kok ol ec’ów a fɛŋ ek’am ibrm a sosiɛm.
45003029	Sica Nyam na, kɔ Jwifɛl sɔny cɛ eci Nyam l’el ee? Kɔ l’elm agŋ ɛjec’a gbɛ e Nyam ee? Kaka! L’el ɛbr ɛjeci ec’agŋ a yɛji e Nyam,
45003030	aŋke Nyam nyam coco cɛ anŋ. In anake li b’ow n’ɔŋ Jwifɛl eke wɛl bubr ekr es a, él nyim nyim ɛl ec’ɔmn a sosiɛm a, ɛtŋ ɛmɛny in cɛ anake li b’ow n’ɔŋ ɛbr ɛjeci ec’agŋ a eke wɛl bubrm ekr es a yɛji él nyim nyim ɛl ec’ɔmn a sosiɛm a.
45003031	Nɛnɛ a, eke si b’ɔny ɔmn, ke ol ob ɔfr ɔfr s’am ɔŋ’n l’el ab ee? Njaŋ, ow elm ɛbɛn! Kɔ ol ec’any a nana anake s’am ɛlu ɔkm tasi a.
45004001	Sica bla lowi s’ɔtu eke si ki dad Abraham ɛy lagŋ eci lís ab ee? In obi e lɛc ɛm, bla obi l’ɔtu n’ɛŋn ee?
45004002	Blel ow el in ec’ów eke li kok a sosiɛm Nyam oc’r ɛsɛ ɛgŋ nyim nyim af ana, l’ɔtu eke li k’ij nɛny, kɔ ow elm Nyam ec’any af gbɛ.
45004003	Tasi ɛm a, bla Nyam Lɛl dad ee? Abraham ɔny ɔmn Nyam ɛm, ow ɔŋ Nyam oc’r ɛsɛ ɛgŋ nyim nyim af in ec’ɔmn a sosiɛm.
45004004	Eke ɛgŋ bi kok juma a, wɛl bi sɔg’r labm. Labm sɔg na elm ob ap, kɔ ob ek’it eke wɛl k’ɔŋ’n.
45004005	Sica, ɛgŋ nyam kí kokm juma kaka, ke n’ɔ́ny ɔmn Nyam eke b’ɔŋ sikpl ɛs él nyim nyim ab ɛm, ɛgŋ ikŋ na, Nyam b’oc’r ɛsɛ ɛgŋ nyim nyim af, in ec’ɔmn a eke n’ɔny a sosiɛm.
45004006	Na sosiɛm anake David am dad ɛgŋ a eke Nyam b’oc ɛsɛ ɛgŋ nyim nyim af, ke ow élm in ec’ów kok sosiɛm a e low ɛsɛ:
45004007	Ehe ɛsɛl a el agŋ a eke Nyam ɔny ɛl ec’ów ɔbr oc es, ke tɛtŋ ɛl eci sikpl ab es a.
45004008	Ehe el ɛgŋ a eke Nyam úsm in e low ɔbr e low jam a eci.
45004009	Kɔ ehe na, Jwifɛl eke bi bubr ekr es a sɔny cɛ ec’ee? Agŋ ɛjec’a eke am bubrm ekr es a ɛl gbɛ ow elm ɛl ec’ee? M’ikŋ anym mi dad m’ɛsɛ: Abraham ɔny ɔmn Nyam ɛm, ow ɔŋ Nyam oc’r ɛsɛ ɛgŋ nyim nyim af in ec’ɔmn a sosiɛm.
45004010	Ɛtŋ kɔ bogŋ e lɛgŋ ɛm Nyam oc’r ɛsɛ ɛgŋ nyim nyim af ee? Kɔ lɛgŋ ab ɛm eke l’ubr likr es a, oglog ow a eke li k’ubrm es ab ee? Njaŋ, ow elm lɛgŋ ab ɛm eke l’ubr likr es a, kɔ lɛgŋ ab ɛm eke li k’ubrm es a.
45004011	Gbuŋ ke l’úbr likr es a, ke Abraham el nyim nyim Nyam ec’any af ŋ̂, in ec’ɔmn a eke l’oc l’ɛlu ow ɛm a sosiɛm, ɛtŋ sica ow e jam a, n’ɛŋn likr a eke l’ubr es a eci mɛny ɛwr. Ɛtŋ mɛny ɛwr na bi yɛgm eke in ec’ɔmn a eke l’oc l’ɛlu Nyam ɛm a sosiɛm ow ɔŋ ɛtŋ Nyam oc’r ɛsɛ ɛgŋ nyim nyim af. Nɛnɛ a ow ɔŋ Abraham el agŋ a fɛŋ ek’ɔny ɔmn Nyam ɛm a ec’ɛl ɛs, eke -l’ubrm likr es yɛji. Ɛtŋ agŋ amua ek’ubrm likr es a, Nyam b’oc ɛl ɛsɛ agŋ nyim nyim af.
45004012	Ɛtŋ Abraham cɛ, el Jwifɛl eke bubr ekr es a ec’ɛl ɛs. Aŋa m’erur eke mi ki dad agŋ eke ɛl eci likr es ubr a elm sos af eci cɛ, kɔ ke ɛmɛny b’ucu ɛy ɛs Abraham eci sɛwl a ɔny es a e low: in, l’ikŋ anym l’oc ɔmn l’ɛlu Nyam ɛm gbuŋ ɛtŋ l’ow l’ubr likr es.
45004013	Nyam ɛwar Abraham lel in ec’alaw a eke b’ow ok ɔkm in ɛm a, eke -li b’ow -l’ij wus aja. Gbɛkɔ low ɛwar na, ow elm eke Abraham ɛlum ol a sosiɛm Nyam dadm ɛwm es. Li dad aŋke l’oc Abraham ɛsɛ ɛgŋ nyim nyim af ow ec’ɔmn a sosiɛm.
45004014	Sica eke aja a eci ij a el ke kók ol ec’ów a eke am ibrm a, ke ɔmn elm low kaka, ɛtŋ Nyam eci low a eke ɛwar a yɛji elm low ij.
45004015	Tasi ɛm a, ol ec’ɛluam a b’ɛsŋ Nyam ec’ɛrm bebl, kɔ eke ol anm a, wɛl k’ɔtum ɔbm ol es.
45004016	Ow sosiɛm a, ɔmn eke wɛl b’oc ɛlu Nyam ɛm a anake b’ɔŋ ɛgŋ ij aja a, ɛtŋ ow el bibm eke wɛl b’ɛŋn ɔfr ɛm tasi. Na sosiɛm ob a eke Nyam ɛwar ɛw es a el agŋ a fɛŋ eke el Abraham ec’alaw a eci. Ɛtŋ ow elm agŋ a eke b’ɛlum ol a sɔny, kɔ agŋ a ek’ɔny ɔmn Nyam ɛm ɛsɛ Abraham eke el ɛy fɛŋ eci ɛy ɛs af a yɛji.
45004017	Ɛɛ, Nyam Lɛl dad ninɛ: Mi kok’ŋ el bieku nɔnɔ ec’ɛl lagŋ. Abraham el ɛy ɛs Nyam ec’any af. Ow ɛm anake n’ɔny ɔmn a, Nyam a eke b’ɔŋ agŋ eke uw a igb anŋ owr, ke ɔny abusu eke ob ek’anm wɛl ɛ́knm a, kok ow anŋ wɛl am ɛkn a.
45004018	Low ɔmn kaka anm low a eke Nyam ɛwar a eci lís ij, gbɛkɔ ɛbɛn yɛji Abraham ɔmn cɛ. L’oc in ec’ɔmn a l’ɛlu Nyam ɛm ɛtŋ ow sosiɛm, l’el bieku nɔnɔ ec’ɛl ɛs. Nyam Lɛl dad ninɛ: Agŋ eke b’ow anŋ ŋ ɛm ok ɔkm a b’ow ɛny nɔnɔ.
45004019	Ɛtŋ eke ow anŋ akpo tɛl cɛ ke n’ɔny akpo ekŋ yen a yɛji, in ec’ɔmn a digrm kaka. Ɛtŋ l’uw any yɛj’eke in e sos megl a anŋ ɛsɛ ob eke uw af, ɛtŋ ɛy Sara yɛji k’ɔtum ewm iy ij.
45004020	Ɛbɛn yɛji, Abraham irmnm in ec’ɔmn a ɛtŋ bɛbarm kaka, Nyam e low ɛwar a e lís. Catŋ nana anake in ec’ɔmn a obn ke li kɔklm Nyam a.
45004021	L’uw low nyam gbɛ any tasi: yec’a eke Nyam ɛwar a, n’ɔny abusu nɔnɔ eke li ki kok.
45004022	Na sosiɛm Nyam oc’r ɛsɛ ɛgŋ nyim nyim af.
45004023	Ba Nyam Lɛl bi dad ɛsɛ: Nyam oc Abraham ɛsɛ ɛgŋ nyim nyim af, ke sodad amua elm Abraham cɛ eci.
45004024	Kɔ ɛy yɛji ow ot ɛy es, ɛtŋ Nyam b’ow lɛr ɛy ec’ɔmn a. Tasi ɛm a, in eke l’igbm ɛy Ɛs Kɔtɔkɔ Jesu luw ɛm a, in ɛm s’ɔny ɔmn.
45004025	Ɛy e sikpl a sosiɛm Nyam ɔŋ wɛl ibi Jesu, gbɛkɔ Nyam igbm’n luw ɛm yec’ɛtŋ ke s’él agŋ nyim nyim.
45005001	Nɛnɛ anake Nyam oc ɛy ɛsɛ agŋ nyim nyim af ɛy ec’ɔmn a sosiɛm a; ɛtŋ sica s’anŋ ɛrm es ɛy ɛm in ab, ɛy Ɛs Kɔtɔkɔ Jesu Krist sosiɛm.
45005002	Jesu anake kok ke s’ɔtu s’ucu ɔmn ɛm, bibm eke s’ɛŋn a s’ɔny es a. Ɛtŋ s’anŋ sos ɛm iŋn ɛm aŋke s’am ɔmn eke si b’ow s’anŋ Nyam ec’anygbɛl ab ɛm.
45005003	Ow eke akpl tasi a el, si b’anŋ sos ɛm iŋn ɛm eke ow el gbre s’am ij yɛji. Ɛtŋ s’uw any tasi eke gbre ij b’ɔŋ ɛgŋ ɔny ɛrm susu,
45005004	ɛtŋ ɛgŋ eke b’ɔny ɛrm susu a, li b’ij lɛc eke ses babur b’anŋ yɛji. Ɛgŋ eke b’ij lɛc es abur ɛm a, li b’ɔny low ɔmn,
45005005	ɛtŋ low ɔmn na ɛ́jum ɛgŋ. Tasi ɛm a, Abŋ Lala ɛm Nyam ɛcr yibr ɛy e mɛrm a in ec’erur a.
45005006	Tasi, eke s’anŋ ke s’ɔnym lɛc kaka sikpl ec’any af a, yogŋ anake Krist ɛgŋ eb uw ów eŋuŋ ɛsɛl eci, lɛgŋ ab af eke Nyam bɛbm ɛw es a.
45005007	S’uw any eke ow ɛw tuɔtuɔ eke ɛgŋ k’ɛgŋ eb uw ɛgŋ nyim nyim eci. Sica ów amamn kok ɛs ec’a, k’aw ke ɛgŋ átr sos es ɛgŋ eb uw.
45005008	Gbɛkɔ kin elel eke Nyam yɛgm ɛy in ec’erur eke n’ɔny ɛy ec’a: n’ɔŋ Krist ow uw ɛy eci, lɛgŋ ab ɛm eke s’el sikpl ɛsɛl a.
45005009	Sica, eke in ec’egb waw a ɔŋ ɛy s’el agŋ nyim nyim, ow ayl tasi yɛj’eke li b’ow li sɔg ɛy Nyam ec’ɛrm bebl a e lís.
45005010	Ɛɛ, lɛgŋ ab ɛm eke s’el Nyam ec’efnu a, n’ɔny l’okr ɛy ɛm in ab Jim eci luw ab ɛm. Sica eke n’ɔny l’okr ɛy ɛm a, ow ayl tasi yɛji eke li b’ow li sɔg ɛy Jim eci sel ab ɛm.
45005011	Ɛtŋ ow elm na cɛ! Ɛy si b’oc ɛy eci sos ɛm iŋn a s’ɛlu Nyam ɛm ɛy Ɛs Kɔtɔkɔ Jesu Krist sosiɛm, in eke sica n’ɔny l’okr ɛy ɛm Nyam ab a.
45005012	Ɛgŋ nyam sosiɛm anake sikpl ow wus af aŋa a. Ɛgŋ a el Adam. Ɛtŋ sikpl ism luw ab. Ɛtŋ luw ɛbmn agŋ fɛŋ es, aŋke agŋ fɛŋ ɔny sikpl.
45005013	Gbuŋ ke Nyam ɔ́ŋ Mois ol a, ke sikpl ikŋ anym anŋ wus na ŋ̂. Gbɛkɔ eke ol anm a, Nyam usm sikpl e low jam tasi.
45005014	Kɔ ɛbɛn yɛji, igŋ Adam e lɛgŋ ab ɛm toŋ Mois a, luw eb wus nimum ɔnym ab. Ɛtŋ agŋ eke kokm sikpl eke otarir es Adam ec’a eke ɛgŋm ɛluam Nyam ec’odad a yɛji, luw b’ibi ɛl. Adam anake el ɛgŋ a eke k’ow a eci any ɔkŋnin a.
45005015	Gbɛkɔ ereb ligbɛl anŋ Nyam ec’ob ap ɔfr ɛm a lele Adam eci sikpl ab ab ec’araŋn. Ɛɛ, Adam, ɛgŋni nyam a eci sikpl a sosiɛm cɛ anake agŋ nɔnɔ gbɛl uw a. Gbɛkɔ Nyam ec’ob ap ɔfr ɛm a leg nɔnɔ ligbɛl. Ob ap na, Nyam ɛcr ɛgŋ nyam ɛm ɛlu’l ɔkm. Ɛgŋ a in l’el Jesu Krist. Ɛtŋ ɛbɛn a, n’ɔmun in eci ów amamn ab es ɔfr ɛm agŋ nɔnɔ gbɛl af.
45005016	Nyam ec’ob ap a bi kok low eke otarm es ɛgŋ nyam a eci sikpl a ec’ab ab. Tasi ɛm a, Adam ɛgŋni nyam a eci sikpl a e jam a, Nyam eci jɛj ok a el ke ɛgŋ fɛŋ úw. Gbɛkɔ, kin eke ɛl e sikpl nɔnɔ gbɛl a e jam a, Nyam ec’ob ap ɔfr ɛm a ɔŋ ɛl -l’eel agŋ nyim nyim.
45005017	Ɛɛ, ɛgŋ nyam cɛ kok sikpl ɛtŋ luw ibi agŋ fɛŋ ɛgŋ nyam a cɛ e sikpl a sosiɛm. Gbɛkɔ, Jesu Krist ɛgŋ nyam sosiɛm cɛ agŋ fɛŋ ɛl yɛji b’ɛŋn ów nɔnɔ Nyam e lís: -li b’ɛŋn Nyam ec’ɛrm mamn ligbɛl a, ɛtŋ ow eci ob ap ɔfr ɛm a b’ɔŋ ɛl -l’el agŋ nyim nyim ow ec’any af. Krist sosiɛm, -li b’ow -n’anŋ owr ɛtŋ -li b’ow -l’ɛw es ow ab.
45005018	Ow eke si ki dad s’uwar a el, s’am ɛkn eke ɛgŋ nyam cɛ eci sikpl a eke kok a anake is agŋ fɛŋ e luw a. Ɛbɛn cɛ, ɛgŋ nyam eci low nyim nyim e kok a, ɔŋ ɛtŋ Nyam oc agŋ fɛŋ ɛsɛ agŋ nyim nyim af in ec’any af, ɛtŋ li b’ɔŋ wɛl sel.
45005019	Lɛgŋ sig ɛm a, ɛgŋ nyam ɛgŋm eke k’ɛlum Nyam, ɛtŋ ow ɔŋ agŋ nɔnɔ gbɛl el sikpl ɛsɛl. Ɛbɛn cɛ, ɛgŋ nyam eke ɛlum Nyam a sosiɛm, agŋ nɔnɔ gbɛl el nyim nyim Nyam ec’any af.
45005020	Sica ol ow, ɛtŋ sikpl ɛny eb es nɔnɔ ligbɛl. Gbɛkɔ yogŋ a eke sikpl ɛny eb es a, Nyam eci sɔrŋ ikŋ a b’ɛny bubu af.
45005021	Lɛgŋ sig ɛm a, sikpl ɔny abusu fɛŋ eke k’ɔŋ agŋ uw. Ɛbɛn lɛgŋ na ɛm, Nyam eci sɔrŋ ikŋ a ɔny abusu fɛŋ eke k’ɔŋ agŋ el nyim nyim Nyam ec’any af. Ɛtŋ ɛbɛn a, s’ɔtu eke si k’ɛŋn sel ek’ɔnym uwr Nyam ab, ɛy Ɛs Kɔtɔkɔ Jesu Krist sosiɛm.
45006001	Sica ayaf si ki dadr ab ee? Kɔ sikpl ow it eke abu k’anŋ ɛy ɛm s’am kok yec’ɛtŋ ke Nyam e sɔrŋ ikŋ a ám ɛny bobn ee?
45006002	Njaŋ, ow elm ɛbɛn! Ɛy s’ɛcr luw eke ɔny kpab ɛy es sikpl e lís ab ɛm. Ayaf ɛmɛny s’ɔtu eke si k’ir sikpl ec’ɛb ee?
45006003	Ɔny uwr any tasi eke: eke wɛl ok ɛy mij nuŋ Jesu Krist e nin ɛm a, yogŋ ɛtŋ s’okr af in e luw ab ab.
45006004	Ow sosiɛm, eke wɛl ok ɛy mij nuŋ a, s’uw ɛtŋ wɛl oc ɛy es in ab. Gbɛkɔ, Nyam ec’anygbɛl ec’abusu ligbɛl a igbm Krist agŋ ek’uw ab ɛm, yec’ɛtŋ ke ɛy yɛji, s’ɔ́ny ɛb ir owr.
45006005	Tasi ɛm a, s’okr af nimum in ab lɛgŋ a eke s’uw in ab a. Ɛbɛn cɛ, si b’ow s’okr af in ab lɛgŋ a eke ɛy yɛji si b’ow s’igb luw ɛm ɛsɛ elel eke l’igb ab af a.
45006006	S’írir low na sɛnyn sɛnyn: ɛy ec’elel eke s’anŋn anym ɛm a, wɛl oc lele Krist ab ɔbm olikŋ. Ow ɔŋ, sikpl a eke anŋ ɛy ɛm a uŋ, ɛtŋ s’elm in eci madu ij.
45006007	Ɛɛ, ɛgŋ eke uw a anm sikpl e low ɛm ij.
45006008	Eke sica s’uw Krist ab a, s’ub nawrɛ eke ow el in ab si b’ow s’anŋ owr.
45006009	S’uw any tasi eke lɛgŋ a ɛtŋ eke Krist igb agŋ ek’uw ab ɛm a, li k’ow l’uwm ij, ɛtŋ luw ɔnym abusu kaka in af.
45006010	Krist uw, ɛtŋ in e luw a ɔny kpab’r es sikpl e lís nimum nimum, akp nyam sɛgŋ fɛŋ eci. Sica n’anŋ owr, ɛtŋ in ec’owr anŋ a nimum el Nyam eci.
45006011	Ɔny yɛji, ocar ɔny sosi ɛsɛ agŋ eke sikpl ec’abusu a ɛwm es ij, ke Jesu Krist ab ec’af okr ab ɛm am ir ɛb Nyam ec’af.
45006012	Ɔny, sikpl ɔtum eke k’ɔny abusu ɔny af ij. Ɔny eci sos megl a b’ow uw lɛgŋ nyam. Ow sosiɛm, ow itm eke k’ɛlumn in ec’ów eŋuŋ a eke b’aw’r a ij.
45006013	K’òcr ɔny eci sos a eci susu susu a k’ɛwr es sikpl eci, ɛsɛ ejagb eke ɛru es low ŋuŋ kok ec’af. Kɔ nana, òcr ɔny nimum kokr Nyam e low, ɛsɛ agŋ ek’anŋ luw ɛm igb anŋ owr af. Òcr ɔny eci sos a eci susu susu a ɛwr es ɛsɛ ejagb eke ɛru es low nyim nyim e kok ec’af.
45006014	Sica eke ow elm ol ɛwm ɔny es ij, ke ow el Nyam eci sɔrŋ ikŋ ab anake ɛw ɔny es a, sikpl k’ɔtum ɔnym abusu ɔny af ij.
45006015	Nawrɛ, ɛy ow elm ol ɛwm ɛy es ij, kɔ Nyam eci sɔrŋ ikŋ a ɛw ɛy es. Ow sosiɛm a, kɔ abusu ɛ́ru ɛy es eke si ki kok sikpl ab ee? Njaŋ, ow elm ɛbɛn!
45006016	Ɔny uwr any tasi eke, eke b’ɛgŋn ebr am kokr ɛgŋ eci juma ɛsɛ madu af a, ɔny eel ɛgŋ a eke am ɛlumn a eci madu. Ow sosiɛm a, oglog ɔny eel sikpl e madu, ke sikpl óc im ɛlu ɔny luw ɛm, oglog ɔny eel Nyam e madu, ke ɔ́nyn ɛb ir nyim nyim in ec’any af, aŋke b’ɔnyn in ec’ɛlum.
45006017	S’ɔ́ŋ Nyam bia! Lɛgŋ sig ɛm a, ɔny eel sikpl eci madu. Jam aŋa ɛm a, ɔny ɛgŋn ebr eke k’ɛlumn ɔny ec’ɛrm fɛŋ ɛm, Amani Mamn a eke wɛl babul agŋ fɛŋ a.
45006018	Ɔny dogŋnin sos ebr sikpl ec’abu ɛm ɛtŋ am kokr low nyim nyim eci juma.
45006019	M’am oc agŋ ɛm e low mi bɛbmn aŋke ɔny eci low iri a b’ɔtu nɔnɔ. Lɛgŋ sig ɛm a, ɛsɛ madu af, ɔny ocr ɔny eci sos megl a ɛwr es ɛb ir eke el sikpl lele suksuk ab eci, ɛtŋ ow eci low ek’anŋ ɛm ɛy ɔkm a, el Nyam eci any ɔbr. Ɛbɛn, yɛfɛnyna yɛji ɛsɛ madu af, òcr ɔny eci sos megl a ɛwr es ɛb ir eke el low nyim nyim eci, ɛtŋ ow eci low eke b’ow anŋ ɛm ɛy ɔkm a, b’ow el ɛb ir lala eke b’akpl Nyam sos ɛm.
45006020	Ow a eke eel sikpl eci madu a, low nyim nyim eci kok a áwm ɔny.
45006021	Ow e lɛgŋ ab af a, bogŋ ec’ey ɔsur ee? Yɛfɛnyna, ow am ɔny ɔny ɛ́s, aŋke ow eci ey eke ow ɔsu a el luw.
45006022	Sica jam aŋa, wɛl sɔg ɔny sikpl e lís ɛtŋ ɛwal eel Nyam eci madu. Na sosiɛm am ir ɛb eke b’akpl Nyam sos ɛm, ɛtŋ ow eci low ek’anŋ ɛm ɛy ɔkm a, el Nyam ab ec’ɛb ir sɛgŋ fɛŋ a.
45006023	Nawrɛ, aŋke sikpl eci labm sɔg ek’anŋ ɛm a el luw; kɔ Nyam eci ob ap a el sel a ek’ɔnym uwr, ke li b’ɔŋ ɛy, ɛy Ɛs Kɔtɔkɔ Jesu Krist ab ec’af okr ab ɛm a.
45007001	Agŋ lisijimɛl, ɛm m’uw any eke ow el agŋ eke uw Nyam ec’ ol ab any a, m’am dad odad. Ol ɔny abusu ɛy af eke s’anŋ owr a cɛ. Ɛtŋ ow el low eke uwr any tasi.
45007002	Kin low ɛbmn nyam: ol ɛm a, yɔw eke ɛbi igŋ a okr af in ec’igŋ ab ab eke igŋ a anŋ owr a. Kɔ eke igŋ a b’uw a, yɔw a sos b’ok es ol a ek’ɔny okr’r af ɛc ab a e lís.
45007003	Lɛgŋ ab ɛm eke ɛc anŋ owr a, eke n’im l’ɛbi igŋ ɛjeci, ke nfaci l’ij a. Kɔ eke ɛc uw a, ol ɛm a abusu ɛru’r es; l’ɔtu eke li k’ɛbi igŋ ɛjeci gɔŋ, li k’ow l’elm facyɔw.
45007004	Ɛm lisijimɛl, ɔny ec’a yɛji ɛbɛn cɛ. Ɔny okar af Krist eke uw ɛy sosiɛm olikŋ af ab ab; ow sosiɛm, ɔny kpabr es nimum Mois ec’ol a e lís. Sica eel ɛgŋ ɛjeci nyam eci; ɛgŋ ɛjec’a, in l’el ɛgŋ a ek’igb luw ɛm a. Ɛtŋ ɛbɛn ɛm a s’ɔtu eke ɛy fɛŋ si k’ɔsu ey Nyam e juma kok ab ɛm.
45007005	Ɛɛ, lɛgŋ sig ɛm a, eke s’am kok ów eke b’akpl ɛy sos ɛm a, Mois ec’ol a ec’ów a tasi eke bi dɛdŋn a b’itr ów aw eŋuŋ a eke ki kok low ɛy e sos ab ɛm, ɛtŋ ow e low ek’anŋ ɛm ɛy ɔkm a, el luw.
45007006	Gbɛkɔ sica, si kpab es nimum nimum Mois ec’ol a eke ɔny awŋ ɛy es a e lís; s’ɔtu eke sica si ki kok Nyam e low a sɛwl owr ɛm, s’ám ɛlum Abŋ Lala, ke si kí kokm Nyam e low a ɛsɛ lɛgŋ sig ɛm ec’a eke s’anŋ ol a eke wɛl nɔn a eci es ɛw ɛm ab af.
45007007	Sica ayaf si ki dadr ab ee? Kɔ Mois ec’ ol na, sikpl eci juma n’am kok ee? Njaŋ, ow elm ɛbɛn! Gbɛkɔ ol anake ɔŋ m’uw sikpl any a. Tasi ɛm a, blel ol dadm ɛsmɛ: K’ow ocm nyamnɛyr ɛm erurm awlŋ ec’ob, blel mi k’uwm any eke ow el low ŋuŋ.
45007008	Gbɛkɔ sikpl ɛcr ol na ɛm ɛtŋ ɔsu ɛm ɛm ów aw eŋuŋ ɔrŋ ɔrŋ a fɛŋ, aŋke blel ol anm ana, sikpl blel ɔnym abusu kaka.
45007009	Lɛgŋ sig ɛm a, eke m’uwm ol any a, m’el ɛgŋ ek’anŋ owr. Kɔ sica eke m’uw ol any a, sikpl anake ɛwl mɛny anŋ owr a,
45007010	ɛtŋ ɛm, m’el ɛgŋ eke uw. Ɛtŋ ol a eke ki nyimn’m m’anŋ owr a, nyimn’m luw ɛm.
45007011	Ɛɛ, sikpl ɛcr ol ɛm ɛlu’m wus ɛtŋ ɛbɛn a, n’ɔŋ’m m’uw.
45007012	Gbɛkɔ ol, in obi a l’el lala, ɛtŋ ów ey nyam nyam eke anŋ’n ɛm a yɛji el lala, nyim nyim lele nimamn ab.
45007013	Sica eke ow el ɛbɛn, ke ob mamn ɔtu eke k’ism’m luw ab ee? Njaŋ, ow elm ɛbɛn! Gbɛkɔ sikpl ɛcr ob mamn ɛm ɔŋ’m luw. Nɛnɛ anake ol ɔŋ wɛl ɛkn elel eke sikpl e lɛc a el ob ŋuŋ kɔ kɔ kɔ a.
45007014	Ɛɛ, ɛy s’uw any eke ol, Nyam ogŋ ow anŋ ow, gbɛkɔ ɛm, m’el ɛgŋ fuɛfuɛ eke wɛl ɔl ij ɛsɛ adu af sikpl ogŋ.
45007015	Nawrɛ tasi, yec’a eke m’am kok a mi k’irim, aŋke yec’a eke m’am erur a, mi kókm, ɛtŋ mi bi kok yec’a eke m’érurm a.
45007016	Eke mi bi kok yec’a eke m’érurm a, mi b’ɛgŋ m’eb eke ol el ob mamn.
45007017	Sica m’uw any eke ow elm ɛm mi kókm ɛbɛn, kɔ sikpl a eke ir ɛm ɛm a anake b’itr’m mi kok ɛbɛn a.
45007018	Ɛɛ, m’uw any eke low mamn irm ɛm ɛm, ɛm e sos ɔnym ab ɛm. Ɛm ec’a, mi b’erur eke mi ki kok ów eke akpl a, kɔ m’ɔ́tum mi kokm.
45007019	Tasi ɛm a, low nimamn eke mi b’erur a, m’ɔ́tum mi kokm, ɛtŋ low ŋuŋ eke m’érurm a, mi bi kok.
45007020	Sica, eke mi bi kok low eke m’érurm a, ke ow elm ɛm mi kokm ɛbɛn, kɔ sikpl a eke ir ɛm ɛm a anake b’itr’m mi kok ɛbɛn a.
45007021	Ɛtŋ kin ol ɛjeci nyam eke m’uyum ab: eke mi b’erur eke mi ki kok low mamn a, ke low ŋuŋ kpɛkŋ inym’m es any af.
45007022	Ɛm ec’ɛrm ab ɛm, mi b’erur Nyam ec’ol a.
45007023	Gbɛkɔ ɛm obi ɛm a, mi b’uyum ol ɛjeci nyam ab, eke b’atarir Nyam ec’ol a eke in ab nɛny okr ɛy af ab ab. Ɛtŋ ol na, in l’el sikpl ec’ol a eke bi kok juma ɛm ɛm, ke b’ɔny’m ɛsɛ in eci sobel ɛm ɛs af a.
45007024	Kin eke m’el gbre ec’ɛgŋ! Bwo ec’ɛgŋ b’ow sɔg’m sos megl na eke b’oc im ɛlu’m luw ɛm a e lís ee?
45007025	S’ɛ́lu Nyam bia, aŋke Jesu Krist ɛy Ɛs Kɔtɔkɔ sɔg’m! Ɛtŋ ɛbɛn a, ɛm eci tutr ab ɛm, mi b’ɛgŋ Nyam ec’ol a m’eb, gbɛkɔ ɛm eci sos ɔnym ɛm a, mi b’ɛlum sikpl ec’ol a.
45008001	Sica low ɔb kaka anm agŋ a eke okr af Jesu Krist ab a eci ij.
45008002	Nawrɛ tasi, eke wɛl okr af Jesu Krist ab a, ke Abŋ Lala ec’ol a anake b’ɔŋ ɛgŋ sel a, ɛtŋ ol na sɔg’m sikpl ec’ol a eke b’ɔŋ ɛgŋ luw a ec’abu ɛm.
45008003	Mois ec’ol a ɔtum eke ki kok ɛbɛn, aŋke agŋ eci sos ɔnym a ɔɔm’n ow e kok ec’abusu. Gbɛkɔ Nyam ɔtu kok: l’ɛrm Jim ɛli sos eke otarir es sikpl ɛsɛl ec’ab ab ow sɔg ɛl sikpl ec’abu ɛm. Ɛtŋ nɛnɛ a, Nyam ɔŋ sikpl a eke am kok juma agŋ e sos ɛm a abur es.
45008004	Li kok nɛnɛ, yec’ɛtŋ ke s’ɔ́ny abusu s’ir ɛb nyim nyim a eke ol am ibrm a. Sica, ow elm elel eke agŋ b’ir ɛb a s’irm ij, kɔ ɛsɛ elel eke Abŋ Lala b’erur ab af.
45008005	Tasi ɛm a, agŋ a eke b’ir ɛb ɛsɛ elel eke -n’am ɛkan ab af a, b’ɛlum ɛl ec’ów eke b’akpl ɛl sos ɛm a, gbɛkɔ agŋ eke b’ir ɛb ɛsɛ elel eke Abŋ Lala b’erur ab af a, b’ɛlum yec’a eke Abŋ Lala b’erur a.
45008006	Ɛgŋ eke b’us ów eke li b’erur a jam a, li b’im luw ɛm, kɔ eke li b’us Abŋ Lala jam a, li b’im sel eke ɔnym uwr lele ɛrm es ɛy ab ogŋ.
45008007	Tasi, ɛgŋ ec’ów eke b’erur a ókrm af Nyam ec’ab ab, -l’ɛluamn Nyam ec’ol a. Ɛl ec’a, ow el low eke -li k’ɔtumn -li kokmn.
45008008	Ɛtŋ agŋ a eke b’us ów aw amua jam a, e low k’ɔtum akplm Nyam sos ɛm ij.
45008009	Gbɛkɔ ɔny ec’a, írmn ɛb ɛsɛ elel eke b’erurir ab af, kɔ ɛsɛ Abŋ Lala ec’elel eke b’erur ab af, aŋke Nyam ec’Abŋ a anŋ ɔny ec’ɛrm ab ɛm. Eke Krist ec’Abŋ a anm ɛgŋ ɛm, ɛgŋ ikŋ a, l’elm Krist eci.
45008010	Nawrɛ eke ɔny e sos megl a b’ow uw sikpl sosiɛm, gbɛkɔ eke Krist anŋ ɔny ɛm a, Abŋ Lala b’ow ɔŋ ɔny sel, aŋke Nyam oc ɔny ɛsɛ agŋ nyim nyim af.
45008011	Nyam igbm Jesu luw ɛm. Eke in ec’Abŋ a anŋ ɔny ɛm, in a cɛ eke l’igbm Jesu agŋ ek’uw ab ɛm a, li b’ow l’ɛcr Abŋ Lala ɛm n’ɔŋ ɔny e sos megl a eke b’ow uw a bɔbɔ yɛji sel.
45008012	Na sosiɛm agŋ lisijimɛl, s’ɔny labm. Gbɛkɔ ow elm ɛy ec’ów a eke b’aw ɛy a e labm s’ɔnym. Ow sosiɛm, ow itm eke si k’ir ɛb eke ɛy ec’ów aw a b’erur a.
45008013	Eke am iir ɛb ów a eke b’aw ɔny ke b’erurir a e kok eci, b’ow uwr; kɔ eke Abŋ Lala ec’abu ɛlum ɛm waal ɔny e sos megl ec’ów a e b’erur e ki kok a ɛlul es a, b’ow anŋn owr.
45008014	Nawrɛ ɛm a, agŋ a fɛŋ eke Nyam ec’Abŋ a bi nyimn a, el Nyam ec’ey.
45008015	Ɛtŋ Abŋ a eke ɛŋan a, ɔ́ɔm ɔny elmn madu eke ɛmɛny am uru Nyam, kɔ li b’ɔŋ ɔny eel Nyam ec’ey. Ɛtŋ Abŋ na eci abu ɛlum ɛm, si b’ɛlu Nyam lebl si dad s’ɛsɛ: "Aba! Ɛs!"
45008016	Abŋ Lala in obi b’ij daŋku dad ɛy ec’abŋ a eke s’el Nyam ec’ey.
45008017	Ow sosiɛm, eke s’el Nyam ec’ey a, si b’ow s’ij aja a eke Nyam bɛbm ɛw in ec’agŋ es a, ɛtŋ aja na, Krist ab si b’ow s’ij. Ɛɛ, eke s’anŋ in e gbre ij a e low ɛm, si b’ow s’anŋ in ec’anygbɛl a yɛji e low ɛm.
45008018	Ayaf s’ɔtu eke si k’oc yɛfɛnyna e gbre a si bɛbmn lɛgŋ ek’am ow ab ɛm eci anygbɛl a eke Nyam b’ow yɛgm ɛy kpata ab ab ee? Ɛm e sos ɛm a, yɛfɛnyna e gbre a elm low kaka.
45008019	Am ɛkan eke wus nimum a eke Nyam kok a am eku lɛgŋ a eke Nyam b’ow ɛlu in ec’ey ec’anygbɛl ɔkm a.
45008020	Mob amua fɛŋ eke Nyam kok a, itŋn el mob ɔfr ɔfr. Ow elm mob a eke Nyam kok a erurm ɛbɛn, kɔ Nyam anake ɔŋ ɛl -n’anŋn nɛnɛ a. Gbɛkɔ wus nimum a eke Nyam kok a ɔtu eke ɛmɛny k’ɔmn low.
45008021	Ɛtŋ ɛsɛ elel eke adu b’ŋgboŋ adu el ɛm a, mob mob a fɛŋ eke Nyam kok a b’ow ŋgboŋ ɛl e mob ek’am ugŋn ɛl es ab ɛm. Ɛtŋ -li b’ow -n’anŋ Nyam ec’ey a e lewi ij a lele anygbɛl ab ab e low ɛm.
45008022	S’uw any tasi eke mob mob a fɛŋ eke Nyam kok a am ikŋ sɔmu ɛtŋ ɛmɛny am ij gbre caca ɛm a, ɛsɛ yɔw eke b’ew iy ab af,
45008023	gbɛkɔ ow elm ɛl sɔny cɛ. Ɛy obi yɛji, s’am ikŋ sɔmu ɛy e mɛrm ab ɛm, ɛtŋ s’am eku eke Nyam k’eb ɛy ɛsɛ in ec’ey tasi af, ke s’él ewi kpɛkŋ kpɛkŋ. Gbɛkɔ s’ikŋ anym s’ɛŋn Abŋ Lala, ɛsɛ ob ap a eke Nyam ɛwar ɛw es ab ɛm eci krɛkrɛ af.
45008024	Tasi ɛm a, s’ɛŋn sel, kɔ ow el low ɔmn ɛm cɛ. Eke wɛl b’ɛkn ob eke wɛl am ɔmn a, ke wɛl úbm’n ɛsɛ low ɔmn ob af ij. Ob eke wɛl am ɛkn a, kɔ wɛl ɔtu eke ɛmɛny wɛl k’ɔmn’n ee?
45008025	Gbɛkɔ eke s’am ɔmn ob eke s’ɛknm a, si b’anŋ ow eci eku ɛm ɛrm susu ɛm.
45008026	Ɛtŋ ɛmɛny, ɛy eke s’ɔnym sos a, Abŋ Lala b’ɛlum ɛy abu. S’úwm any si ŋɔŋnm Nyam ɛsɛ elel eke ow it ab af. Ow b’ɔŋ Abŋ Lala in obi bi ŋɔŋn Nyam ɛy usu iy, íbrm ów sɔmu ikŋ ebl ɛm eke ɛgŋ e nɛny k’ɔtum dadm.
45008027	Gbɛkɔ Nyam eke b’ɛkn mɛrm lokm a, b’uw yec’eke Abŋ Lala erur eke k’ibrm ab any. Ɛɛ, Abŋ Lala bi ŋɔŋn Nyam ɛsɛ elel eke Nyam b’erur ab af ɔŋ agŋ a eke el Nyam ec’a.
45008028	Ɛmɛny s’uw any eke agŋ a ek’ɔny Nyam ec’erur ec’a, low fɛŋ eke b’ɛŋn ɛy a, Nyam anake bi kok a, yec’ɛtŋ ke ow ɛ́lum ɛy abu s’ɛŋn low nimamn. Ow el agŋ a eke l’ikŋ anym li bɛbm wɛl ec’ɛsŋ e low l’ɛw es a.
45008029	Tasi ɛm a, agŋ amua eke Nyam ikŋ anym sɔsum ot ec’a, l’ikŋ anym li bɛbm yɛji eke li ki kok wɛl, wɛl ot in ec’ Iy ab es, ke ow ɔ́ŋ in ec’Iy a el bosu ligbɛl a e liy likpekp.
45008030	Sica agŋ a eke Nyam ikŋ anym sɔsum ot a, l’ɛsŋ wɛl yɛji. Agŋ a eke l’ɛsŋ a, l’ot wɛl ɛsɛ agŋ nyim nyim af, ɛtŋ agŋ a eke l’ot ɛsɛ agŋ nyim nyim af a, l’ot l’ok wɛl in ec’anygbɛl a yɛji ɛm.
45008031	Bla odad iy si ki dad s’igŋ af ee? Eke Nyam anŋ ɛy ec’ogog, ke bwo ɔtu eke ki kok ɛy low ŋuŋ ee?
45008032	In eke l’ɛdŋnm in ec’Iy lokm a abu any, ke n’ɔŋ ow uw ɛy fɛŋ e sel ɛŋn sosiɛm ec’a, ayaf eke s’okr af ow ab, li k’ow n’ɔɔm ɛy ɔfr ɛm, ów amamn fɛŋ ee?
45008033	Bwo ec’ɛgŋ ɔtu eke k’ok agŋ a eke Nyam sɔsum ot a ów af ee? Ɛgŋ kaka anm! Aŋke Nyam in obi ot ɛl ɛsɛ agŋ nyim nyim af.
45008034	Bwo ec’ɛgŋ ɔtu eke k’ɔb agŋ low luw ec’ee? Ɛgŋ kaka anm! Tasi ɛm a, Jesu Krist uw, gbɛkɔ n’anŋ luw ɛm l’igb, n’anŋ Nyam e lidr abu af a ɛtŋ n’am ŋɔŋn Nyam ɛy eci.
45008035	Bla obi ɔtu eke k’ɔny kpab ɛy es Krist ec’erur ek’ɔny ɛy ec’a e lís ee? Kɔ es abur oglog ɛrmij ebr ee? Kɔ agŋ eci milɔlu e b’ɔnyn ɛy ɛy ec’ɔmn a sosiɛm ab ee? Kɔ namn oglog gbɔr ee? Kɔ low ɛyr eke b’okr ɛy es a oglog luw ee?
45008036	Nyam Lɛl dad ninɛ: ŋ sosiɛm anake sɛgŋ fɛŋ s’am uw, ke wɛl am kok ɛy ɛsɛ mɛcɛb eke wɛl b’ɔny im ibi usu af a.
45008037	Gbɛkɔ fɛŋ ɛm a, si b’ok ɔkm agbawru, ɛgŋ a eke erur ɛy a eci abu ɛlum ɛm.
45008038	-
45008039	Ɛɛ, m’ɔny ɔmn tasi, eke ob kaka k’ɔtum ɔnym kpabm ɛy es erur a eke Nyam ɛlu ɔkm, ɛy Ɛs Kɔtɔkɔ Jesu Krist ɛm a e lís. Ke ow él luw oglog owr anŋ, ke ow él afr ɛrm ɛsɛl oglog es ɛw ɛsɛl oglog lɛc ek’anŋ lɛf ɛm, ke ow él lɛgŋ na ɛm, lɛgŋ ek’anŋ anym am ow ab ɛm, ke ow él afr e lɛc oglog wus aŋa e lɛc, ke ow él mob mob fɛŋ eke wɛl kok, ob kaka k’ɔtum ɔnym kpabm ɛy es Nyam ec’erur ek’ɔny ɛy ec’a e lís!
45009001	Ɛm m’el Krist eci, ow sosiɛm, low a eke m’am m’ow mi dad a el low nawrɛ, mi k’ɔtum m’ɔnym yadŋ. Ɛm e tutr a eke Abŋ Lala am nyimn a yɛji am dad’m eke ow el low nawrɛ.
45009002	Ɛm ec’ɛrm a sos ɔw es nɔnɔ ligbɛl ɛtŋ m’am ij gbre eke úwrm.
45009003	Mi b’ow m’ɛgŋ m’eb eke Nyam k’igŋ ɔwl’m ke mi kpáb es Krist e lís, eke ow ɔtu cɛ eke k’eb ɛm lisijimɛl Jwifɛl ɛlu es.
45009004	Bla ec’ee? -L’el Israɛl eyŋ, Nyam ot ɛl -l’el ow ec’ey. Wɛl ec’araŋn n’anŋ in ec’anygbɛl ab ɛm, l’ɛgŋ sinm wɛl ab, n’ɔŋ wɛl in ec’ol a, li yɛgm wɛl sɛwl yec’ɛm eke wɛl k’igŋ’n nuŋ a, ɛtŋ li dad wɛl ów eke li bɛbm l’ɛw es wɛl ec’a.
45009005	Ɛl -l’el ɛl lagŋɛl ekpekp a eci alaw. Ɛl ec’araŋn anake wɛl ew Krist ɛsɛ ɛgŋ owr af, in eke l’el Nyam ek’anŋ ob fɛŋ e nuŋ af a! Kɔklm él in eci sɛgŋ fɛŋ! Amɛn!
45009006	Ow elm ke wɛl dad ɛsɛ Nyam e low a eke ɛwar ɛw es a ɛlu ok es. Tasi ɛm a, agŋ a eke wɛl ew ɛy lagŋ Israɛl ɛm a, ɛl fɛŋ -l’elm Israɛl eyŋ tasi.
45009007	Ɛtŋ agŋ a bɔbɔ eke wɛl ew ɛy lagŋ Abraham ec’eb ab ɛm a yɛji, ow elm ɛl fɛŋ -l’elm ow ec’ey tasi, aŋke Nyam dad Abraham ninɛ: Isak ɛm anake b’ow ɛŋn alaw eke b’ow ɛlu ŋ e nin a ɔkm a.
45009008	Kin sodad na ec’iri tasi a: ow elm ey a eke wɛl ew igŋ nyam lele yɔw nyam ab ec’erur ɛm a elm Nyam ec’ey. Kɔ ey tasi a, ɛl -l’el Nyam ec’ɛwar ec’ey a.
45009009	Kin ɛwar a e sodad a: m’ow m’ɛwl mɛny m’ow ŋ ogŋ a lakpo yec’a, lɛgŋ nɛnɛ af, ɛtŋ ayŋ Sara b’ow ew iy igŋ nyam.
45009010	Ɛtŋ ow elm na sɔny cɛ: kɔ Rebeka ec’a yɛji. L’ew ey yony ɛy lagŋ Isak ab.
45009011	-
45009013	Ey yony a, wɛl k’ewm kokm ɛl wus, -li ki kokm low ŋuŋ oglog low nimamn. Gbɛkɔ Nyam dad Isak ɛw es eke: likpekp a b’ow anŋ jam ɛs a eci es ɛw ɛm. Ɛtŋ usu ɛjec’ɛm a, Nyam Lɛl dad ninɛ: m’erur Jakɔb m’oc ɛtŋ mi wal Esayu m’ɛlu es. Low na ɛcr nɛnɛ, yec’ɛtŋ ke Nyam e low a eke bɛbm ɛw es a ɛ́li any. Nyam bi sɔsum agŋ ot ɛsɛ elel eke li b’erur ab af, ɛtŋ sɔsum oc a elm agŋ a ec’ów e bi kok a sosiɛm, kɔ Nyam cɛ eke b’ɛsŋ ɛgŋ ab ɛm ow b’anŋ ow.
45009014	Sica ayaf si ki dadr ab ee? Kɔ Nyam ɛnyɛmbri yony yony ɛs l’el ee? Njaŋ, ow elm ɛbɛn!
45009015	Tasi ɛm a, li dad Mois ninɛ: Mi b’ow m’ikŋ ɛgŋ e m’erur eke mi k’ikŋ sɔrŋ a sɔrŋ, ɛtŋ mi b’ow m’ɔnyn ɛgŋ eke m’erur eke mi k’ɔnyn ɛrm mamn a ɛrm mamn.
45009016	Ow sosiɛm a, Nyam e sɔrŋ ikŋ a ánm agŋ e low e b’erur ab ɛm, oglog sos eke b’atr es ab ɛm, kɔ Nyam cɛ eke ɔny sɔrŋ ikŋ ab ɛm ow b’anŋ ow.
45009017	Nyam Lɛl ɛm, Nyam dad Ejipt ec’ɛb ebu a ninɛ: M’ɛw’ŋ ɛb ebu, yec’ɛtŋ ke ŋ ɛm m’ɛ́lu ɛm ec’abusu a ɔkm, ke mi kók ɛm e nin a eb es wus na nimum af.
45009018	Wɛl b’ɛkn eke Nyam b’ikŋ ɛgŋ eke l’erur eke li k’ikŋ sɔrŋ a sɔrŋ, ɛtŋ li b’ɔtur ɛgŋ eke l’erur eke li k’ɔtur ɛrm a ɛrm.
45009019	Gbɛkɔ, k’aw ke ɛgŋ íbrm im ɛsɛ: sica, eke ow el nɛnɛ, bla sosiɛm ɛmɛny Nyam k’ɛnym ɛy abr ee? Bwo ec’ɛgŋ ɔtu eke ki dogŋn low eke li b’erur ab ee?
45009020	Kɔ ŋ gbɛ, bwo el’ŋ eke k’atar Nyam ab ee? Kɔ mijel b’ibrm ɛgŋ a eke kok’r a ɛsɛ: bla sosiɛm ɛtŋ kok’m mijel ee?
45009021	Kɔ mijel kok ɛs ɔtum eke ki kok low e l’erur kpeŋ ab ab ee? Kɔ l’ɔtum eke kpeŋ nyam a cɛ, li k’itl li kok lɛ́w sɔbɔ nyam oglog lɛ́w kprakasa nyam ee?
45009022	Nyam erur eke k’ɛlu in ec’ɛrm bebl ɔkm ke yɛ́gm in ec’abusu a. Gbɛkɔ agŋ a eke n’ɔny ɛrm bebl wɛl ab, ke it eke k’irm ɔgbu es a, l’ɛgŋ wɛl e low l’eb low eku ligbɛl ɛm.
45009023	L’ɛgŋ low nɛnɛ l’eb, yec’ɛtŋ ke l’ɛ́lu in eci anygbɛl a e sagb a ɔkm agŋ eke l’erur eke li ki yɛgm in e sɔrŋ ikŋ a e lís. Ow el agŋ a eke l’ikŋ anym li bɛbm l’ɛw es eke k’ɛŋn anygbɛl na a.
45009024	Ɛtŋ ɛy s’el agŋ amua eke l’ɛsŋ a. Ow elm Jwifɛl ec’araŋn cɛ l’ɛsŋm ɛy, kɔ agŋ eke elm Jwifɛl ec’araŋn ec’agŋ a yɛji.
45009025	Nyam dad low na kokoba ɔb ɛs Ose e lɛl ab ɛm: Agŋ a eke elm ɛm ec’agŋ a, mi b’ow m’ɛsŋ ɛl 'ɛm ec’agŋ'. Ɛtŋ agŋ a eke m’érurm a, mi b’ow m’ɛsŋ ɛl 'agŋ e m’erur'.
45009026	Ɛtŋ yogŋ a eke wɛl dad agŋ eke: "Ɔny elmn ɛm ec’agŋ a," wɛl b’ow ɛsŋ ɛl Nyam ek’anŋ owr ec’ey.
45009027	Esayi, in am ɛlu lebl Israɛl ec’agŋ e lís ɛsɛ: Eke batŋ Israɛl eyŋ ɛny nɔnɔ ɛsɛ okij any e mirici af yɛji, agŋ tɛl a eke wal es a cɛ b’ow ɛŋn sel.
45009028	Tasi ɛm a, Nyam Admaga b’ow kok low a eke li dad a wus af aŋa, li b’ow li kok fafa toŋ l’igŋ nuŋ.
45009029	Ɛtŋ low na anake Esayi yɛji ikŋ anym dad a: blel Nyam Abusu Ɛs okm ɛy alaw bɛb es, ke blel s’ánŋ ɛsɛ Sodɔm eyŋ af, ke s’ótarir es Gomɔr eyŋ ab.
45009030	Ke ayaf si ki dadr ab ee? Nawrɛ, agŋ eke elm Jwifɛl a, ɔ́lm eke k’el nyim nyim Nyam ec’any af. Gbɛkɔ -l’ɛkn eke Nyam ɛgŋ eb ɛl, ɛl ec’ɔmn a sosiɛm.
45009031	Ke Israɛl ec’agŋ a am ɔl eke k’el nyim nyim eke -li b’ɛlum Nyam ec’ol a sosiɛm. Kɔ ɛl -l’ɔwl -l’ok es.
45009032	Bla sosiɛm ee? -l’ɔwl -l’ok es, aŋke -l’ɔlm nyim nyim el na es ɔmn ɛm, -li tutr eke ɛl ec’ów kok ɛm -li b’ow -n’ɛŋn. Ɛbɛn a, -l’uyum lebn a eke b’ɛlu ɛgŋ wus ab ab.
45009033	Tasi ɛm a, Nyam Lɛl dad ninɛ: Siɔn ɛb ɛm, m’am ɛw lebn nyam eke b’eb agŋ akr, lob eke b’ɛlu ɛgŋ wus es. Ɛgŋ yec’eke b’oc ɔmn ɛlu’l ɛm a, sos k’ow ɔwm es lɛgŋ kaka.
45010001	Agŋ lisijimɛl, m’am erur ɛm ec’ɛrm fɛŋ ɛm eke Jwifɛl k’ɛŋn sel, ɛtŋ m’am ibrm Nyam low na ɛl eci.
45010002	Nawrɛ, m’ɔtu eke mi k’ij ɛl e lís e daŋku m’ɛsɛ: Nyam e kok owi anŋ ɛl ɛrm ɛm tasi, kɔ -l’uwm ow ec’ejagb ab any tasi.
45010003	-L’irim elel eke Nyam b’ocr agŋ nyim nyim a, ɛtŋ -l’ɔl ɛl ec’elel eke agŋ b’eel nyim nyim ab es. Ow ɔŋ -l’ɛgŋm -l’ebm elel a eke Nyam b’ocr agŋ ɛsɛ agŋ nyim nyim af a.
45010004	Tasi ɛm a, Krist kok Mois ec’ol a e low iy nɛny, yec’ɛtŋ ke Nyam óc agŋ fɛŋ eke b’ub Krist nawrɛ a agŋ nyim nyim.
45010005	Mois in obi nɔn elel eke wɛl ɔtu eke k’eel nyim nyim ol ec’ɛlum sosiɛm a ninɛ: ɛgŋ yec’eke bi kok ol ec’ów a fɛŋ ek’anŋ ɛm a, b’ow anŋ owr in ɛm.
45010006	Gbɛkɔ kin yec’eke li dad agŋ a eke Nyam b’oc ɛsɛ agŋ nyim nyim af ɛl ec’ɔmn a sosiɛm a e lís: kì dad ŋ ec’ɛrm ab ɛm k’ɛsɛ: bwo ec’ɛgŋ b’ow uyu afr ee? Ɛsɛ ɛbɛn eke wɛl am ibrm, kɔ bwo b’ow uyu afr ɔny Krist usm es ee?
45010007	Ɛmɛny kì dad k’ɛsɛ: bwo ec’ɛgŋ b’ow us es wus lokm ee? Ɛsɛ ɛbɛn eke wɛl am ibrm, kɔ bwo b’ow us es yogŋ ɔny Krist ɛlu ɔkm agŋ ek’uw ab ɛm ee?
45010008	Ow elm ɛbɛn, aŋke wɛl nɔn: odad a anŋ’ŋ saw, ŋ e nɛny ab ɛm lele ŋ ec’ɛrm ɛm ab ab. Ɛtŋ odad na, in anake l’el ɔmn ec’amani a eke s’am ɔb a.
45010009	Eke ŋ e nɛny bi dad agŋ fɛŋ ec’any af ɛsɛ Jesu el Ɛs Kɔtɔkɔ, ɛtŋ ub nawrɛ ŋ ec’ɛrm ab ɛm eke Nyam igbm’n luw ɛm a, ow b’ow ɔŋ’ŋ ɛŋn sel.
45010010	Tasi ɛm a, eke si b’ub nawrɛ ɛy ec’ɛrm fɛŋ ɛm a, Nyam b’oc ɛy ɛsɛ agŋ nyim nyim af, ɛtŋ eke si b’ɛlu ɛy ec’ɔmn a ɔkm agŋ fɛŋ ec’any af a, li bi sɔg ɛy.
45010011	Ɛɛ, Nyam Lɛl dad ninɛ: Ɛgŋ yec’eke b’oc ɔmn ɛlu’l ɛm a, sos k’ow ɔwm es lɛgŋ kaka.
45010012	Ow sosiɛm a, ereb anm Jwifɛl lel agŋ ek’elm Jwifɛl ab ab ec’araŋn ij. Ɛl fɛŋ Ɛs Kɔtɔkɔ nyam cɛ -n’ɔny, ɛtŋ li b’ɔŋ agŋ a fɛŋ eke b’ɛlu’l lebl a in ec’ów amamn a.
45010013	Nyam Lɛl dad ninɛ: Ɛs Kɔtɔkɔ b’ow sɔg agŋ a fɛŋ eke b’ow ɛlu’l lebl a.
45010014	Sica ayaf -li b’ow -l’ɛlul Ɛs Kɔtɔkɔ lebl, eke -l’ubm ow nawrɛ ee? Ɛtŋ ayaf -li b’ow -l’ub ow nawrɛ, eke -l’irim ow e lís owi ee? Ɛtŋ ɛmɛny ayaf -li b’ow -l’iri ow e lís owi, eke ɛgŋ ɔbm ɛl ow ec’amani ee?
45010015	Ɛtŋ ayaf ɛgŋ k’ɔbr ow ec’amani, eke wɛl ɛram ɛgŋ ow ec’ee? Ow sosiɛm wɛl nɔn Nyam Lɛl ɛm: Ɛbɛn tasi eke ow akpl eke wɛl ki lɛr agŋ a eke b’ɔb samani amamn a eci mowrer ana!
45010016	Gbɛkɔ, ow elm agŋ a fɛŋ ɛluam Amani Mamn a. Tasi ɛm a, Esayi dad ow e low ninɛ: Ɛs Kɔtɔkɔ, kɔ bwo ec’ɛgŋ ub ɛy e Nyam odad a nawrɛ ee?
45010017	Njɛ, eke ɛgŋ b’iri amani a, ow anake li b’ub Ɛs Kɔtɔkɔ nawrɛ a, ɛtŋ amani na, ow ow el Krist e lís ec’odad a.
45010018	Ow sosiɛm m’am ibrm m’ɛsɛ: kɔ Jwifɛl amua, -l’irim odad na e low ee? Yadŋ, -l’iri! Tasi ɛm a, Nyam Lɛl dad ninɛ: Wɛl iri ɛl e lebl wus nimum af ɛtŋ ɛl e sodad ebl im toŋ ok wus e nuŋ.
45010019	Ow sosiɛm ɛmɛny m’am ibrm m’ɛsɛ: Kɔ Israɛl ec’agŋ na, -li k’irim low a k’okm ɛl es sos ɛm ee? Ke Mois ikŋ anym dad ɛl Nyam ec’odad a ninɛ: Mi b’ow m’ɔŋ nyamn ɛyr ɔny ɔny agŋ na ek’el agŋ ek’ɔnym any a e lís. Mi b’ow m’ɔŋ ɛrm ebl ɔny agŋ ek’ɔnym low any uw kaka a e lís.
45010020	Ɛtŋ Esayi oc lokm susu ɛm dad ninɛ: kin low eke Nyam dad: Agŋ a eke ɔlm’m es a, ɛl -n’ɛŋn’m. Ɛtŋ m’ɛlu sos ɔkm mi yɛgm agŋ a eke ibram im low kaka a.
45010021	Gbɛkɔ Israɛl ec’agŋ a e lís a, Nyam dad ninɛ: Lɛgŋ nimum a, m’ɛgŋm abu es bieku nyam eke ɛ́luam low, ke ɛ́gŋm ɛm e low ebm a e lís.
45011001	Sica m’am ibrm m’ɛsɛ: kɔ Nyam in ec’agŋ na es l’igŋ l’ok wɛl ee? Njaŋ! Aŋke ɛm m’el Israɛl iy, Abraham e lilaw lele Bɛnjamɛ ec’eb ɛm ec’ɛgŋ ab.
45011002	Nyam igŋm in ec’agŋ a eke in obi l’ikŋ anym li sɔsum l’ot a, l’ɛlum es. Eke m’ɔnym yadŋ, ke uwr Eli e sodad eke anŋ Nyam Lɛl ɛm ab any, yogŋ a eke n’am ok Israɛl eyŋ dedeku es Nyam ogŋ a.
45011003	Ɛtŋ kin odad a: Ɛs Kɔtɔkɔ, -l’ibi ŋ eci kokoba ɔb ɛsɛl a, -ni ŋuŋn ŋ e segb waw usu a. Ɛm sɔny cɛ anake m’anŋ a, ɛtŋ ɛm yɛji -n’am erur eke -li k’ibi’m.
45011004	Ɛtŋ Nyam ec’eke dad ɔŋ’n a el bogŋ ec’ee? Anm ŋ sɔny! M’ɛdŋn agŋ fandi lɔbŋ m’ɛw es ɛm eci, agŋ a eke ókm ɔwrɔkp wus igŋm Baal nuŋ a.
45011005	Yɛfɛnyna yɛji low nyam a cɛ. Agŋ tɛl anŋ eke Nyam in ec’ɛrm mamn ab ɛm ɛdŋn ɛw es.
45011006	Eke Nyam in ec’ɛrm mamn ab ɛm sɔsum ot ɛl, ke ow elm ɛl ec’ów eke -li kokr a sosiɛm. Blel ow el ɛbɛn, ke Nyam ec’ɛrm mamn ɛm ec’ob ap a elm bibm ɔfr ɛm ij.
45011007	Sica ayaf si ki dadr ab ee? Israɛl eyŋ ɛŋnm ob a eke -n’am ɔl es a, kɔ agŋ a cɛ eke Nyam sɔsum ot a ɛŋn ob a; agŋ likpr a ɔny ɛrm tuɔtuɔ,
45011008	ɛtŋ ɛsɛ elel eke wɛl nɔn Nyam Lɛl ɛm ab af: toŋ ke igŋ yɛfɛnyna a, Nyam ɔŋ ɛl eci low iri a anŋ ɛsɛ ob eke uw af, n’ɔɔm abusu eke ɛl ec’anyamn a k’ɛkn es, ke ɛl ec’ɔru a íri ów.
45011009	Ɛb ebu David yɛji dad ninɛ: Ke ɛl eci ob ij ɛgbɛl a ítŋn el meb eke wɛl uk ɛl, nɔmu e wɛl ɛdŋ, ɛl e wus ok eci, ke Nyam kók ɛl ow e low.
45011010	Ke -l’el ány eflu, -li k’ɛknmn low kaka fɛŋ! Ke Nyam úyul ɛl ɛrɛkp leg leg ɔny ibn ɛl es sɛgŋ fɛŋ!
45011011	Sica m’am ibrm m’ɛsɛ: kɔ Jwifɛl na wus -l’ok kpɛkŋ kpɛkŋ ab ee? Njaŋ! Gbɛkɔ ɛl eci low any ɔbr a ɔŋ ɛtŋ bieku ɛjeci ec’agŋ a ɔtu ɛŋn sel. Ɛbɛn a, ow ɔŋ Israɛl eyŋ am ogŋ ɛl ŋkre.
45011012	Israɛl eci low any ɔbr a ism wus ów amamn ɛgbɛl ɛgbɛl ab, ɛtŋ in eci wus ɛy a ism agŋ ek’elm Jwifɛl a ów amamn ɛgbɛl ɛgbɛl ab. Sica, lɛgŋ a eke Jwifɛl a fɛŋ b’ow ɛwl ɛgŋ Nyam e low eb a, ow ayl tasi eke Nyam ec’ów amamn ɛgbɛl a ɛmɛny b’ow agb bobn.
45011013	Sica, ɔny eke elmn Jwifɛl a, ɔny anake m’am dad ɔny odad a. Ɛm m’el Krist ec’ ɛrm ɛs agŋ a ek’elm Jwifɛl a eci, ɛtŋ m’ɔny sos ɛm iŋn ɛm e juma na ɛm.
45011014	Juma na eci kok ɛm a, m’am ɔny tutr eke mi b’ow m’obn ɛm lisijimɛl Jwifɛl eci ŋkre ogŋ a, ke ow ɔ́ŋ m’eb agŋ nyam nyam ɛl ɛm.
45011015	Tasi ɛm a, eke Nyam ɛw ɛl saw a, l’okr ɛm wus ab. Sica, lɛgŋ a eke li b’ow l’ɛwl l’eb wɛl a, bla lowi b’ow ɛy ab ee? Agŋ eke uw a b’ow ɛwl anŋ owr.
45011016	Eke futufutu ec’ogog nyam el Nyam eci, ke futufutu a nimum yɛji in ec’ana. Ɛtŋ eke likŋ nyam eci min a fɛŋ el Nyam eci, ke ál a yɛji in ec’ana.
45011017	Israɛl eyŋ anŋ ɛsɛ olivie ikŋ eke wɛl ewl ɔgm, ke Nyam bubr in ec’ál bɛb es af. Ɛtŋ ŋ, eke elm Jwif ke anŋ ɛsɛ akp ɔfr ɛm ec’olivie ikŋ af a, l’oc l’ujr’ŋ likŋ lis ab ɛm, wuwlm ekŋ ál tasi a eke cucu likŋ lis a eke wɛl ewl ab ab. Ɛtŋ sica, ɔtu eke in ec’ekŋ ál ab ab k’ɛ́ŋn mij a eke b’anŋ in e min ab ɛm ow a.
45011018	Ow sosiɛm, k’ìm ekŋ ál a ec’any af k’íj en! Eke erur eke k’ij en, ɔ̀kn eke ow elm ŋ ec’abu ɛm likŋ a e min a anm, kɔ ŋ likŋ a e min a ec’abu ɛm anŋ.
45011019	Ŋ b’ow dad ɛsɛ: wɛl bubr ekŋ ál es ɛtŋ ɛm, wɛl oc ujr’m likŋ lis ab ɛm.
45011020	Na low nawrɛ! Wɛl bubr ɛl es aŋke -n’ɔnym ɔmn, ɛtŋ ŋ akŋm likŋ lis ab ab, aŋke ɔny ɔmn. Ŋ k’ɛ̀w sos, kɔ erŋn anake k’ɔny’ŋ a.
45011021	Ɛɛ, aŋke eke Nyam ɛgbm Jwifɛl eke el likŋ caŋ a ec’ál ab es, ŋ yɛji li k’ow l’ɛgbm’ŋ es.
45011022	Ɛ̀bmn nyamn ɛkn elel eke Nyam b’ɛlu in ec’ɛrm mamn ɔny lel in e tuɔtuɔ el ab ab ɔkm a: l’ɛlu in e tuɔtuɔ el a ɔkm agŋ eke ok wus a e lís, ɛtŋ l’ɛlu ɛrm mamn ɔkm ŋ e lís. Gbɛkɔ ow it eke k’anŋ in ec’ɛrm mamn ɔny ab ɛm, ek’ow elm ɛbɛn, ŋ yɛji li b’ow l’ubr’ŋ es ɛsɛ likŋ lal af.
45011023	Eke batŋ Jwifɛl igŋ ɛl eci ɛrm tuɔtuɔ a ɛlu es, Nyam b’ow ɛwl oc ujr ɛl yogŋ a eke anym ɛm a -n’anŋn a, aŋke n’ɔny abusu eke li k’ujr wɛl ɛm.
45011024	Tasi ɛm a, ŋ, akp ɔfr ɛm e likŋ lal el. Nyam ubr’ŋ es ɛtŋ oc ujr’ŋ likŋ eke wɛl ewl ɛm, ŋ ec’a ow elm elel eke wɛl ki kokr a. Jwifɛl ec’a, ɛl -l’el likŋ a eke wɛl ewl a ec’ál. Ow sosiɛm, ow b’ow ɛw fuɛfuɛ eke Nyam k’ujr ɛl likŋ na eke ow el ow ɛm -l’ɛlil -l’okr ɔkm a.
45011025	Agŋ lisijimɛl, kin Nyam e lís e low e lɔl es ke m’erur eke mi ki yɛgm ɔny uwr any, yec’ɛtŋ ke ɔny eke elmn Jwifɛl a, k’ócrmn ɔny sosi eke eel ɛsɛwru. Israɛl eyŋ ec’ogog nyam k’ow ɛgŋm eke k’iri low, ɛtŋ ow b’ow anŋ ibn toŋ bake ɛb ɛb ɛjec’a e nɛny a nimum ɛwl ow Nyam ogŋ.
45011026	Ɛtŋ ɛbɛn a Israɛl eyŋ tasi a fɛŋ b’ow ɛŋn sel, ɛsɛ elel eke wɛl nɔn Nyam Lɛl ɛm ab af: Es Eb Ɛlu Ɛs a b’ow anŋ Jerusalɛm ow. Li b’ow n’ɔny Jakɔb ec’eb a eci low any ɔbr a l’oc es.
45011027	Ɛtŋ Admaga igŋ af dad ninɛ: kin sinm a eke mi b’ow mi kok ɛl ab lɛgŋ a eke mi b’ow m’ɔny ɛl e sikpl a m’oc es a.
45011028	-L’ɛgŋm Amani Mamn a -l’ebm, ow ɔŋ -l’ɛwl -l’el Nyam ec’efnu ɛtŋ ɛbɛn a, ɔny, ow akpl ɔny eci. Ke Nyam eke sɔsum ot ɛl a, in ec’agŋ eke wɛl k’el eci. Li b’erur wɛl ɛl lagŋɛl sosiɛm.
45011029	Tasi ɛm a, lɛgŋ kaka Nyam ɛwlm ébm ob eke li b’ɔŋ ɛgŋ a, ɛtŋ agŋ a eke li bi sɔsum l’ot a, l’ígŋm l’ɛlum wɛl es lɛgŋ kaka.
45011030	Lɛgŋ sig ɛm a, ɔny ɔbar Nyam any, kɔ caca ɛm a, Jwifɛl anake ɔbr Nyam any, ke ow ɔŋ, ɔny ɛŋan Nyam eci sɔrŋ ikŋ a.
45011031	Ɛtŋ ɛl ec’a yɛji ɛbɛn cɛ ow b’ow el: sica ɛl yɛji, -li b’ow -l’ɔtu -n’ɛŋn Nyam e sɔrŋ ikŋ a, ɔny eci sɔrŋ ikŋ a eke Nyam ɔny a sosiɛm eci.
45011032	Tasi ɛm a, agŋ a fɛŋ ɔnym ɛlum, ow sosiɛm Nyam ɛgb ɛl es -li kok ów eke -l’erurir a, yec’ɛtŋ ke li yɛ́gm wɛl fɛŋ in eci sɔrŋ ikŋ a.
45011033	Nyam ec’ob ɔny a agb nawrɛ tasi! In e sɛwr a lel in e low any uw ab ab ɔtu nɔnɔ, ɛgŋ kaka k’ɔtum uwm in ec’ów eke li bi dad l’ucu es ab any, ɛgŋ kaka k’ɔtum irim in ec’ów eke li bɛbm l’ok es a. Nyam Lɛl dad ninɛ:
45011034	Bwo uw Ɛs Kɔtɔkɔ eci tutr ab any ee? Bwo ɔtu eke k’ɔm’n ów ee?
45011035	Bwo ikŋ anym ɔŋ Nyam ob, eke sica Nyam yɛji k’ɔwr ɔŋ’n ee?
45011036	Ɛgŋ kaka, aŋke in ɛm fɛŋ b’anŋ ow, in ɛm fɛŋ ɛcr anŋ ɛtŋ el in eci. Anygbɛl él Nyam eci sɛgŋ fɛŋ! Amɛn!
45012001	Agŋ lisijimɛl, Nyam ɔny ɛy eci sɔrŋ ikŋ. Ow sosiɛm, m’am ɔm ɔny ów eke k’ocr ɔny ec’ɛgŋ el a nimum lele ɔny ec’owr anŋ ab ab ápr ir, ɛsɛ egb waw ek’ayl ke akpl af. Na anake el nuŋ igŋ tasi a ek’it eke k’ɔŋn in a.
45012002	K’ùsr wus eke s’ir af a ec’agŋ ɛm ec’ów a jam, kɔ yɛ̀br Nyam itŋn ɔny e tutr a nimum. Ɛbɛn ke ɔ́tur uwr yec’eke l’erur ab any: yec’eke akpl, yec’eke akpl’l sos ɛm lele yec’eke iy nɛny bɛbmn ab ab.
45012003	Bibm ɛm ec’ob ap ɔfr ɛm a eke Nyam ɔŋ’m a sosiɛm, m’am dad ɔny ɛm ec’ɛgŋni nyam nyam fɛŋ eke k’ocrm in sosi ɛgŋ ligbɛl. Kɔ òkr nuŋ ɛm es, ke jɛ́jr ɔny sosi okr ɔmn a eke Nyam ɔŋ ɛy ab ɛm.
45012004	Tasi ɛm a, ɛy e sos megl ab ɛm susu ogog nɔnɔ anŋ, kɔ ɛl fɛŋ -li kokmn juma nɛnyɛmbri nyam a.
45012005	Nɛnɛ anake s’anŋ Krist ab ec’af okr ab ɛm a. S’ɛny nɔnɔ, kɔ ɛy fɛŋ a s’el sos megl nyam. Ɛtŋ ɛy fɛŋ s’okr af ɛy ɔfr ɛm, ɛgŋ ɛgŋ ec’usu ek’anŋ a, ɛsɛ sos megl nyam ec’ogog ogog ec’ab af.
45012006	Bibm ɛm, Nyam ɔŋ ɛy sob ap ɔfr ɛm, ɛtŋ ɛgŋ ɛgŋ ɛŋn in eci. Ow sosiɛm, ek’ɛgŋ nyam ɛŋn bibm ek’el odad dad eci ɛsɛ kokoba ɔb ɛs af a, ke li dád yec’a eke okr af ɛy ec’ɔmn ab ab a.
45012007	Ek’ɛgŋ nyam ɛŋn bibm ek’el juma ec’abu ɛlum eci, ke n’ám kok abu ɛlum ɛs e juma, ek’ɛgŋ nyam ɛŋn bibm ek’el low yɛgm eci, ke n’ám yɛgm agŋ low,
45012008	ke ɛgŋ ek’ɛŋn bibm ɛgŋ e sos es atr ec’a, ám atr agŋ sos es. Ɛgŋ ek’am ɔŋ agŋ ob a, ɔ́ŋ ɛrm nyam ɛm, ɛgŋ ek’am nyimn agŋ a, nyímn ɛl gbragbra kok ɛm. Ɛgŋ ek’am ɛlum ɔgbɔru abu a, ɛ́lum ɛl abu sos ɛm iŋn ɛm.
45012009	Ke ɔny ec’erur a él nɛnyɛmbri nyam ɛm; ìfan low ŋuŋ kok, ke úcur low mamn e kok ɔnyn es.
45012010	Èrurir ɔny ɔfr ɛrm frɔrɔ ɛm, ɛsɛ Krist ɛm ec’agŋ lisijimɛl af. Èel agŋ eke b’ogŋ es ɛlum ɛl lawlɛl.
45012011	Kòkr Ɛs Kɔtɔkɔ eci juma gbragbra kok ɛm, ke sos am kaka k’ánm ɛm, ke ow él ɔny ec’ɛrm fɛŋ ɛm.
45012012	Ànŋn sos ɛm iŋn ɛm ɔny e low ɔmn a sosiɛm. Ɔ̀nyn ɛrm susu gbre ij ɛm, ùcur Nyam ŋɔŋn ɔnyn es.
45012013	Ɛ̀lumn Nyam ec’agŋ ek’ɔny es abur a abu, ke sɛgŋ fɛŋ bɛ́bmn sos ebr agŋ a eke b’ow ɔny ogŋ a sɛnyn sɛnyn.
45012014	Ìbrmn Nyam e low mamn ɔŋn agŋ eke b’ijr ɔny gbre a, ìbrmn low mamn, kɔ ow k’él low ŋuŋ.
45012015	Ànŋn sos ɛm iŋn ɛm agŋ a eke b’anŋ sos ɛm iŋn ɛm ab ab, ke íkŋn ɔŋn, agŋ a eke am ikŋ ɔŋn ab ab.
45012016	Nɛny ókr ɔny af ɔny ɔfr ɛm. K’èel es ɛfuu, kɔ ɛ̀gŋn es is ɛm e juma kok ebr. K’ɔ̀nyn tutr eke ɔny eel agŋ eke uw low fɛŋ any.
45012017	Low ŋuŋ eke ɛgŋ kok ɔny a, kì kokr k’ɔbar ir any, kɔ ɔ̀ɔl low mamn kok es agŋ fɛŋ ec’any af.
45012018	Eke ow el ɔny obi ɛm, ɛtŋ ow ɔtu eke ow k’el ɛbɛn, ìir ɛb ɛrm es ɛy ɛm agŋ fɛŋ ab.
45012019	Erur ɛm ec’agŋ lawlɛl, low eke ɛgŋ kok ɔny a, ɔny obi kì kokr ir, kɔ ɛ̀gbr Nyam ec’ɛrm bebl ab es kok ow e low. Tasi ɛm a, Nyam Lɛl ɛm a, Nyam dad ninɛ: Ɛm mi b’usr ɛgŋ usu mi kok low eke wɛl kok’r a! Ɛm mi b’ow m’ɔŋ ɛgŋ ɛgŋ ec’ek’it eke k’ɛbm a!
45012020	Gbɛkɔ li dad yɛj’eke: Eke ŋ ec’ifnu namn am ɔny, ɔ̀ŋ’n ob l’íj, eke mij amn am ɔny’n, ɔ̀ŋ’n mij l’ɛ́gŋ. Eke batŋ bi kok ɛbɛn a, ow anŋ ɛsɛ almali ek’am ot ok’r nuŋ af.
45012021	Kì yɛb low ŋuŋ k’akm’ŋ es, kɔ òc low mamn akmn low ŋuŋ es.
45013001	Ow it ek’ɛgŋ fɛŋ k’ɛlum agŋ ek’ɔnym es ɛw ab a. Tasi ɛm a, Nyam ɛm es ɛw fɛŋ b’anŋ ow, ɛtŋ agŋ a ek’ɔnym es ɛw ab a, b’ɛw agŋ es aŋke Nyam ɔŋ abusu.
45013002	Ow sosiɛm, eke ɛgŋ nyam am ɔny low es ɛw ɛsɛl ab a, ke Nyam e low a eke ɛgŋ eb ab ab anake n’ɔny low a, ɛtŋ agŋ a eke ɛ́gŋm ɛluam ɛl a, ɛl obi ɛl obi am eb jɛj ok ɛw sos.
45013003	Eke wɛl am kok low mamn, wɛl ɔtum eke k’uru agŋ ek’ɛw ɛy es a, kɔ wɛl ɔtu eke k’uru ɛl eke wɛl am kok low ŋuŋ. Erurm eke k’uru es ɛw ɛsɛl ee? Ek’ow el ɛbɛn a, kòk low mamn, -li b’ow -l’aw’ŋ.
45013004	Tasi ɛm a, es ɛw ɛsɛl am kok Nyam eci juma yec’ɛtŋ ke -ni nyimn’ŋ ɛy low mamn ɛm. Gbɛkɔ eke am kok low ŋuŋ, ow it eke erŋn k’ɔny’ŋ. Tasi ɛm a, es ɛw ɛsɛl ɔny abusu eke k’ɛw low ɔŋ’ŋ, ɛtŋ ow elm ɔfr ɔfr nɛnɛ cɛ! Eke es ɛw ɛsɛl b’ɛw low ɔŋ ɛgŋ, ke -n’am kok Nyam e juma, -n’am ɛlu Nyam ec’ɛrm bebl a ɔkm ɛgŋ eke bi kok low ŋuŋ a e lís.
45013005	Na sosiɛm ow it eke si k’ɛlum es ɛw ɛsɛl, ɛtŋ ow elm Nyam ec’ɛrm bebl a eke si k’aru s’ɛgb es a cɛ eci, kɔ eke ɛy e tutr ɛm a, s’uw any eke ow el low mamn a sosiɛm.
45013006	Ɛtŋ low na sosiɛm yɛji anake b’ɛnmn nɛmpo a. Tasi ɛm a, juma kok ɛsɛl a eke b’ibr ow eci labm a, Nyam in obi abul ɛl ow e juma.
45013007	Ɔ̀ŋn ɛgŋ ɛgŋ fɛŋ yec’a ek’it eke ki kokr ɔŋn in a: nɛmpo fɛŋ ek’it eke ki sɔgr ɔŋn in a, sɔ̀gr ɔŋn in; ke kɔprɛ ek’it eke ki sɔgr ɔŋn in a, sɔ̀gr ɔŋn in. Eke ow el ɛlum k’ɛlumn ɛgŋ, ɛ̀lumn in. Ɛtŋ ek’ow el sos k’usar ɛgŋ, ùsar ir sos.
45013008	K’ɔ̀nymn ɛgŋ kaka ec’ob ab, ek’ow elm erur eke k’ɔnyn ɔny ɔfr ɛm a cɛ e labm. Ɛgŋ yec’eke b’erur agŋ ɛjec’a, kok ol a e low fɛŋ iy nɛny.
45013009	Tasi ɛm a, sol a fɛŋ eke uwr any ɛsɛ: K’ɛ́jum ŋ e yɔw oglog ŋ ec’igŋ. K’íbim ɛgŋ. K’íym mil. K’ócm nyamn ɛyr ɛm erurm ob ek’elm ŋ ec’a, lele ɛjec’a fɛŋ ab, ɔb okr af anŋ ol nyam na ɛm: B’ow erur ɛgŋ kaka fɛŋ ɛsɛ ŋ obi af.
45013010	Eke ɛgŋ ɔny erur, li k’ɔtum li kokm ɛgŋ ɛjeci low ŋuŋ, ɛtŋ ɛbɛn a, ow b’ɔŋ wɛl kok ol a e low fɛŋ iy nɛny.
45013011	Ɔny uwr lɛgŋ eke s’anŋ ɛm ab any: ow el wanci eke k’ufŋmn es ɔny e mɛmn ɛru ab ɛm! Tasi ɛm a, sel ɛŋn a titm ɛy akm lɛgŋ a eke s’ub Krist nawrɛ a.
45013012	Ow k’ow ibnm, lɛgŋ uk b’ow uwr ɛtŋ lɛgŋ owr b’ow ɛy ɔkm. Ow sosiɛm, s’íil ɛy ec’ów eŋuŋ a fɛŋ eke si bi kok ncok ɛm ab es. Ke si bɛ́bm sos usuayl ɛm ec’ɛb ir eci.
45013013	S’íir ɛb low nɛnyɛmbri nyam ɛm, ɛsɛ lɛgŋ owr fitaŋ af: s’áru ob ij nɔnɔ lele mar ɛgŋ nɔnɔ ab s’ɛgb es. Si k’ágbr lɔsŋn ɛgŋ kaka fɛŋ ab, si k’ír ɛb suksuk kok owi ɛm, ke si k’ánm ów es atar lele uwerŋ ogŋ ab e low ɛm.
45013014	Ànŋn ɛsɛ elel eke Ɛs Kɔtɔkɔ Jesu Krist anŋ ab af. Eke ów aw eŋuŋ a ek’anŋ ɔny ɛm a b’erur eke k’ɔdu im ok ɔny low ŋuŋ ɛm, k’ɔ̀ŋan in abusu.
45014001	Ɛ̀gŋn ɛgŋ eke ɛw fuɛfuɛ ɔmn ɛm a ebr, ke kí dadmn low ŋuŋ in e tutr eke li b’ɔny ab af.
45014002	Oglog ke ɛgŋ nyam ɔny tutr eke l’ɔtu e li k’ij ob fɛŋ, ke ɛgŋ ɛjeci nyam eke ɛw fuɛfuɛ ɔmn ɛm a, k’íjm ndey ke n’am ij suw obi.
45014003	Ɛgŋ a eke b’ij ob fɛŋ a itm eke k’ifn ɛgŋ a eke íjm ob bɛb a. Ɛtŋ ɛgŋ a eke íjm ob bɛb a itm eke ki jɛj ɛgŋ a eke b’ij ob fɛŋ a e low ok, aŋke Nyam in obi ɛgŋ eb’r.
45014004	Ŋ, bwo el’ŋ eke ki jɛj Ɛs Kɔtɔkɔ e juma kok ɛs e low ok ee? Ke n’ínym es afr oglog ke l’ɛ́y wus, na in ec’Es Ɛw Ɛs a e low. Ɛtŋ li b’ow n’inym es afr, aŋke Ɛs Kɔtɔkɔ ɔny abusu eke k’ucu ɔny’n es.
45014005	Ɛgŋ nyam ɔtu ek’am tutr eke sɛgŋ bɛb ɔny any akm sɛgŋ ɛjec’a, ke ɛgŋ ɛjeci nyam in am tutr eke -li bɛbmn ɛl fɛŋ. Ow akpl cɛ ek’ɛgŋ ɛgŋ k’ɔny ɔmn tasi ow eke n’am tutr ab ɛm.
45014006	Ɛgŋ a ek’am ok ereb sɛgŋ ec’araŋn a, am kok ɛbɛn Ɛs Kɔtɔkɔ eci. Ɛgŋ a ek’am ij ob fɛŋ a, am kok ɛbɛn Ɛs Kɔtɔkɔ eci, aŋke li b’ɔŋ Nyam bia in ec’ob ij a eci. Ɛtŋ ɛgŋ a ek’íjm ob fɛŋ a, am kok ɛbɛn Ɛs Kɔtɔkɔ eci, aŋke in yɛji li b’ɔŋ Nyam bia.
45014007	Ɛy ɛm a, ɛgŋ kaka ánm owr in obi eci, ɛtŋ ɛgŋ kaka úwm in obi eci.
45014008	Eke s’anŋ owr, ke Ɛs Kɔtɔkɔ eci s’anŋ owr, eke s’am uw, ke Ɛs Kɔtɔkɔ eci s’am uw. Fɛŋ ɛm a, s’el Ɛs Kɔtɔkɔ eci.
45014009	Ɛɛ, Krist uw ɛtŋ n’anŋ luw ɛm l’igb, yec’ɛtŋ ke l’ɛ́w agŋ a fɛŋ ek’ub’r nawrɛ ab es, ɛl a eke uw lele ɛl a eke anŋ owr ab ab.
45014010	Kɔ ŋ, bla sosiɛm am jɛj esŋ jim e low ok ee? Ɛtŋ ŋ gbɛ, bla sosiɛm am ifn esŋ jim ee? Tasi ɛm a, ɛy fɛŋ si b’ow s’im Nyam ec’any af, ke li jɛ́j ɛy e low l’ok.
45014011	Nyam Lɛl ɛm wɛl nɔn: Ɛm, Ɛs Kɔtɔkɔ ek’anŋ owr, m’am ij nɛny m’ɛsɛ: ob ob pupukpaŋ b’ow ok ɔwrɔkp wus ɛm ec’any af ɛtŋ ɛl fɛŋ -li b’ow -li kɔklm ɛm ec’anygbɛl a.
45014012	Ow sosiɛm, ɛy ɛm ec’ɛgŋni nyam nyam fɛŋ b’ow jɛj in e lís e low ok Nyam ec’any af.
45014013	Sica s’ɛ̀wr ɛy ɔfr eci jɛj ok owi ab es. Ke ow tasi eke k’ɛgŋn ebr a el: k’ócmn ob kaka ɛwmn es ɔny lisijim anym in eci wus ɛlu eci oglog in e low ŋuŋ ɛm ɛy eci.
45014014	M’uw any ɛtŋ Ɛs Kɔtɔkɔ Jesu ɛm ow ayl’m sos ɛm eke ob kaka in obi ɛm a elm ob ek’ aylm. Gbɛkɔ ek’ɛgŋ nyam am tutr ek’ob nyam el ob ek’aylm, ke ow el ob ek’aylm in eci.
45014015	Eke am ɔŋ esŋ jim ij gbre ob ek’am ij a sosiɛm, ke irm ɛb erur ɛm ij. Ob ij owi nuŋ af, kì ŋuŋn esŋ jim nyam eke in sosiɛm Krist uw a!
45014016	Ob yec’eke am ɛkan ɛsɛ ɔny ec’ob mamn af a, ɔtum eke k’ɔŋ agŋ ɛjec’a abusu cak ɔny.
45014017	Tasi ɛm a, Nyam e gbreŋgbi usu a elm ob ij lele mar ɛgŋ ab e low. Kɔ Nyam e gbreŋgbi usu a, nyim nyim el, ɛrm es ɛy lele sos ɛm iŋn a eke wɛl b’ɛŋn Abŋ Lala ɛm a e low.
45014018	Ɛgŋ a eke b’igŋ Krist nuŋ ɛbɛn a e low b’akpl Nyam sos ɛm, ɛtŋ agŋ yɛji b’aw’r.
45014019	Ow sosiɛm, s’ɔ́ɔl low yec’a eke b’is ɛrm es ɛy, ke b’ɛlum ɛy abu s’okr af s’imn anym eci ɔmn ɛm ab es.
45014020	Kì ŋuŋn Nyam eci juma a ob ij owi nuŋ af! Tasi, ob a fɛŋ wɛl ɔtu eke k’ij, gbɛkɔ ow akplm eke wɛl k’ij ob, eke ow b’ow ɔŋ ɛgŋ lisijim nyam ɛy low eke n’am ɛkn ɛsɛ sikpl af ab ɛm.
45014021	Ow akpl eke k’íjm ndey, k’ɛ́gŋm mar, s’úbr es s’ɛsɛ: kí kokm low kaka fɛŋ ek’ɔtu eke k’ɔŋ esŋ jim ɛy wus a.
45014022	Yec’eke am tutr low na af a, ow ánŋ’ŋ ɛrm ɛm Nyam ec’any af. Ehe él ɛgŋ a eke low ɛ́ym sos ɛm wanci ab af eke li b’ucu low n’ɔny eke li ki kok a eci.
45014023	Gbɛkɔ ɛgŋ nyam ek’am ij ob ke am bɛbar in ɛm eke ow akplm a, ɛgŋ ikŋ a, Nyam b’ow ɔb’r low. Tasi ɛm a, l’el ɛgŋ eke nɛny okrm af in ec’ɔmn ab ab, ɛtŋ low fɛŋ eke wɛl am kok ke elm ɔmn ɛm a, el sikpl.
45015001	Sica, ɛy a eke s’ij lɛc ɔmn ɛm a, ow it eke si k’ɛgŋ ɛl a ek’ɔnym lɛc na a ec’elel eke b’ɛkan ów a s’éb, ke si k’ɔ́lmn ɛy e low eke si b’erur a cɛ es.
45015002	Ow it eke ɛy ɛm ec’ɛgŋ fɛŋ ki kok low eke b’akpl lawl sos ɛm in e low nimamn eci, ke ow ɛ́lum ɛy abu s’okr af s’imn anym eci ɔmn ɛm.
45015003	Krist ɔlm low eke l’erur ab es. Kɔ ɛsɛ elel eke wɛl nɔn Nyam Lɛl ɛm a: Wɛwr a eke wɛl wɛwr’ŋ a ɛwl mɛny ok’m af.
45015004	Tasi ɛm a, lɛgŋ sig ɛm e Nyam e Silɛl a fɛŋ eke wɛl nɔn a, el ɛy e low yɛgm eci. -L’it eke -li k’ɔŋ ɛy ɛrm susu lele sos es atr ab, yec’ɛtŋ ke s’ɔ́ny low ɔmn.
45015005	Ke Nyam ek’in ɛm ɛrm susu lele sos es atr ab anŋ a, ɔ́ŋ ɔny ɔtur ɔny ɔfr ɛm a iir ɛb nɛny af okr ɛm, ɛsɛ elel eke Jesu Krist yɛgm ɔny sɛwl ab af.
45015006	Ɛtŋ ɛrm nyam ɛm lele lebl nyam ɛm ab, b’ow ɔtur kɔklmn Nyam ɛy Ɛs Kɔtɔkɔ Jesu Krist ec’Ɛs ec’anygbɛl a.
45015007	Ow sosiɛm a, ɛ̀gŋn ebarir ɔny ɔfr, ɛsɛ elel eke Krist eb ɔny Nyam ec’anygbɛl a ec’ab af.
45015008	M’am dad ɔny, Nyam ij nɛny nyam. Ow sosiɛm Krist ow el Jwifɛl e juma kok ɛs, yec’ɛtŋ ke ów a eke Nyam ɛwar ɛy lagŋɛl a, li kók ow iy nɛny.
45015009	Ɛtŋ agŋ a ek’elm Jwifɛl a am kɔklm Nyam ec’anygbɛl a, in e sɔrŋ ikŋ a sosiɛm. Tasi ɛm a, Nyam e Silɛl ab ɛm wɛl nɔn: Na sosiɛm, mi b’ow mi kɔklm’ŋ ɛbr ɛbr fɛŋ ec’araŋn ɛtŋ mi b’ow m’ɛgŋ ŋ e nin a ec’ɛj.
45015010	Ɛtŋ ɛmɛny Nyam e Silɛl a dad ninɛ: Ɛb ɛb ec’agŋ, kòkr sos ɛm iŋn Nyam ec’agŋ ab ab.
45015011	Ɛb ɛb a fɛŋ ec’agŋ, kɔ̀klmn Ɛs Kɔtɔkɔ! Ke agŋ a fɛŋ kɔ́klm’n!
45015012	Ɛtŋ Esayi yɛji dad ninɛ: Jese eci bosu ɛm ec’ɛgŋ nyam b’ow ow. Li b’ow l’igb l’ɛw ɛbr ɛbr ab es, ɛtŋ ɛbr ɛbr a b’ow oc ɛl eci low ɔmn a ɛw’r af.
45015013	Ke Nyam eke b’ɔŋ agŋ low ɔmn a yíbr ɔny ɛrm es ɛy lele sos ɛm iŋn ab, ɔny ec’ɔmn a sosiɛm. Ɛbɛn ke ow ɔ́ŋ low ɔmn iy ɔny ɛm Abŋ Lala e lɛc ab ɛm.
45015014	Agŋ lisijimɛl, ɛm obi ɛm a, m’uw any tasi eke ɔny, ɔnyn low erur tasi ɔny obi ɛm, uwr ów nɔnɔ any ɛtŋ ɔtur eke k’ɔmnin ów ɔny ɔfr ɛm.
45015015	Gbɛkɔ lɛl na e susu bɛb ɛm a, m’ɔtu mi dad ɛrm susu ɛm ów bɛb ek’it eke mi ki kɔkn ɔny a. Mi kok ɛbɛn, aŋke Nyam, in ec’ɛrm mamn ab ɛm
45015016	ɛw’m Jesu Krist e juma kok ɛs, agŋ a ek’elm Jwifɛl a eci. L’oc l’ɛw’m saw eke mi k’ɔb Nyam ec’Amani Mamn a e kokoba, yec’ɛtŋ ke agŋ a ek’elm Jwifɛl a él egb waw ek’apkl Nyam sos ɛm, ɛtŋ Abŋ Lala anake bi kok ke ob ap na b’el Nyam ec’a.
45015017	Na sosiɛm, eke m’okr af Jesu Krist ab a, ntotŋ ɔtu eke k’ok’m, juma a eke mi kok m’ɔŋ Nyam a eci.
45015018	Tasi ɛm a, eke ɛrm susu ɛm m’ɔtu mi dad low nyam, ke ow el yec’a cɛ eke Krist ɛcr ɛm ɛm kok a. L’ɛcr ɛm ɛm, n’ɔŋ agŋ a fɛŋ ek’elm Jwifɛl a ɔny Nyam ec’ɛlum. Li kok low na sodad ebl ɛm lele ów kok ɛm ab,
45015019	li yɛgm in e lɛc a simɛny ɛwr ɛm lele ów any iti owi ɛm ab, Nyam ec’Abŋ a e lɛc ab ab. Ɛtŋ ow igŋ Jerusalɛm im toŋ ok Iliri e wus ab af, mi cɛcr Krist ec’Amani Mamn ab es nimum.
45015020	Gbɛkɔ m’erur eke mi ki cɛcr Amani Mamn ab es susu a cɛ eke agŋ k’uwm Krist any a. Mi kok ɛbɛn eke mi k’úsm êl ɛgŋ ɛjeci ec’êl lebn eke ɛlu nɔmu ɛm ab af.
45015021	Mi kok ɛsɛ elel eke wɛl nɔn Nyam Lɛl ɛm ab af: Agŋ a eke wɛl ɔbm in ec’amani a okm a b’ow ɛkn’n, ɛtŋ agŋ ek’irim in e lís owi kaka a b’ow iri.
45015022	Sica susu nɔnɔ eke m’im m’ɔb Nyam e kokoba a, el low a eke sɛgŋ fɛŋ ɔ́ɔm im abusu eke mi k’ow ɔny ogŋ a.
45015023	Caca ɛm a, m’uwar ɛm e juma ogog aŋa. Ɛtŋ eke akpo nɔnɔ ɛm m’erur eke mi k’ow ɔny ogŋ a,
45015024	ɛm eci Ɛspany wus af eci ɛc im ɛm a, mi b’ow m’ow yogŋ. Ɛɛ, m’ɔny ɔmn eke mi k’ɛkn ɔny, ɛm e yogŋ eci ɛc im ɛm a, ɛtŋ m’am ɔmn ɔny ec’abu eke k’ɛlumn’m ke m’im a. Kaka fɛŋ yɛji, m’erur eke mi k’anŋ ɔny ab sɛgŋ bɛb.
45015025	Gbɛkɔ caca ɛm a, m’aam Jerusalɛm, Nyam ec’agŋ a ek’anŋ yogŋ a ec’abu ɛlum eci.
45015026	Tasi ɛm a, Maseduan lel Akayi ab eci ɔmn ɛsɛl a bɛbm eke k’ɔkl os ɔ́ŋ Jerusalɛm e Nyamel ab ɛm ec’ɔgbɔru ek’anŋ a.
45015027	-Li bɛbm eke -li k’ɛlum wɛl abu, gbɛkɔ nawrɛ ɛm a, ow el labm ek’anŋ ɛl af. Maseduan lel Akayi ab eci ɔmn ɛsɛl a elm Jwifɛl, gbɛkɔ, -n’ɛŋn Jerusalɛm e Jwifɛl eke b’us Krist jam a ec’abu ɛm, ob ɔny a ek’el Nyam ec’a. Sica ɛl yɛji, ow akpl eke ɛl e wus af aŋa ec’ob eke -n’ɔnyn a, -li ki cɛc wɛl ab.
45015028	Mi b’oc os a eke -l’ɔkal a m’ɛlu Jerusalɛm e Nyamel ec’agŋ a abu ɛm a, sica ow e jam a, mi b’ow m’im Ɛspany a, mi b’ow m’ɛcr ɔny ogŋ a.
45015029	Ɛtŋ m’uw any eke lɛgŋ a eke mi b’ow m’ow ɔny ogŋ a, mi b’ow m’ow lele Krist ec’ɔwrɔ a nimum ab.
45015030	Gbɛkɔ agŋ lisijimɛl, kin yec’eke m’am ibrm ɔny a, ɛy Ɛs Kɔtɔkɔ Jesu Krist sosiɛm lele Abŋ Lala ec’erur a eke b’ɔŋ ɛy ab ab sosiɛm: dògŋnin ɛm ab Nyam eke b’ow ŋɔŋan ɔŋn’m ab ɛm.
45015031	Ŋɔ̀ŋan, yec’ɛtŋ ke mi k’ɛ́ym Jude wus ab af ec’agŋ a eke úbm Krist nawrɛ a ec’abu ɛm. Ŋɔ̀ŋan, yec’ɛtŋ ke Nyam ec’agŋ a ɛ́gŋ abu ɛlum a eke m’am oc m’im Jerusalɛm a eb,
45015032	ow ɔ́ŋ ke m’ɔ́tu m’ow ɔny ogŋ yogŋ sos ɛm iŋn ɛm, ɛtŋ eke Nyam erur, ke m’ɔ́tu m’eb sel bɛb ɔny ab.
45015033	Ke ɛrm es ɛy e Nyam a ánŋ ɔny fɛŋ ab! Amɛn!
45016001	Ɛm obi m’am ɛrm ɛy lisijɔw sɛnyn Febe, eke el abu ɛlum lis Saŋkre e Nyamel ab ɛm a.
45016002	Èbr ir Ɛs Kɔtɔkɔ e nin ɛm, ɛsɛ elel ek’ow it Nyam ec’agŋ ec’araŋn ab af. Ɛ̀lumn in abu sakp sakp fɛŋ eke li b’ɔny ɔny ec’es abur a, aŋke l’ɛlum agŋ nɔnɔ abu ɛtŋ ɛm obi yɛji l’ɛlum im abu.
45016003	Ɛ̀sŋnin Prisil lele ɛc Akilas ab, eke s’am kok juma nyam Jesu Krist ec’a.
45016004	-L’ow eke -li k’irmn ɛl e sel a ɛm ec’a e sɔg sosiɛm eci, ɛtŋ ow elm ɛm sɔny cɛ ow itm eke mi k’ɛlu ɛl bia. Sinyamel a fɛŋ ec’agŋ ek’elm Jwifɛl a yɛji it eke k’ɔŋ ɛl bia.
45016005	Ɛ̀sŋnin Nyamel a yɛj’eke b’as luku ɛl ec’akŋ igŋ Nyam nuŋ a. Ɛ̀sŋnin ɛm lawl Epenɛt yɛji. In l’el ɛgŋ krɛkrɛ ek’itŋn ɛrm ɛm el Krist eci Azi wus ab af.
45016006	Ɛ̀sŋnin Mari eke kok juma nɔnɔ ɔny ec’a.
45016007	Ɛ̀sŋnin Andronikus lele Junias ab. -L’el ɛm ec’agŋ ɛtŋ ɛl ɛrŋ ɛm anake lɛgŋ ek’ɛc ab ɛm s’anŋ sobel ɛm a. -L’el ɛrm ɛsɛl eke leg nɔnɔ, ɛtŋ -l’ikŋ anym -l’ub Krist nawrɛ gbuŋ ɛtŋ m’anŋ jam.
45016008	Ɛ̀sŋnin agŋ amua fɛŋ yɛji: Ampliatus ek’el ɛm lawl sɛnyn Ɛs Kɔtɔkɔ ɛm.
45016009	Urbɛn ek’am kok Krist eci juma ɛy ab a lele ɛm lawl Sakis ab.
45016010	Apelɛs ek’ɛlu in e cɛcɛ kok ɔkm Krist e nawrɛ ub ɛm, lele Aristobul ec’akŋ ec’agŋ ab ab.
45016011	Erodiɔn ek’el ɛm ec’ɛgŋ a, lele Narsis ec’akŋ ec’agŋ ek’ub Ɛs Kɔtɔkɔ nawrɛ ab ab.
45016012	Ɛ̀sŋnin agŋ lisijɔwɛl a ek’el Trifɛn lele Trifɔs ab a. -N’am kok juma nɔnɔ Ɛs Kɔtɔkɔ eci. Ɛ̀sŋnin agŋ ɛsɛ: ɛm lisijɔw sɛnyn Pɛrsida eke in yɛji kok Ɛs Kɔtɔkɔ eci juma nɔnɔ a.
45016013	Rufus ek’el Ɛs Kɔtɔkɔ ec’ɛgŋ sɛnyn eke sɔsum oc, lele lis ek’ɛm yɛji anŋ ɛsɛ ɛm lis af a.
45016014	Asɛnkrit, Flegɔn, Ɛrmɛs, Patrobas, Ɛrmas lele agŋ lisijimɛl lele agŋ lisijɔwɛl ek’anŋ ɛl ab a.
45016015	Filolɔg lel ɛy Juli ab, Nere lele lisijɔw ab, Olɛmpas lele Nyam ec’agŋ a fɛŋ ek’anŋ ɛl ab a.
45016016	Ɛ̀sŋnin ɔny ɔfr ke ɛ́yarir af ɛsɛ Krist ɛm ec’agŋ lisijimɛl lele agŋ lisijɔwɛl ab af. Krist e Sinyamel a fɛŋ am ɛsŋn ɔny.
45016017	Agŋ lisijimɛl, kin low yec’eke m’am dad ɔny: ɛ̀wr sos ɛrm agŋ a eke bi bubr Nyamel ec’agŋ ɛm a e lís. -L’ɔtu eke -li k’ɔny ɔmn ɛsɛl a -l’ok wus, sodad a eke -li b’ow -li dad -l’ok low yɛgm a eke ɛŋan ab af a. Kpàbr es ɛl e lís,
45016018	aŋke agŋ amua am kokm Krist ɛy Ɛs Kɔtɔkɔ eci juma ij. Ɛl obi e lok a e juma nana -li bi kok. Ɛl e sodad ebl eke -li b’ok mij ab ɛm lele ɛl e nɛnym ɔb e sodad eke b’iŋn sos ɛm ab ab, -li b’ɛju agŋ a ek’uwm low ŋuŋ any a.
45016019	Nawrɛ, ɔny ec’ɛlum a, agŋ a fɛŋ uw any; ow ɔŋ, ɔny sosiɛm, m’anŋ sos ɛm iŋn ɛm. Gbɛkɔ m’am erur eke sɛwr k’iy ɔny ɛm gbɔŋ low mamn kok eci, ke sɛgŋ fɛŋ ɛ́wr ɛrm arur low ŋuŋ ɛgbr es.
45016020	Ow k’ow ibnm, ɛrm es ɛy e Nyam a b’ow kikn Satan es ɔny ec’akr ew.
45016021	Timote ek’am kok juma ɛm ab a, am ɛsŋn ɔny. Lusius, Jasɔn, lele Sosipatɛr ab ek’el ɛm ec’agŋ a, ɛl yɛji am ɛsŋn ɔny.
45016022	Ɛm, Tɛrsius eke mi nɔn lɛl na a, m’am ɛsŋn ɔny Ɛs Kɔtɔkɔ ek’ɔny okr ɛy af ab ɛm.
45016023	Gayus am ɛsŋn ɔny, m’ij utu in ogŋ yogŋ ɛtŋ Nyamel nimum b’as luku in ec’akŋ a. Eras ek’el ɛb ec’os es ɛw ɛs a lele ɛy lisijim Kartus ab am ɛsŋn ɔny. [
45016024	Ke ɛy Ɛs Kɔtɔkɔ Jesu ec’ɔwrɔ a ánŋ ɔny fɛŋ ab. Amɛn.]
45016025	Anygbɛl él Nyam eci! N’ɔny abusu eke li k’ɔŋ ɔny ijr lɛc ɔmn ɛm ɛsɛ elel eke m’am dad Amani Mamn ab ɛm Jesu Krist e lís ab af. Amani Mamn na ɛm, Nyam ɛlu low a eke lɔl es god’ɛtŋ a ɔkm,
45016026	ɛtŋ sica, ow ɛru es usuayl ɛm. Sica agŋ a fɛŋ ek’elm Jwifɛl a ɔtu eke k’uw’r any kokoba ɔb ɛsɛl e silɛl ab ɛm. Nyam a ek’anŋ sɛgŋ fɛŋ a ɛlu abusu na es, yec’ɛtŋ ke agŋ a fɛŋ úb’r nawrɛ ke ɛ́lum’n.
45016027	Anygbɛl él Nyam ek’in sɔny coco ɔny sɛwr a eci! Anygbɛl él in eci Jesu Krist ɛm sɛgŋ fɛŋ eci! Amɛn!
46001001	Ɛm Pɔl, Nyam ɛsŋ’m aŋke l’erur eke mi k’el Jesu Krist ec’ ɛrm ɛs. Ɛy lisijim Sɔstɛn ab e nin ɛm,
46001002	m’am awŋ Nyamel ek’anŋ Korɛnt, agŋ a eke el Nyam eci ɛl ec’ɔmn a eke okr af Krist ɛm a, lɛl na. Nyam am ɛsŋ ɛl eke -li k’ir ɛb ow eci, ɛsɛ agŋ a eke usu fɛŋ bi ŋɔŋn Nyam ɛy Ɛs Kɔtɔkɔ Jesu Krist e nin ɛm ab af. L’el wɛl eci Ɛs Kɔtɔkɔ, ɛs’elel eke ɛy yɛji l’el ɛy ec’ab af.
46001003	Ke Nyam ɛy Ɛs lele Ɛs Kɔtɔkɔ Jesu Krist ab ɛ́dŋ ɔny ɔwrɔ ke ɔ́ŋ ɔny ɛrm es ɛy!
46001004	M’ɔ́pim eke mi k’ɛlu Nyam bia ɔny eci, ów amamn a eke Jesu Krist ab ec’af okr ɛm n’ɔŋ ɔny a eci.
46001005	Ɛɛ, Nyam ɛcr Krist ɛm ɔŋ ɔny ów amamn fɛŋ in e juma a eci, ke ow el in ec’ejagb a ec’any uw, ke ow el lɛc eke wɛl k’ɔny ɔb mɛwl ɛm in ec’odad a e kokoba.
46001006	Low nawrɛ, aŋke wɛl ɔb Krist ec’amani ok ɔny ɛtŋ ucur ow e low ɔnyn es kikri.
46001007	Ow ɔŋ caca ɛm a, Nyam ec’ob ap kaka anm ek’akm ɔny, lɛgŋ na eke am ekur eke ɛy Ɛs Kɔtɔkɔ Jesu k’ɛlu sos ɔkm a.
46001008	In anake li b’ow n’ɔŋ ɔny ínymn es kikri toŋ ókr nuŋ a. Ɛbɛn a k’ow ɔnymn low ɔbr kaka, lɛgŋ a eke Ɛs Kɔtɔkɔ Jesu Krist b’ow ow a.
46001009	Nyam el cɛcɛ, in anake l’ɛsŋ ɔny eke ki cɛcr sel ɛŋn Jim ek’el ɛy Ɛs Kɔtɔkɔ Jesu Krist ab a.
46001010	Agŋ lisijimɛl, ɛy Ɛs Kɔtɔkɔ Jesu Krist e nin ɛm, m’am ŋɔŋn ɔny eke nɛny k’okr ɔny af, ke ɛm bubr owi k’ánm ɔny ec’araŋn a. Òkar af tasi abŋ ɛm lele tutr ɛm ab.
46001011	Ɛɛ, agŋ lisijimɛl, Klowe ec’akŋ ec’agŋ a dad’m eke irirm in anŋ ɔny ɛm.
46001012	Kin low a eke m’erur eke mi ki dad a: ɔny ɛm ec’ɛgŋ fɛŋ am dad in ec’ek’erur. Ɛgŋ na b’igb ke dád ɛsɛ: "Ɛm, Pɔl eci." Ɛjeci na b’igb ke dád ɛsɛ: "Ɛm, Apolɔs eci." Ɛjeci na b’igb ke dád ɛsɛ: "Ɛm, Piɛr eci." Ɛjeci nyam yɛji b’igb ke dád ɛsɛ: "Ɛm, Krist eci."
46001013	Kɔ Krist e li cɛc ee? Kɔ Pɔl wɛl ɛw olikŋ af ɔny ec’ee? Kɔ Pɔl e nin ɛm wɛl ok ɔny mij nuŋ ee?
46001014	M’am ɔŋ Nyam bia, aŋke m’okm ɔny ɛm ec’ɛgŋ kaka mij nuŋ, ek’ow elm Krispus lele Gayus ab cɛ.
46001015	Nɛnɛ a, ɛgŋ kaka k’ɔtum dadm eke ɛm e nin ɛm wɛl ok ɔny mij nuŋ.
46001016	Ɛɛ! Nawrɛ, m’am ɔkn eke m’ok Stefanas ec’akŋ a yɛji mij nuŋ. Ow e jam a, mi k’ɔnym ɔmn eke mi k’ok ɛgŋ ɛjeci mij nuŋ.
46001017	Krist ɛram im mij ok nuŋ owi ɛm, kɔ Amani Mamn a ec’ɔb eci l’ɛrm’m, ɛtŋ ow elm agŋ e 'sɛwr' e sodad a n’ɔɔm im abusu eke mi k’oc mi kokr juma, yec’ɛtŋ ke Krist ec’olikŋ af e luw a k’írmnm in ec’abusu a.
46001018	Tasi ɛm a, Krist ec’olikŋ af e luw a ec’odad a el nuŋ ɛm ŋuŋ owi, agŋ a ek’am irm kpab es Nyam e lís a eci. Gbɛkɔ ɛy a eke s’anŋ sel ɛŋn ec’ejagb af a ec’a, si b’ɛkn Nyam ec’abusu ɔny a.
46001019	Kin yec’eke wɛl nɔn Nyam Lɛl ɛm: M’ow m’ɔŋ ɛsɛwru e sɛwr a sel at ɛtŋ m’ow m’ɔny nuŋ ɛm ɔny ɛsɛl eci nuŋ ɛm ɔny a m’oc es.
46001020	Sica bla lowi ɛsɛwru ɔtu eke ɛmɛny ki dad ee? Bla low any uw ɛsɛl ɔtu eke ki dad ee? Ɛtŋ bla ów ɛm apl ɛsɛl ɔtu eke ki dad ee? Bla lowi tasi -l’ɔtu eke ɛmɛny -li ki dad ee? Nyam yɛgm eke wus na eci sɛwr a el nuŋ ɛm ŋuŋ.
46001021	Tasi ɛm a, Nyam in e sɛwr ab ɛm kok eke wus na ec’agŋ a ɔtum uwm’n any ɛl obi e sɛwr ab ɛm. Ow sosiɛm, Nyam ɛgŋ eb sɔg agŋ a eke b’ub amani a eke s’am ɔb a nawrɛ a, eke agŋ am tutr eke amani a el nuŋ ɛm ŋuŋ owi bɔbɔ yɛji.
46001022	Jwifɛl am ibrm simɛny ɛwr eke b’iti any, ɛtŋ Grɛkɛl am ɔl yec’a eke -li b’ɛsŋ 'sɛwr' ab es.
46001023	Ɛy ec’a gbɛ, Mesi a eke wɛl ɛw olikŋ af ec’amani s’am ɔb. Na, low eke Jwifɛl k’ɔtum ɛgŋm ebm, ke Grɛkɛl b’ɛkn ɛsɛ nuŋ ɛm ŋuŋ owi af.
46001024	Gbɛkɔ agŋ a eke Nyam ɛsŋ a, Jwifɛl lele agŋ ek’elm Jwifɛl ab ec’a, -l’uw any eke Krist el Nyam ec’abusu ɔny a lele sɛwr ab ab.
46001025	Ɛɛ, yec’a eke wɛl b’ɛkn Nyam ɛm ɛsɛ 'nuŋ ɛm ŋuŋ' af a, ɔny sɛwr akm agŋ eci sɛwr a; ɛtŋ yec’a eke wɛl b’ɛkn Nyam ɛm ɛsɛ 'sos ɔnym' af a, ɔny lɛc akm agŋ e lɛc a.
46001026	Agŋ lisijimɛl, ɔny eke ɛgŋn Nyam ec’ɛsŋ a ebr a, ɛ̀kan ɔny ec’ob eke eel. Ɔny ɛm a, 'ɛsɛwru' ɛsɛ elel eke agŋ b’ɛkan ab af a, nɔnɔ anm, lɛc ɛsɛl nɔnɔ yɛji anm, ɛtŋ agŋ nɔnɔ eke wɛl ew bosu amamn ɛm a yɛji anm.
46001027	Gbɛkɔ Nyam sɔsum yec’a ek’anŋ ɛsɛ nuŋ ɛm ŋuŋ af wus aŋa a, kokr ɛsɛwru ɛ́s. Nyam sɔsum yec’a ek’ɔnym sos wus na a, kokr agŋ a ek’ɔny lɛc a ɛ́s.
46001028	Ɛtŋ Nyam sɔsum yec’a eke ɔnym any a oc, yec’a eke ɔny sifn, elm ob kaka a, ŋuŋn yec’a eke agŋ b’ɛkn ɛsɛ ob ek’ɔny any af a.
46001029	Nyam kok ɛbɛn, yec’ɛtŋ ke ɛgŋ kaka k’ɛ́lum mɛgŋel ɔkm in ec’any af.
46001030	In anake l’okr ɔny af Jesu Krist ab a, ɛtŋ ɛy ec’a, Krist el sɛwr a eke b’anŋ Nyam ogŋ ow a. Nyam b’ɛcr in ɛm, óc ɛy ɛsɛ agŋ nyim nyim af in ec’any af. Krist ɛm, li b’ayal ɛy s’ir ɛb in eci, ɛtŋ li bi sɔg ɛy sikpl ec’abu ɛm.
46001031	Ow sosiɛm, ɛsɛ elel eke Nyam Lɛl dad ab af: Eke ɛgŋ nyam erur eke k’ɛw sos, ke l’ɛ́w sos Ɛs Kɔtɔkɔ sosiɛm.
46002001	Agŋ lisijimɛl, lɛgŋ a eke ɛm obi m’ow ɔny ogŋ a eke mi k’ɔb ɔny Nyam e low a eke lɔl es ec’amani a, ow elm sodad ebl amamn m’otm oglog agŋ e 'sɛwr' a m’ocm.
46002002	Tasi ɛm a, ɔny ec’araŋn eke m’anŋ a, low nyam cɛ m’ɛgŋ m’eb eke mi k’ɔb ow ec’amani: Jesu Krist lel in ec’olikŋ af e luw ab ab.
46002003	Ɛtŋ eke m’ow yogŋ a, m’ɔnym sos, erŋn am ɔny’m ɛtŋ ɛrm mij am ok’m.
46002004	Ɛm ec’odad a lele low yɛgm ab ab ɔnym low kaka agŋ e 'sɛwr' a e sodad ebl amamn ab ab. Gbɛkɔ Abŋ Lala ec’abusu ɛm anake irir yec’a eke mi dad a ayl ɔny sos ɛm a.
46002005	Nɛnɛ a, ɔny ec’ɔmn a k’ɔtum anm agŋ e 'sɛwr' ab af, kɔ tasi a, Nyam ec’abusu ɔny ab af.
46002006	Sica ɛy, sɛwr tasi nyam s’am yɛgm agŋ a eke iy nɛny ɔmn ɛm a, gbɛkɔ sɛwr na elm wus na ec’a; ow elm wus na ec’es ɛw ɛsɛl e 'sɛwr' a eke wɛl b’ow ŋuŋn a.
46002007	Ɛy, s’am yɛgm agŋ sɛwr a eke am dad Nyam e low a e lɔl es agŋ ec’any af a e low. Gbɛkɔ gbuŋ ke wus ánŋ a, ke Nyam kok sɛwr na ŋ̂, yec’ɛtŋ ke si cɛ́c in ec’anygbɛl a in ab.
46002008	Wus na ec’es ɛw ɛsɛl ab ɛm e kaka uwm sɛwr ikŋ na any, aŋke blel -l’uwr ow any ana, blel -n’ɔɔm wɛl ɛwm Ɛs Kɔtɔkɔ a eke anygbɛl fɛŋ el in ec’a olikŋ af.
46002009	Tasi ɛm a, Nyam Lɛl dad ninɛ: Ów anŋ ek’ɛgŋ ɛknm ke irim lɛgŋ kaka, ów eke n’ɔnym ow e tutr kaka; ów amua tasi anake Nyam bɛbm ok agŋ a ek’ɔny in ec’erur ab es a.
46002010	Ɛtŋ ɛy anake Nyam ɛcr in ec’Abŋ Lala ab ɛm yɛgm ɛy ów amua a. Tasi ɛm a, Abŋ Lala uw fɛŋ any, toŋ yec’eke lɔl es Nyam e tutr ɛm a yɛji, l’uw any.
46002011	Kɔ ɛgŋ e lokm e tutr e lɔl es a, bwo b’uw any ek’ow elm ɛgŋ a in obi ec’abŋ a cɛ ee? Ɛbɛn nyam coco, Nyam e tutr e b’ɔny a yɛji, ow b’el Abŋ Lala cɛ b’uw any.
46002012	Gbɛkɔ ɛy, Nyam ɔŋ ɛy in ec’Abŋ a. Na sosiɛm anake s’am tutrm ów ɛsɛ wus ec’agŋ ec’ab af a. Ɛtŋ na sosiɛm yɛji anake s’ɔtu eke si k’uw sob ap a eke Nyam ɔŋ ɛy ab any a.
46002013	Ɛtŋ s’am dadm sob ap amua e low agŋ e 'sɛwr' e sodad ebl eke s’uw any ab ɛm; si bi dad ɛl e low sodad ebl eke Nyam ec’Abŋ a bi yɛgm ɛy ab ɛm. Nɛnɛ a, si b’otar Nyam ec’Abŋ a ec’ów akr sodad ebl eke b’anŋ Abŋ ikŋ na ɛm cɛ ow a.
46002014	Ɛgŋ eke b’us in ec’ów eke b’aw’r a cɛ jam a, ɛ́gŋm yec’a eke b’anŋ Nyam ec’Abŋ a ogŋ ow a ebm. In ec’a, na nuŋ ɛm ŋuŋ owi, ɛtŋ li k’ɔtum l’irim kaka. Tasi ɛm a, Abŋ Lala cɛ b’ɔŋ ɛgŋ uw ów amua e jɛj ok owi any.
46002015	Ɛtŋ ɛgŋ yec’eke Abŋ Lala anŋ ɛm a, ɔtu eke ki jɛj ów fɛŋ ok, kɔ in, ɛgŋ kaka k’ɔtum jɛjm in e low okm.
46002016	Nyam Lɛl dad ninɛ: Bwo uw Ɛs Kɔtɔkɔ eci tutr ab any ee? Bwo ɔtu eke k’ɔm’n ów ee? Gbɛkɔ ɛy, s’ɔny Krist e tutr a anŋ ɛy ɛm.
46003001	Agŋ lisijimɛl, ɛm ec’a, m’ɔtum mi dadm ɔny odad ɛsɛ agŋ eke Nyam ec’Abŋ Lala a am nyimn af. Kɔ mi dad ɔny odad ɛsɛ agŋ eke erur eke k’ir ɛb ɛsɛ agŋ ek’ɔnym Abŋ Lala af. Ɔny anŋn ɛsɛ ey abu ɛm af yec’ek’el ɔny ec’ɔmn Krist ɛm a.
46003002	M’ɔŋ ɔny mɛny mij ɛgŋn, ow eke ow k’el ob ij leg leg a, aŋke k’ɔtumn ijmn ob leg leg. Ɛtŋ yɛfɛnyna ɛm yɛji, k’ɔtumn cɛ,
46003003	aŋke am erurir eke k’iir ɛb ɛsɛ agŋ ek’ɔnym Abŋ Lala af. Tasi ɛm a, ek’ɔny ɔfr ɛm a, nyamnɛyr lele ów ɛsu ab b’anŋ, ke anmn ɛsɛ agŋ ɛjec’ab af ee? Ke ɔny ec’ɛb ir a anm sɛgŋ fɛŋ ɛsɛ agŋ a ek’ɔnym Abŋ Lala ec’ab af ee?
46003004	Eke ɔny ɛm ec’ɛgŋ nyam bi dad ɛsɛ: "Ɛm, Pɔl eci m’el," ɛtŋ ɛjeci nyam bi dad ɛsɛ: "Ɛm gbɛ Apolɔs eci m’el a," ke ki dadmn odad ɛsɛ elel eke agŋ ɛjec’a bi dad ab af ee?
46003005	Apolɔs, ke bwo ee? Ɛtŋ Pɔl, ke bwo ee? Ɛy Nyam e juma kok ɛsɛl cɛ. Ɛy ɛm Nyam ɛcr ɔŋ ɔny eel ɔmn ɛsɛl, ɛtŋ ɛy ɛm ec’ɛgŋni nyam nyam kok juma in ec’ob ap a eke Nyam ɔŋ’n ab ɛm.
46003006	Ɛm, m’ewl egb a, ɛtŋ Apolɔs ok’r mij, kɔ Nyam anake ɔŋ’n l’agb a.
46003007	Ow anake ɛgŋ a ek’ewl egb a lele ɛgŋ a eke ok’r mij ab ab elm low kaka a. Kɔ ɛgŋ a ek’ɔŋ’n l’agb a anake kok low a fɛŋ a, ɛtŋ ɛgŋ a, in l’el Nyam.
46003008	Ɛgŋ a eke b’ewl a lele ɛgŋ a eke b’ok mij ab ab el kpɛŋ. Nyam b’ɔŋ ɛgŋ ɛgŋ e juma a eke kok a e labm sɔg.
46003009	Tasi ɛm a, ɛy fɛŋ Nyam ab s’am kok juma, ɛtŋ ɔny eel Nyam eci ɔgm a. Ɔny cɛ ɛmɛny eel in ec’êl a eke l’us a.
46003010	Ɛm ec’ob ap a eke Nyam ɔŋ’m ab ɛm, mi sigm lebn nɔmu ɛm ab es ɛsɛ êl us ɛs mamn af, ɛtŋ ɛgŋ ɛjeci fɛŋ am us af yogŋ. Gbɛkɔ ɛgŋ fɛŋ ɛ́w ɛrm, af yogŋ ec’us ab ɛm.
46003011	Lebn nɔmu ɛm a anŋ lɛgŋ a ɛtŋ: ow ow el Jesu Krist. Ɛtŋ ɛgŋ kaka k’ɔtum ɛlum lebn ɛjeci nɔmu ɛm.
46003012	Ɛgŋ ɔtu eke k’oc sika, jɛtɛ, mebn ey amamn, oglog likŋ, bɛny oglog papo, us lebn nɔmu ɛm na af.
46003013	Gbɛkɔ, ɛgŋ fɛŋ e juma a b’ow ɛru es kpata wɛl ɛkn jɛj ok e lɛgŋ a, aŋke lɛgŋ a, al ligbɛl nyam b’ow anŋ eke b’ow ɛlu ɛgŋ fɛŋ e juma e kok a e sakpl a ɔkm.
46003014	Eke ɛgŋ nyam us êl ek’ij lɛc al a ec’any af, li b’ow n’ɛŋn ob ap.
46003015	Eke ow ɛcrm ɛbɛn, ɛtŋ in e juma a ɛtu al ab ɛm a, li b’ow l’irmn fɛŋ. In, li b’ow n’ɛŋn sel, gbɛkɔ ow b’ow anŋ ɛsɛ ɛgŋ eke uru es ubr al ɛm af.
46003016	Ɔny uwmn any eke eel Nyam ec’êl a, ke Nyam ec’Abŋ a ir ɔny ɛm ee?
46003017	Ek’ɛgŋ nyam ŋuŋn Nyam ec’êl a, Nyam b’ow ŋuŋn’n, aŋke in ec’êl a el lala ɛtŋ êl a, ow ow el ɔny.
46003018	Ɔny ɛm ec’ɛgŋ kaka k’ɛ́jur in sosi. Ek’ɛgŋ nyam ɔny ec’araŋn a am ocr in sosi sɛwru, ɛsɛ wus ec’agŋ ec’elel eke bi tutar ab af, ow akpl eke 'nuŋ ɛm k’uŋ’n' ke l’él sɛwru tasi.
46003019	Tasi ɛm a, wus ec’agŋ e sɛwr a, Nyam ec’a nuŋ ɛm ŋuŋ. Na sosiɛm anake Nyam Lɛl dad ninɛ: Nyam b’ɔny ɛsɛwru, ɛl obi eci kprakpr ab ɛm.
46003020	Ɛtŋ Nyam Lɛl cɛ ɛmɛny dad ninɛ: Ɛs Kɔtɔkɔ uw ɛsɛwru e tutr ab any, l’uw any eke ow elm low kaka.
46003021	Ɛgŋ kaka ɔtum eke k’ɛw sos eke n’am us any ɛs kaka fɛŋ jam a sosiɛm. Tasi ɛm a, fɛŋ el ɔny eci:
46003022	Pɔl, Apolɔs oglog Piɛr, wus na, sel, luw, caca ɛm lele lɛgŋ ek’anŋ anym am ow ab ab.
46003023	Fɛŋ el ɔny eci, gbɛkɔ ɔny, eel Krist eci ɛtŋ Krist el Nyam eci.
46004001	Ow akpl cɛ eke ki lɛɛr ɛy ɛsɛ Krist e juma kok ɛsɛl lele ob nyamn af ɛw ɛsɛl eke l’abul Nyam ec’ów nawrɛ eke lɔl es ab af.
46004002	Low cɛ eke wɛl b’ibrm ob nyamn af ɛw ɛsɛl a el: ke -l’el cɛcɛ.
46004003	Ɛm ec’a, ɔtur eke ki jɛjr ɛm e low okr, ɛgŋ kaka fɛŋ ɔtu eke ki jɛj ɛm e juma a ok, ow ɔnym any kaka; tasi a, mi jɛjm ɛm obi e juma m’okm.
46004004	Tasi ɛm a, m’am ɛkn eke ɛm e tutr ɛm a, m’ɔnym low kaka eke mi k’okr ɛm sosi ów af, gbɛkɔ ow elm ke ɛbɛn a mi k’ɔ́nym low ɔbr eci. Ɛs Kɔtɔkɔ anake bi jɛj ɛm e low ok a.
46004005	Ow sosiɛm a, gbuŋ eke Ɛs Kɔtɔkɔ e lɛgŋ a k’ow a, kì jɛjr k’okr. In anake li b’ow l’ɛlu yec’a eke lɔl es ncebn ɛm a ɔkm a, ɛtŋ li b’ow n’ɔny sow tutr ek’anŋ mɛrm ɛm a l’ok ɔkm usu ayl ɛm. Ɛtŋ Nyam b’ow aw ɛgŋ ɛgŋ ɛsɛ elel ek’ow it ab af.
46004006	Agŋ lisijimɛl, low a eke mi dad a ec’a, ɔny sosiɛm m’oc Apolɔs lele ɛm obi ɛm obi ab m’ɔkŋn any. M’erur eke mi ki yɛgm ɔny nyandrɛ na e liy a: "K’àfŋ ow a eke wɛl nɔn ab es k’im." Ɔny ɛm ec’ɛgŋ kaka k’ɛ́w sos ki dad k’ɛsɛ low yɛgm ɛs na ɔny any akm lawl nyam a.
46004007	Tasi ɛm a, bwo am ɔŋ agb akm awlŋɛl ɛjec’a jɛj ɛl owi ok ee? Kɔ fɛŋ a ek’ɔny a, ow elm Nyam ɔɔm’ŋ ee? Ɛtŋ ek’ow el Nyam ɔŋ’ŋ, bla sosiɛm k’ɛw sos, ɛsɛ ɛbɛn ow’n elm ob eke ŋ ɛŋn ɔfr ɛm af ee?
46004008	Am kokr ɛsɛ ɛbɛn ów a fɛŋ cɛ ɔny uwr any af. Am ocar ɔny sosi ób ɔnyu! Ɔbr nuŋ kpɛkŋ am eel ɛ́b ebu ek’ɛy s’anm ɛm yɛji! Ow akpal ɔny gbɛ! Blel ɔny eel ɛ́b ebu ana, ɛy yɛji, blel s’el ɔny ab!
46004009	Ɛm e tutr ɛm a, ɛy ɛrm ɛsɛl a, Nyam ot ok ɛy agŋ a ek’ɔsŋ es a e jam, ɛsɛ agŋ eke wɛl ɔb low luw ec’af. Ɛtŋ wɛl ɛw ɛy an wus nimum ec’any af lele afr ɛrm ɛsɛl ec’any af ab.
46004010	Ɛy, wɛl am ot ɛy ɛsɛ 'eŋ ɛm eŋuŋ' ɛsɛl af Krist sosiɛm, kɔ ɔny, am otar ɔny sosi ɛsɛ 'ɛsɛwru' af ɔny lel Krist ab ec’af okr ab ɛm. Ɛy, wɛl am ot ɛy agŋ fuɛfuɛ, kɔ ɔny, am otar ɔny sosi lɛc ɛsɛl. Ɔny, wɛl b’ɛlum ɔny nɔnɔ, kɔ ɛy, wɛl úbm ɛy.
46004011	Toŋ sicaca ɛm, ɛmɛny namn am ɔny ɛy, mij amn am ɔny ɛy, s’ɔnym mob sus ɛm. Wɛl am ijr ɛy gbre ɛtŋ ow ɔŋ s’am adŋ es s’ɛc.
46004012	S’am ij gbre si kok juma ɛy obi ec’abu ɛm. Wɛl bi wɛwr ɛy, ke s’ám ibrm Nyam ec’ɔwrɔ s’ɔŋ agŋ a. Wɛl b’ijr ɛy gbre, ke s’ám ɛgŋ s’eb.
46004013	Wɛl bi cak ɛy, kɔ si b’atr agŋ ɛjec’a sos es. Toŋ yɛfɛnyna, agŋ ec’a, s’anŋ ɛsɛ lirŋ af suw egŋun eke agŋ papl es ɔwl ab af.
46004014	Mi nɔnm ów amua m’awm ɔny ɛ́s eke mi k’ɔŋ ɔny eci. Kɔ eke eel ɛm ec’ey amamn eke mi b’erur a, ow sosiɛm anake m’am ɛwar ɔny a.
46004015	Tasi ɛm a, eke agŋ fandi lɛw am ow yɛgm ɔny Krist ab ec’ɛb ir owi yɛji, ɔnymn ey ɛsɛl nɔnɔ. Kɔ ow elm ɛm anake ɛsɛ ɛgŋ ɛs af, m’ɔŋ ɔny sel ɛŋn a ek’anŋ Jesu Krist ɛm a, lɛgŋ a eke m’is ɔny Amani Mamn ab ee?
46004016	Ow sosiɛm a, m’am ibrm ɔny eke k’ebr ɛm e sɛwl a.
46004017	Ɛtŋ ow nuŋ af, m’ɛrm Timote ɛm ec’iy e m’erur tasi ke el cɛcɛ Ɛs Kɔtɔkɔ ɛm a ɔny ec’araŋn. Li b’ow li kɔkn ɔny sebr a eke bi nyimn’m ɛm lele Krist ab ec’ɛb ir ab ɛm a, yec’a eke mi bi yɛgm susu fɛŋ lele Sinyamel fɛŋ ɛm ab a.
46004018	Ɔny ɛm ec’agŋ bɛb tutr eke mi k’ow m’ɛwlm m’owm ɔny ogŋ a ij, ɛtŋ ow sosiɛm am ɛw sos.
46004019	Gbɛkɔ eke Ɛs Kɔtɔkɔ erur, waa na ɛm cɛ, mi b’ow m’ow ɔny ogŋ yogŋ, ɛtŋ mi b’ow m’ɛkn tasi sós ɛwu amua e sodad ebl a, ke m’ɛkn tasi ɛl ec’abusu a yɛj’eke -n’ɔnyn eke -li ki kokr Nyam e juma a.
46004020	Tasi ɛm a, Nyam e gbreŋgbi usu a elm sodad ebl e low, kɔ abusu ɔny e low.
46004021	Lɛgŋ a eke mi b’ow m’ow ɔny ogŋ yogŋ a, bla lowi am erurir ee? Kɔ m’ábu likŋni ab m’ow oglog kɔ m’ów ɛrm ek’erur iy ɛm gbɔŋ lele ɛrm frɔrɔ ab ee?
46005001	Wɛl am iri usu a fɛŋ ek’ɔny ec’araŋn a, nfaci ij owi nyam in anŋ, ɛtŋ low ikŋ a, in el low ŋuŋ kɔ kɔ kɔ eke Nyam any uwm ɛsɛl ec’araŋn bɔbɔ yɛji in anm. Ɔny ɛm ec’ɛgŋ nyam in am ɛrum ow ɛs ɛy ab.
46005002	Ɔny, low nɛnɛ na am ok ɔny ntotŋ! Sos nana ow it eke ow k’ɔwr ɔny es; ɛgŋ nɛnɛ na, ow it eke ki kokr elel eke ɔtur eke ki kokr bake ógŋn in ɔny ec’araŋn a!
46005003	Ɛm ec’a, eke m’anŋ kpekpe yɛji, abŋ ɛm a m’anŋ ɔny ab. Ow ɔŋ ɛgŋ a eke kok low nɛnɛ a, mi jɛj in owi m’ok god’ɛtŋ, ɛsɛ ɛbɛn ɔny ec’araŋn cɛ ɛm anŋ af.
46005004	Àsr luku Ɛs Kɔtɔkɔ Jesu e nin ɛm, m’ow m’anŋ ɔny ab abŋ ɛm. Ke ɛy Ɛs Kɔtɔkɔ Jesu ec’abusu ab ab,
46005005	ócr ɛgŋ ikŋ na ɛlul Satan abu ɛm eke li k’ij gbre in e sos megl ab ɛm, yec’ɛtŋ ke in e liy a ɛ́ŋn sel, lɛgŋ a eke Ɛs Kɔtɔkɔ b’ow ow a.
46005006	Sica ɔny, eke am ɛwr sos ke ɔnyn low ɔbr! Ɔny, uwr elel eke lijru tɛl cɛ b’ɔŋ farin a nimum inŋ ab any;
46005007	ɔ̀nyn sikpl e lijru sig a ocr es, ke éel agŋ ek’ ayl. Ɛbɛn a b’ow anŋn ɛsɛ futufutu owr eke wɛl kok ke lijru anm ɛm ab af, aŋke Nyam yɔyɔg ɔny es ɛtŋ Krist ec’egb waw e luw a anŋ ɛsɛ ɛy e Pak e licɛbli ab af.
46005008	Ow sosiɛm, si kókr Pak a futufutu eke lijru anm ɛm lele ɛrm ek’ayl ke ij nawrɛ ab. Si k’íjr futufutu eke wɛl kok lijru sig ab a ij, lijru ek’el ów eŋuŋ lele ɛrm suŋ ab ec’a.
46005009	Ɛm e lɛl a eke m’ikŋ anym m’awŋ ɔny ab ɛm, mi nɔn eke k’ɔ́nymn mɛcrer agŋ a eke b’ij nfaci ab ab.
46005010	Gbɛkɔ lɛl ab ɛm a, mi dadm ɔny eke ki kpabr es wus ec’agŋ a fɛŋ e lís! Nawrɛ, agŋ anŋ eke b’ij nfaci, b’erur os owi nɔnɔ, b’ɛju agŋ eb ob ij, ke b’igŋ sinyam yadŋ nuŋ. Blel ow el agŋ amua ana, ke wus na af k’ŋgbroŋn nimum nimum a!
46005011	Njaŋ, m’erur cɛ e mi ki dad ɔny eke k’ɔnymn mɛcrer agŋ a eke b’ij nin ek’el Krist ɛm ec’agŋ lisijimɛl, ke b’ij nfaci, b’iy mil, b’igŋ sinyam yadŋ nuŋ oglog bi cak ɛl lawlɛl a. Agŋ a eke b’ɛgŋ mar afŋn es oglog b’ɛju agŋ eb ob ij a, k’ùsr abu agŋ nɛnɛ ab, k’ìjr ob bɔbɔ yɛji!
46005012	-
46005013	Tasi ɛm a, kɔ ɛm ow it eke mi ki jɛj agŋ a ek’ubm Nyam nawrɛ a e low m’ok ee? Ɛl ec’a, Nyam anake b’ow jɛj ɛl owi ok a. Ɔny, agŋ a ek’el ɔny ec’araŋn ec’agŋ a e low ki jɛjr okr. Nyam Lɛl dad ninɛ: Ògŋn ɛgŋ ŋuŋ ɔny ec’araŋn a.
46006001	Eke odad b’anŋ ɔny ɔfr ɛm a, bla sosiɛm ɛtŋ b’ocr low a im ɔŋn jɛj ok ɛsɛl eke uwm Nyam any a jɛj ok, ow a eke k’oc imn agŋ a ek’el Nyam ec’a ogŋ ab ee?
46006002	Ɔny, uwmn any eke agŋ a ek’el Nyam ec’a b’ow jɛj wus e low ok ee? Ɛtŋ eke b’ow jɛjr wus e low okr, ke ów ekekey nɛnɛ anake k’ɔtumn jɛjmn okmn ab ee?
46006003	Ɔny, uwmn any eke si b’ow si jɛj afr ɛrm ɛsɛl ec’ów s’ok ee? Sica ayaf si k’ɔtum si jɛjm wus aŋa ec’ów s’okm ee?
46006004	Gbɛkɔ, eke b’ɔnyn jɛj ok owi ów amua ec’a, b’imn otr jɛj ok ɛsɛl eke ɔnym low kaka Nyamel ab a!
46006005	Ɛtŋ na eke m’am dad a, ɔny ec’ɛ́s. Ɔny ec’araŋn aŋa, ɛgŋ nyamni yɛji anm elm sɛwru eke k’ɔtu jɛj low eke b’anŋ agŋ lisijimɛl ɔfr ec’araŋn a ok ee?
46006006	Kɔ ow akpl tasi eke Krist ɛm ec’ɛgŋ lisijim nyam k’ɔŋ lawl nyam dedeku jɛj ok ɛsɛl ek’uwm Nyam any a ogŋ ee?
46006007	Ɔny ec’a, ow akpl ek’uwr any eke ɔny ɔfr e dedeku ɔŋanin a el low ek’ɛlu ɔny wus! Bla sosiɛm ɛtŋ k’ɛ́gŋmn ɛnyɛmbri yony e jɛj ok a nana ebmn ee? Bla sosiɛm k’ɛ́gŋmn eke ɔny lawlɛl ɛjec’a k’iy ob ek’el ɔny ec’a nana ee?
46006008	Ɔny nana anake eel ɛnyɛmbri yony yony ɛsɛl a, ɔny anake am iyr agŋ ɛjec’a mil a! Ke agŋ ɛjec’a, Krist ɛm ec’ɔny lisijimɛl cɛ.
46006009	Ɔny uwmn any eke ɛnyɛmbri yony yony ɛsɛl k’ow ijm Nyam e gbreŋgbi usu a ec’aja ab ee? Ɛgŋ k’ɛ́ju ɔny! Agŋ a eke b’ij nfaci, b’igŋ sinyam yadŋ nuŋ, igŋ oglog yɔw eke b’ɛju lawl mɛbi owi ɛm, egŋ a eke b’ɛrum ɛl lawlɛl egŋ ab ɛsɛ ɛl ec’ɔyɔw af a lele egŋ a eke b’agbr lɔsŋn ŋgbafrɛ oto ab a, k’ow okm Nyam e gbreŋgbi usu a.
46006010	Ɛbɛn nyam coco elu, agŋ a eke b’erur os owi nɔnɔ, már ɛgŋu, agŋ a eke bi cak ɛl lawlɛl lele agŋ a eke b’ɛju agŋ eb ob ij ab ab yɛji, k’ow okm Nyam e gbreŋgbi usu a!
46006011	Lɛgŋ sig ɛm a, nɛnɛ anake ɔny ɛm ec’agŋ bɛb anŋ a. Gbɛkɔ ɛy e Nyam a yɔyɔg ɔny e sikpl ab es, l’ayal ɔny eke k’ir ɛb in ab, n’ɔŋ ɔny eel nyim nyim in ec’any af. Ɛtŋ ów amua fɛŋ, ɛy Ɛs Kɔtɔkɔ Jesu Krist e nin ɛm lele Abŋ Lala ab ec’abusu ɛm li kok.
46006012	Ɔny ɛm ec’agŋ nyam nyam bi dad ɛsɛ: "Fɛŋ e kok ec’abusu ɛru’m es." Nawrɛ, gbɛkɔ ɛm, m’am dad eke ow elm fɛŋ akplm ɛy eci. Mi k’ow mi yɛbm ob kaka fɛŋ ɔɔm im m’elm in ec’adu.
46006013	Bi dadr yɛji ɛsrɛ: "Ob ij, lok eci n’anŋ, ɛtŋ lok yɛji anŋ ob ij eci." Nawrɛ, gbɛkɔ lɛgŋ nyam, Nyam b’ow ŋuŋn ɛl a yony mum. Ɛs Kɔtɔkɔ anake kok ɛy e sos megl a, ɛtŋ ɛy e sos megl a el in eci. Li kokm ow nfaci ijr eci.
46006014	Nyam eke igbm Ɛs Kɔtɔkɔ luw ɛm a, b’ow oc in ec’abusu ab ɛm, ɛy yɛji igbm ɛy luw ɛm.
46006015	Ɔny uwmn any eke ɔny e sos a el Krist e sos ogog ogog ab ee? Kɔ m’ɔtu eke mi k’oc Krist e sos ogog nyam m’okr af facyɔw ab ee? Njaŋ, mi k’ɔtum!
46006016	Uwmn any eke ɛgŋ nyam eke okr af facyɔw ab a el sos megl nyam in ab ee? Tasi ɛm a, Nyam Lɛl dad ninɛ: Ke -l’okr af -l’el sos megl nyam.
46006017	Gbɛkɔ ɛgŋ yec’eke b’okr af Ɛs Kɔtɔkɔ ab a, b’el nyam coco in ab abŋ ɛm.
46006018	K’òcr ɔny e sos megl a k’ijmn nfaci ab. Sikpl ɛjeci fɛŋ eke agŋ ɔtu eke ki kok a, elm sikpl eke wɛl bi kokm sos megl ab. Kɔ eke ɛgŋ nyam oc in e sos megl a am ijm nfaci ab, ow el low ŋuŋ eke n’am kok l’ɔbr in e sos megl a.
46006019	Uwmn any eke ɔny e sos megl a el usu lala a ek’el Abŋ Lala ec’ɛb ir usu ab ee? Abŋ Lala na anŋ ɔny ɛm ɛtŋ l’el Nyam ec’ob ek’ɔŋ ɔny. Ow sosiɛm a, ɔny, elmn ɔny obi ɔny obi ec’ij.
46006020	Nyam ɔl ɔny an ligbɛl ɛm eke k’eel ewi. Ow sosiɛm, òcr ɔny e sos megl a ɛlul in ec’anygbɛl a ɔkm.
46007001	Sica, m’am m’ow mi dad ɔny ów a eke bibrmn’m ɔny e lɛl ab ɛm a e low. Ɔny bi dadr eke ow’n akpl eke ɛgŋ igŋ in k’ɔ́nym yɔw.
46007002	Gbɛkɔ agŋ eke b’ij nfaci a sosiɛm, ke igŋ fɛŋ ɔ́ny in e yɔw, ke yɔw fɛŋ ɔ́ny in ec’igŋ.
46007003	Ke igŋ fɛŋ kók low yec’ek’el igŋ ec’eke ki kók in e yɔw e lís a, ke yɔw fɛŋ yɛji kók in ec’igŋ e lís ec’ek’it a,
46007004	aŋke yɔw k’ɔtum ocm in e sos a kokrm low yec’eke l’erur a: in e sos a, in ec’igŋ a eci. Ɛbɛn nɛnyɛmbri nyam, igŋ yɛji k’ɔtum ocm in e sos a, kokrm low yec’eke l’erur a: in e sos a in e yɔw a eci.
46007005	Ɛgŋ lawl k’ɔ́nyn sos es lawl e lís, ek’ow elm Nyam eke k’ɔnyn abusu ŋɔŋan eci cɛ. Eke b’ow kokr ɛbɛn lɛgŋ tɛl eci yɛji, ke ow él nɛny af okr ɛm ki kokr. Kɔ ow e jam a, ɛ̀wal am ɛrur usu nyam; ek’ow elm ɛbɛn, k’ɔtumn ɔnynmn sos es ij, ɛtŋ Satan ɔtu eke k’ebr ow ɛm ɛju ɔny.
46007006	Low na eke m’am dad a, elm ol eke m’am ɔŋ ɔny, kɔ low cɛ eke m’am ɛw es m’ɔŋ ɔny.
46007007	M’am erur tasi eke agŋ a fɛŋ k’anŋ ɛl sɔny ɛsɛ ɛm af, gbɛkɔ Nyam b’ɔŋ ɛy ɛm ec’ɛgŋni nyam nyam fɛŋ bibm nyam eke k’el in sɔny cɛ eci.
46007008	Gbɛkɔ agŋ a ek’anŋ ɛl sɔny a lele eŋnyɔw ab ab, m’am dad ɔny m’ɛsɛ: eke b’anŋn ɛsɛ ɛm af, ow el low nimamn ɔny eci.
46007009	Gbɛkɔ eke k’ɔtumn ɔnynmn sos es a, ɛ̀birir! Ow akpl eke k’ɛbirir, ow a eke k’anŋn low ám aw ɔny ijr ɔny gbre a.
46007010	-
46007011	Agŋ a eke ɛbirir a, m’am dad eke k’anŋn usu nyam, ɛs’elel eke Ɛs Kɔtɔkɔ in obi dad ab af. Igŋ itm eke k’ogŋ in e yɔw a, ɛtŋ yɔw itm eke k’ɛlu in ec’igŋ ab es. Eke l’ɛlu in ec’igŋ ab es a, ke n’ánŋ in sɔny oglog ke l’ɛ́gŋ l’eb l’okr ɛm ow ab.
46007012	Agŋ a eke ɛbirir ke ɛl e yɔw a oglog igŋ a ubm Nyam nawrɛ a, m’ɔny ów eke ɛl yɛji mi k’ɔm ɛl, ɛtŋ na ec’a, ow elm Ɛs Kɔtɔkɔ dadm, kɔ ɛm m’am dad. Eke Krist ɛm ec’ɛgŋ lisijim nyam ɔny yɔw eke ubm Nyam nawrɛ, ɛtŋ ow erur eke ow k’ir ɛb in ab a, ow itm eke li k’ogŋ ow, ek’ow elm nawrɛ ub lis a sosiɛm.
46007013	Ɛbɛn nɛnyɛmbri nyam, eke nawrɛ ub lis nyam ɔny igŋ ek’ubm Nyam nawrɛ, ɛtŋ ow erur eke ow k’ir ɛb in ab a, ow itm eke li k’ŋgboŋ ow ab, ek’ow elm nawrɛ ub ɛs a sosiɛm.
46007014	Tasi ɛm a, yɔw ɛc na ek’elm nawrɛ ub ɛs a titm Nyam nɔnɔ, in e yɔw a eke l’ɛbi a sosiɛm. Ɛbɛn nyam coco, igŋ ɛy a ek’elm nawrɛ ub lis a yɛji titm Nyam nɔnɔ, in ec’igŋ a eke l’ɛbi a sosiɛm. Blel ow elm nɛnɛ ana, ɔny ec’ey a blel anŋ ɛsɛ ey ek’itm eke Nyam k’ɛgŋ eb af, kɔ nawrɛ ɛm a, -l’ɛbm eke Nyam k’ɛgŋ eb ɛl.
46007015	Gbɛkɔ, ek’ɛl ɛm ec’ɛgŋ nyam ek’ubm Nyam nawrɛ a am erur eke k’im a, l’ɔtu eke li k’im. Eke ow ɛcr nɛnɛ a, ɛgŋ lisijim a oglog ɛgŋ lisijɔw a ɔnym low kaka ɛgŋ yec’ab ab ij. Ùwr any cɛ eke Nyam, in ec’a ɛrm es ɛy ec’ɛb ir ɛm l’ɛsŋ ɔny.
46007016	Kɔ igŋ ɛy, ɔtu eke k’uw any eke b’ow sɔg ŋ ec’igŋ ab ee? Ɛtŋ kɔ yɔw ɛc, ɔtu eke k’uw any eke ŋ yɛji b’ow sɔg ŋ e yɔw ab ee?
46007017	Lɛgŋ a eke Nyam ɛsŋ ɔny a, ɔny ec’elel a eke Ɛs Kɔtɔkɔ ɛwr ɔny anŋn ab ɛm, am iir ɛb. Sica, eke ow elm mɛbi e low na eke mi dad a, ow it ek’ɛgŋ fɛŋ k’ir ɛb elel eke n’anŋn ab ɛm. Ol na anake m’am ɛw es Sinyamel a fɛŋ ɛm a.
46007018	Lɛgŋ a eke Nyam ɛsŋ’ŋ a, ke ubr likr es ŋ̂ ee? Ek’ow el ɛbɛn, ànŋ elel a ek’anŋn a! Eke l’ɛsŋ’ŋ a, ke k’ubrm likr es ee? Ek’ow el ɛbɛn, k’ìm catŋ k’ubr es!
46007019	Ke wɛl úbr likr es oglog ke wɛl k’úbrm es, elm low a eke el low tasi a. Low tasi a eke wɛl ki kok a el Nyam e low a eke dad a ec’ɛlum a.
46007020	Ke ɛgŋ fɛŋ ánŋ in ec’elel a eke n’anŋn ke Nyam ɛsŋ’n a.
46007021	Eke Nyam ɛsŋ’ŋ a, kɔ adu el ee? Eke ow el adu el ke k’èbr ow e low ɛrm mij! Kɔ ek’ɔtu ek’el lewi, ke él kpɛkŋ.
46007022	Tasi ɛm a, ɛgŋ nyam ek’el adu ke Ɛs Kɔtɔkɔ ɛsŋ a, el lewi ɛtŋ el Ɛs Kɔtɔkɔ eci. Ɛbɛn nyam coco, ɛgŋ nyam ek’el lewi ke Ɛs Kɔtɔkɔ ɛsŋ a, el Krist ec’adu.
46007023	An ligbɛl Nyam ɛnm ɔŋ ɔny eel ewi. Ow sosiɛm, k’èel ɛgŋ ɛjeci e madu.
46007024	Agŋ lisijimɛl, ke ɛgŋ fɛŋ ánŋ in ec’elel a eke n’anŋn ke Nyam ɛsŋ’n a.
46007025	Ibrmn ɛm ec’elel eke m’am ɛkan ededyɔw oto eke ɛbim egŋ a e lís owi. M’ɛŋnm ol kaka anm Ɛs Kɔtɔkɔ ogŋ owm low na eci. Gbɛkɔ m’am dad ɔny ɛm ec’elel eke m’am ɛkan low a. Ɛs Kɔtɔkɔ eci sɔrŋ ikŋ a ek’ɔny ɛm e lís a sosiɛm, ɔtur eke k’ɔnyn ɔmn ɛm ɛm.
46007026	Kin yec’eke m’am tutr a: lɛgŋ na ɛm e ses babur a sosiɛm, ek’agŋ ɛbirm, ow akpl ɛbɛn. Ɛɛ, ow akpl ek’ɛgŋ fɛŋ k’anŋ ɛsɛ elel eke n’anŋn ab af.
46007027	Kɔ ɛbi yɔw ee? Ek’ɛbi yɔw ke k’ɔ̀l in ec’es ɛlu ij. Ɛbim yɔw ee? Ek’ɛbim yɔw ke k’ɔ̀l e k’ɛbi ij.
46007028	Gbɛkɔ, eke am ɛbi yɔw, ow elm sikpl kokm. Ɛtŋ eke dedyɔwli nyam ɛbi igŋ, in yɛji ow elm sikpl li kokm. Gbɛkɔ agŋ a eke ɛbirir a b’ow ij gbre nɔnɔ ɛl e sɛgŋ fɛŋ ec’ɛb ir ab ɛm, ɛtŋ ɛm, m’erur eke low nɛnɛ k’ɛ́ŋnm ɔny.
46007029	Sica agŋ lisijimɛl, m’am dad ɔny eke Ɛs Kɔtɔkɔ e mowrer e sɛgŋ a ɔfum ij. Caca ɛm ec’agŋ ek’ɛbi ɔyɔw a, kók ɛsɛ wɛ’n ɛbim af.
46007030	Ɛl a ek’am ikŋ ɔŋn a, kók ɛsɛ wɛ’n ikŋm ij af. Ɛl a ek’anŋ sos ɛm iŋn ɛm a, kók ɛsɛ ow’n iŋnm wɛl af. Ke ɛl a ek’am ɔl mob a, kók ɛs’ɛbɛn mob a eke wɛ’n ɔl a in elm wɛl ec’af.
46007031	Ɛl a eke am ɛŋn ob ij wus ec’ɛb ir na ɛm a, kók ɛs’ɛbɛn wɛ’n ɛŋnm in ijm af. Ɛɛ, wus na ec’ów a ec’elel eke anŋn yɛfɛnyna a, k’ow anm ɛbɛn sɛgŋ fɛŋ.
46007032	M’am erur eke k’ɔnymn ɛrm mij kaka. Ɛgŋ nyam eke ɛbim yɔw a, b’ebr Ɛs Kɔtɔkɔ ec’ów ɛrm mij nɔnɔ, kok elel eke in owi k’awr ow.
46007033	Kɔ ɛgŋ nyam eke ɛbi yɔw a, b’ebr wus ec’ów ec’ɛrm mij nɔnɔ, kók elel eke in owi k’awr in e yɔw a,
46007034	ɛtŋ ɛbɛn a, ów yony a ec’araŋn li bi cɛc. Ɛbɛn nyam coco, yɔw nyam oglog dedyɔwli nyam eke ɛbim igŋ a, b’ebr Ɛs Kɔtɔkɔ ec’ów ɛrm mij nɔnɔ. -Li b’erur eke -li k’el ow eci nimum nimum, -l’oc ɛl ec’ɛgŋ el a pupukpaŋ -n’ɔŋ ow. Kɔ yɔw nyam ek’ɛbi igŋ a, b’ebr wus ec’ów ɛrm mij nɔnɔ, kók elel eke in owi k’awr in ec’igŋ a.
46007035	M’am dad low na ɔny e nimamn eci, kɔ ow elm gbre eke mi k’ɔŋ ɔny ijr eci. M’am erur eke ki sɔsumn yec’eke akpl a ocr, ow ɔ́ŋ ke úcur Ɛs Kɔtɔkɔ ɔnyn es, éel in sɔny coco eci.
46007036	Sica, eke igŋ nyam ek’ɛsu yɔw a, ow ec’erur a am afŋn in es, ɛtŋ n’am uru eke li ki kok low ɔbr ow e lís eke -li k’anm ow yony a, ow akpl eke igŋ a ki kok low e n’am ɛkn ek’el low tasi a. -L’ɔtu eke -li k’ɛbirir -l’ok es. Eke -l’ɛbirir a, ke na elm sikpl eke -li kokr.
46007037	Gbɛkɔ l’ɔtu eke li dad n’ɔŋ in ec’ɛrm a eke li k’ow l’ɛbim in e dedyɔw a, l’ɛruam ow ab yɛji. Eke li dad tasi n’ɔŋ in ec’ɛrm a, ek’ow elm atrm ɛm ɛtŋ l’ɔtu eke li k’ɔnyn sos es ow ec’erur a eke b’aw’r afŋn es a e lís, eke l’ɛbim ow ke ow akpl ɛbɛn.
46007038	Ow sosiɛm, ɛgŋ a ek’ɛbi in e dedyɔw a kok low mamn, gbɛkɔ in a ek’ɛgŋm eke k’ɛbi in e dedyɔw a kok ow akpl nɔnɔ.
46007039	Igŋ ɛy fɛŋ b’anŋ in ec’igŋ ab sɛgŋ a nimum eke n’anŋ owr a. Eke in ec’igŋ a b’uw a, n’ɔny abusu eke li k’ɛbi igŋ eke l’erur a, gbɛ ke l’él igŋ ek’ɔny ɔmn Ɛs Kɔtɔkɔ ɛm cɛ.
46007040	Gbɛkɔ ɛm ɛm ec’a, m’am ɛkn eke li b’ow n’anŋ ehe ɛm eke n’anŋ ɛsɛ elel eke n’anŋn ab af. Ɛtŋ m’ɔny tutr eke Nyam ec’Abŋ a anŋ’m ɛm.
46008001	Sica ɔny e lɛl ek’awŋn’m ab ɛm, ibrmn’m eke wɛl ɔtu ek’ij mindey eke wɛl bi kokr egb waw ɔŋ sinyam yadŋ a. Ow a eke am dadr a, low nawrɛ: "Ɛy fɛŋ s’ɔny low na ec’any uw tasi." Gbɛkɔ low any uw na b’ɔŋ ɛgŋ ɛw sos. Kɔ erur b’ɔŋ Nyam ec’agŋ a agb ɔmn ɛm.
46008002	Ek’ɛgŋ nyam am ɔny tutr eke in uw low nyam any, ke li k’uwm elel eke wɛl b’uwr low any a.
46008003	Gbɛkɔ ek’ɛgŋ nyam b’erur Nyam, ɛgŋ a, in yɛji Nyam b’uw’r any.
46008004	Low a ek’ibrmn’m a el: "Kɔ wɛl ɔtu eke k’ij ndey eke wɛl wawr egb ɔŋ sinyam yadŋ ab ee?" Ɛy s’uw any tasi eke Nyam nyam cɛ anŋ, ɛtŋ sinyam yadŋ a elm low kaka.
46008005	Nawrɛ, agŋ bɛb bi dad eke sinyam in anŋ afr lele wus aŋa ab. Ɛl ec’a, sinyam a nɔnɔ gbɛl ɛtŋ -li b’oc wɛl ɛsɛ Ɛs Kɔtɔkɔ af.
46008006	Gbɛkɔ ɛy ec’a, s’uw any eke Nyam nyam coco cɛ anŋ, ek’el ɛy Ɛs. In anake li kok ob ob fɛŋ a, ɛtŋ in eci anake s’anŋ owr a. Ɛs Kɔtɔkɔ yɛji, nyam cɛ anŋ, in l’el Jesu Krist. In e sabu ɛm li kok ob ob fɛŋ ɛtŋ ɛy yɛji, in ec’abu ab ɛm s’anŋ owr.
46008007	Gbɛkɔ ow elm ɔmn ɛsɛl a fɛŋ uwm low nawrɛ na any! Lɛgŋ sig ɛm a, agŋ bɛb sinyam yadŋ e nuŋ igŋ a ɛcm ab. Ow ɔŋ caca ɛm a, eke -li b’ij ndey eke wɛl kokr egb waw a, ke -n’am ɔny tutr eke ndey a, sinyam nawrɛ tasi wɛl oc kokr egb waw ɔŋ. Ɛtŋ eke -l’eel fuɛfuɛ ɔmn ɛm a, -li bi tutr eke ndey a b’ɔŋ -l’el agŋ ek’aylm Nyam ec’any af.
46008008	Ke ow elm ob ij k’ow ɔɔm ɛy si titam Nyam. Eke s’ijm yɛji, s’irmnm ob kaka, ɛtŋ eke s’ij yɛji, si k’ow s’ɛŋnm ob kaka.
46008009	Abusu ɛru ɔny es low fɛŋ ek’erurir e kok eci. Gbɛkɔ ɛ̀wr ɛrm, abusu na ek’ɛru ɔny es a itm eke k’ɔny agŋ a ek’ɛw fuɛfuɛ ɔmn ɛm a ok wus!
46008010	Tasi ɛm a, ŋ ek’ɔny 'low any uw' a, eke ɛgŋ nyam ek’ɛw fuɛfuɛ ɔmn ɛm a ɛkn’ŋ ek’anŋ sinyam yadŋ e nuŋ igŋ usu am ij ob, kɔ ow k’ow atrm’n sos es eke li k’ij ndey eke wɛl kokr egb waw ɔŋ sinyam yadŋ ab ee?
46008011	Ŋ e low any uw a sosiɛm, esŋ jim a eke ɛw fuɛfuɛ ɔmn ɛm a, b’ow ɛy wus, in eke Krist uw in sosiɛm a!
46008012	Eke bi kokr sikpl ɛrŋ na ɔbar ɔny lisijimɛl, ɔ́ŋn ɛl ec’ɔmn fuɛfuɛ a abur es, ke Krist anake am kokr sikpl ɔbar a.
46008013	Na sosiɛm anake ob nyam eke mi b’ow mij, ke b’ow ɔny ɛm lisijim nyam ɛlu sikpl ɛm a sosiɛm, mi k’ow m’ijm ndey ij, yec’ɛtŋ ke mi k’ɛ́lum’n wus a.
46009001	Ɛm yɛji, abusu ɛru’m es eke mi ki kok low eke m’erur. Kɔ m’elm ɛrm ɛs ee? Kɔ m’ɛknm ɛy Ɛs Kɔtɔkɔ Jesu ee? Kɔ elmn Ɛs Kɔtɔkɔ e juma eke m’am kok a ec’ey ek’ɔsu ee?
46009002	Eke agŋ bɛb ec’a m’elm ɛrm ɛs yɛji, ɔny ec’a gbɛ, m’el. Tasi ɛm a, ɔny anake eel ɛm e juma eke m’uw kok Ɛs Kɔtɔkɔ ec’a, ec’ey eke ɔsu a.
46009003	Kin odad eke m’am dad agŋ a eke am ok’m ów af a:
46009004	Kɔ ɛy s’ɔnym abusu eke si k’ɛŋn ob ij lele mar ab ɛy e juma a ec’ee?
46009005	Kɔ ɛy s’ɔnym abusu eke si k’ɛbirir nawrɛ ub lís nyam ab ee? Ɛrm ɛsɛl bɛb a, Ɛs Kɔtɔkɔ lisijimɛl a lele Piɛr ab kok ɛbɛn!
46009006	Kɔ ɛm lele Barnabas ab cɛ anake ow it eke si ki kok juma ɛjeci gbuŋ ke s’ɛ́ŋn ob s’ij ab ee?
46009007	Eke wɛl b’ɛsŋ ɛgŋ aŋgase a, ɛgŋ a am sɔgm labm kokm aŋgase e juma. Eke wɛl b’ewl likŋni a, wɛl b’ij in ec’ey a. Ɛtŋ eke wɛl b’ɔsu mɛbob a, wɛl b’ɛgŋ ɛl e mɛny mij a.
46009008	Kɔ ów amua eke m’am dad a, agŋ ec’ɛb ir ɛm cɛ ow anŋ ee? Kɔ Mois ec’ ol a am dadm low nyam coco ab ee?
46009009	Tasi ɛm a, Mois ec’ol ab ɛm wɛl nɔn: K’ow ocmn meb ɔnynmn id eke wɛl ucu meb am kikn may es a nɛny es. Am tutar eke Nyam, sed ec’ɛrmij n’am ebr ee?
46009010	Oglog ɛy e low n’am tutr sodad na ɛm ee? Nawrɛ ɛm a, ɛy sosiɛm wɛl nɔn sodad amua. Ɛgŋ eke b’ewl egb a, b’ɔmn egb ey eke li k’ɛŋn l’ub. Ɛtŋ in a eke egb ub e lɛgŋ a, bi kok juma a yɛji b’ɔmn egb ey a eke k’ɛbm’n a.
46009011	Ɛsɛ agŋ eke b’ewl egb af, s’ewl Abŋ Lala ec’ów amamn a ek’anŋ afr ow a ɔny ɛm. Eke s’am ub ɔny e wus af aŋa e mob a ek’ɔnyn a e tɛl, ke ow ɛny nɔnɔ gbɛl ee?
46009012	Eke agŋ bɛb ɔny abusu kok ɛbɛn ɔny af, ke ɛy tasi anake s’ɔny abusu na s’akm ɛl a! Gbɛkɔ ɛy s’ɛgŋm s’ɛlum abusu na e s’ɔny a e low ɔkm. Kɔ s’ɛgŋ nana low fɛŋ s’eb, Krist ec’Amani Mamn a e wus eke k’ɛym eci.
46009013	Ɔny, uwr any ek’agŋ a e bi kok juma Nyamel gbɛl ab ɛm a, b’ɛŋn ɛl ec’ob ij, mob a eke wɛl b’is Nyamel gbɛl ab ɛm a. Ke ɛl a eke bi kok segb waw a, b’ɛŋn ow eke k’ɛbm ɛl a segb waw a eke -li bi kok ow e low ab ɛm.
46009014	Ɛbɛn nɛnyɛmbri nyam, Ɛs Kɔtɔkɔ ɔŋ abusu eke agŋ ek’am ɔb Amani Mamn a, k’ɛŋn ɛl ec’ob ij juma na eke -n’am kok ab ɛm.
46009015	Gbɛkɔ ɛm, abusu na eke m’ɔny a, m’ibram ow e low kaka, ɛtŋ eke mi nɔn ow e low aŋa, ke ow elm ow ec’ibrm eci. Njaŋ, m’átm m’ibram ɛm ec’abusu na e m’ɔny a, ɛtŋ ow b’ok’m ntotŋ. Mi b’ow m’erur e mi k’uw, ow a eke mi ki yɛb ɛgŋ ɔny ɛm eci ntotŋ na oc es a.
46009016	Ow elm ów m’erurm eke mi k’ɔpr Amani Mamn a eke m’am ɔb a sosiɛm. Tasi ɛm a, ow el low ek’it eke mi ki kok. Gbre él ɛm eci eke m’ɔbm Amani Mamn a e kokoba!
46009017	Blel ow el ɛm obi mi sɔsum juma na m’oc m’am kok, m’ɔ́ny ow e labm sɔg. Kɔ ek’ow el juma ek’it eke mi ki kok a, m’am kok yec’a cɛ ek’it a.
46009018	Ɛtŋ ɛm e labm sɔg el bogŋ ec’ee? Ɛm e labm sɔg a el ke m’ɔ́b Amani Mamn a ɔfr ɛm, ke mi k’úsm ɛm ec’abusu ec’ów ek’anŋ ɛm a e low jam.
46009019	Ɛm, m’elm ɛgŋ kaka ec’adu; gbɛkɔ m’erur eke mi k’el agŋ fɛŋ ec’adu, yec’ɛtŋ ke m’éb agŋ nɔnɔ gbɛl m’ɔŋ Krist.
46009020	Eke m’anŋ Jwifɛl ab, m’ám ir ɛb ɛsɛ Jwif af, ɛl ec’eb sosiɛm eci. Ow elm ke m’anŋ ɛl ec’ol a ec’es ɛw ɛm, kɔ eke m’anŋ ɛl ab, mi b’ɛlum ol a yec’ɛtŋ ke m’éb agŋ a eke b’ɛlum ol a.
46009021	Gbɛkɔ eke mi b’anŋ ɛl a eke uwm Mois ec’ol ab any ab ab a, m’ám ir ɛb ɛsɛ ɛm anm ol ec’es ɛw ɛm af, agŋ a ek’uwm ol ab any a ec’eb eci. Gbɛkɔ ow elm ke mi k’ɛ́luam Nyam ec’ol a, aŋke mi b’ɛlum Krist ec’ol a.
46009022	Eke m’anŋ ɔmn fuɛfuɛ ɛsɛl ab, m’ám ir ɛb ɛsɛ ɛm yɛji ɔmn fuɛfuɛ ɛm ɔny af, ɛl ec’eb sosiɛm eci. Mi bi kok fɛŋ a eke m’ɔtu eke mi ki kok a, yec’ɛtŋ ke saaŋ agŋ nyam nyam ɛ́ŋn sel.
46009023	Ɛtŋ ów amua fɛŋ, Amani Mamn a sosiɛm cɛ mi bi kok, yec’ɛtŋ ke ɛm yɛji m’ánŋ in e bibm a e low ɛm.
46009024	Uwr any eke es uru usu, ow el es uru ɛsɛl a fɛŋ b’uru es, gbɛkɔ ɛgŋ nyam cɛ b’ɛŋn ow e nin awr ob a. Ow sosiɛm, ùrur es nin awr ob a ec’ɛŋn eci!
46009025	Es uru ɛsɛl fɛŋ, sos bɛbm ɛm a, bi dɛdŋn ɛl sosi ów nɔnɔ e kok. -Li b’ɔnyn ɛl sosi milɔlu nin awr ob nyam eke íbnm sosiɛm eci. Kɔ ɛy, s’am atr sos es eke si k’ɛŋn nin awr ob nyam eke b’ow anŋ sɛgŋ fɛŋ.
46009026	Na sosiɛm, ɛm, m’am uru es, kɔ ow elm marɛm marɛm. M’anŋ ɛsɛ mum ogŋ ɛs af, kɔ mi wɔ́wlm kukuta marɛm marɛm.
46009027	Ɛm, m’am ɔnyn ɛm e sos a milɔlu, m’akm’n es nɔnɔ, yec’ɛtŋ ke mi k’ɔ́bm Amani Mamn eci kokoba m’okm agŋ, ke ɛm wɛl k’ébm im.
46010001	Agŋ lisijimɛl, m’erur eke mi k’ɔkn ɔny low yec’a eke ɛŋn ɛy lagŋɛl Mois e lɛgŋ ɛm a. Jru a ek’anŋ afr ow a nyimn ɛl, ɛtŋ -l’ubr okij ebl a,
46010002	ɛtŋ ow anŋ ɛsɛ mij nuŋ eke wɛl ok ɛl af, Mois e jam us eci.
46010003	-
46010004	Ɛl fɛŋ -l’ij ob nyam a ɛtŋ -l’ɛgŋ mar nyam a ek’anŋ Nyam ɛm ow a. Tasi ɛm a, lob a ek’anŋ Nyam ɛm ow am us ɛl jam ab ɛm -l’ɛgŋ mij ɛl fɛŋ, ɛtŋ lob a, in anake l’el Krist a.
46010005	Gbɛkɔ ɛbɛn yɛji, ɛl ɛm ec’agŋ nɔnɔ kokm Nyam ec’erur, ɛtŋ ow sosiɛm -l’uw loj ab ɛm.
46010006	Ów amua fɛŋ ɛy eke k’el sɛwl ɛy eci, yec’ɛtŋ ke si kí kokm ów eŋuŋ eke b’aw ɛy a ɛsɛ ɛy lagŋɛl ec’ab af.
46010007	K’ìgŋn sinyam yadŋ nuŋ, ɛsɛ elel ek’ɛl ɛm ec’agŋ bɛb kok ab af. Kin yec’eke Nyam Lɛl dad: Dedeku a nimum sig es ob ij lele mar ɛgŋ ab eci. Ɛtŋ ow e jam a, -l’igb ɛl fɛŋ -n’am gbɛgbl es.
46010008	Si k’ócr ɛy e sos a si kí kokr nfaci ij owi, ɛsɛ elel ek’ɛl ɛm ec’agŋ bɛb kok, ke agŋ fandi likŋ lele nyahan ab uw lɛgŋ nyam coco ab af.
46010009	Si k’ɛ́bmn Krist, ɛsɛ elel ek’ɛl ɛm ec’agŋ bɛb kok, ke morŋn gúgŋ ɛl -l’uwr ab af.
46010010	Ow ec’uwr ɛm a, m’am dad m’ɛsɛ: si k’ɛ́nyn abr, ɛsɛ elel ek’ɛl ɛm ec’agŋ bɛb kok, ke afr ɛrm ɛs a ek’ism luw ab a, ibi ɛl ab af.
46010011	Ów amua ɛŋn ɛy lagŋɛl, yec’ɛtŋ ke ow él sɛwl ɛy eci. Wɛl nɔn ɛw es ɛy ec’ɛwar eci, ɛy eke s’anŋ sɛgŋ es abal el ɛm a.
46010012	Ow sosiɛm, ɛgŋ yeci ek’am tutr eke n’inym es kikri a, ɛ́w ɛrm ke li k’ɛ́ym wus.
46010013	Ɛbm ɛkn a fɛŋ eke ɔbar a el ow a eke b’ɛŋn agŋ fɛŋ a. Nyam el cɛcɛ ɛtŋ li k’ow li yɛbm eke wɛl k’ɛbm ɔny toŋ ow afŋ ɔny e lɛc ab es. Eke ɛbm ɛkn b’ow owr ɔny a, Nyam b’ow ɔŋ ɔny lɛc inymn es kikri ɛtŋ li b’ow n’ɔŋ ɔny sos dogŋn ec’abusu.
46010014	Ow sosiɛm a, erur ɛm ec’agŋ lawlɛl, àrur sinyam yadŋ e nuŋ igŋ owi ɛgbr es!
46010015	M’am dad ɔny odad ɛsɛ nuŋ ɛm es ok ɛsɛl af. Ɔny obi yɛji ɔ̀nyn odad eke m’am dad a igbal ogŋ ɛkan.
46010016	Ob ij lala ab ɛm, eke si b’ɔŋ Nyam bia mij kpɔk a e si b’ɛgŋ a ec’a, ke ow elm af s’okrm Krist eci mebl ab ab a ee? Kɔ futufutu a eke si bi cɛc s’ɔŋanin ob ij ɛm a, ɔ́nym okrm ɛy af Krist e sos megl ab ab ee?
46010017	Futufutu a, nyam coco. Ɛtŋ ɛy fɛŋ s’okr af s’el sos megl nyam coco, aŋke futufutu nyam coco a ɛy fɛŋ si b’ij.
46010018	Lɛ̀ɛr Israɛl eyŋ: ɛl a eke b’ij mindey eke wɛl bi wawr egb anŋ egb waw usu a, okr af Nyam ab.
46010019	Nɛnɛ a, bla lowi m’am erur eke mi ki dad ee? Kɔ mindey eke wɛl bi wawr egb ɔŋ sinyam yadŋ a lele sinyam yadŋ a ɛl obi ab a el low tasi ee?
46010020	Njaŋ! M’erur cɛ eke mi ki dad eke segb waw amua, abŋ eŋuŋ a wɛl bi kok ɔŋ, kɔ ow elm ɛy e Nyam a. Ɛtŋ m’erurm eke k’okar af abŋ eŋuŋ ab ab.
46010021	K’ɔtumn am ɛgŋn Ɛs Kɔtɔkɔ e mij kpɔk a, ke ám ɛgŋn abŋ eŋuŋ e mij kpɔk a yɛji. K’ɔtumn am ijr Ɛs Kɔtɔkɔ ec’ob ij lala a, ke ám ijr abŋ eŋuŋ ec’ob a yɛji.
46010022	Kɔ Ɛs Kɔtɔkɔ s’am erur eke si k’ɔŋ nyamnɛyr ɔny ee? Kɔ s’ɔny lɛc s’akm’n ee?
46010023	Ɔny ɛm ec’agŋ bɛb bi dad ɛsɛ: "Fɛŋ e kok ec’abusu ɛru es." Nawrɛ, gbɛkɔ ɛm, m’am dad eke ow elm fɛŋ akplm ɛy eci. "Fɛŋ e kok ec’abusu ɛru es." Nawrɛ, kɔ ow elm fɛŋ ɔɔm Nyamel agbm ɔmn ɛm.
46010024	Ɛgŋ kaka k’ɔ́l in obi cɛ e low mamn es, kɔ ke l’ɔ́l agŋ ɛjec’a nana ec’es.
46010025	Ndey fɛŋ eke wɛl b’ɔl ij an ɛjɛm a, ìjr ɛrm es ɛy ɛm, ke ów awl kaka k’ánm ɛm.
46010026	Tasi ɛm a, ob a fɛŋ Ɛs Kɔtɔkɔ eci: wus lele ob fɛŋ ek’anŋ’n ɛm ab ab.
46010027	Kin low ɛbmn nyam: eke Nyam any uwm ɛs nyam ɛsŋ ɔny ob ij ɛm ɛtŋ ɛgŋn ebr imn a, ow akpl eke k’ijr ob a eke wɛl ɔŋ ɔny a ɛrm es ɛy ɛm, ke ów awl k’ánm ɛm.
46010028	Gbɛkɔ eke ɛgŋ nyam dad ɔny ninɛ: "Ndey a ek’am ijr a sinyam yadŋ ec’egb waw," ow akpl eke k’íjmn ɛgŋ a e dad ɔny odad a e sos keskes eke ow k’ɛwm lele in ec’elel eke li b’ɛkan ów ab ab sosiɛm.
46010029	Eke batŋ fɛŋ akpl ɔny eci yɛji, ow ɔtu eke k’ákplm ɛgŋ a eci. Sica bla sosiɛm ɛgŋ ki yɛb ɛgŋ ɛjeci, in ec’elel eke li b’ɛkan ów ab ɛm, jɛj in ec’abusu a ek’ɛru’r es a e low ok ee?
46010030	Eke l’ɔtu eke li k’ɔŋ Nyam bia ob a eke n’am ij a eci, bla sosiɛm wɛl ki cacak’r ob ij a sosiɛm ee?
46010031	Ow cɛ eke mi ki dad a: eke am ijr ob, am ɛgŋn mar ɛtŋ am kokr low fɛŋ yɛji, kòkr fɛŋ Nyam ec’anygbɛl a eci.
46010032	K’ɛ̀lul ɛgŋ kaka wus ɔny ec’elel eke bi kokr ab ɛm: ke ow el Jwifɛl, ke ow el agŋ ek’elm Jwifɛl, ke ow el Nyamel; k’ɛ̀lul ɛgŋ kaka wus.
46010033	Kòkr ɛsɛ ɛm af! Mi bi kok eke ɛm e low kok fɛŋ ɛm, ɛm e low k’akpl agŋ a fɛŋ sos ɛm. M’ɔ́lm ɛm obi e low mamn es, kɔ agŋ fɛŋ e low mamn mi b’ɔl es yec’ɛtŋ ke ɛl fɛŋ -n’ɛŋn sel.
46011001	Wèwrmn’m ów, ɛsɛ elel eke m’am wewrm Krist ów ab af.
46011002	M’am aw ɔny eke sɛgŋ fɛŋ b’ɔkan ɛm e low, ke b’ɔsur ɛm e low yɛgm a ɛsɛ elel eke m’ɔŋn ɔny ab af.
46011003	Gbɛkɔ kin low e m’am erur eke k’irir sɛnyn sɛnyn: igŋ fɛŋ ec’es ɛw ɛs el Krist, yɔw fɛŋ ec’es ɛw ɛs el igŋ, ɛtŋ Krist ec’es ɛw ɛs a el Nyam.
46011004	Eke igŋ nyam bubur nuŋ es am ŋɔŋn Nyam oglog am dad odad eke Nyam ɔŋ’n a, l’ɛluam Krist ek’el in ec’es ɛw a.
46011005	Sica eke yɔw nyam buburm nuŋ es in e Nyam ŋɔŋn ɛm oglog odad eke Nyam ɔŋ’n a e dad ɛm a, l’ɛluam in ec’es ɛw ɛs a ek’el in ec’igŋ a. Ow anŋ ɛsɛ ɛbɛn nuŋ kprokpro cɛ ow’n ɛr af.
46011006	Eke yɔw nyam erurm eke ki bubur nuŋ es, l’ɛ́gŋ l’eb l’ɛr nuŋ kprokpro cɛ gɔŋ! Gbɛkɔ ow el ɛ́s owi yɔw nyam eke bubr sin es oglog ɛr nuŋ kprokpro a eci; ow sosiɛm li búbur nuŋ es cɛ gɔŋ!
46011007	Igŋ ec’a ow ibram eke li ki bubur nuŋ es eke l’el Nyam ec’es otarir lel ow ec’anygbɛl ab a sosiɛm. Kɔ yɔw, in igŋ ec’anygbɛl l’el.
46011008	Tasi ɛm a, ow elm yɔw ɛm Nyam kokm igŋ, kɔ igŋ ɛm li kok yɔw.
46011009	Ɛtŋ Nyam kokm igŋ yɔw sosiɛm eci, kɔ yɔw li kok igŋ sosiɛm eci.
46011010	Low na sosiɛm lele afr ɛrm ɛsɛl eke bi lɛr ɔny e Nyam nuŋ igŋ ab ab sosiɛm, ow it eke yɔw k’ɛw mɛny ɛwr nyam nuŋ af yɛgm eke n’ɔny abusu Nyam ŋɔŋn eci.
46011011	Gbɛkɔ Ɛs Kɔtɔkɔ ec’any af a, yɔw anŋ igŋ eci ɛtŋ igŋ yɛji anŋ yɔw eci,
46011012	aŋke ek’ow el igŋ ɛm Nyam ɛcr kok yɔw, ke yɔw ɛm anake igŋ b’ɛcr wɛl ew’r a; ów a fɛŋ Nyam ogŋ ow b’anŋ ow.
46011013	Ɔny obi ɛm yɛji, ɔ̀nyn igbal ogŋ ɛkan: eke yɔw nyam am ŋɔŋn Nyam ɛtŋ li buburm nuŋ es ke ow akpl gbɛ ee?
46011014	Eke igŋ nyam ɔfur sin nuŋ, ow el ɛ́s owi! Wus ec’ów a bɔbɔ yɛji am yɛgm eke ow el ɛ́s owi.
46011015	Gbɛkɔ yɔw ec’a eke sin ɔfu’r nuŋ, ke anygbeŋ ana! Tasi ɛm a, yɔw sin b’ɔfu nuŋ yec’ɛtŋ ke ow él in e nuŋ es bubur ob.
46011016	Ɛtŋ ek’ɛgŋ nyam erur eke k’atar ów es low na af a, l’úw any eke ɛy e Sinyamel a fɛŋ ɛm ow ɛcam ɛy ab eke yɔw nyam kí buburm nuŋ es ke ŋɔ́ŋn Nyam.
46011017	Eke ow el ɔny e siluku as a ec’ów m’am dad a, low nyam anŋ eke ow sosiɛm mi k’ɔtum m’awm ɔny. Tasi ɛm a, ɔny e siluku as a bi kok ɔny low ŋuŋ akm low mamn.
46011018	Eke b’asr luku usu nyam a, b’inymn es eb eb a eke bubar ɛm a. M’iri ow e low wɛl ɛsɛ ɛm, ɛtŋ m’ɔny ɔmn eke low nawrɛ tɛl anŋ ɛm.
46011019	Tasi ɛm a, ɛm bubr ɔtu eke k’anŋ ɔny ɛm, yec’ɛtŋ ke wɛl ɔ́tu ɛkn kpata agŋ a eke el cɛcɛ tasi ɔny ec’araŋn a.
46011020	Eke b’asr luku usu nyam a, ow elm Ɛs Kɔtɔkɔ ec’ob ij lala a íjmn.
46011021	Ɛɛ, ɛgŋ ɛgŋ b’ogŋ es eke k’ij in obi eci ob a, ɛtŋ eke agŋ bɛb, ɛl namn b’ɔny a, likpr ɛl b’ɛgŋ mar am ɔny.
46011022	Ɔny na, ɔnymn mel eke k’anŋn yogŋ ijr ke ɛgŋn ee? Kɔ Nyamel am erurir eke ki kokar miyɛr ee? Kɔ agŋ a ek’el ɔkɔpm agŋ a erurir eke ki kokr ɛ́s ee? Bla am ekur eke mi ki dad ɔny ee? Kɔ aw mi k’aw ɔny ee? Njaŋ, low na af gbɛ mi k’áwm ɔny!
46011023	Tasi ɛm a, kin low yɛgm a eke m’eb Ɛs Kɔtɔkɔ ogŋ ke m’ɔŋ ɔny a: Ɛs Kɔtɔkɔ Jesu ncok a eke wɛl ɔl ij’r a, l’oc futufutu,
46011024	l’ɛlu Nyam bia, ɛtŋ ow e jam a, l’ubr futufutu ab ɛm li dad ninɛ: "Futufutu na el ɛm e sos megl. L’el ɔny eci. Ìjr ke ám ɔkan ɛm owi."
46011025	Ɛbɛn nyam coco, eke -l’ijr ob uwr a, Ɛs Kɔtɔkɔ oc vɛn kpɔk a ɛtŋ dad ninɛ: "Vɛn kpɔk na el ɛm e mebl a, ɛtŋ Nyam oc’r am kok in e sinm owr a ɔny ab. Sakp sakp fɛŋ eke b’ow ɛgŋn a, ɔ́kan ɛm owi."
46011026	Tasi ɛm a, sakp sakp fɛŋ eke b’ijr futufutu na ke b’ɛgŋn vɛn kpɔk na a, ow el Ɛs Kɔtɔkɔ e luw a ec’amani ek’am ɔbr toŋ ke l’ɛ́wl l’ow.
46011027	Ow sosiɛm ɛgŋ ek’am ij Ɛs Kɔtɔkɔ eci futufutu na, oglog am ɛgŋ in e kpɔk na ke ow elm elel ek’ow it a, el ɛgŋ ek’am eb sikpl ok sos Ɛs Kɔtɔkɔ eci sos megl a lel in e mebl ab ab ec’any af.
46011028	Ow akpl ek’ɛgŋ ɛgŋ k’otar in sosi akr gbuŋ ke l’íj futufutu na, ke l’ɛ́gŋ kpɔk na.
46011029	Tasi ɛm a, ɛgŋ yec’ek’am ij futufutu na ke am ɛgŋ kpɔk na, ke uwm low ek’anŋ ɛl Ɛs Kɔtɔkɔ eci sos ab ab ec’araŋn a, el ɛgŋ ek’am eb jɛj ok ɛw es in e lís.
46011030	Low na sosiɛm anake ɔny ec’araŋn a, ɔ́lu nɔnɔ lele sos ɛ́yru ab anŋ, ke agŋ nɔnɔ uw a.
46011031	Eke si b’ɛkan ɛy ec’es an ab ɛm, Nyam k’ow jɛjm okm ɛy.
46011032	Gbɛkɔ Ɛs Kɔtɔkɔ bi jɛj ok ɛy ɛtŋ bi nyimn ɛy e low, yec’ɛtŋ ke wɛl k’ɔ́bm ɛy low wus nimum ab.
46011033	Ow sosiɛm erur ɛm ec’agŋ lisijimɛl, lɛgŋ eke b’asr luku usu nyam ob ij ec’a, èkurir ɔny ɔfr.
46011034	Eke ɛgŋ nyam namn am ɔny nɔnɔ, ow akpl eke li k’ij ob in ogŋ a, yec’ɛtŋ ke ɔny e luku as usu nyam a k’ɛ́sŋm Nyam e jɛj ok a ism ɔny. Ów likpr a eke bibrmn’m a ec’a, lɛgŋ a eke mi b’ow m’ow ɔny ogŋ a, mi b’ow m’ɛkn ow e low.
46012001	Agŋ lisijimɛl, yec’ek’el Abŋ Lala e sob ap ec’a, m’erurm eke k’úwmn ow e lís e low kaka any.
46012002	Lɛgŋ sig ɛm a eke k’uwmn Nyam any a, wɛl b’ɔdum ɔny ab imn sinyam yadŋ ek’am dadm odad ogŋ, ɛtŋ am dogŋnmn sos kaka.
46012003	Ow sosiɛm m’erur eke mi ki dad ɔny low nyam: eke ɛgŋ nyam dad: "Ke abu ɛyr ɛ́ŋn Jesu!", ow k’ɔtum elm Abŋ Lala ɔɔm’n eke li ki dad ɛbɛn. Ɛtŋ ɛmɛny ɛgŋ k’ɔtum dadm: "Jesu el Ɛs Kɔtɔkɔ!", eke ow elm Abŋ Lala nyimnm’n.
46012004	Sica yec’ek’el Abŋ Lala e sob ap ec’a, Nyam ɔŋ agŋ in e bibm ab ɛm sob ap ɛrŋ ɛrŋ, gbɛkɔ Abŋ nyam a cɛ b’ɔŋ agŋ sob ap a.
46012005	Ow ɔny juma ɛrŋ ɛrŋ eke wɛl bi kok, gbɛkɔ Ɛs Kɔtɔkɔ nyam a cɛ e juma.
46012006	Ów ɛrŋ ɛrŋ anŋ eke wɛl bi kok, gbɛkɔ Nyam nyam a cɛ bi kok juma ɛy fɛŋ ɛm, ɛtŋ b’ɛlum ɛy abu fɛŋ a eke si bi kok ab ɛm.
46012007	Abŋ Lala b’ɔŋ ɛy ɛm ec’ɛgŋ fɛŋ bibm nyam in sɔny cɛ eci, agŋ likpr a e nimamn eci.
46012008	Li b’ɔŋ ɛgŋ nyam odad sɛwr ɛm eke b’anŋ Nyam ogŋ ow a e bibm, ke Abŋ nyam a cɛ, n’ɔ́ŋ ɛgŋ ɛjeci nyam low any uw a eke b’anŋ Nyam ogŋ ow a e bibm.
46012009	Abŋ nyam a cɛ b’ɔŋ ɛgŋ nyam ɔmn leg leg e bibm, ke n’ɔ́ŋ ɛgŋ ɛjeci nyam agŋ ewlm ec’a.
46012010	Li b’ɔŋ ɛgŋ nyam akrowa kok e bibm, ke n’ɔ́ŋ ɛjeci nyam odad eke b’anŋ Nyam ogŋ ow a e dad ec’a, ke n’ɔ́ŋ ɛjeci nyam yɛji eke k’uw ów yec’ek’el Nyam ec’Abŋ ec’ów ab any lele ɛl ek’elm ab ab e bibm. Li b’ɔŋ ɛgŋ nyam am ɔtu ɛbr sɛbr e wɛl uwm any e bibm, ke n’ɔ́ŋ ɛjeci nyam ow ec’itŋn e bibm.
46012011	Gbɛkɔ amua fɛŋ a, Abŋ Lala nyam coco a cɛ bi kok ow e low. Li b’ɔŋ ɛgŋ ɛgŋ in e sob ap a ɛsɛ elel eke li b’erur ab af.
46012012	Aŋa s’óc low nyam s’ɛbmn. Ɛgŋ e sos megl a el ob nyam coco, gbɛkɔ n’ɛnyn susu nɔnɔ cɛ. Ɛtŋ eke n’ɛnyn susu yɛji, susu susu a fɛŋ okr af el sos megl nyam; Krist ec’a yɛji ɛbɛn cɛ.
46012013	Ɛy fɛŋ, Jwifɛl, agŋ ek’elm Jwifɛl, madu lele ewi ab, Abŋ Lala nyam ab ɛm cɛ s’ɛŋn mij ok nuŋ, sos megl nyam coco eke si k’okr af s’el Krist ɛm a eci. Ɛtŋ ɛy fɛŋ, s’ɛŋn Abŋ nyam coco na anŋ ɛy ɛm.
46012014	Tasi ɛm a, sos megl nimum a ɔ́nym sos ogog nyam cɛ, kɔ sos ogog nɔnɔ li b’ɛli.
46012015	Lakr ɔtu e ki dad ɛsɛ: "Ɛm, eke m’elm abu a, m’elm sos megl ec’ogog nyam." Kɔ ɛbɛn yɛji, l’el sos ogog nyam cɛ.
46012016	Lɔru ɔtu e ki dad ɛsɛ: "Ɛm, eke m’elm nyamn a, m’elm sos megl ec’ogog nyam." Kɔ ɛbɛn yɛji, l’el sos ogog nyam cɛ.
46012017	Blel sos megl a nimum el anyamn, ayaf s’ɔtu e si k’irir low ee? Ɛtŋ blel ow el ɔru ɔfr cɛ, ke ayaf s’ɔtu eke si k’ɔdur ob sɔsŋ s’eb ee?
46012018	Gbɛkɔ, Nyam sisigm sos ogog ogog fɛŋ es sos megl a nimum ɛm, ɛsɛ elel eke l’erur ab af.
46012019	Eke sos megl a nimum el sos ogog nyam cɛ, ke l’elm sos megl ij.
46012020	Sos ogog ogog a anake b’okr af el sos megl nimum nyam a.
46012021	Nyamn k’ɔtum dadm abu ɛsmɛ: "Ɛm, m’ɔnym ŋ ec’es abur!" Ɛtŋ nuŋ k’ɔtum dadm akr ɛsmɛ: "Ɛm, m’ɔnym ɔny ec’es abur!"
46012022	Nawrɛ ɛm a, sos ogog ogog a ek’ɔnym any nɔnɔ a bɔbɔ yɛji, ɔny low e bi kok sos a nimum ɛm.
46012023	Susu a eke si b’ɛkn ɛsɛ ɛl ek’elm low kaka af a, si bi tat ɛl abu af nɔnɔ. Ɛtŋ ɛl a eke wɛl ɔtum eke k’ɛkn a, si b’ɔny mɛwl si sus ɛl mob.
46012024	Ɛy e sos a e susu susu a e wɛl ɔtu eke k’ɛkn a, ibram mob sus na fɛŋ. Gbɛkɔ Nyam eke kok sos megl a, n’ɔŋ susu a eke wɛl b’ɛkn ɛsɛ susu eke elm low kaka af a ɛlum nɔnɔ.
46012025	Ɛbɛn a, sos megl a ow elm ɛm ow bubrm. Kɔ nana, sos ogog ogog a fɛŋ b’ebr ɛl ɔfr ec’ɛrm mij.
46012026	Eke sos ogog nyam am ij gbre, sos ogog ogog a fɛŋ am ij gbre in ab. Eke wɛl kok sos ogog nyam anygbeŋ, sos ogog likpr a fɛŋ am kok sos ɛm iŋn in ab.
46012027	Ɔny ec’a, eel Krist e sos megl a, ɛtŋ ɔny ɛm ec’ɛgŋ nyam nyam el sos megl a ec’ogog nyam.
46012028	Ow sosiɛm anake Nyamel ɛm, Nyam ikŋ anym krɛkrɛ ɛm ɛw: ɛrm ɛsɛl, yony ɛm: kokoba ɔb ɛsɛl, nyahan ɛm: low yɛgm ɛsɛl. Ke sica ow e jam a, wɛl b’ɛŋn sakrowa kok ɛsɛl lel ɛl a ek’ɛŋn ɛgŋ ewlm e bibm ab a. Sica ow ɔny abu ɛlum ɛsɛl lele agŋ nyimn ɛsɛl ab, ɛtŋ ɛl a eke ɛŋn sɛbr eke wɛl uwm any ec’ɛbr e bibm a yɛji anŋ.
46012029	Kɔ ɛl fɛŋ -l’el ɛrm ɛsɛl ee? Ɛl fɛŋ -l’el kokoba ɔb ɛsɛl ee? Ɛl fɛŋ -li bi yɛgm agŋ low ee? Ɛl fɛŋ -li bi kok sakrowa ee?
46012030	Ɛtŋ ɛmɛny, ow elm ɛl fɛŋ yɛji -l’ewlamn ɔ́lu, -li dadmn odad sɛbr eke wɛl uwm any ɛm, -l’itŋnmn sodad a.
46012031	Ow sosiɛm a ɔ̀ɔl sob ap ek’ɔny any a ec’ɛŋn es! Gbɛkɔ sica, m’am ow mi yɛgm ɔny ejagb nyam ek’el sɔbɔ akm bɛb a fɛŋ.
46013001	Tasi ɛm a, blel m’ɔtu eke mi k’ɛbr agŋ e sɛbr a fɛŋ lele afr ɛrm ɛsɛl ec’ab ab yɛji, eke m’ɔnym erur agŋ ɛjec’a eci, ke m’anŋ ɛsɛ kpokpo ɔbr cɛ eke wɛl am ar ke am ikŋ, baŋ kpakpaca ek’am bɔbar af.
46013002	Blel m’ɔtu eke mi k’eb odad eke b’anŋ Nyam ogŋ ow a m’ɔŋ agŋ, m’ɛ́ŋn low any uw a fɛŋ eke b’anŋ Nyam ogŋ ow a, m’íri ów a eke lɔl es Nyam ɛm a ok’m es sos ɛm, ke m’ɔ́ny ɔmn a ek’ɔtu eke k’ɔny mafɛny fafŋn susu a yɛji, eke m’ɔnym erur agŋ ɛjec’a eci, m’elm low kaka!
46013003	Ɛtŋ blel m’ɔtu eke mi ki cɛc ɛm ec’ob fɛŋ eke m’ɔny a m’ɔ́ŋ agŋ a eke namn am ɔny a, ke m’óc ɛm e sos a m’ɛw awoba ke ow íŋn’m sos ɛm yɛji, eke m’ɔnym erur agŋ ɛjec’a eci, ow elm im low kaka!
46013004	Erur b’eku low, ɛrm mamn iy’r ɛm gbɔŋ, l’ógŋm uwerŋ, l’ɛ́wm sos, l’ɛ́lum mɛgŋel ɔkm.
46013005	Erur am kokm ɛ́s owi. L’ɔ́lm in e low mamn cɛ es, l’éblm ɛrm ɛtŋ l’ébm low ŋuŋ l’ɛwm es lokm.
46013006	Erur sos ɛm íŋnm ów ɛnyɛmbri yony yony eci, kɔ sos ɛm gbɛ b’iŋn’n low nɛnyɛmbri nyam eci.
46013007	Erur b’ɛgŋ low fɛŋ eb, b’ub low fɛŋ nawrɛ, b’ɔmn low fɛŋ ɛtŋ b’usur ɛrm low fɛŋ ɛm.
46013008	Lɛgŋ nyam sodad eke b’anŋ Nyam ogŋ ow ke si b’eb s’ɔŋ agŋ a b’ow ɛc. Sɛbr eke wɛl uwm any ke wɛl b’ɛbr e bibm a b’ow irm, ɛtŋ Nyam e lís e low fɛŋ eke wɛl uw any a yɛji b’ow uwr. Gbɛkɔ erur ɔnym uwr.
46013009	Tasi ɛm a, s’uwm ów a fɛŋ any, ɛtŋ sodad eke b’anŋ Nyam ogŋ ow si dad a yɛji iym nɛny igŋm nuŋ.
46013010	Gbɛkɔ, lɛgŋ a eke fɛŋ b’ow iy nɛny igŋ nuŋ a, yec’a fɛŋ ek’iym nɛny igŋm nuŋ a, b’ow oc es.
46013011	Sica, kin low a eke m’am ow mi dad a: ow a eke m’el iy likekli a, mi bi tutr ów ɛtŋ mi bi dad ów ɛsɛ iy likekli af. Sica eke m’el any es ɛdŋu a, mi kókm ɛsɛ iy likekli af ij.
46013012	Lɛgŋ na ɛm, si k’ɛknm Nyam ec’ów a lala ɛm tasi, s’am ɛkn ɛl ɛsɛ akrɔŋnɔ flaŋ ɛm af, gbɛkɔ lɛgŋ anym ɛm a, si b’ow s’ɛkn any af any af. Sicaca ɛm a, m’uwm fɛŋ any, kɔ lɛgŋ anym ɛm a, mi b’ow m’uw Nyam any m’igŋ nuŋ ɛsɛ elel eke l’uwr’m any ab af.
46013013	Lɛgŋ na ɛm a, ów nyahan anŋ sɛgŋ fɛŋ: ɔmn, low ɔmn lele erur ab. Gbɛkɔ ɛl ɛm e ligbɛl tasi a el erur.
46014001	Ow sosiɛm a, ìkŋn anym ɔɔl erur es. Ɔ̀ɔl ɛrm fɛŋ ɛm Abŋ Lala e sob ap ab es, ab brobro sodad eke b’anŋ Nyam ogŋ ow ke si b’eb s’ɔŋ agŋ a, ec’ob ap a.
46014002	Eke batŋ ɔny ɛm a ɛgŋ nyam am dad odad sɛbr eke wɛl uwm any ɛm, ow elm agŋ li dadm odad, kɔ Nyam n’am dad, aŋke ɛgŋ kaka irim. Abŋ Lala ec’abu ɛlum ɛm, li bi dad ów ek’ɔtu nɔnɔ ke lɔl es.
46014003	Gbɛkɔ eke ɛgŋ nyam am dad odad eke b’anŋ Nyam ogŋ ow a, ke agŋ n’am dad l’ok, l’ɛ́lum abu agb ɔmn ɛm, l’átr sos es ke l’ɛ́yr ɛrm es.
46014004	Ɛgŋ a eke am dad odad sɛbr eke wɛl uwm any ɛm a, am ɔtur in sosi cɛ sos. Kɔ ɛgŋ a ek’in am dad odad eke b’anŋ Nyam ogŋ ow ok agŋ a, am ɔtur Nyamel a nimum sos.
46014005	M’erur eke ɔny fɛŋ k’ɛbar sɛbr eke wɛl uwm any a, gbɛkɔ yec’eke m’erur tasi a el ke ám dadr sodad eke b’anŋ Nyam ogŋ ow a. Dád sodad eke b’anŋ Nyam ogŋ ow a, akpl nɔnɔ akm sɛbr eke wɛl uwm any ec’ɛbr a. Sica ek’ɛgŋ nyam anŋ eke k’itŋn ɛbr a eke wɛl uwm any ec’odad a, yec’ɛtŋ ke ow ɔ́ŋ Nyamel a nimum agb ɔmn ɛm a, ke ow akpl.
46014006	Agŋ lisijimɛl, s’ócr low nyam s’ɔbar any: eke m’ow m’am ɛkn ɔny ɛtŋ m’am dad ɔny odad ɛbr nyam eke írimn ɛm, ke mi kok low nyam m’ɔŋ ɔny ee? Gbɛkɔ eke m’otar ów a eke Nyam ɔŋ’m a akr sɛnyn sɛnyn irir, oglog eke mi dad ɔny Nyam e lís ec’any uw e low ayl, oglog mi dad ɔny odad eke b’anŋ in ogŋ ow a, oglog eke mi yɛgm ɔny low, ow ɔtu eke k’ɛlum ɔny abu.
46014007	Simob eke wɛl b’ot ɛgŋn ɛj a yɛji, am ɔŋ ɛy low any ɔbar nyam: ɛsɛ kete af oglog saŋgo af, eke ɛl ec’ikŋ a kpakpabm es aylm, ayaf wɛl k’uwr ɛj yec’eke -n’am afl ab any ee?
46014008	Ɛtŋ eke kɔkr a ec’ikŋ a aylm okm es, bwo ec’ɛgŋ b’ow bɛbm ar ogŋ e sos ee?
46014009	Ɔny ec’a yɛji ɛbɛn! Eke am dadr ów sodad ebl eke wɛl írim ab, ayaf wɛl k’uwr yec’a ek’am dadr ab any ee? Ow anŋ ɛsɛ odad ek’am dadr okr wus af.
46014010	Sɛbr ɛrŋ ɛrŋ anŋ wus af aŋa, ɛtŋ -li bi dad ów eke b’ok agŋ a e b’iri a es sos ɛm.
46014011	Eke m’uwm ɛgŋ a ek’am dad’m odad a ec’ɛbr ab any, m’el utu ɛgŋ in ec’any af ɛtŋ ɛm yɛji l’el utu ɛgŋ ɛm ec’any af.
46014012	Ɔny yɛji ɛbɛn cɛ! Sica eke am erurir Abŋ Lala eci sob ap a, ìbrmn Nyam atrm ɛm ɛl a ek’ɔtu eke k’ɔŋ Nyamel agb a.
46014013	Na sosiɛm anake ɛgŋ a eke am dad odad sɛbr eke wɛl uwm any ɛm a, ki ŋɔŋn Nyam, ow ɔ́ŋ’n odad itŋn e bibm a.
46014014	Eke mi bi ŋɔŋn Nyam sɛbr eke wɛl uwm any ɛm a, ɛm ec’abŋ a bi ŋɔŋn Nyam a, kɔ ɛm e nuŋ ɛm ɔny a am kokm low kaka.
46014015	Ayaf mi ki kokr ab ee? Mi b’ow mi ŋɔŋn Nyam ɛm ec’abŋ ab ab, gbɛkɔ mi b’ow mi ŋɔŋn sodad ebl eke b’ok es ɛm. Mi b’ow m’ɛgŋ ɛj ɛm ec’abŋ ab ab, gbɛkɔ mi b’ow m’ɛgŋ ɛj a sodad ebl e b’ok es ɛm.
46014016	Sica ek’ow el abŋ ɛm b’ɔŋ Nyam bia, ɛgŋ a eke irim low a ɛwm es, ke uwm yec’eke am dad ab any a, ayaf li k’ɔtu li dad "amɛn", ŋ e Nyam bia ɛlu e ŋɔŋn a ec’ee?
46014017	Eke ŋ e Nyam bia ɛlu e ŋɔŋn a akpl nɔnɔ yɛji, ow ɛ́luam agŋ ɛjec’a abu agbm ɔmn ɛm.
46014018	M’am ɔŋ Nyam bia eke mi b’ɛbr sɛbr nɔnɔ eke wɛl uwm any m’akm ɔny fɛŋ.
46014019	Gbɛkɔ Nyamel b’as luku a, m’erur eke mi ki dad sodad ebl yen eke ayl wɛl b’iri mi yɛgmn agŋ low, ow a eke mi ki dad sodad fandi lɛw eke wɛl írim kaka a.
46014020	Agŋ lisijimɛl, kì tutar ów ɛsɛ etuey af, kɔ tùtar ów ɛsɛ agŋ any es ɛdŋu af. Sica low ŋuŋ ec’a gbɛ, ànŋn ɛsɛ etuey eke ɛknm low ɛm af.
46014021	Nyam ec’ol ab ɛm Ɛs Kɔtɔkɔ dad ninɛ: Mi b’ow m’ɛcr agŋ eke b’ɛbr etu ec’ɛbr ɛm, mi dad Israɛl eyŋ odad, mi b’ow m’oc etu agŋ e nɛny mi dadr ɛl odad. Ɛtŋ ɛbɛn yɛji, -li k’ow -l’irimn ɛm owi.
46014022	Ow am yɛgm eke sɛbr eke wɛl uwm any ec’ɛbr a, el mɛny ɛwr agŋ a ek’ubm nawrɛ a eci, gbɛkɔ ow elm low kaka nawrɛ ub ɛsɛl a eci. Ɛbɛn nɛny nyam, sodad eke b’anŋ Nyam ogŋ ow a, el mɛny ɛwr agŋ a ek’el nawrɛ ub ɛsɛl a eci, gbɛkɔ ow elm low kaka agŋ ek’ubm nawrɛ a eci.
46014023	K’aw ke Nyamel nimum ás luku, ke agŋ a pupukpaŋ ám dad odad sɛbr eke wɛl uwm any ɛm. Eke agŋ ek’irim ɛy e low a oglog agŋ eke ubm nawrɛ ow ok ɔny ɛm, -li b’ow -li tutr eke nuŋ ɛm uŋ ɔny!
46014024	Gbɛkɔ eke agŋ a fɛŋ am dad sodad ek’anŋ Nyam ogŋ ow, ɛtŋ ɛgŋ nyam ek’ubm nawrɛ oglog irim ɛy e low a kaka ow ɛy ɔny ɛm, li b’ow l’itŋn ɛrm ɛm sodad eke n’am iri a sosiɛm.
46014025	Ow b’ow ɔŋ ɛtŋ ów a eke lɔl es in ec’ɛrm ab ɛm a b’ow ayl, ɛtŋ li b’ow l’ok ɔwrɔkp wus, l’ubu any es. Li b’ow l’igŋ Nyam nuŋ ke li dád l’ɛsɛ: "Ɛɛ, Nyam anŋ ɔny araŋn tasi!"
46014026	Sica agŋ lisijimɛl ayaf si ki dadr ab ee? Eke b’asr luku Nyam nuŋ igŋ ec’a, ɛgŋ nyam ɔtu eke k’ɛgŋ ɛj nyam, ɛjeci nyam ɛ́ŋn low e ki yɛgm agŋ, ɛjeci nyam ɛ́lu Nyam e lís e low nyam ɔkm, ɛjeci nyam dád odad ɛbr eke wɛl uwm any ɛm, ke ɛjeci nyam, in ítŋn odad a eke wɛl dad a. Gbɛkɔ ke fɛŋ ɛ́lum Nyamel a abu agb ɔmn ɛm.
46014027	Eke wɛl am dad ów sɛbr eke wɛl uwm any ɛm, agŋ yony oglog nyahan ɔtu eke ki kok, kɔ ke ow él ɛgŋ nyam nyam, ke ɛgŋ ánŋ am itŋn yec’a eke -n’am dad a.
46014028	Sica ek’ɛgŋ anm yogŋ eke k’itŋn ɛl e sodad a, ow akpl eke -li ki yewal tiŋ agŋ a ec’araŋn, ke ɛgŋ ɛgŋ dad odad a lokm ɛm in obi in obi lele Nyam ab eci.
46014029	Agŋ a eke ɛl, bi dad sodad eke b’anŋ Nyam ogŋ ow a ec’a, agŋ yony oglog nyahan ɔtu eke ki dad ów a eke -n’ɛŋan a, ke agŋ likpr a ɔ́ny ɛl e dad ebl a igbl ogŋ ɛkn.
46014030	Eke agŋ ab ɛm, Nyam ɔŋ ɛgŋ nyam odad eke ki dad, ɛtŋ ɛgŋ ɛjeci nyam odad anŋ nɛnym am dad a, l’ók odad ab es ke yec’a yɛji dád.
46014031	Nawrɛ, ɔtur eke ɔny fɛŋ k’ɛŋan sodad eke b’anŋ Nyam ogŋ ow a, gbɛkɔ ke ow él ɛgŋ nyam nyam ki dad, yec’ɛtŋ ke agŋ a fɛŋ íri low yɛgm ek’anŋ ɛm a, ke ɔ́ny sos es atr.
46014032	Agŋ a eke b’ɛŋn sodad eke b’anŋ Nyam ogŋ ow a, ɔtu eke k’ɔnyn sos es bibm a eke -n’ɛŋan a e low kok ɛm.
46014033	Nyam elm ów wuwal ɛs, kɔ ɛrm es ɛy e Nyam. Ɛtŋ ɛsɛ elel eke ow b’ɛcr Nyam nuŋ igŋ ɛsɛl fɛŋ ec’araŋn ab af,
46014034	ow it eke ɔyɔw ki yewal tiŋ agŋ araŋn. -N’ɔnym abusu eke -li k’igb -l’eb odad -l’ibrm low, kɔ -l’ok es tiŋ ke -l’iri low, ɛsɛ elel eke Jwifɛl ec’ ol a am dad ab af.
46014035	Eke -n’ɔny low eke -li k’ibrm -l’iri a, -l’ibrm ɛl ɛcɛl akŋ ɛm. Ow akplm eke yɔw k’igb agŋ araŋn eb odad.
46014036	Ɔny bi tutar a ke Nyam odad a, ɔny ogŋ yogŋ ow anŋ ow ee? Ɔny sɔny cɛ eel agŋ ek’ɛŋn’n ee?
46014037	Ek’ɛgŋ nyam am ocr in sosi Nyam e kokoba ɔb ɛs, oglog ɛgŋ ek’ɛŋn Abŋ Lala ec’ob ap ab ɛm e nyam, ke l’ɔtu eke li k’ɛkn odad na eke m’am nɔn m’awŋ ɔny a ɛsɛ Ɛs Kɔtɔkɔ ec’ol af.
46014038	Gbɛkɔ eke l’uwm any ɛbɛn a, in yɛji Nyam k’ow uwm’n any.
46014039	Agŋ lisijimɛl, ow ec’uwrm ɛm a, m’am dad m’ɛsɛ: ow akpl eke k’erurir ɛŋan sodad eke b’anŋ Nyam ogŋ ow a; ke k’ɛ́dŋnmn agŋ a eke b’ɛbr sɛbr eke wɛl uwm any a.
46014040	Gbɛkɔ, ke ɔny ec’araŋn a, ów a fɛŋ él sɛjɛm sɛjɛm lele sisigm ɛm ab.
46015001	Agŋ lisijimɛl, m’am ɔkn ɔny Amani Mamn a eke m’ɔb ɔny in e kokoba a. Ɛgŋn ebr ɛtŋ yɛfɛnyna ɛm yɛji, ucur ɔnyn in es.
46015002	Amani Mamn na b’eb ɛlu ɔny es, eke b’ɛgŋn ucur ɔnyn in es ɛsɛ elel eke m’ɔŋn ɔny ab af cɛ. Ek’ow elm ɛbɛn, nawrɛ ɔfr ɔfr cɛ am ubr.
46015003	M’ikŋ anym m’ɔŋ ɔny low yɛgm a eke ɛm obi yɛji m’ɛŋn a: ɛy e sikpl a sosiɛm Krist uw, ɛsɛ elel eke Nyam Lɛl ikŋ anym dad ab af.
46015004	Wɛl ɛlu’l uwɔmu ɛm, ɛtŋ Nyam igbm’n luw ɛm sɛgŋ nyahan ɛm, ɛsɛ elel eke Nyam Lɛl ikŋ anym dad ab af.
46015005	L’okm sos ɔkm li yɛgm Piɛr ɛtŋ ow e jam a ɛrm ɛsɛl lɛw yony a yɛji ɛkn’n.
46015006	Ɛmɛny, l’okm sos ɔkm li yɛgm in e jam ɛsɛl ekŋ yen yen sakp yen ek’anŋ usu nyam a ɛkn’n wanci nyam af. Ɛl ɛm ec’agŋ nyam nyam uw, gbɛkɔ nɔnɔ gbɛl anŋ owr cɛ.
46015007	Ɛtŋ ow e jam a, l’okm sos ɔkm li yɛgm Jak lele ɛrm ɛsɛl a fɛŋ ab ɛkn’n.
46015008	Sica eke l’okm sos ɔkm li yɛgm agŋ likpr a fɛŋ toŋ bake ow uwr a, ɛm yɛji l’okm sos ɔkm li yɛgm’m, ɛm eke m’itm tasi a.
46015009	Tasi ɛm a, ɛm, ɛrm ɛsɛl a fɛŋ ɛm e likekli tasi. M’itm yɛj’eke wɛl k’ɛsŋ’m ɛrm ɛs, aŋke m’ijr Nyamel gbre nɔnɔ.
46015010	Gbɛkɔ Nyam e sɔrŋ ikŋ a anake ɔŋ ke m’el ɛgŋ na eke m’el a, ɛtŋ in e bibm na eke m’ɛŋn a ɔsu ey amamn ɛm ɛm. Tasi ɛm a, mi kok juma m’akm ɛrm ɛsɛl a fɛŋ. Gbɛkɔ ow elm ɛm obi tasi mi kokm juma a, Nyam e bibm a ek’anŋ ɛm ab a kok.
46015011	Amua fɛŋ a, ek’ow el ɛm m’ɔb Amani Mamn a e kokoba oglog ɛm lawlɛl likpr a ɔb yɛji, ow elm na elm low a. Nɛnɛ anake si b’ɔb Amani Mamn e kokoba a, ɛtŋ nɛnɛ anake ubr nawrɛ a.
46015012	Ɛy s’am ɔb amani si dad s’ɛsɛ: Krist igb luw ɛm. Gbɛkɔ ɔny ɛm a, agŋ bɛb am dad ɛsɛ: agŋ ek’in uw a, in ɔnym igb ij. Ayaf -l’ɔtu eke -li ki dad low nɛnɛ ee?
46015013	Eke agŋ ek’uw a ígbm luw ɛm, ke Krist in obi yɛji igbm luw ɛm.
46015014	Ɛtŋ eke tasi Krist igbm luw ɛm, ke ɛy e Nyam odad eke s’am dad a ɔnym liy kaka, ɛtŋ low a ek’ɔnyn ɔmn ow ɛm a yɛji, ɔnym liy kaka.
46015015	Ɛmɛny eke agŋ ek’uw a ígbm luw ɛm, ow am yɛgm yɛj’eke s’el Nyam ec’adaŋku ayadŋu. S’el adaŋku ayadŋu, aŋke l’igbam Krist luw ɛm ɛtŋ si dad eke l’igbm ow.
46015016	Ɛɛ, ek’agŋ ek’uw a ígbm luw ɛm, ke Krist in obi yɛji igbm luw ɛm.
46015017	Ɛtŋ eke Krist igbm luw ɛm ke ɔmn ɔfr ɔfr cɛ ɔnyn, ɛtŋ ɛmɛny anŋn ɔny e sikpl ab ɛm cɛ.
46015018	Ow am yɛgm yɛj’eke agŋ a ek’oc ɛl ec’ɔmn a nimum ɛlu Krist ɛm gbuŋ ke ca uw a irm.
46015019	Ɛtŋ ek’ow el owr anŋ na cɛ eci s’oc ɛy e low ɔmn a s’ɛlu Krist ɛm, ke s’el agŋ fɛŋ ɛm e gbre ɛsɛl tasi!
46015020	Gbɛkɔ nawrɛ ɛm a, Krist igb luw ɛm. Agŋ a fɛŋ ek’uw ab ɛm, Krist anake ikŋ anym igb a, ɛtŋ ɛbɛn a ow yɛgm eke agŋ likpr a ek’ɔny ɔmn ke uw a yɛji b’ow igb.
46015021	Low na wɛl am ɛkn ɛbɛn, aŋke ɛgŋ nyam cɛ, ek’el Adam ab ɛm anake luw anŋ ow a. Ɛtŋ ɛgŋ nyam cɛ, ek’el Krist ab ɛm anake agŋ b’ow igb luw ɛm a.
46015022	Agŋ fɛŋ b’uw, aŋke -l’okr af Adam ab. Ɛbɛn nyam coco, agŋ fɛŋ b’ow ɛŋn sel, aŋke -l’okr af Krist ab,
46015023	gbɛkɔ ɛgŋ ɛgŋ ec’elel eke ow ɔsŋ es anŋ ab ɛm: Krist anake ikŋ anym igb luw ɛm a. Ow e jam a, lɛgŋ a eke li b’ow l’ɛwl mɛny l’ow a, agŋ a ek’el in ec’a, ɛl yɛji b’ow igb gɔŋ.
46015024	Sica nuŋ ɛdŋ ɛm a, Krist b’ow ŋuŋn es ɛw eŋuŋ fɛŋ, abusu eŋuŋ fɛŋ lele lɛc eŋuŋ fɛŋ ab ɛy af. Ɛtŋ li b’ow l’oc in ec’es ɛw a n’ɔŋ Ɛs Nyam.
46015025	Tasi ɛm a, ow it eke Krist k’ɔnym es ɛw ab ab toŋ ke Nyam ót in ec’efnu a fɛŋ ok’r akr ew.
46015026	Es abal el ɛm ec’ifnu eke wɛl b’ow ŋuŋn a el luw.
46015027	Nyam Lɛl ɛm, kin ow eke wɛl b’awl: Nyam ot fɛŋ ok’r es akr ew. Gbɛkɔ eke Lɛl a bi dad eke Nyam in ot 'fɛŋ' in ok ow es akr ew, ow ayl tasi eke Nyam anm 'fɛŋ' ab ɛm, aŋke Nyam, in anake li b’ɔŋ Krist abusu ów a fɛŋ af a.
46015028	Ɛtŋ eke Iy a b’ow ɔny abusu ów a fɛŋ af a, in obi in obi a, li b’ow l’is es Nyam ek’ɔŋ’n abusu na a ec’any af. Ɛtŋ ɛbɛn a, Nyam b’ow ɛw fɛŋ es nimum nimum.
46015029	Sica eke ow elm nɛnɛ, bla sosiɛm agŋ bɛb b’ɛgŋ eb wɛl ok ɛl mij nuŋ agŋ ek’uw a ec’ee? Bla ow b’ow eel ɛl eke agŋ ek’uw a ígbm luw ɛm ee?
46015030	Ɛtŋ ɛy obi gbɛ, bla sosiɛm sɛgŋ a fɛŋ s’am ir ɛb ek’ɔtu eke k’ibi ɛy ee?
46015031	Sɛgŋ fɛŋ, luw anŋ’m saw. Agŋ lisijimɛl na low nawrɛ. Ɛtŋ ow el low nawrɛ yɛj’eke ntotŋ b’ok’m ɔny eci, ɛy Ɛs Kɔtɔkɔ Jesu Krist ɛm.
46015032	Efɛs ɛb ɛm, m’ogŋ mum agŋ ek’anŋ ɛsɛ mindey eŋuŋ af ab. Eke ow el agŋ ɛm ec’ów cɛ eci, ke bla m’ɛŋn ɛm tasi ee? Eke agŋ e b’uw a ígbm luw ɛm, si dád s’ɛsɛ: s’íjr ke s’ɛ́gŋn, aŋke efi si b’ow s’uwr.
46015033	Ɛ̀wr ɛrm ɔny ec’ów e dad ɛm! Mɛcrer ŋuŋ bi ŋuŋn ɛgŋ ek’am ir ɛb sɛnyn a.
46015034	Ɛ̀wal ebar ɔny e nuŋ ɛm es ok ab ɛm ɛsɛ elel ek’ow it ab af, ke kí kokmn sikpl ij! Ɛɛ, ɔny ɛm a agŋ anŋ ek’uwm Nyam any. Ɛtŋ na eke m’am dad a, ɔny ec’ɛ́s.
46015035	Gbɛkɔ ɛgŋ nyam ɔtu eke k’ibrm ɛsɛ: ayaf agŋ ek’uw a b’igbr luw ɛm ee? Bogŋ e sos megl -li b’ow -l’ɛli ee?
46015036	Kì tutr ów ɛs’ɛgŋ ek’ɔnym nuŋ ɛm af! Eke b’ewl egb liy a, ow elm eke li b’uw yɛ, gbuŋ ɛtŋ li b’ɛli l’el likŋ ek’anŋ owr ee?
46015037	Ɛtŋ bla b’ewl ee? Ow elm likŋ a eke b’ow agb a éwlm, kɔ egb liy nyam cɛ b’oc ɛlu wus ɛm, ow ɔtu eke k’el ble liy oglog egb liy kaka fɛŋ.
46015038	Ɛtŋ ow e jam a, Nyam b’ɔŋ egb liy a sos yec’eke l’erur e li k’ɔŋ ow a, ɛtŋ li b’ɔŋ egb liy fɛŋ sos eke k’el ow ec’a.
46015039	Mob fɛŋ ek’anŋ owr a ɛ́lim sos nɛny nyam. Agŋ e sos a lele mindey ec’ab ab elm nɛny nyam; ɛtŋ ɔr lele sɔcn ab ec’a yɛji bɛbmnm.
46015040	Eke wɛl ɔtu e ki dad ɛsɛ mob ek’anŋ afr a ɛli 'sos' ɛsɛ wus aŋa ec’a ek’anŋ ab af yɛji, ɛl e jɛjn a elm nɛny nyam.
46015041	Ligbn e jɛjn a elm kpɛŋ awl ec’ab ab, ɛtŋ ɛl yony mum e jɛjn elm kpɛŋ mílɛ́l ec’ab ab. Ɛtŋ lɛ́l nyam nyam e jɛjn a bɔbɔ yɛji elm kpɛŋ mílɛ́l ɛjec’a ec’ab ab.
46015042	Lɛgŋ a ek’agŋ b’ow igb luw ɛm a, ɛbɛn eke ow b’ow ɛcr ana. Yec’a eke wɛl b’ɛlu nɔmu ɛm ɛsɛ likŋ liy af a, el sos megl ek’it eke k’ugŋ es. Gbɛkɔ eke li b’igb luw ɛm a, li k’ɔtum l’ugŋm es ij.
46015043	Yec’a eke wɛl b’ɛlu nɔmu ɛm a, el sos megl ek’elm low kaka. Gbɛkɔ eke li b’igb luw ɛm a, anygbɛl b’iy’r ɛm gbɔŋ. Yec’a eke wɛl b’ɛlu nɔmu ɛm a, el sos megl ek’ɔnym sos kaka. Gbɛkɔ eke li b’igb luw ɛm a, lɛc b’iy’r ɛm gbɔŋ.
46015044	Sos megl eke wɛl b’ɛlu nɔmu ɛm ɛsɛ likŋ liy af a, el sos megl nɛnɛ cɛ. Gbɛkɔ eke li b’igb luw ɛm a, Abŋ Lala b’ɔŋ’n n’anŋ owr. Ow ɔny sos megl nyam ek’el sos megl nɛnɛ cɛ. Gbɛkɔ ow ɔny sos megl nyam yɛji eke b’ɛŋn owr anŋ Abŋ Lala ɛm.
46015045	Nyam Lɛl ɛm wɛl dad ninɛ: Adam ek’el krɛkrɛ ec’ɛgŋ a, el ɛgŋ nɛnɛ cɛ ek’ɛŋn owr anŋ. Gbɛkɔ Adam es abal el a, in ɛŋn owr anŋ Abŋ Lala ɛm ɛtŋ li b’ɔŋ agŋ ɛjec’a owr anŋ.
46015046	Gbɛkɔ ów a ec’es ɔsŋm ɛm a, Adam a eke b’ikŋ anym ow a elm in a eke Abŋ Lala ɔŋ anŋ owr a, kɔ Adam a ek’el ɛgŋ nɛnɛ cɛ a. In e jam a gbuŋ ɛtŋ Adam es abal el a eke Abŋ Lala ɔŋ anŋ owr a b’ow.
46015047	Nyam kok krɛkrɛ ec’ɛgŋ a wus e siflefl ab, gbɛkɔ yony ɛm ec’ɛgŋ a afr n’anŋ l’ow.
46015048	Wus ec’agŋ a fɛŋ ɛli sos megl ek’otarir es ɛgŋ a ek’anŋ wus ɛm ɛy ɔkm ec’ab ab. Afr ec’agŋ a fɛŋ ek’anŋ a ɛli sos megl ek’otarir es ɛgŋ a ek’anŋ afr ow ec’ab ab.
46015049	Ɛtŋ ɛsɛ elel eke si b’otarir es ɛgŋ a ek’anŋ wus ɛm ɛy ɔkm ab ab a, lɛgŋ anym ɛm a, si b’ow s’otarir es ɛgŋ a ek’anŋ afr ow ab ab yɛji.
46015050	Agŋ lisijimɛl, kin low tasi eke m’am dad: ob yec’eke wɛl kok sos megl lele mebl ab ɛm a, k’ɔtum ɛym Nyam e gbreŋgbi usu a. Ɛtŋ yec’a eke b’ugŋ es a, k’ɔtum ɛŋnm owr anŋ ek’ɔnym uwr a.
46015051	Sica m’am ow mi dad ɔny low nyam eke lɔl es: si k’ow s’uwm ɛy fɛŋ, gbɛkɔ Nyam b’ow itŋn ɛy fɛŋ e sos megl a.
46015052	Low na b’ow ɛc fafa, ow b’ow ɛc fafa marɛm, wanci ab af eke kɔkr es abal el a b’ow ikŋ a. Ɛɛ, kɔkr a b’ow ikŋ ɛtŋ agŋ a ek’uw a b’ow igb owr anŋ ek’ɔnym uwr a eci, ɛtŋ ɛy fɛŋ si b’ow s’itŋn.
46015053	Tasi ɛm a, ow it eke ɛy e sos megl a eke b’uw ke b’ugŋ es a, k’itŋn el sos megl eke k’ow uwm lɛgŋ kaka ke k’ow ugŋm es ij.
46015054	Sica ɛy e sos megl a ɔtu eke k’uw ke ugŋ es, gbɛkɔ, -li b’ow -l’itŋn -l’el sos megl eke b’ow anŋ sɛgŋ fɛŋ. Eke low na b’ow ɛy a, ow b’ow ɔŋ ów a fɛŋ ɛy ɛsɛ elel eke Nyam Lɛl dad ab af: any eb ɔny luw ɛmn nimum nimum.
46015055	Luw, bogŋ ŋ ec’any eb ab a ee? Luw, bogŋ ŋ eci mbe ab a ee?
46015056	Luw eci mbe a, sikpl ogŋ ow b’anŋ ow, ɛtŋ sikpl b’ɛŋn in ec’abusu a ol ogŋ.
46015057	Gbɛkɔ s’ɔ́ŋ Nyam eke b’ɛcr ɛy Ɛs Kɔtɔkɔ Jesu Krist ɛm ɔŋ ɛy any eb a bia.
46015058	Ow sosiɛm, erur ɛm ec’agŋ lisijimɛl, ɛ̀lul lɛc ɔkm, ìnymn es kikri! Sɛgŋ fɛŋ, kòkr Ɛs Kɔtɔkɔ e juma a mɛwl ɛm. Ɔny obi yɛji uwr any eke in e juma eke am kokr a, elm gbre ɔfr ɔfr ek’am ijr.
46016001	Sica si dádr os a eke wɛl am ɔkl eke k’ɛlum Jerusalɛm e Nyamel a ec’ɔmn ɛsɛl a abu a e low. Kòkr low nɛnyɛmbri nyam a cɛ eke mi dad m’ɔŋ Sinyamel ek’anŋ Galasi wus af a:
46016002	dimas fɛŋ, ɛgŋ ɛgŋ akŋ ɛtŋ, b’ow oc os am ɛw es saw; ow ɔ́ŋ ke wɛl k’ékum eke mi k’anŋ m’ow gbuŋ ke wɛl ás os a luku.
46016003	Lɛgŋ a eke mi b’ow m’ow a, agŋ a eke sɔsumn otr a, mi b’ow m’ɛrm ɛl Jerusalɛm. Mi b’ow m’ɔŋ ɛl abusu e lɛl, ke -l’oc ɔny ec’ob ap a -n’im.
46016004	Sica ek’ow it ek’ɛm obi yɛji mi k’im a, ke -n’im lel ɛm ab.
46016005	Mi b’ow m’ow ɔny ogŋ yogŋ eke mi b’ɛc Maseduan a, aŋke mi b’ow m’ɛcr yogŋ eci.
46016006	K’aw ke m’ánŋ ɔny ab sɛgŋ bɛb, oglog ke ow él lɛfr lɛgŋ iy a nimum. Ow ɔ́ŋ ke ɛ́lumn’m abu m’ɔkŋ any m’im ɛm ec’usu a.
46016007	Tasi ɛm a, m’erurm eke ow k’el ɛkn cɛ mi k’ɛkn ɔny ke m’áfŋ es m’aam. M’am ɔny tutr eke mi k’anŋ ɔny ab sɛgŋ bɛb eke Ɛs Kɔtɔkɔ ɛgŋ cɛ.
46016008	Gbɛkɔ mi b’ow m’anŋ Efɛs toŋ ke Pantekɔt ec’es gbɛgbl a ów,
46016009	aŋke ɛm e juma kok ec’abusu nɔnɔ ɛru’m es aŋa, eke agŋ nɔnɔ am atar ɛm ab yɛji.
46016010	Eke Timote ow a, ɛ̀wr in e lís e low ɛrm, yec’ɛtŋ ke l’ɛ́kn eke ebr ir sɛnyn sɛnyn ɔny ogŋ yogŋ, aŋke in yɛji Ɛs Kɔtɔkɔ e juma n’am kok ɛsɛ ɛm af.
46016011	Ɛgŋ kaka ɔny ɛm a k’íir ir es. Kɔ ɔ̀ŋan in ob eke k’ɛlum’n abu, l’ɛ́wl l’ow n’ɛŋn’m ɛrm es ɛy ɛm, aŋke m’am eku’r in lele agŋ lisijimɛl a eke b’ow ɛwl’l ab ab.
46016012	Sica ɛy lisijim Apolɔs e lís ec’a, m’atr’r sos es sakp nɔnɔ eke li k’ow l’ɛkn ɔny agŋ lisijimɛl bɛb ab ab, gbɛkɔ sicaca ɛm a, li k’erurm eke li k’im usu. Eke abusu b’ow ɛru’r es a, li b’ow l’ow.
46016013	Ànŋn any owr, ìnymn es kikri ɔmn ɛm! Àtar sos es, ɔ̀nyn lɛc!
46016014	Kòkr fɛŋ erur ɛm.
46016015	Agŋ lisijimɛl, ɛmɛny kin low ɔm nyam: ɔny uwr any eke Stefanas lel in ec’akŋ ab ab el Akayi wus ogog ec’agŋ krɛkrɛ eke itŋn ɛrm ɛm, ke ɛgŋ ɔmn ɛsɛl ɛjec’a e juma eke -li ki kok -n’ɔŋ a e low -l’ebr.
46016016	Ow sosiɛm, ɛ̀lumn agŋ nɛnɛ a lele agŋ a fɛŋ eke am atr sos es kok juma ɛl ab a.
46016017	Sos ɛm am iŋn’m Stefanas, Fɔrtunatus lele Akayikus ab ec’ow na eke ow am ɛkn’m a eci. Ɛl eci saw eke -n’anŋn’m a, ow anŋ ɛsɛ ɔny yɛji saw cɛ ɔny anŋn’m af.
46016018	Ɛɛ, -n’ɔŋ’m ɛrm es ɛy ɛtŋ ɔny yɛji -n’ɔŋ ɔny. Ow akpl eke k’uwr agŋ nɛnɛ a e leg ab any.
46016019	Azi wus af e Sinyamel a fɛŋ am ɛsŋn ɔny. Akilas, Prisil lele agŋ a eke b’as luku ɛl ec’akŋ a, am ɛsŋn ɔny sɛnyn sɛnyn Ɛs Kɔtɔkɔ e nin ɛm.
46016020	Ɔmn ɛsɛl a fɛŋ ek’anŋ aŋa a am ɛsŋn ɔny. Ɛ̀sŋninin ɔny ɔfr ke ɛ́yarir af ɛsɛ Krist ɛm ec’agŋ lisijimɛl lele lisijɔwɛl ab af.
46016021	Ɛm Pɔl, ɛm obi ec’abu ɛm mi nɔn ɛsŋn na.
46016022	Eke ɛgŋ nyam érurm Ɛs Kɔtɔkɔ, ke Nyam ígŋ ɔwl’l! Marana ta! Ɛy Ɛs Kɔtɔkɔ òw.
46016023	Ke Ɛs Kɔtɔkɔ Jesu ɛ́dŋ ɔny ɔwrɔ!
46016024	M’erur ɔny fɛŋ Ɛs Kɔtɔkɔ Jesu Krist ɛm.
47001001	Ɛm Pɔl, m’el Jesu Krist ec’ ɛrm ɛs aŋke Nyam erur. Ɛy lisijim Timote ab e nin ɛm, m’am awŋ Nyamel ek’anŋ Korɛnt a lele Nyam ec’agŋ a fɛŋ ek’anŋ Akayi nimum ab a lɛl na.
47001002	Ke Nyam ɛy Ɛs lele Ɛs Kɔtɔkɔ Jesu Krist ab ɛ́dŋ ɔny ɔwrɔ ke ɔ́ŋ ɔny ɛrm es ɛy!
47001003	Si kɔ́klm Nyam ek’el ɛy Ɛs Kɔtɔkɔ Jesu Krist ec’Ɛs a! L’el ɛgŋ Ɛs ek’ij gbreŋgbi sɔrŋ ikŋ ɛm ɛtŋ l’el Nyam eke b’atr ɛy sos es low low fɛŋ ɛm.
47001004	Li b’atr ɛy sos es ɛy e ses babur fɛŋ ɛm, yec’ɛtŋ ke ɛy yɛji s’átr agŋ ek’am ij gbre a sos es. Ɛtŋ ɛbɛn a, si b’ɔŋ ɛl yec’a eke ɛy obi yɛji si b’eb Nyam ogŋ a.
47001005	Tasi ɛm a, elel a eke si b’ij gbre nɔnɔ Krist e nin a ec’a, ɛbɛn nɛnyɛmbri nyam si b’ɛŋn sos es atr nɔnɔ in ɛm.
47001006	Eke s’anŋ es abur ɛm, ke ɔny e sos es atr lele ɔny e sɔg ab eci. Eke s’am ɛŋn sos es atr, ke ɔny e sos eke si k’atr ɔny es ɛ́gŋn gbre nɛnyɛmbri nyam a eke s’am ij ɛsɛ ɔny af a ebr eci.
47001007	S’ɔny ɔmn tasi ɛy ɛm eke si bi tutr ɔny e lís owi a, aŋke s’uw low nyam any: ek’am ijr gbre ɛy ab a, ɔny yɛji sos es atr eke s’ɛŋn a el ɔny eci.
47001008	Agŋ lisijimɛl, ow it e k’uwr any eke Azi wus af a, s’ɛgŋ gbre ijr ɛgbɛl nɔnɔ s’eb, gbre ijr ek’ɛl e leg a agb afŋn ɛy e lɛc ab es, toŋ ke s’irmn owr anŋ ec’ɔmn fɛŋ.
47001009	Ɛtŋ ɛy obi yɛji s’uw any tasi eke si b’ow s’uw. Ɛbɛn a, si k’ɔtum s’ocm ɛy ec’ɔmn s’ɛlum ɛy obi ɛm ij, kɔ Nyam eke b’igbm agŋ luw ɛm a sɔny coco ɛm si k’oc s’ɛlu.
47001010	Nyam anake ɔny oc ɛy es luw na ɛm a ɛtŋ ɛmɛny li b’ow n’ɔny l’oc ɛy es. Ɛɛ, s’ɔny ɔmn in ɛm eke ɛmɛny li b’ow n’ɔny l’oc ɛy es.
47001011	Ɔny yɛji, eke bi ŋɔŋan Nyam ɔŋn ɛy, ke abu ɛlumn ɛy a. Ɛtŋ si b’ow s’ɛŋn bibm Nyam ɛm, agŋ nɔnɔ eci ŋɔŋn a sosiɛm. Ɛtŋ na sosiɛm agŋ nɔnɔ b’ow ɔtu ɔŋ Nyam bia ɛy eci.
47001012	Eke low nyam anŋ eke k’ɔŋ ntotŋ ok ɛy, ke ɛy ec’ów tutr a ec’ów eke ókm ɛy af a. N’am dad ɛy tasi eke si kok low ɛlum ɛm lele nɛnyɛmbri nyam ɛm ab agŋ fɛŋ ab, ab brobro ɔny e lís. Na low ek’anŋ Nyam ogŋ ow, Nyam eci ɛrm mamn a anake nyimn ɛy a, kɔ ow elm agŋ e sɛwr a gbɛ.
47001013	-
47001014	Tasi ɛm a, awal yec’a eke si nɔn ɛy e silɛl ab ɛm a, irir ɛtŋ si lɔlam ɔny low kaka es ɛm yogŋ. Low nyam gbɛ anŋ eke irimn okm ɔny es sos ɛm, kɔ m’am ɔny ɔmn eke ow b’ow ok ɔny es sos ɛm tasi: lɛgŋ a eke Ɛs Kɔtɔkɔ Jesu b’ow ow a, ntotŋ b’ow ok ɔny ɛy eci, ɛsɛ elel eke ɛy yɛji ow b’ow ok ɛy ɔny ec’ab af.
47001015	-
47001016	Eke m’uw ɔny eci ntotŋ ab any tasi a, mi bɛbm eke mi k’ikŋ anym m’ɛc ɔny ogŋ a, ke m’anŋ yogŋ m’im Maseduan, ba ɛm e mɛny ɛwl ow ɛm a, ke mi gbár es ɔny ogŋ yogŋ. Ɛbɛn a, ow b’ow ɔŋ ɔny abusu kokr sos ɛm iŋn sakp yony ɛtŋ b’ow ɛlumn’m abu m’im Jude.
47001017	Eke mi bɛbm low na a, kɔ mi tutrm ów ee? Oglog eke mi bi bɛbm ów a, kɔ ɛm obi ec’erur a eke mi ki kok a sosiɛm mi b’ɛgŋ 'ɛɛ', ke ɛmɛny m’ítŋn m’ɛsɛ 'njaŋ' ee?
47001018	M’am eb Nyam daŋku, odad eke s’am dad ɔny a, elm 'ɛɛ' lele 'njaŋ' ab.
47001019	Silas, Timote lele ɛm ab, s’ɔb ɔny Nyam Jim Jesu Krist ec’amani a. Ow akpl ke úwr any eke Jesu elm 'ɛɛ' lele 'njaŋ' ab, kɔ sɛgŋ fɛŋ 'ɛɛ' cɛ li b’el.
47001020	Tasi ɛm a, Jesu el ów a fɛŋ eke Nyam ɛwar ɛy ɛw es a eci 'ɛɛ'. Ɛtŋ Jesu ɛm anake si bi dad ɛy eci 'amɛn' a, ke si bi kɔklm Nyam ec’anygbɛl a.
47001021	Nyam in obi anake b’ɔŋ ke ɔny lele ɛy ab, si b’ɔny lɛc Krist ɛm a. In anake li sɔsum l’ot ɛy,
47001022	ke l’ɛw ɛy in e mɛny ɛwr a ek’am yɛgm eke s’el in ec’a af a. L’oc Abŋ Lala l’ɛlu ɛy ɛrm ɛm, eke k’el aja a eke li b’ow n’ɔŋ ɛy a eci asmanu.
47001023	Bla sosiɛm ɛtŋ mi k’ɛwlm mi k’owm Korɛnt ee? M’am eb Nyam daŋku, l’uw’m any ɛtŋ l’uw any eke m’ɔnym yadŋ. Mi k’owm, aŋke m’erurm eke mi k’ijr ɔny gbre.
47001024	S’ɔlm eke si k’ɔŋ ɔny low lɛc ɛm ubr nawrɛ. Tasi ɛm a, ijr lɛc ɔmn ɛm, gbɛkɔ s’am erur eke si k’okr af si kok juma ɔny e sos ɛm iŋn a eci.
47002001	Kin low yec’eke mi bɛbm a: m’erurm eke mi k’ɛwl m’ow ɔny ogŋ yogŋ, eke ɛmɛny ow b’ow ɔwr ɔny sos es.
47002002	Eke ɛm m’ɔwr ɔny sos es, ke bwo ec’ɛgŋ b’ow ɔŋ’m sos ɛm iŋn, eke ow elm ɔny a cɛ eke m’ɔwr ɔny sos es ab ee?
47002003	M’erurm eke mi k’ow m’ɛkn ɔny, ke m’ɔwr ɔny sos es. Ow akplm ek’agŋ a ek’it eke k’ɔŋ’m sos ɛm iŋn a, k’el agŋ a eke b’ɔwr’m sos es a. Na ec’anake m’awŋ ɔny lɛl es abal el a. M’uw any tasi eke low yec’eke b’ɔŋ’m sos ɛm iŋn a, ɔny yɛji b’ɔŋ ɔny sos ɛm iŋn.
47002004	Ɛɛ, mikŋ ab mi nɔn lɛl a m’awŋ ɔny, sos es ɔw lel ɛrm mij ab iy’m ɛrm ɛm gbɔŋ. Gbɛkɔ m’awŋm ɔny lɛl a eke mi k’ɔwr ɔny sos es, m’awŋ ɔny yec’ɛtŋ ke ɛ́kan erur ligbɛl a eke m’ɔny ɔny ec’a.
47002005	Nawrɛ, ɛgŋ na eke is sos es ɔw owi na a, ow elm ów a m’erurm eke mi k’agbr gbɛ, kɔ m’am dad m’ɛsɛ li kok Nyamel low ŋuŋ l’akm ɛm obi a. Ɛtŋ ek’ow elm ɔny fɛŋ yɛji, ɔny ɛm ec’agŋ bɛb gbɛ low a ɔn es.
47002006	Ɛgŋ ikŋ a ec’a, abr a cɛ eke ɔny ɛm ec’agŋ ɛnym’n a ɔdŋ cɛ ŋ̂.
47002007	Ow sosiɛm, caca ɛm a, ow akpl eke k’ocr apr ir ke atar ir sos es; ek’ow elm ɛbɛn, sos es ɔw ligbɛl ɔtu eke k’ɔwr’r sos es nimum nimum.
47002008	Sica m’am ibrm eke k’ɛlul erur ɔkm in e lís.
47002009	Tasi ɛm a, kin low a nuŋ af eke m’awŋ ɔny lɛl a: m’erur eke mi k’ɛkn eke b’ow ɔnyn ɛlumn low low fɛŋ ɛm.
47002010	Eke b’apr ɛgŋ low, ɛm yɛji mi b’ap’r. Eke low anŋ eke mi k’ap yɛji, mi b’oc m’ap ɔny sosiɛm, Krist ec’any af.
47002011	Ɛtŋ nɛnɛ a, Satan ɔ́tum ɛjum ɛy. Ɛɛ, s’uw in e sow tutr ab any tasi.
47002012	Eke m’im m’ɛy Troas ɛb ɛm, Krist ec’Amani Mamn a ec’ɔb ec’a, Ɛs Kɔtɔkɔ ɔŋ’m m’ɛŋn juma na e kok ec’abusu mamn.
47002013	Gbɛkɔ m’ɔny ɛrmij nɔnɔ, aŋke m’ɔtum m’ɛŋnm ɛy lisijim Tit. Na sosiɛm m’ibrm Troas ec’agŋ a abusu ɛtŋ m’eb ejagb m’im Maseduan wus af.
47002014	S’ɔ́ŋn Nyam bia! Sɛgŋ fɛŋ, li b’ɛcr Krist ɛm l’ot l’ok ɛy in ec’agŋ a ek’eb any ke am ij facue ab ɛm, ɛtŋ li b’ɛcr ɛy ɛm n’ɔ́ŋ wɛl uw Krist any usu a fɛŋ. Ow anŋ ɛsɛ sɔsŋ mamn eke b’eb es usu a fɛŋ af.
47002015	Ɛɛ, ɛy s’anŋ ɛsɛ mijey sŋɔsŋɔ eke Krist am ɔŋ Nyam af. Ɛtŋ ow eci sɔsŋ a ok sakp yony: agŋ a ek’anŋ sel ɛŋn ec’ejagb ab af a lele ɛl a ek’am irmn ɛl e sel ab ab eci.
47002016	Agŋ a ek’am irm ec’a, ow el luw e sɔsŋ eke b’ism luw ab. Kɔ agŋ likpr a ec’a, ow el owr anŋ e sɔsŋ eke b’ism owr anŋ ab. Ɛtŋ kɔ bwo ec’ɛgŋ ɔny abusu eke ki kok juma nɛnɛ ee?
47002017	Ɛy s’anm ɛsɛ agŋ nɔnɔ gbɛl eke b’oc Nyam odad am ɔɔl an, os eke -li k’ɛŋn sosiɛm ec’ab af. Ɛy, Nyam am ɛkn eke s’am dad odad eke b’anŋ in ogŋ ow a nɛny nyam ɛm, ɛtŋ s’am dad lele Krist ec’abusu ab ab.
47003001	Nɛnɛ eke s’am dad a, kɔ ɛy obi ɛy obi s’am aw abusu s’eb ab ee? Agŋ bɛb ec’a ow it eke -li ki yɛgm ɔny ɛl ec’abusu ɔny e silɛl oglog -l’ibrm ɔny e lís. Kɔ ɛy yɛji ɛbɛn si ki kok ab ee?
47003002	Ɛy e lɛl a, ow ow el ɔny. Ɛy e mɛrm ab ɛm wɛl nɔn, agŋ a fɛŋ uw any ɛtŋ b’awl.
47003003	Ɛɛ, ow ayl, Krist in obi nɔn lɛl na, ɛtŋ ɛy anake s’oc s’ow a. N’anm ɛsɛ lɛl eke wɛl oc lɛl mij nɔn ab af, kɔ Nyam ek’anŋ owr ec’Abŋ a l’oc ni nɔn. Ow elm lebn af ni nɔnm, kɔ agŋ e mɛrm ab ɛm ni nɔn.
47003004	Nyam ec’any af a, s’ɔny ɔmn low na ɛm, aŋke Krist ɔŋ ɛy ɔmn ɔny ligbɛl.
47003005	Si kí tutrm eke si k’ɔny abusu si kok low ɛy sɔny coco, kɔ Nyam anake ɔŋ ɛy s’ɔny abusu si kok low a eke s’am kok a.
47003006	In anake n’ɔŋ ɛy s’ɔny abusu s’am kok sinm owr na e juma a. Sinm na anm ol eke wɛl nɔn a e low ɛm, kɔ Abŋ Lala e low ɛm n’anŋ. Ol eke wɛl nɔn a b’ism luw ab, kɔ Abŋ Lala, in, b’ism sel ab.
47003007	Ol a eci sodad a lebn af wɛl nɔn, ɛtŋ luw cɛ l’ism ab. Gbɛkɔ ɛbɛn yɛji, Nyam ec’anygbɛl a jɛjn Mois ec’any ab af. In ec’any a am jɛjn afŋn es toŋ Israɛl ec’ey a ɔ́tum eke ki lɛr’r, eke jɛjn a ɔb nuŋ am is es a bɔbɔ yɛji.
47003008	Gbɛkɔ Abŋ Lala e juma a eke am kok a b’ow ɛŋn anygbɛl agb akm na.
47003009	Eke ol eke b’ism agŋ luw ab a e juma a ɛŋn anygbɛl ligbɛl, ow ayl tasi eke Abŋ Lala eke b’ɔŋ agŋ el nyim nyim a eci juma a, b’ow ɛŋn anygbɛl eke b’ow agb nɔnɔ ligbɛl.
47003010	Ow ɔŋ a, anygbɛl a eke lɛgŋ sig ɛm a jɛjn a, elm low kaka ij anygbɛl liplemu na ec’any af.
47003011	Eke ów a eke íbnm a anygbɛl iy ɛm gbɔŋ, ɛbɛn ke ɛl a eke bibn a, b’ow ɛŋn anygbɛl ek’agb nɔnɔ ligbɛl.
47003012	Low ɔmn na ab, s’ɔny ɔmn iy ɛy ɛm gbɔŋ.
47003013	Ɛy si kókm ɛsɛ Mois eke oc gbad bubur any es, yec’ɛtŋ ke Israɛl ec’ey a k’ɔ́nym abusu ɛknm anygbɛl a e jɛjn a eke ibnm, ke am uwr a.
47003014	Gbɛkɔ ɛl e nuŋ ɛm ɔny a ɔ́tum irim low kaka. Ɛtŋ toŋ yɛfɛnyna ɛm, eke -li b’awl sinm sig e silɛl a, gbad nyam a cɛ ɛmɛny bi bubur ów a es, aŋke gbad a, Krist ab ec’af okr a cɛ b’ɔny oc’r es.
47003015	Tasi ɛm a, toŋ yɛfɛnyna ɛm, sakp sakp fɛŋ eke Israɛl eyŋ b’awl Mois e silɛl a, gbad nyam bi bubur ɛl e nuŋ ɛm ɔny ab es.
47003016	Gbɛkɔ sakp sakp fɛŋ eke ɛgŋ nyam b’ɛwl ow Ɛs Kɔtɔkɔ ogŋ a, gbad a b’oc es.
47003017	Odad na eke el 'Ɛs Kɔtɔkɔ' a, ke Abŋ Lala ana. Ɛtŋ eke Ɛs Kɔtɔkɔ ec’Abŋ a anŋ usu nyam, in anake li b’ɔŋ ɛy s’ŋgboŋ ɛy e madu el ab ɛm a.
47003018	Ɛy fɛŋ ec’any a gbɛ gbad anm buburm es, ɛtŋ Ɛs Kɔtɔkɔ ec’anygbɛl a am ɔŋ’n li jɛjn ɛsɛ akrɔŋnɔ ɛm ɛs am lɛr af. Ɛtŋ Ɛs Kɔtɔkɔ ek’el Abŋ a b’itŋn ɛy. Li b’ɔŋ s’anŋ ɛsɛ in af, anygbɛl ligbɛl nyam eke sɛgŋ fɛŋ anŋ ɛsɛ in ec’ab af ab ɛm.
47004001	Nyam, in ec’ɛrm mamn ab ɛm, abul ɛy juma na; ow sosiɛm anake sos ɔwm ɛy es a.
47004002	Ɛy si wal yadŋ owi fɛŋ eke wɛl b’oc kokr ɛ́s owi es lɔl ɛm a s’ɛlu es. S’am kok low nɛnyɛmbri nyam ɛm ɛtŋ s’ɔ́nym Nyam ec’odad ebl a s’itŋnm. Kɔ nana, si b’ɛlu low nawrɛ ɔkm kpata, ɛtŋ ɛbɛn a, ow b’ɔŋ agŋ fɛŋ ɛl e tutr ab ɛm, b’uw agŋ yec’eke s’el ab any.
47004003	Gbɛkɔ ɛbɛn yɛji, ɛy ec’Amani Mamn a b’el ob eke lɔl es agŋ bɛb a eke am irmn ɛl e sel a eci.
47004004	-N’ɔnymn ɔmn aŋke Satan, wus na e nyàm ŋuŋ a efal ɛl e nuŋ ɛm ɔny a any, ɛtŋ ow ɔŋ -l’ɛknmn Amani Mamn ab ɛm ec’usuayl a eke am jɛjn ow a. Amani Mamn a am dad Krist ek’in obi a el Nyam ec’es otarir kpɛŋ ec’anygbɛl a ec’odad.
47004005	Tasi ɛm a, amani a eke s’am ɔb a, ow elm ɛy obi, kɔ Ɛs Kɔtɔkɔ Jesu Krist s’am ɔb. Ɛtŋ ɛy, s’el ɔny e juma kok ɛsɛl Jesu Krist sosiɛm.
47004006	Nyam dad ninɛ: ke usuayl áfŋ ncebn ec’araŋn! Ɛtŋ ow el in obi eke l’afŋ ɛy e mɛrm ab ɛm ɛy ec’es ɛkan eci, ke n’ɔŋ ɛy s’ɛkn in ec’anygbɛl a ek’am jɛjn Krist ec’any a.
47004007	Gbɛkɔ ɛy eke s’am abu ob ɔny na a, s’anŋ ɛsɛ kpeŋ ɛm mɛw af. Ow b’ɔŋ wɛl b’uw any sɛnyn sɛnyn eke abusu gbɛl na ow elm ɛy ɛm ow ánm ɛym ɔkm, kɔ Nyam ogŋ a ow b’anŋ ow.
47004008	Ses babur b’eb ɛy susu fɛŋ, gbɛkɔ -li kiknmn ɛy es. Ɛtŋ eke si b’anŋ sel at ɛm a bɔbɔ yɛji, s’ígŋm low a s’ɛlum es.
47004009	Wɛl b’ijr ɛy gbre ɛy ec’ɔmn a sosiɛm, gbɛkɔ Nyam ígŋm ɛlum ɛy es. Wɛl b’ɔny ok ɛy wus, kɔ s’úwm gbɛ.
47004010	Gbre ij na ɛm, si b’uw Jesu e luw a ek’anŋ ɛy sos megl ɛm ab any, yec’ɛtŋ ke s’ɔ́tu s’uw in ec’owr anŋ a ek’anŋ ɛy sos megl ɛm a yɛji any.
47004011	Tasi ɛm a, s’anŋ owr, gbɛkɔ sɛgŋ fɛŋ si b’ɔny low luw ab eke s’am us Jesu jam a sosiɛm. Ɛtŋ ɛbɛn a yɛji, ow b’ɔŋ wɛl b’ɛkn eke Jesu anŋ owr ɛy e sos megl a eke b’uw ab ɛm.
47004012	Low eke wɛl b’ɛkn ɛm a el: luw eke am kok low ɛy ɛm, ke owr anŋ in am kok low ɔny ɛm a.
47004013	Nyam Lɛl dad ninɛ: M’ɔny ɔmn, ow sosiɛm mi dad. Ɔmn nyam a cɛ b’ɔŋ ɛy si kok low. Ɛy yɛji s’ɔny ɔmn, ow sosiɛm s’am dad.
47004014	Ɛɛ, s’uw any eke Nyam ek’igbm Ɛs Kɔtɔkɔ Jesu luw ɛm a, ɛy yɛji b’ow igbm ɛy luw ɛm in ab, ɛtŋ ɔny lel ɛy ab, li b’ow l’ot l’ok ɛy es ow e saw.
47004015	Gbre fɛŋ eke s’am ij a ɔny sosiɛm, yec’ɛtŋ ke Nyam ec’ów amamn a eke am agb eb es a, ɔ́ŋ sɛgŋ fɛŋ am ɛnyn nɔnɔ ɔŋn in bia, ke ókar af ɔny fɛŋ kɔklmn in.
47004016	Na sosiɛm anake sos ɔ́wm ɛy es a. Ɛtŋ eke ɛy e sos megl a am uŋ tɛl tɛl yɛji, yec’a ek’el ɛy ec’abŋ ɛm ec’a, lɛgŋni nyam nyam fɛŋ b’el owr.
47004017	Ɛɛ, ɛy e yɛfɛnyna ɛm e gbre ij nɔnɔ a ɛw fuɛfuɛ ɛtŋ bibn sɛgŋ tɛl cɛ, gbɛkɔ ow bi bɛbm anygbɛl liplemu nyam ɛy eci. Anygbɛl ikŋ a b’anŋ sɛgŋ fɛŋ ɛtŋ l’agb nɔnɔ l’akm ɛy e yɛfɛnyna e gbre ij a fɛŋ.
47004018	Ɛy, s’ɔ́lm yec’a eke wɛl ɔtu eke k’ɛkn ab es, kɔ yec’a eke wɛl ɛ́knm a s’am ɔl es. Tasi ɛm a, yec’a eke wɛl ɔtu eke k’ɛkn a íbnm nɔnɔ, kɔ yec’a eke wɛl ɛ́knm a b’anŋ sɛgŋ fɛŋ.
47005001	Wus af aŋa, s’ir sos megl nyam ek’anŋ ɛsɛ ndey lɛl ɛm êl eke lɛgŋ nyam b’ow ufŋ es ab ɛm. Gbɛkɔ s’uw any eke afr Nyam ɛw ɛy êl nyam eke b’ow anŋ sɛgŋ fɛŋ ab es. Êl eke Nyam us in obi, ke ow elm agŋ ec’abu usm.
47005002	Sicaca ɛm a, s’am ikŋn sɔmu, ɛtŋ s’am ɔɔl ɛy e lɛc fɛŋ ɛm eke si k’oc mob sus ɛm ɛjec’a s’ɛw sos af, mob sus ɛm a ek’el ɛy ec’afr ec’êl a.
47005003	Ɛɛ, low na anake s’am ɔɔl es a, yec’ɛtŋ ke si k’élmn abŋ eke ɔnym sos megl.
47005004	Lɛgŋ na ɛm eke s’iir ɛy e wus aŋa ec’êl ab ɛm a, s’am ikŋn sɔmu ɛsɛ ɛrɛkp leg leg ec’ew ɛs anŋ af. Ow elm ke s’am erur eke si k’uw ke si k’ɔnymn sos megl eci. Njaŋ, s’am erur eke si ki sus ɛy ec’afr e sos megl a ɛsɛ mob sus ɛm af, yec’ɛtŋ ke sel ek’ɔnym uwr a ɔ́ny ɛy e sos megl a eke b’uw a ɛmn.
47005005	Nyam in obi anake bɛbm ɛy ɛb ir na eci sos a. Ɛtŋ n’ɔŋ ɛy Abŋ Lala eke el aja a eke li b’ow n’ɔŋ ɛy a eci asmanu.
47005006	Ow sosiɛm a, sɛgŋ fɛŋ sos es atr iy ɛy ɛm gbɔŋ. Gbɛkɔ ɛy s’uw any, lɛgŋ na ɛm eke s’iir ɛy e sos megl na ɛm a, si kpab es Ɛs Kɔtɔkɔ e lís.
47005007	Tasi ɛm a, ɔmn ɛm s’am ir ɛb, kɔ ow elm es eke s’am ɛkn ab ɛm.
47005008	Ɛɛ, sos es atr iy ɛy ɛm gbɔŋ ɛtŋ s’am erur tasi eke si k’ŋgboŋ sos megl na ɛm, s’im s’ir ɛb Ɛs Kɔtɔkɔ eci saw.
47005009	Gbɛkɔ low krɛkrɛ eke s’am erur a el ke ɛy owi aw’r, eke s’anŋ sos megl na ɛm ɛtŋ s’anm ɛm yɛji.
47005010	Ɛy fɛŋ ow ibrm eke si b’ow s’imn Krist e jɛj ok a ec’any af, yec’ɛtŋ ke ɛgŋ ɛgŋ ɛ́ŋn yec’a ek’it eke k’ɛbmn, in ec’ów amamn lel eŋuŋ eke li kok in e wus aŋa ec’ɛb ir ab ɛm a.
47005011	Ɛ́lum Nyam ɔmn ɛm a, s’uw low yec’eke ow am dad ab any. Na sosiɛm anake s’am ɔl elel eke si ki dadr ow e low ok agŋ es sos ɛm a. Nyam uw ɛy any igŋ nuŋ ɛtŋ l’uw any eke s’ɔny nɛny nyam, ɔny yɛji m’am ɔmn eke ɔny e mɛrm ab ɛm, uwr any ɛbɛn.
47005012	Ɛy, ɛmɛny si k’ow s’ɔlm eke si k’aw abusu s’eb, kɔ s’am erur eke si k’ɔŋ ɔny abusu ntotŋ ok ɔny ɛy eci, yec’ɛtŋ ke ɔ́nyn low dadr ɔŋn agŋ a eke b’ɛw sos ów eke wɛl b’ɛkn nyamn ɛm a eci, ke ow elm ów a eke b’anŋ ɛgŋ ɛrm ɛm ec’a.
47005013	Eke agŋ am dad eke eŋ ɛm in uŋ ɛy, ke Nyam sosiɛm eci. Ɛtŋ eke wɛl am ot ɛy ány es oku, ke ɔny e low nimamn eci.
47005014	Erur eke Krist ɔny ɛy ec’a am ucu ɔny ɛy es, aŋke s’uw any tasi eke ɛgŋ nyam cɛ uw agŋ fɛŋ eci; ɛgŋ a el Krist, ɛtŋ ɛy fɛŋ in e luw a el ɛy eci.
47005015	L’uw ɛy fɛŋ eci, yec’ɛtŋ ke agŋ ek’anŋ owr a k’írm ɛb ɛl obi ɛl obi ec’ij, kɔ ke -l’ir ɛb Krist ek’uw ke igb luw ɛm ɛl ec’a eci.
47005016	Low na sosiɛm anake jam aŋa, si k’ow si lɛrm ɛgŋ ɛsɛ elel ek’agŋ bi lɛɛr ɛgŋ ab af a. Ɛtŋ ek’ow el ɛbɛn anake si lɛr Krist a, ke jam aŋa, ow elm ɛbɛn s’am lɛrm’n ij.
47005017	Ow sosiɛm, eke ɛgŋ nyam okr af Krist ab, n’anŋ ɛsɛ ɛgŋ eke Nyam kokr ɛm af. Low yec’eke el lisig a uwr, ɛtŋ yec’a ek’el owr a eb usu.
47005018	Amua fɛŋ Nyam ogŋ ow b’anŋ ow. L’ɛcr Krist ɛm n’ɔny l’okr ɛy ɛm in obi in obi ab, ɛtŋ l’abul ɛy agŋ ɛjec’a lele in ab ec’ɛm okr a e juma.
47005019	Nawrɛ, Nyam ɛrm Krist ow in lele agŋ ab ec’ɛm okr a eci, ɛtŋ l’úsm wɛl ec’ów ɔbr in e lís a e low jam ij. Ɛtŋ l’abul ɛy in ec’ɛm okr ec’amani ɔb a.
47005020	Ɛy s’anŋ ɛsɛ ɛ́rmu eke Krist am ɛrm af. Ɛtŋ Nyam b’ɛcr ɛy ɛm dad ɔny odad ɛsɛ: "Krist e nin ɛm, s’am ok ɔny mɛrm sabu af, yɛ̀br Nyam ɔny ɔkr ɔny ɛm in ab!"
47005021	Krist ɔnym sikpl kaka, gbɛkɔ Nyam ɔb’r low luw eci ɛsɛ sikpl ɛs af ɛy usu iy, yec’ɛtŋ ke si b’okr af Krist ab a, Nyam ót ɛy ɛsɛ agŋ nyim nyim af.
47006001	Sica ɛy eke s’am kok juma Nyam ab a, s’am dad ɔny eke k’ocr bibm a ek’ɛŋan in ec’abu ɛm a kokar low sɛnyn.
47006002	Tasi ɛm a, Nyam dad ninɛ: Lɛgŋ mamn ɛm a, m’ɛgŋ’ŋ nɛnym, ɛtŋ sel ɛŋn e lɛgŋ a yɛji, m’eb m’ɛlu’ŋ es. Sica yɛfɛnyna tasi anake el lɛgŋ mamn a, yɛfɛnyna anake el sel ɛŋn e lɛgŋ a.
47006003	Eke s’erurm ek’agŋ ki cak ɛy e juma a, ow ɔŋ ɛy e low fɛŋ ɛm, si kok elel eke si k’elm lirikp ɛgŋ kaka fɛŋ eci.
47006004	Kɔ nana, si bi yɛgm low fɛŋ ɛm eke s’el Nyam e juma kok ɛsɛl. Ɛtŋ ɛbɛn a, si b’ɛgŋ ɛrm susu ɛm sos es ɔw, ses babur, ɛrm mij ebr,
47006005	ɔr eke wɛl b’ɔr ɛy, sobel ɛm eke wɛl b’ok ɛy lele dedeku ec’af eke b’ok ɛy ab ab e low s’eb. Si b’ɛgŋ sos es kikn ɛrŋ ɛrŋ, mɛmn ɛrum lele namn ab s’eb.
47006006	Si b’ir ɛb lala ɛm si yɛgm eke s’uw Nyam e lís ec’ów any; s’ɔny low eku, s’el ɛrm mamnu, Abŋ Lala anŋ ɛy ab, s’ɔny erur tasi,
47006007	ɛtŋ si b’ɔb low nawrɛ e kokoba, Nyam ec’abusu ab ɛm. Si b’oc yec’a ek’el nyim nyim Nyam ec’any af a, ɛsɛ ar ogŋn ob af, s’im agŋ ar oglog si dogŋn sos.
47006008	Wɛl b’usr ɛy sos oglog wɛl bi kok ɛy ɛ́s. Wɛl bi dad ɛy e low ŋuŋ lel ɛy e low mamn ab. Wɛl b’ot ɛy ayadŋu, ke low nawrɛ cɛ si bi dad.
47006009	Wɛl bi kok ɛy ɛsɛ agŋ eke wɛl uwm any af, ke wɛl uw ɛy any sɛnyn sɛnyn cɛ. Wɛl bi lɛr ɛy ɛsɛ agŋ ek’am uw af, gbɛkɔ si b’anŋ owr sɛgŋ fɛŋ. Wɛl b’ɔr ɛy ɛy ec’ɔmn a sosiɛm, gbɛkɔ wɛl íbim ɛy.
47006010	Wɛl b’ɛkn ɛy ɛsɛ agŋ eke sos ɔw es af, gbɛkɔ sɛgŋ fɛŋ si b’anŋ sos ɛm iŋn ɛm. Wɛl b’ot ɛy ɔgbɔru, gbɛkɔ si b’ɔŋ agŋ ɛjec’a ɔny ob. Wɛl bi tutr eke s’ɔnym ob kaka, ke ɛy nana anake s’ɔny ob fɛŋ a.
47006011	Korɛnt ec’agŋ lisijimɛl, nɛnyɛmbri nyam ɛm si fig ɛy ec’ɛrm a si dad ɔny odad.
47006012	S’ablm ɛy ec’ɛrm a ɔny e lís, kɔ ɔny anake b’abal ɔny ec’a ɛy e lís a.
47006013	Sica m’am dad ɔny odad ɛsɛ iy ɛs lel in ec’ey ab af m’ɛsɛ: kòkr ɛsɛ ɛy af, ɔny yɛji fìgr ɛy ɔny e mɛrm a foŋ.
47006014	K’ɛ̀wr mɛcrer agŋ a ek’ɔnym ɔmn Nyam ɛm ab ab, k’ɔtumn okrmn ɛb ir af ɛl ab. Kɔ low nɛnyɛmbri nyam ɔtu eke k’okr af ɛnyɛmbri yony owi eke Nyam érurm ab ab ee? Kɔ usuayl lele ncebn ab b’ɔtu okr af ee?
47006015	Kɔ Krist nɛny ɔtu eke k’okr af Satan ab ee? Kɔ nawrɛ ub ɛs nyam lele nawrɛ ubm ɛs nyam ab ec’araŋn a low ɔtu eke k’anŋ ee?
47006016	Bogŋ ec’iririr k’anŋ Nyam ec’êl a lele sinyam yadŋ ec’ab ab ec’araŋn ee? Ɛy anake s’el Nyam ek’anŋ owr ec’êl a, ɛsɛ elel eke in obi li dad ninɛ: Mi b’ow m’anŋ ɛl araŋn ke m’ír ɛb ɛl ab. Mi b’ow m’el ɛl e Nyam ɛtŋ -li b’ow -l’el ɛm ec’agŋ.
47006017	Ow sosiɛm Ɛs Kɔtɔkɔ dad ninɛ: Ŋ̀gbroŋn agŋ amua ec’araŋn ke kpábr ɛl es lís! K’ìtŋnin ob yec’eke aylm a abu, ɛtŋ ɛm, mi b’ow m’eb ɔny.
47006018	Ɛtŋ ɛmɛny Nyam Abusu Ɛs dad ninɛ: Mi b’ow m’el ɔny Ɛs, ɛtŋ ɔny b’ow el ɛm ec’ey egŋ lel ɔyɔw ab.
47007001	Erur ɛm ec’agŋ lisijimɛl, ów ɛwar amua fɛŋ el ɛy eci. Ow sosiɛm a, si yɔ́yɔg ob fɛŋ eke b’ibar ɛy e sos a lel ɛrm ab ab a es, ke s’éel Nyam eci nimum nimum ɛlum ɛm.
47007002	Kòkr ɛy usu ɔny e mɛrm ab ɛm! Si kokm ɛnyɛmbri yony yony owi ɛgŋ kaka e lís, si ŋuŋnm ɛgŋ kaka ec’ɔmn, ɛtŋ s’ebm ɛgŋ kaka ec’ob s’ijm.
47007003	Mi dadm odad nɛnɛ low e mi k’ɔb ɔny eci. Ɛsɛ elel eke m’ikŋ anym mi dad ab af: ɔny owi anŋ ɛy ɛrm ɛm, ɛtŋ s’okr af owr anŋ ɛm toŋ luw ɛm.
47007004	M’ɔny ɔmn ligbɛl ɔny ɛm ɛtŋ ntotŋ b’ok’m ɔny eci. Eke s’ɔny ses babur nɔnɔ yɛji, m’ɔny sos es atr nɔnɔ ɛtŋ sos ɛm iŋn iy’m ɛm gbɔŋ.
47007005	Tasi ɛm a, eke s’im s’ok Maseduan a, s’ɛŋnm sel es ok kaka. Kɔ nana, gbre ɛrŋ ɛrŋ s’ɛŋn ɛsɛ: agŋ eke ok ɛy af lele ɛrm ɛm ec’erŋn ab.
47007006	Gbɛkɔ Nyam eke b’atr agŋ eke sos b’ɔw es a sos es a, atr ɛy sos es Tit ec’ow a ek’anŋ ow ab ɛm.
47007007	Ɛtŋ ow elm Tit ec’ow a sɔny cɛ atrm ɛy sos es, kɔ ɔny e sos a eke atar ir es ec’amani a eke n’ɔŋ ɛy a yɛji. Li dad eke ɔny ɔnyn ɛm ec’ɛkn ec’erur nɔnɔ. Ɛtŋ li dad ɛy ɔny e sos ɛm ɛy owi low a ek’ɛy a eci lele ɛm e dogŋn eke dogŋnin’m gbragbra kok ɛm ab ab. Ów amua anake ɔŋ ɛm e sos ɛm iŋn a agb nɔnɔ a.
47007008	Tasi ɛm a, eke ɛm e lɛl es abal el a ɔwr ɔny sos es, ke ɛm, ow e low ɛym im sos ɛm ij. Ɛɛ, m’uw any tasi eke lɛl a ɔwr ɔny sos es lɛgŋ tɛl eci, ɛtŋ nawrɛ ow e low ɛy’m sos ɛm,
47007009	gbɛkɔ caca ɛm a, m’anŋ sos ɛm iŋn ɛm. Ow elm ɔny e sos es ɔw a sosiɛm, kɔ eke ɔny e sos es ɔw a ɔŋ ɔny itŋnin es an a sosiɛm. Sos es ɔw a eke Nyam b’erur in ec’agŋ ec’ab ana, ɛtŋ nɛnɛ a, ow am yɛgm eke si kokm ɔny low ŋuŋ.
47007010	Tasi ɛm a, sos es ɔw a eke b’akpl Nyam sos ɛm a, b’ɔŋ ɛy s’itŋn es an ɛtŋ bi nyimn ɛy sel ɛŋn ɛm. Sos es ɔw nɛnɛ a ɔtum eke k’ɛy ɛy sos ɛm. Gbɛkɔ wus ec’ów ec’ɛrm mij ebr a eci sos es ɔw a, ek’ítŋnm ɛgŋ ec’es an a, bi nyimn ɛgŋ luw ɛm.
47007011	Ɔny eci sos es ɔw a akpl Nyam sos ɛm. Sica lɛ̀ɛr ow ec’ey eke ow ɔsu: ow ɔŋ ɔny low es ogŋ kok lele low oc ap ec’ibrm ab! Ow ɔŋ ɔny low sos ɛm ɛy lele low uru low kok ɛm ab! Ow ɔŋ ɔny ɛm ec’ɛkn ec’aw lele ɛm e dogŋn gbragbra kok ɛm ab! Ɛtŋ ow ɔŋ ɔny low ŋuŋ kok ɛs a eci low ɛw ɔŋ! Low na ɛm a, yɛgmn eke ɔnymn low af ok kaka.
47007012	Sica m’awŋm ɔny lɛl ɛgŋ a eke kok low ŋuŋ a sosiɛm oglog ɛgŋ a eke wɛl kok low ɔbr a sosiɛm. Kɔ m’erur eke mi ki yɛgm ɔny Nyam ec’any af, ɛkan eke b’erurir ɛy owi tasi.
47007013	Na anake el low ek’atr ɛy sos es a. Ɛtŋ sos es atr na e low ek’igŋ af, ke obn ɛy e sos ɛm iŋn a el Tit eci sos ɛm iŋn a ek’ɛŋn a. Ɛɛ, ɔny fɛŋ ɛyar ir ɛrm es.
47007014	Nawrɛ, in ec’any af mi dad ɔny ec’odad nɛny ij ɛm, ɛtŋ ɔɔmn’m ɛ́s. Sɛgŋ fɛŋ si bi dad ɔny low nɛnyɛmbri nyam ɛm, ɛtŋ kin ow e low ek’ow ism ab: m’ɔny low ij eke mi dad ɔny e lís owi nɛny ij ɛm Tit ec’any af.
47007015	N’am ɔkn elel a eke ɔny fɛŋ ɛlumn low lele ɔny ec’elel a eke ebr ir ɛlum ligbɛl ɛm lele sos ufŋ ɛm ab a. Ɛtŋ ow sosiɛm in ec’erur a e n’ɔny ɔny ec’a ɛmɛny agb obn.
47007016	Sos ɛm am iŋn’m eke m’ɔtu eke mi k’ɔmn ɔny low fɛŋ ɛm a.
47008001	Agŋ lisijimɛl, kin yec’eke s’am erur eke k’uwr any: Nyam ɛlu in ec’ɛrm mamn a ɔkm bibm eke n’ɔŋ Maseduan e Sinyamel ab ɛm.
47008002	-L’ɔbr ses babur nɔnɔ ɛsɛ ɛbm ɛkn af, gbɛkɔ ɔmn ɛsɛl a sos ɛm iŋn iy ɛm gbɔŋ. -L’ij gbɔr nɔnɔ, gbɛkɔ -l’ɛlu ɛrm mamn ɔny nɔnɔ ɔkm ɛl ec’ob eke -l’apr ab ɛm.
47008003	-N’ɔŋ yec’a eke -l’ɔtur a, ɛtŋ -n’ɔŋ ow afŋ es yɛji, m’ij ow e daŋku. Ow elm lɛc ɛm wɛl ɔnym ɛl -n’ɔɔm; kɔ ɛl obi tasi ec’erur ɛm -li kok.
47008004	Tasi ɛm a, -l’ibrm ɛy atrm ɛm eke ɛl yɛji, ɛl ec’abu k’anŋ Jerusalɛm ec’ɔmn ɛsɛl a ec’abu ɛlum owi ab ɛm.
47008005	-L’ikŋ anym -l’ocr ɛl sosi -n’ɔŋ Ɛs Kɔtɔkɔ, ɛtŋ ow e jam a, -l’ocr ɛl sosi -n’ɔŋ ɛy yɛji, ɛsɛ elel eke Ɛs Kɔtɔkɔ erur ab af. Ɛtŋ na el low eke s’ɔmnm kaka.
47008006	Na sosiɛm anake s’atr Tit sos es eke li k’ɛwl l’ow ɔny ogŋ yogŋ, ke l’úwar ɔny ec’ɛrm mamn ɔny e juma mamn a eke l’ɔb nuŋ a.
47008007	Ɔny ijr lɛc ów ów a fɛŋ ɛm: ijr lɛc ɔmn ɛm, Nyam odad dad ɛm, uwr Nyam ec’ów ab any, sɛgŋ fɛŋ bɛbmn sos low kok eci, ɛtŋ ɔnyn ɛy ec’erur yɛji. Na sosiɛm, ow it eke ki yɛgmn ɔny e lɛc ij a, ɔny ec’ɛrm mamn ɔny ab ɛm yɛji.
47008008	Ow elm ol m’ɛwm m’ɔɔm ɔny, kɔ Nyamel bɛb a ec’elel eke gbragbra kok ɛm kokr low a cɛ m’am dad ɔny. Nɛnɛ ke m’ɔ́ŋ ɔny abusu yɛgmn eke ɔny ec’erur a el nawrɛ tasi.
47008009	Tasi ɛm a, ɔny uwr ɛy Ɛs Kɔtɔkɔ Jesu Krist e bibm a lele ɛrm mamn ab ab any. L’el gbreŋgbi, gbɛkɔ ɔny sosiɛm l’ɛgŋ gbɔr l’eb, yec’ɛtŋ ke in e gbɔr a ɔ́ŋ ɔny eel egbreŋgbi.
47008010	Ɛm ec’elel eke m’am ɛkan low a el, ke kókr low a ek’ɔbr nuŋ lakpo jam a yibar, aŋke ɔny eel agŋ krɛkrɛ eke is ob ap na e tutr a, ɛtŋ ɔny cɛ eel ɛmɛny agŋ krɛkrɛ ek’ɔb nuŋ kok ow e low.
47008011	Eke isr ow e low a, yɛgmn ɔny ec’erur ek’ɔnyn a. Ow sosiɛm erur nyam ab ɛm cɛ, ùcur low a ɔnyn es toŋ ke ígŋn nuŋ ɛgŋ ɛgŋ ec’ob ek’ɔny ab ɛm.
47008012	Eke wɛl b’ɔŋ ɛrm frɔrɔ ɛm a, Nyam b’ɛkn ow e s’ɔny a ɛtŋ li b’eb ow eke si b’ap a. L’íbram eke si k’ap ow eke s’ɔnym a.
47008013	Ow elm ke wɛl ɔ́ŋ ɔny ijr gbɔr agŋ ɛjec’a ec’abu ɛlum a sosiɛm. Njaŋ, kpɛŋ kpɛŋ eke k’eel a wɛl am ɔl.
47008014	Lɛgŋ na ɛm a, ow a ek’ɔnyn bubu af a ɔtu eke k’ɛlum agŋ ɛjec’a ek’ɔnym a abu, yec’ɛtŋ eke lɛgŋ nyam ɔnyn es abur ɛtŋ ɛl -n’ɔny ob nɔnɔ a, ke ɛl yɛji -l’ɛlum ɔny abu. Nɛnɛ ke ɔny fɛŋ éel kpɛŋ kpɛŋ.
47008015	Nyam Lɛl dad ninɛ: Ɛgŋ a eke ot nɔnɔ a, ɔnym ob ij afŋnm es. Ɛgŋ a eke ot tɛl a, ɔpim ob ij lɛgŋ kaka.
47008016	M’am ɔŋ Nyam bia, aŋke n’ɔŋ Tit gbragbra kok nyam a cɛ eke li k’oc l’ɛlum ɔny abu, l’akm ɛm obi ec’a e m’ɔny a.
47008017	Tit ɛgŋ ɛy ec’ɛrm a ek’el ɔny ec’ow ɛkn a ɛmɛny eb, ɛtŋ n’am ogŋ es eke kpɛkŋ li k’ow ɔny ogŋ yogŋ.
47008018	S’am ɔŋ’n l’ow ɛgŋ lisijim nyam ab. Ɛgŋ lisijim a, Sinyamel a fɛŋ b’aw’r, in ec’Amani Mamn ec’ɔb e juma kok a sosiɛm.
47008019	Ɛtŋ ow elm na cɛ! Sinyamel a sɔsum oc’r, yec’ɛtŋ ke l’ígŋ ɛy ab s’oc bibm na s’im. Ow el juma eke si ki kok, ke ám ɛlu Ɛs Kɔtɔkɔ in obi ec’anygbɛl ɔkm, ke ám yɛgm ɛy ec’abu ɛlum ec’erur e s’ɔny a.
47008020	Wɛl abul ɛy os nɔnɔ, ɛtŋ s’am erur eke wɛl kí cakm ɛy ec’elel eke s’am kokr ow e juma a.
47008021	S’am ɔl low yec’eke akpl ab es, ɛtŋ ow elm Nyam ec’any af cɛ, kɔ agŋ ec’any af yɛji.
47008022	S’ɔŋ ɛy lisijim nyam yɛji igŋ Tit lele ɛgŋ lisijim nyam a eke k’ɛwl’l ab ab af. Ɛgŋ lisijim na yɛgm ɛy sakp nɔnɔ in ec’elel eke li b’erur tasi l’ɛlum agŋ ɛjeci abu a. Caca ɛm a, li b’erur es ogŋ ɛm tasi l’ɛlum agŋ abu, aŋke n’ɔny ɔmn nɔnɔ ɔny ɛm.
47008023	M’am ɔŋ Tit ek’el ɛm lawl ke bi kok juma ɛm ab ɔny sosiɛm ec’a, lele agŋ lisijimɛl ɛjeci amua ek’el Sinyamel ec’ɛrm ɛsɛl a ow ɛkn ɔny. Ɛl fɛŋ Krist ec’anygbɛl a e juma -n’am kok.
47008024	Ow sosiɛm yɛ̀gmn ɛl eke b’erurir ɛl, yec’ɛtŋ ke ow ɔ́ŋ Sinyamel a úw any nawrɛ, ke -l’ɛkn yɛj’eke ntotŋ ɔtu eke k’ok ɛy ɔny eci.
47009001	Jerusalɛm ec’ɔmn ɛsɛl a ec’abu ɛlum eke wɛl k’oc im ɔŋ ec’a, ow ɛbam eke mi k’awŋ ɔny ow e lɛl.
47009002	M’uw ɔny e sow tutr amamn ab any. Maseduan ec’agŋ lisijimɛl a ec’any af, m’ij nɛny mi dad ɛl eke Akayi ogog ec’agŋ lisijimɛl a, lakpo jam ɛtŋ bɛbm sos abu ɛlum na ec’os a eci. Ɛtŋ ɔny e low na eke ogŋn es ɛgŋn ebr a, atr agŋ nɔnɔ sos es.
47009003	Ow sosiɛm m’ɛrm agŋ lisijimɛl amua, yec’ɛtŋ ke -l’ɛkn tasi eke bɛbmn sos. Ow ɔ́ŋ ke wɛl ɛ́kn eke ɛy e nɛny a e s’ij ɔny ec’a elm ɔfr ɔfr.
47009004	Sica eke Maseduan ec’agŋ igŋ’m ab ow ɛtŋ ɛkn eke bɛbamn sos, ow b’ow ɔny ɛy ɛ́s nɔnɔ eke s’oc ɔmn s’ɛlu ɔny ɛm, ɛtŋ ɔny yɛji ow b’ow el ɔny ec’ɛ́s.
47009005	Na sosiɛm m’ɔny tutr eke ow akpl ke m’íkŋ anym m’ɔŋ agŋ lisijimɛl amua ów ɔny ec’araŋn bɛ́bm ob ap mamn a eke dadr ow e low ɛwr es a, ba mi b’anŋ m’ow a, ke fɛŋ iy nɛny ŋ̂, ke wɛl ɛ́kn eke ow el ɛrm frɔrɔ ɛm ɔŋn, kɔ ow elm atrm ɛm.
47009006	Kin yec’ek’it eke k’uwr any: ɛgŋ eke b’ewl tɛl a, b’ub tɛl, ɛtŋ ɛgŋ eke b’ewl nɔnɔ a, b’ub nɔnɔ.
47009007	Ow akpl ek’ɛgŋ ɛgŋ k’ɔŋ ɛsɛ elel eke li tutr in ec’ɛrm ɛm ab af, ow k’elm sos es ɔw ɛm lele atrm ɛm ab. Tasi ɛm, Nyam b’erur ɛgŋ eke b’ɔŋ sos ɛm iŋn ɛm a.
47009008	Nyam ɔny abusu eke k’ɔŋ ɔny ów amamn fɛŋ ow afŋn ɔny es. Ow ɔ́ŋ sɛgŋ fɛŋ ɔnyn ow ek’it a, ke ɔ́nyn ow bubu af, ócr kokr ów amamn.
47009009	Nyam Lɛl dad Nyam ec’ɛgŋ e lís ninɛ: Li b’ɔŋ ɔgbɔru ɛrm mamn ɔny ɛm, ɛtŋ li bi kok sɛgŋ fɛŋ yec’ek’el nyim nyim a.
47009010	Nyam anake b’ɔŋ egb ewl ɛs egb ey lele futufutu eke li k’ij ab ab a. Ɔny yɛji in cɛ li b’ow n’ɔŋ ɔny egb ey, li kok ow ɛny ke n’ɔ́ŋ ow agb. Ɛtŋ ɛbɛn a, ɔny ec’ów nyim nyim e kok a b’ow ɔsu ey amamn nɔnɔ.
47009011	Kaka fɛŋ, Nyam b’ow ɔŋ ɔny ɔnyn ob, ɛtŋ b’ow ɛlul ɔny ec’ɛrm mamn ɔny a ɔkm. Ɛtŋ agŋ nɔnɔ b’ow ɔŋ Nyam bia sob ap amua eke si b’ow s’ɔŋ ɛl ɔny e nin ɛm a eci.
47009012	Ob ap na ɛm, am ɛlumn Nyam ec’agŋ lala a abu. Ɛtŋ ow elm ke ɔ́ŋn ɛl fɛŋ a eke -n’ɔnym a cɛ, kɔ ɛmɛny b’atar ɛl sos es eke -li ki ŋɔŋn Nyam nɔnɔ -l’ɛlu ow bia.
47009013	Ów amua fɛŋ sosiɛm, -li b’ow -l’ɛkn juma na e leg a ɛtŋ -li b’ow -li kɔklm Nyam, aŋke bi cɛcr ɛrm mamn ɔny ɛm yec’a eke ɔnyn a, Jerusalɛm ec’ɔmn ɛsɛl a lele ɛjec’a fɛŋ ab, ɛtŋ am yɛgmn eke b’ɛlumn Krist ec’Amani Mamn a.
47009014	Nyam in ec’ɛrm mamn ab ɛm ɔŋ ɔny in e bibm a ow bubu af. Ow sosiɛm, -li b’ow -li yɛgm ɔny ɛl ec’erur a, Nyam eke -li bi ŋɔŋn -n’ɔŋ ɔny ab ɛm.
47009015	S’ɔ́ŋn Nyam bia in ec’ob ap mamn a eke wɛl k’ɔtum ocm bɛbmnm ab a eci.
47010001	Ɛm Pɔl, ɛm anake m’am ibrm ɔny low Krist ec’ɛrm frɔrɔ lel ɛrm mamn ab ab ɛm a. Wɛl am dad eke ɛm b’anŋ tiŋ eke ɛm b’anŋ ɔny ec’any af a, kɔ ɛm b’anŋ akpoj a, nɛny in b’ɔtu’m nɔnɔ.
47010002	M’am ŋɔŋn ɔny, k’ɔ̀ŋn mi k’ɛw gbagba lɛgŋ a eke mi b’ow m’ow ɔny ec’araŋn a! Agŋ bɛb bi tutr eke s’am kok low ɛsɛ wus ec’agŋ ɛs el af. Ɛɛ, agŋ nɛnɛ e lís a, m’am tutr eke mi b’ow m’ɛlu ɛm ec’ɛrm susu a ɔkm ɛtŋ ek’ow it yɛji mi b’ow m’ɛw gbagba.
47010003	Nawrɛ eke s’el agŋ gɔŋ, kɔ mum a eke s’am ogŋ a elm agŋ ɛm eci.
47010004	Mum a e mob a eke s’am ot s’ogŋn a elm agŋ ec’a. Ɛl e lɛc a, Nyam ogŋ a ow b’anŋ ow ŋuŋn ob fɛŋ eke b’atar in ab a. Si bi ŋuŋn sow tutr yadŋ ɛm a fɛŋ.
47010005	Si b’ɔny tutr fɛŋ e b’ɔl eke k’ɛdŋn agŋ Nyam ec’any uw a s’oc es. Tutr fɛŋ eke b’atar Nyam ab a, si b’ɔny’n lɛc ɛm eke li k’ɛlum Krist.
47010006	Ɛtŋ ɛbɛn a, s’inym es eke low ɛluam fɛŋ ec’a, si k’ɛw low s’ɔŋ ɛgŋ, gbɛkɔ ow akpl eke k’ɔnyn abusu ɛ́lul ɔny ec’ɛlum a nimum ɔkm yɛ.
47010007	Lɛ̀ɛr ów a ec’elel ek’anŋn a sɛnyn sɛnyn! Eke ɛgŋ nyam ɔny tutr eke in sɔny cɛ l’el Krist eci, ow it ke ɛmɛny li tútr sɛnyn sɛnyn: ɛy yɛji s’el Krist eci ɛsɛ in af.
47010008	Ɛs Kɔtɔkɔ ɔŋ ɛy abusu eke si k’ɔŋ ɔny e Nyamel a agb ɔmn ɛm, kɔ ow elm in e ŋuŋn eci. Nawrɛ eke low na ɔŋ ntotŋ ok’m nɔnɔ, gbɛkɔ mi k’ow m’ururm ɛ́s na sosiɛm.
47010009	M’erurm eke k’ɛkan’m ɛsɛ ɛgŋ eke b’ok agŋ erŋn lokm, in e silɛl e li b’awŋ ab ɛm af.
47010010	Tasi ɛm a, agŋ bɛb bi dad ɛsɛ: "Pɔl e silɛl a b’ɛw kpaŋ kpaŋ lele lɛc ɛm ab. Gbɛkɔ eke li b’anŋ ɛy ec’araŋn a, li b’ɛw fuɛfuɛ ɛtŋ sodad eke li bi dad a élm low kaka."
47010011	Ke ɛgŋ a ek’am dad odad nɛnɛ a, úw low na gbɛ any: eke si b’anŋ kpekpe a, si b’awŋ silɛl kpaŋ kpaŋ. Lɛgŋ eke si b’ow s’anŋ ɔny ec’any af a, si b’ow si kok ɛbɛn kpɛŋ.
47010012	Agŋ bɛb b’awr ɛl sosi nɔnɔ, si k’ɔtum si bɛbmnm ɛl ab oglog s’otm ɛl es. -Li b’ocr ɛl sosi ɛsɛ ob bɛbmn ob af -li bɛbmn ɛl sosi, ke -n’ɔnyn ɛl sosi -l’igbl ogŋ -l’ɛkn. Na nuŋ ɛm ŋuŋ!
47010013	Ɛy ec’a, si k’ow si yɛbm ɛy eci ntotŋ ok a iim nɔnɔ nɛnɛ. Eke Nyam nyimn ɛy s’ow s’ɛŋn ɔny a, li yɛgm ɛy yogŋ ek’ɛy e juma e l’abul ɛy a k’im ok a, ɛtŋ si b’ow s’oc ereb a ɛsɛ ɛy ec’ob bɛbmn ob af.
47010014	Blel s’owm toŋ s’okm ɔny ogŋ aŋa ana, wɛl ɔtu e k’ɔny tutr dad eke s’am afŋ ɛy ec’abusu a ec’ereb ab es. Kɔ ɛy tasi anake s’ikŋ anym s’oc Krist ec’Amani Mamn a s’ism ɔny ab a.
47010015	Ɛbɛn a, ɛy s’ɛwm sos ɛsɛ ɛbɛn agŋ ɛjeci e juma e kok a e low cɛ ɛs am ibrm af. Kɔ ɛy s’am ɔmn eke ɔny ec’ɔmn a b’ow obn ɛtŋ ɛmɛny s’ɔtu eke si ki kok juma nɔnɔ ɔny ogŋ yogŋ. Gbɛkɔ s’erurm eke si k’afŋ ereb a eke Nyam ɛw ɔŋ ɛy ab es.
47010016	Ow e jam a, si b’ow s’im s’ɔb Amani Mamn a e kokoba susu eke ibn akm ɔny ogŋ aŋa. S’erurm eke si ki kok juma agŋ ɛjeci e juma kok usu a, ke s’ɛw sos ów a eke -l’ikŋn anym -li kokr a eci.
47010017	Eke ɛgŋ nyam erur eke k’ɛw sos, ke l’ɛ́w sos Ɛs Kɔtɔkɔ sosiɛm.
47010018	Tasi ɛm a, ow elm ɛgŋ a eke b’awr in sosi a wɛl áwm, kɔ ɛgŋ a eke Ɛs Kɔtɔkɔ b’aw a.
47011001	Oy! Blel k’ɛ́gŋn ebr ke ɛm yɛji mi dád ów ɛsɛ nuŋ ɛm ŋuŋ ɛs af! Ɛɛ, na ec’a ɛ̀gŋn ebr’m ɛbɛn!
47011002	Erur eke m’ɔny ɔny ec’a b’ogŋ uwerŋ, ɛtŋ el uwerŋ eke b’anŋ Nyam ogŋ ow. Tasi ɛm a, igŋ ɛbiu nyam cɛ m’ɛwar ɔny in e low m’ɛw es: in l’el Krist. Ɛɛ, mi b’ow m’oc ɔny mi yɛgm’n ɛsɛ dedyɔwli ek’itam ɛm kaka af.
47011003	Gbɛkɔ ɔ̀kan low na: lorŋn oc yadŋ ɛm ɛju Ɛv. Ow ɔŋ erŋn am ɔny’m ek’ɔny yɛji, wɛl ki dad ɔny sow tutr yadŋ, ke ow ɔ́ny kpab ɔny es ów cɛcɛ a lele lala ab ab eke ɛŋan Krist ab ec’af okr ab ɛm a e lís.
47011004	S’ɔb ɔny Jesu ec’amani, ɛŋan Abŋ Lala ɛtŋ ubr Amani Mamn a nawrɛ. Kɔ sica b’ow ɛgŋn ebr fafa nɛnɛ eke ɛgŋ ɛjeci nyam k’ow dad ɔny Jesu ɛjeci nyam ec’odad, abŋ ɛjeci nyam ec’odad, ke ɔb ɔny amani ɛjeci nyam eke irimn ow e low lɛgŋ kaka ab ee?
47011005	Kɔ ɛm e tutr ɛm a gbɛ, mi k’ɛknm eke ɔny eci ' ɛrm ɛsɛl ɛgbɛl' a k’ɔny any akm im.
47011006	Nawrɛ eke nɛnym okm im es odad dad ɛm ɛsɛ ɛl af, gbɛkɔ Nyam ec’any uw ec’a, in yɛji low ɛjeci! Ɛtŋ na, lɛgŋ fɛŋ si yɛgm ɔny kpata low fɛŋ eke si kok ab ɛm.
47011007	Eke m’ɔb ɔny Nyam ec’Amani Mamn a, ɛm m’is es aŋke m’ibram ɔny os kaka. Gbɛkɔ ow el sos eke mi k’usr ɔny eci. Kɔ na low ɛyr e mi kok ana ee?
47011008	Eke m’am kok juma ɔny ogŋ a, Sinyamel ɛjeci anake ɔŋ’m os a, ɛtŋ m’oc ɛl ec’os a m’ɛlum ɔny abu.
47011009	Ke ɔny ec’araŋn eke m’anŋ a, m’ɔny os ec’es abur cɛ, gbɛkɔ m’ibram ɔny low kaka. Maseduan ec’agŋ lisijimɛl ek’anŋ ow a ism’m fɛŋ a eke m’ɔny ow ec’es abur ab ab. Sɛgŋ fɛŋ mi kok elel eke mi ki legm ɔny ɛtŋ m’erur eke lɛgŋ kaka mi ki legm ɔny.
47011010	Ntotŋ am ok’m ow eci ɛtŋ Akayi wus ogog a ec’ɛgŋ kaka k’ɔtum ɔbm im yadŋ ɔnym ɛm eci ntotŋ na ocm es. Low nawrɛ tasi m’am dad aŋke m’ɔny low nɛnyɛmbri nyam ek’anŋ Krist ɛm a.
47011011	Bla sosiɛm m’am dad odad nɛnɛ ee? Eke m’erurm ɔny a sosiɛm ec’ee? Njaŋ, Nyam uw any eke mi b’erur ɔny.
47011012	Ɛtŋ mi b’ow m’ucu m’ɔny es m’am kok ɛbɛn, ow ɔ́ŋ agŋ ek’am ɔl abusu eke k’ɛru es ke ij nɛny eke ɛl ɛrŋ ɛm si bɛbmn a, k’ɛ́ŋnm abusu na kaka!
47011013	Agŋ amua el ɛrm ɛsɛl ayadŋu lele juma kok ɛsɛl ek’ɔny ɛnyɛmbri yony yony ab. -Li bi kok nyandrɛ ɛsɛ Krist ec’ɛrm ɛsɛl cɛ wɛ’n el af.
47011014	Nawrɛ, low kaka ɔnym any iti aŋa, aŋke Satan in obi yɛji bi kok nyandrɛ ɛsɛ usuayl ec’ afr ɛrm ɛs cɛ ow’n el af.
47011015	Ɛtŋ in e juma kok ɛsɛl ec’a yɛji ɛbɛn cɛ. Ow ɛwm any iti eke -n’am kok nyandrɛ -l’el juma kok ɛsɛl ek’am kok yec’ek’el nyim nyim Nyam ec’any af a. Gbɛkɔ ɛl ec’owr anŋ a b’ow uwr ɛsɛ elel ek’ow it eke k’ɛbm ɛl ab af, ɛl ec’elel eke -li kokr ab ɛm.
47011016	M’am ebr ɛm m’ɛsɛ: kì tutar eke nuŋ ɛm uŋ’m! Oglog ɛ̀gŋn ebr eke nuŋ ɛm uŋ’m, yec’ɛtŋ ke ɛm yɛji m’ɔ́tu m’ij nɛny tɛl.
47011017	Sica odad na eke m’am ow mi dad a, mi dadm ɛsɛ elel eke Ɛs Kɔtɔkɔ erur ab af, kɔ ɛsɛ nuŋ ɛm ŋuŋ ɛs af. Gbɛkɔ m’ɔny ów tasi e m’ɔtu eke mi k’eb ow af m’am ij nɛny.
47011018	Agŋ nɔnɔ b’ij nɛny agŋ ɛm ec’ów sosiɛm, ow sosiɛm ɛm yɛji mi b’ow m’ij nɛny.
47011019	Ɔny eke b’ocar ɔny sosi ɛsɛwru a, ɔny obi ɛm b’ɛgŋn eŋ ɛm eŋuŋ ɛsɛl ebr!
47011020	B’ɛgŋn ebr wɛl kok ɔny ɛsɛ madu af, wɛl eb ɔny ob fɛŋ ek’ɔnyn a, wɛl iy ɔny mil! B’ɛgŋn ebr wɛl itar ɔny any, wɛl dɛdŋ ɔny any af!
47011021	Ɛ́s am ɔny’m eke mi ki dad, eke s’ɔnym sos si kokm ɛbɛn a! Eke ɛgŋ nyam am ɛgŋ eb ij nɛny low nyam eci, aŋa m’am dad odad ɛsɛ nuŋ ɛm ŋuŋ ɛs af, ɛm yɛji mi b’ow m’ɛgŋ m’eb mi kok ɛbɛn.
47011022	-L’el Ebre eyŋ, ɛm yɛji m’el! -L’el Israɛl eyŋ, ɛm yɛji m’el! -L’el Abraham ec’alaw, ɛm yɛji m’el!
47011023	-L’el Krist e juma kok ɛsɛl, ɛm m’el m’akm ɛl fɛŋ! Ɛtŋ low na eke aŋa m’am m’ow mi dad m’usr af a yɛji, anŋ ɛsɛ nuŋ ɛm ŋuŋ owi af: mi kok juma m’akm ɛl fɛŋ, m’ɛy sobel ɛm sakp nɔnɔ m’akm ɛl. Ɔr yɛji, ɛm wɛl ɔr’m sakp nɔnɔ akm ɛl, ɛtŋ sakp nɔnɔ ar okr’m es akm ɛl.
47011024	Sakp yen eke Jwifɛl iyr’m ŋgbre likŋ lele lɛw libarm ab.
47011025	Sakp nyahan eke Rom eyŋ ɔr’m lɛc ɛm lɛc ɛm, akp nyam eke wɛl wɔwl’m mebn ɛm ec’ibi eci. Sakp nyahan eke mij blel oc’m, ɛtŋ akp nyam ec’a, m’anŋ lɛgŋ owr nyam lele ncok nyam ab mij ɛm.
47011026	Ɛm eci usu im nɔnɔ ab ɛm, ar okr’m es sakp nɔnɔ: simij ec’any af, agŋ ibiu ec’any af, ɛm lisijimɛl Jwifɛl ɛm oglog ɛl ek’elm Jwifɛl ɛm. M’ɔbr ar ɛb ɛb ɛm, loj ɛm, okij af lele agŋ lisijimɛl ayadŋu ab e lís.
47011027	Mi kok juma eke kikn’m sos es ɛtŋ sakp oglog m’ɔtum m’ɛrum mɛmn. Namn lele mij amn ab ɔny’m ɛtŋ sakp oglog m’ɔtum m’ɛŋnm ob m’ijm. Lɛfr ɔny’m ɛtŋ m’ɔnym mob mi susm.
47011028	Ɛtŋ mi dadm low a tasi ek’ɔny any a ec’odad: sɛgŋ fɛŋ mi b’ebr ɛm e Sinyamel a fɛŋ e low ec’ɛrm mij.
47011029	Eke ɛgŋ nyam cɛ ɛw fuɛfuɛ, ɛm yɛji kpɛkŋ m’ɛ́w fuɛfuɛ. Eke ɛgŋ nyam cɛ ɛy sikpl owi ɛm, ow e low ám ɛy’m sos ɛm nɔnɔ.
47011030	Ek’ow it nɛny ij, mi b’ow m’ij nɛny eke m’el fuɛfuɛ.
47011031	M’ɔ́nym yadŋ, Nyam ɛy Ɛs Kɔtɔkɔ Jesu ec’Ɛs uw any. Si kɔ́klm’n akpo akpo fɛŋ!
47011032	Eke m’anŋ Damas ɛb ɛm a, ɛb ɔsu ɛs ek’am kok es ɛw ɛs Aretas e juma a, ɔŋ wɛl am ɔsu ɛb a e masany a fɛŋ ɛm ec’ɛdŋn eci.
47011033	Gbɛkɔ agŋ lisijimɛl a ɔŋ wɛl ɔny ɛlu’m ulu ligbɛl nyam ɛm, ɛtŋ usm’m es finɛtr ɛm, ɛb a e lakp ogog kpakp a e jam a, ɛtŋ m’ɔtu m’akm’n.
47012001	Kɔ ow it eke mi k’ij nɛny ee? Ow k’ow elm im low kaka. Gbɛkɔ m’am m’ow mi dad ów eke Ɛs Kɔtɔkɔ yɛgm’m m’ɛkn lele ow eke n’ɔny l’ok ɔkm ab ab e low.
47012002	M’uw Krist e jam us ɛs nyam any, ɛtŋ ow ij akpo lɛw yar ŋ̂, Nyam ɔny ɛgŋ na uyum afr kpekpe. Kɔ in e sos megl ab ab ee? M’uwm any. Kɔ ow elm in e sos megl ab ab ee? M’uwm any, kɔ Nyam gbɛ uw any.
47012003	-
47012004	M’uw any gbɛ eke Nyam oc ɛgŋ a im afr ec’usu mamn a. Kɔ in e sos megl ab ab oglog ow elm ow ab ee? M’uwm any, kɔ Nyam gbɛ uw any. Yogŋ, l’iri sodad eke ɛgŋ e nɛny k’ɔtum dadm. Ow el sodad eke ɛgŋ kaka ɔnym abusu eke ki dad.
47012005	Ɛgŋ nɛnɛ na eci gbɛ mi b’ow m’ij nɛny. Gbɛkɔ ɛm ec’a, elel eke m’anŋn a sosiɛm mi b’ow m’ij nɛny ɛm e fuɛfuɛ el a eci.
47012006	Eke batŋ m’erur nɛny eke mi k’ij a, mi k’ow m’ijm nyamb, low eke el nawrɛ a cɛ mi b’ow mi dad. Gbɛkɔ m’ijm nɛny, yec’ɛtŋ ke wɛl dád ɛm e lís owi, ow a cɛ eke wɛl am ɛkn’m mi kok lele ow a cɛ eke wɛl am iri mi dad ab ab af, ke low ɛjeci kaka k’ígŋm af.
47012007	Ów a eke Ɛs Kɔtɔkɔ yɛgm’m m’ɛkn a agb nɔnɔ. Gbɛkɔ l’erurm eke mi k’ij nɛny na eci. Ow sosiɛm l’oc ɛbm ɛkn nyam l’ɛlu’m sos ɛm, b’ijr’m gbre ɛsɛ mirŋ eke b’ub es anŋ ɛgŋ sos ɛm ab af. Ɛtŋ ow anŋ ɛsɛ Satan ec’ɛrm ɛs nyam eke wɛl ɔŋ eke k’ɔr’m ke ɛ́dŋn’m nɛny ij af.
47012008	Sakp nyahan eke mi ŋɔŋn Ɛs Kɔtɔkɔ eke k’ɔny oc’m es gbre ij na ɛm,
47012009	kɔ li dad’m ninɛ: "Ɛm ec’ɛrm mamn a cɛ ɔdŋ’ŋ. Eke b’anŋ fuɛfuɛ a, yogŋ ɛm tasi anake ɛm e lɛc a b’ɛy ɔkm a." Ow sosiɛm, ɛm e nɛny ij a tasi b’ow el ɛm e fuɛfuɛ el a, yec’ɛtŋ ke Krist e lɛc a ánŋ’m af.
47012010	Na sosiɛm m’am ɛgŋ fɛŋ m’eb sos ɛm iŋn ɛm: lɛc ɔnym, wɛwr, ses babur, ɛm ec’ɔmn a sosiɛm e gbre ijr lele ɛrm mij ebr fɛŋ ab. M’am ɛgŋ fɛŋ m’eb Krist sosiɛm eci, aŋke eke mi b’anŋ fuɛfuɛ a, yogŋ ɛm anake mi b’ij lɛc a.
47012011	Sica am ɛkan eke m’am kok nuŋ ɛm ŋuŋ owi a! Ɔny anake ɔŋn ke m’am kok ɛbɛn a. Ɔny anake blel dadr ɛm ec’ów amamn ek’anŋ’m ɛm a, aŋke eke m’elm low kaka yɛji, low kaka anm eke ɔny eci ' ɛrm ɛsɛl ɛgbɛl' a ɔny akm’m!
47012012	Ɔny ogŋ yogŋ ɛkan ɛm ec’ɛrm susu ligbɛl a, simɛny ɛwr a, ów any iti owi a lele sakrowa ab ab. Ów amua fɛŋ am yɛgm eke m’el ɛrm ɛs wɛwɛ tasi.
47012013	Bla obi Sinyamel ɛjec’a ɔny eke ɔny ɔnymn ee? Ɛɛ, nawrɛ gbɛ, m’ɔɔm ɔny labm kaka! Kɔ na anake el low ŋuŋ ab ee? Ɛbɛn ke òc apr’m ɔ!
47012014	Mi bɛbm ɔny ogŋ yogŋ e sakp nyahan ɛm ec’ow e sos ɛtŋ mi k’ow m’ɔɔm ɔny labm kaka. Ɛm, ow elm ɔny ec’os a m’ɔlm es, kɔ ɔny obi ɔny obi. Nawrɛ ɛm a, ow elm etuey am kokm os ɔɔm ɛl ɛsɛl, kɔ ey ɛsɛl anake it eke ki kok os ɔŋ ɛl ec’ey a.
47012015	Ɛm gbɛ, sos ɛm b’ow iŋn’m eke mi kí ŋuŋn os ɔny eci, ke m’óc ɛm obi e sel a nimum yɛji m’igŋ af. Kɔ eke m’erur ɔny nɔnɔ nɛnɛ a sosiɛm anake ɔny k’ow erurmn’m nɔnɔ ab ee?
47012016	Nawrɛ eke m’ɔɔm ɔny labm kaka, gbɛkɔ agŋ bɛb dad eke yadŋ ɛm am ɔny ɛtŋ ɛm e kprakpr ab ɛm, ɛm ɛju ɔny.
47012017	Kɔ eke b’ɛwr nyamn ɛkan agŋ a fɛŋ eke m’ɔŋ ow ɔny ec’araŋn a, ɛl ɛm ec’ɛgŋ nyam anŋ eke m’ɛcr in ɛm m’ij ɔny os ee?
47012018	Mi dad toŋ Tit ɛgŋ eb eke k’ow ɛkn ɔny, ɛtŋ m’ɔŋ ɛgŋ lisijim nyam igŋ’n ab ow. Kɔ Tit ij ɔny os ee? Kɔ in lel ɛm ab, s’ɔnym tutr nyam coco ejagb nyam a eke s’ɔkŋ any ab ɛm ee?
47012019	Ow ibn ek’am tutar eke s’am dogŋn sos ɔny ec’any af. Njaŋ! Nyam ec’any af s’am dogŋn sos ɛsɛ Krist e jam us ɛsɛl af. Erur ɛm ec’agŋ lisijimɛl, s’am kok ɛbɛn eke si k’ɛlum ɔny abu agbr ɔmn ɛm.
47012020	Lɛgŋ a eke mi b’ow m’ow ɔny ogŋ yogŋ a, ow am ɔny’m erŋn eke mi k’ɛ́ŋnm ɔny ɛsɛ elel eke m’am erur eke k’anŋn ab af. Ke oglog ɛm yɛji, k’érurmn ɛm eci elel eke mi b’ow mi kokr a. Erŋn am ɔny’m eke yogŋ mi k’uyum ów ɛsu, nyamnɛyr, ɛrm bebl, agŋ ec’ów ɔnyanin, agŋ wɛwr owi, agŋ cacak owi, mɛgŋel lele suksuk owi ab.
47012021	Ɛmɛny low nyam ec’erŋn yɛji am ɔnym: ɛm ec’ow ab ɛm, oglog ke Nyam kók’m ɛ́s ɔny ec’any af. M’am uru eke mi k’ikŋ ɔŋn ɔny ɛm ec’agŋ nɔnɔ eke abu anŋ ɛm am kok lɛgŋ sig ɛm e sikpl a eci. Tasi ɛm a, yɛfɛnyna yɛji -li k’ɛwlm -li ki lɛrm Nyam. -N’am ir ɛb eke ɔ́ɔm ɛl -l’ aylmn, -n’am ij nfaci ɛtŋ -n’am ɛbirir marɛm marɛm.
47013001	M’am bɛbm sos eke mi k’ow ɔny ogŋ yogŋ sakp nyahan ɛm, ɛtŋ ɛsɛ elel eke Nyam Lɛl dad ab af: Gbuŋ ke wɛl jɛ́j odad fɛŋ ok a, ow it eke wɛl k’iri adaŋku yony oglog nyahan nɛnym.
47013002	Sica lɛgŋ sig ɛm ec’agŋ a eke kok sikpl a lele agŋ ɛjec’ab ab anake m’am dad odad a. Yɛfɛnyna m’anm ɔny araŋn, gbɛkɔ ɛmɛny m’am ebr low a eke mi dad eke m’ow ɔny ogŋ yogŋ sakp yony ɛm a m’ɛsɛ: lɛgŋ a eke mi b’ow m’ɛwl m’ow a, mi b’ow mi kok lɛc owi ɔny fɛŋ ab,
47013003	aŋke am erurir eke k’ɛkan low ek’am yɛgm eke Krist b’ɛcr ɛm ɛm dad odad a. Eke li bi kok low n’ɔŋ ɔny a, l’elm sos ɔnymu, kɔ nana, li b’ɛlu in ec’abusu ɔny a ɔkm ɔny ec’araŋn.
47013004	Nawrɛ, wɛl ɛw Krist olikŋ af, eke n’ɔnym sos a sosiɛm, gbɛkɔ n’anŋ owr Nyam ec’abusu ab ɛm. Ɛy yɛji, in ab eke s’okr af a anake s’ɔnym sos a; gbɛkɔ si b’ow si yɛgm ɔny eke s’anŋ owr in ab Nyam ec’abusu ab ɛm.
47013005	Sica ìbrmn ɔny sosi low eke am iir ɛb ɛsɛ ɔmn ɛsɛl af, ìgbal ɔny sosi ogŋ ɛkan. Kɔ k’ɛknmn eke Krist anŋ ɔny ab ee? Eke ow ɛcrm ɛbɛn, ke es ɔwal okr a.
47013006	Gbɛkɔ ɛy ec’a, m’am ɔny ɔmn eke b’ow ɛgŋn uwr any eke ɛy s’ɔwlm s’okm es.
47013007	Ɛy s’am ŋɔŋn Nyam eke kí kokmn low ŋuŋ kaka. Ɛtŋ ow elm ke si yɛ́gm ɔny eke s’ɔny low ij. Njaŋ, low mamn cɛ s’erur eke ki kokr. Ɛtŋ ɔfr ɔfr eke low a am yɛgm eke s’ɔny lɔbr.
47013008	Tasi ɛm a, si k’ɔtum si kokm low kaka low nawrɛ ec’any af, in e juma cɛ s’ɔtu eke si ki kok.
47013009	Ɛɛ, sos ɛm b’iŋn ɛy sakp sakp fɛŋ eke si b’anŋ sos ɔnym ɛm ke ɔny b’ɔnyn lɛc a. Ow sosiɛm yec’eke s’am ibrm ɛy e ŋɔŋn ɛm a el: ke ɛmɛny ɛ́wal ijr lɛc ɔmn ɛm.
47013010	Low na sosiɛm anake m’am awŋ ɔny lɛl eke m’anŋ kpekpe a. M’erurm eke mi k’ɛlu lɛc ɔkm lɛgŋ eke mi b’ow m’anŋ ɔny ec’araŋn a. Tasi ɛm a, Ɛs Kɔtɔkɔ ɔŋ’m abusu eke mi k’ɛlum Nyamel a abu agb ɔmn ɛm, kɔ ow elm in e ŋuŋn eci.
47013011	Sica agŋ lisijimɛl, ànŋn sos ɛm iŋn ɛm. Ɔ̀ɔl ɔmn ɛm e lɛc eke k’ɔnyn es, àtarir sos es ke nɛny ókr ɔny af ɔny ɔfr ɛm. Ìir ɛb ɛrm es ɛy ɛm, ɛtŋ erur lele ɛrm es ɛy ab e Nyam a b’ow anŋ ɔny ab.
47013012	Ɛ̀sŋninin ɔny ɔfr, ke ɛ́yarir af ɛsɛ Krist ɛm ec’agŋ lisijimɛl lele agŋ lisijɔwɛl ab af. Agŋ lala a fɛŋ am ɛsŋn ɔny.
47013013	Ke ɛy Ɛs Kɔtɔkɔ Jesu Krist ec’ɔwrɔ, Nyam ec’erur lel Abŋ Lala ec’af okr a ánŋ ɔny fɛŋ ab.
48001001	-
48001002	Ɛm Pɔl, lel ɛm lisijimɛl a fɛŋ ek’anŋ aŋa ab ab e nin ɛm, m’am awŋ Galat e Sinyamel a lɛl na. M’el ɛrm ɛs, gbɛkɔ ow elm agŋ mum oglog ɛgŋ kaka fɛŋ ɛwm’m ɛrm ɛs. Tasi ɛm a, Jesu Krist in obi lel Ɛs Nyam ek’igbm’n luw ɛm ab ab, ɛw’m ɛrm ɛs.
48001003	Ke Nyam ɛy Ɛs lel Ɛs Kɔtɔkɔ Jesu Krist ab ɛ́dŋ ɔny ɔwrɔ ke ɛ́ŋan ɛrm es ɛy.
48001004	Ɛs Kɔtɔkɔ Jesu ɛwr in sosi awoba, yec’ɛtŋ ke l’éb l’ɛlu ɛy es ɛy e sikpl ab ɛm. Li sɔg ɛy wus na e suŋ ab ɛm, ɛsɛ elel eke Nyam ɛy Ɛs erur ab af.
48001005	Anygbɛl él Nyam eci sɛgŋ fɛŋ! Amɛn.
48001006	Nyam ɛsŋ ɔny bibm a ek’ɛŋan Krist sosiɛm a eci; sica ow am ɛw’m any iti eke k’upŋn in ij fafa nɛnɛ, ke ɛ́wal am lɛɛr 'Amani Mamn' ɛjeci nyam.
48001007	Nawrɛ ɛm a, Amani Mamn tasi ɛjeci anm; agŋ gbɛ anŋ ek’am wuwal ɔny nuŋ ɛm, ke am erur ek’itŋn Amani Mamn a eke bi dad Krist ec’odad a.
48001008	Na sosiɛm, ek’ɛgŋ kaka fɛŋ am dad ɔny Amani Mamn ɛjeci ek’elm ow a eke si dad ɔny a ec’odad, ke Nyam ógŋ ɔwl’l, ek’ow el ɛy oglog ɛrm ɛs nyam ek’anŋ afr ow bɔbɔ yɛji.
48001009	M’ikŋ anym mi dad ɛtŋ ɛmɛny m’am dadr ɛm: ek’ɛgŋ kaka fɛŋ am dad ɔny Amani Mamn ɛjeci ec’odad ek’ótarm es yec’a eke s’ɔŋ ɔny ab ab, ke Nyam ógŋ ɔwl’l.
48001010	Sica kɔ agŋ ec’aw eke k’aw’m a m’am ɔl es, kɔ Nyam ec’ab ee? Kɔ agŋ m’am ɔl eke k’erur’m ee? Njaŋ! Blel m’am ɔl ek’agŋ k’ɔny ɛm ec’erur ana, mi k’ɔtum m’elm Krist e libɔwi.
48001011	Agŋ lisijimɛl, m’am dad ɔny eke k’uwr any ek’Amani Mamn a eke m’ɔb m’ok ɔny a, elm ɛgŋ e low eke ɔkn.
48001012	Ow elm ɛgŋ ogŋ m’ebm, ɛtŋ ɛgŋ kaka fɛŋ yɛji yɛgam im ow e low, kɔ Jesu Krist in obi ɛlu ow e low ɔkm yɛgm’m.
48001013	Ɛtŋ irir wɛl dad ɔny elel eke mi kokr lɛgŋ ab ɛm eke m’anŋ Jwifɛl e Nyam nuŋ igŋ ebr ab ɛm a e low. Uwr elel eke m’ijr agŋ a fɛŋ ek’el Nyamel ec’agŋ a gbre, ke m’ɛw lɛc ɛm eke mi ki ŋuŋn ɛl ab any.
48001014	Lɛgŋ ab ɛm a, wɛl b’ɛkn tasi, eke m’afŋ ɛm lawlɛl a fɛŋ ek’el ɛm ec’ɔwɔrŋ ab es, Jwifɛl e Nyam nuŋ igŋ ebr a ec’ów fɛŋ e kok ɛm. M’ɔny lɛc m’akm ɛl fɛŋ ɛy lagŋɛl e Nyam nuŋ igŋ ebr ab ɛm e sol esig e dogŋn owi ɛm.
48001015	Gbɛkɔ, gbuŋ ke wɛl éw’m a ɛtŋ Nyam sɔsum oc’m in eci sɔrŋ ikŋ ab ɛm, ɛtŋ l’ɛsŋ’m eke mi ki kok in e juma.
48001016	Ɛtŋ eke l’ɛgŋ l’eb eke li k’ɛlu Jim ɔkm li yɛgm’m, yec’ɛtŋ ke m’ɔ́tu m’im m’ɔb in ec’Amani Mamn a e kokoba m’ok agŋ ek’elm Jwifɛl a, m’iim m’ibram ɛgŋ kaka eke ki yɛgm’m low.
48001017	Ɛtŋ m’ɛwlm m’iim Jerusalɛm m’ɛknm agŋ a ek’ikŋ anym el ɛrm ɛsɛl gbuŋ ke ɛm yɛji m’el a; kɔ kpɛkŋ m’ɔkŋ any m’im Arabi wus af, yogŋ anake m’anŋ m’ɛwl m’ow Damas ɛb ɛm a.
48001018	Akpo nyahan ɛc gbuŋ ɛtŋ m’im m’ɛy Jerusalɛm; yogŋ anake m’uw Piɛr any, ke m’anŋ in ab toŋ sɛgŋ lɛw yen a.
48001019	M’ɛknm ɛrm ɛs ɛjeci kaka, ek’ow elm Ɛs Kɔtɔkɔ lisijim Jak cɛ.
48001020	Low na eke m’am awŋ ɔny ow e lɛl a, el low nawrɛ tasi; m’am eb Nyam daŋku ek’ow elm yadŋ m’ɔnym.
48001021	Ow e jam a, m’im Siri lele Silisi ab eci wus ab af.
48001022	Gbɛkɔ Jude ec’agŋ a ek’ub Krist nawrɛ a, k’ɛknm im any af lɛgŋ kaka.
48001023	Low cɛ eke -l’irir wɛl dad ɛm e lís a el: "Ɛgŋ a eke lɛgŋ sig ɛm a, b’ijr ɛy gbre a, lɛgŋ na ɛm am dad Amani Mamn a eke s’ub nawrɛ ke l’erur eke li ki ŋuŋn a e low."
48001024	Ɛtŋ -n’am kɔklm Nyam ɛm sosiɛm.
48002001	Sica ek’akpo lɛw yar ɛc a, m’ɛwl mɛny m’im Jerusalɛm Barnabas ab; m’oc Tit yɛj’ab m’im.
48002002	M’ɛwl mɛny m’im aŋke Nyam ɛlu ow e low ɔkm yɛgm’m eke mi ki kok ɛbɛn. Jerusalɛm yogŋ, luku eke m’as saw ɛm Nyamel ec’idr ɛsɛl ab a, m’otar Amani Mamn a eke m’am ɔb m’ok agŋ ek’elm Jwifɛl a e low akr m’ok ɛl. Tasi ɛm a, m’erurm ek’ɛm e juma eke m’am kok lel ow eke mi kok lɛgŋ sig ɛm ab ab a, e low k’él ɔfr ɔfr.
48002003	Ɛtŋ Tit ek’anŋ ɛm ab, ke el Grɛk iy, ke wɛl ubrm likr es a, wɛl ɔnym’n lɛc ɛm eke li k’ubr likr es.
48002004	Gbɛkɔ agŋ lisijimɛl ayadŋu ek’anŋ ɛy ec’araŋn a erur eke wɛl k’ubr’r likr es. Agŋ amua ow anŋ ɛy ɛm es lɔl ɛm, eke k’otar ɛy akr úw ɛy ec’ewi e s’el Jesu Krist ɛm a e low any. -N’am erur eke si k’el ol e madu.
48002005	Ɛtŋ s’ɛlum ɛl abusu es wanci kaka, yec’ɛtŋ ke s’úcu Amani Mamn a e low nɛnyɛmbri nyam a s’ɔny es ɔny eci.
48002006	Gbɛkɔ, Nyamel ec’idr ɛsɛl ɛgbɛl a ɔɔm im low owr kaka eke mi ki kok. Ɛtŋ ɛm ec’a, ow elm ɛl ec’idr ɛsɛl ɛgbɛl eke -l’eel a elm low tasi ɛm ec’any af, aŋke Nyam ec’any af a, agŋ a fɛŋ el kpɛŋ kpɛŋ.
48002007	Kɔ tasi ɛm a, -l’ɛkn nana eke Nyam abul’m agŋ ek’elm Jwifɛl a ec’Amani Mamn e kokoba eke mi k’ɔb, ɛsɛ elel eke l’abul Piɛr eke k’ɔb ok Jwifɛl ab af.
48002008	Ɛtŋ -l’iri yɛj’eke Nyam ɛw’m agŋ ek’elm Jwifɛl a ec’ɛrm ɛs, ɛsɛ elel eke l’ɛw Piɛr Jwifɛl ec’ɛrm ɛs ab af.
48002009	Jak, Piɛr lel Jan ab, eke wɛl b’oc ɛsɛ Nyamel ec’es ɛwɛl af a, uw any ɛkn eke Nyam anake bibm ɛm abul’m juma na a; -l’eb ɛy abu, ɛm lele Barnabas ab, -li yɛgm eke -l’erur. Sica si dad s’okarir ɛy fɛŋ eke, ɛy si b’ow s’im si kok juma agŋ ek’elm Jwifɛl a ec’araŋn, ke ɛl -n’imn Jwifɛl ɛm eci.
48002010	Low cɛ eke -l’ibrmn ɛy a el, ke s’ɔ́kn Jerusalɛm e Nyamel ab ɛm ec’ɔgbɔru a e low. Ɛtŋ ɛm obi mi kok ow e low ɛrm nyam ɛm.
48002011	Gbɛkɔ eke Piɛr ow Antiɔs ek’anŋ Siri wus af a, m’atar in ab agŋ fɛŋ ec’any af, aŋke n’ɔny low ɔbr.
48002012	Tasi ɛm a, gbuŋ ke agŋ nyam nyam eke Jak ɛrm a ow a, Piɛr am us abu agŋ lisijimɛl ek’elm Jwifɛl ab ab. Gbɛkɔ lɛgŋ ek’agŋ a eke bi dogŋn likr es ubr owi es a ow a, Piɛr ocr sos es ɛtŋ ɛgŋm eke k’ij ob agŋ lisijimɛl ek’elm Jwifɛl ab ab ij, aŋke n’ɔny agŋ a eke bi dogŋn likr es ubr owi es a e muru.
48002013	Jwifɛl ab ɛm ec’agŋ lisijimɛl bɛb yɛji am kok ɛnyɛmbri yony yony owi na ɛsɛ Piɛr af, ɛtŋ Barnabas in obi yɛji igb ɛy ɛl ec’ɛnyɛmbri yony yony owi na ɛm.
48002014	Ɛtŋ eke m’ɛkn eke ɛl ec’es an a k’elm nyim nyim ke k’otarm es Amani Mamn e low nɛnyɛmbri nyam ab ab a, agŋ a fɛŋ ec’any af mi dad Piɛr m’ɛsɛ: "Ŋ ek’el Jwif a, ir ɛb aŋa ɛsɛ agŋ ek’elm Jwifɛl ab af ɛtŋ kokm yec’a eke Jwifɛl ec’ol a dad a. Bla sosiɛm ɛtŋ am erur eke k’ɔny agŋ ek’elm Jwifɛl a lɛc ɛm ir ɛb ɛsɛ Jwifɛl af ee?"
48002015	Ɛy s’el Jwifɛl ɛy e mew ɛm, kɔ s’elm bieku ɛjeci ec’agŋ ek’uwm Nyam ec’ol ab any a.
48002016	Gbɛkɔ s’uw any ek’ɛgŋ ec’elel eke Nyam b’oc’r ɛsɛ ɛgŋ nyim nyim af a, anŋ ɛgŋ a ec’ɔmn eke b’ɔny Jesu Krist ɛm a, kɔ ow elm Mois ec’ol a eke li b’ɛlum a sosiɛm. Na sosiɛm anake ɛy yɛj’eke s’el Jwifɛl a, s’ub Jesu Krist nawrɛ, yec’ɛtŋ ke l’úw ɛy any ɛsɛ agŋ nyim nyim af, ɛy ec’ɔmn eke s’ɔny Krist ɛm a eci, ke ow k’élm eke si kok ol a ec’ów a fɛŋ iy nɛny a eci. Tasi ɛm a, ɛgŋ kaka k’ow elm nyim nyim Nyam ec’any af eke li kok ol a ec’ów fɛŋ ek’am dad a iy nɛny yɛji.
48002017	Ɛy, s’am ɔl eke Nyam k’oc ɛy ɛsɛ agŋ nyim nyim af Krist sosiɛm. Sica, eke wɛl b’ɛkn ɛy ɛsɛ sikpl ɛsɛl af a, ke ayaf wɛl ki dadr ab ee? Ke Krist sikpl e juma n’am kok ee? Njaŋ, ow elm ɛbɛn!
48002018	Tasi ɛm a, eke m’ɛwl mɛny m’im ol a eke m’igŋ m’ɛlu es ab ɛm, ke ɛm sosi m’am ɔbr low a.
48002019	Ɛm, ol sosiɛm anake m’erurm eke mi k’ir ɛb ol ec’ij a. Ɛtŋ ów amua fɛŋ ɛcr ɛbɛn, yec’ɛtŋ ke m’ír ɛb Nyam eci. Ɛm m’uw olikŋ af Krist ab,
48002020	ɛtŋ m’anŋ owr, gbɛkɔ ow elm ɛm m’anm owr ij, kɔ Krist anake anŋ owr ɛm ɛm a. Jam aŋa, ɛm ec’owr anŋ a, mi bi kok ow e low Nyam Jim e nawrɛ e m’ub ab ɛm, in eke l’erur’m toŋ ke l’oc in e sel a l’irmn ɛm sosiɛm a.
48002021	Mi k’ɔtum m’ocm Nyam e bibm na m’ɔwlm. Tasi ɛm a, ek’ow el ol ɛm ɛgŋ b’ɛcr el nyim nyim ɛs Nyam ec’any af, ke Krist e luw a, ɔfr ɔfr ana!
48003001	Ɔny Galat eyŋ, kɔ nuŋ ɛm am uŋ ɔny! Ɔny bwo ec’ɛgŋ kokr ɔny agn ee? Ke, ɔny ec’any af kpata wɛl otar Jesu Krist ec’olikŋ af e luw a e low akr.
48003002	M’am erur eke ki kpabr low ibrm na es: kɔ ɔny ec’Abŋ Lala a ek’ɛŋan a, ol ec’ów a fɛŋ eke kokr iy nɛny a sosiɛm oglog Amani Mamn a ek’irir ke ɔnyn ɔmn ow ɛm a sosiɛm ee?
48003003	Bla sosiɛm ɛtŋ k’ɔtumn ɔnymn nuŋ ɛm ee? Ɔny, ɔbr nuŋ Abŋ Lala ɛm, sica ɔny obi e lɛc ɛm am erurir eke k’uwarir ab ee?
48003004	Ów amua fɛŋ ek’ɛŋn ɔny a, ɔfr ɔfr cɛ ow k’el ee? Ow itm ek’ow k’el ɔfr ɔfr.
48003005	Nyam b’ɔŋ ɔny in ec’Abŋ a, ɛtŋ li bi kok sakrowa ɔny ec’araŋn. Kɔ ol ec’ów a fɛŋ eke bi kokr iy nɛny a sosiɛm li bi kok ów amua n’ɔŋ ɔny oglog Amani Mamn a ek’irir ke ɔnyn ɔmn ow ɛm a sosiɛm ec’ee?
48003006	Kin yec’eke Nyam Lɛl dad Abraham e lís: n’ɔny ɔmn Nyam ɛm, ow ɔŋ Nyam oc’r ɛsɛ ɛgŋ nyim nyim af, in ec’ɔmn a sosiɛm.
48003007	Sica ow it eke k’uwr any ek’agŋ a fɛŋ eke b’ir ɛb ɔmn ɛm a, el Abraham ec’alaw tasi.
48003008	Nyam Lɛl ɛwar eke Nyam b’ow oc agŋ ek’elm Jwifɛl a, ɛsɛ agŋ nyim nyim af in ec’any af, ɛl ec’ɔmn a sosiɛm. Na sosiɛm anake Nyam Lɛl ikŋ anym ɔb Amani Mamn na ok Abraham eke: Nyam b’ow ɛcr ŋ ɛm, ɛdŋ wus na nimum ec’agŋ a ɔwrɔ.
48003009	Eke Abraham ub nawrɛ a, wɛl ɛdŋ’n ɔwrɔ; ɛbɛn nɛny nyam, wɛl b’ɛdŋ agŋ a fɛŋ ek’ub nawrɛ a ɔwrɔ, ɛsɛ elel eke wɛl ɛdŋn Abraham ab af.
48003010	Sica agŋ eke bi tutr eke, eke b’ɛlum ol ke Nyam óc’ŋ ɛsɛ nɛnyɛmbri nyam ɛs af a, musue el ɛl eci. Tasi ɛm a, Nyam Lɛl dad ninɛ: Gbre él ɛgŋ yec’eke sɛgŋ fɛŋ k’ow ɛluam ów a fɛŋ eke wɛl nɔn anŋ ol e lɛl ab ɛm a eci.
48003011	Ɛtŋ ow ayl yɛj’eke, ɛgŋ kaka k’ɔtum elm nyim nyim Nyam ec’any af ol ec’ɛlum a sosiɛm, aŋke Nyam Lɛl dad ninɛ: ɛgŋ yeci ek’el nyim nyim Nyam ec’any af a, b’ow anŋ owr in ec’ɔmn a eke l’oc l’ɛlu ow ɛm a sosiɛm.
48003012	Gbɛkɔ ol ɔnym low kaka ɔmn ab. Ow eke Nyam Lɛl nana dad a el: ɛgŋ yec’eke bi kok ol ec’ów a fɛŋ ek’anŋ’n ɛm a, b’ow anŋ owr in ɛm.
48003013	Gbɛkɔ Krist sɔg ɛy an ligbɛl ɛm ol e musue a e lís. In anake ɛy e musue a eke k’ɛŋn ɛy a, ɛy’r af a. Tasi ɛm a, Nyam Lɛl ɛm wɛl dad: Gbre él ɛgŋ fɛŋ ek’uw ke wɛl pag es likŋ af a eci.
48003014	Na sosiɛm anake ɔwrɔ a eke Nyam ɛwar eke k’ɛdŋ Abraham a, b’ow ɛbm agŋ ek’elm Jwifɛl a yɛji Krist sosiɛm, ke ɛy fɛŋ si b’ɛŋn ɔmn ɛm Abŋ Lala a eke Nyam ɛwar a.
48003015	Agŋ lisijimɛl, s’ocr ɛy ec’ɛb ir ɛm e low nyam s’ɔbar any: ek’ɛgŋ nyam kok aja e lɛl ɛw es ɛsɛ elel ek’ow it ab af, ɛgŋ kaka k’ɔtum ɔnym aja e lɛl na tɛtŋm es oglog nɔnm low ɛjeci ɛlum ɛm.
48003016	Ɛbɛn eke Nyam ɛwar Abraham lele iy a eke k’anŋ in ɛm ɛy ɔkm ab ab e low ana. Wɛl dadm ɛsmɛ: lele alaw a eke k’anŋ in ɛm ok ɔkm a, ɛsɛ agŋ nɔnɔ owi af. Njaŋ, ɛgŋ nyam cɛ e low. Tasi ɛm a, ow eke wɛl b’awl a el: lele iy a eke b’ow anŋ ŋ ɛm ɛy ɔkm ab ab. Ɛtŋ ɛgŋ a, in l’el Krist.
48003017	Kin low a e m’erur eke mi ki dad a: Nyam kok aja e lɛl nyam ɛw es, ɛtŋ ɛwar eke b’ow ucu ow e low ɔny es. Ol a eke akpo duw akpo likŋ lele lɛw ab ɛc, gbuŋ ke ɛy ɔkm a, k’ɔtum ɔnym abusu tɛtŋm low a eke Nyam ɛwar ow e low ɛw es ab es.
48003018	Sica, ek’ob ap a eke Nyam ɔŋ ɛsɛ aja af a, el ol sosiɛm, ke ow elm ɛwar a sosiɛm ij. Ke, tasi ɛm a, ɛwar a sosiɛm Nyam ɛlu in ec’ɛrm mamn ɔkm Abraham e lís.
48003019	Ɛtŋ ek’ow el ɛbɛn, ke bla sosiɛm Nyam ɔŋ agŋ ol ee? Ol el ob eke Nyam igŋ af, yec’ɛtŋ ke n’ɔ́ŋ agŋ uw ɛl ec’ów ek’akplm in ec’any af ab any, ɛtŋ ow it eke li k’anŋ toŋ ke ɛgŋ a eke k’anŋ Abraham ɛm ɛy ɔkm a ów; aŋke in sosiɛm wɛl ɛwar low a ɛw es. Ol a, afr ɛrm ɛsɛl ɛlu ow e low ɔkm, ɛtŋ ɛgŋ nyam anŋ ow ec’araŋn a.
48003020	Gbɛkɔ ow ibram ek’ɛgŋ nyam k’anŋ ow ec’araŋn ij, eke ow el ɛgŋ nyam cɛ eke low a ot es a, ɛtŋ Nyam cɛ anake low a ot es a.
48003021	Sica low na e nyandrɛ el bogŋ ec’ee? Ol lele Nyam e low a eke ɛwar ɛw es ab ab okrm af ee? Ow elm ɛbɛn! Blel ol nyam ɔtu eke k’ɔŋ ɛgŋ sel, ɛtŋ blel agŋ ɛŋn ol ikŋ na ana, ke blel nimamn ana, blel ol a ɔ́ŋ ɛl -l’el nɛnyɛmbri nyam ɛsɛl Nyam ec’any af.
48003022	Gbɛkɔ, Nyam Lɛl dad eke wus nimum in anŋ sikpl ec’abusu a ec’ew. Na sosiɛm anake ow it eke Nyam e low a ek’ɛwar ɛw es a, k’el tasi agŋ a fɛŋ ek’ub nawrɛ a eci, ɛl ec’ɔmn eke -n’ɔnyn Jesu Krist ɛm a sosiɛm.
48003023	Gbuŋ ke ɔmn e lɛgŋ a ów a, ol ɔnym ɛy ab ɛsɛ sobel ɛm ɛsɛl af, ɛtŋ s’am eku lɛgŋ a ek’ɔmn k’ɛlu sos ɔkm a.
48003024	Ow ɔŋ, ol el ɛy e nyimn ɛs toŋ Krist ow; yec’ɛtŋ ke Nyam óc ɛy ɛsɛ agŋ nyim nyim af in ec’any af ɛy ec’ɔmn a sosiɛm.
48003025	Sica eke ɔmn e lɛgŋ ow a, si k’ɔtum s’anm nyimn ɛs na ec’abu ɛm ij.
48003026	Ɔny fɛŋ, eel Nyam ec’ey ɔmn a ek’ɔny okr ɔny af Jesu Krist ab a sosiɛm.
48003027	Tasi ɛm a, ɔny fɛŋ okar af Krist ab mij nuŋ a eke wɛl ok ɔny ab ɛm, ɛtŋ ɛwal anŋn ɛsɛ Krist in obi af.
48003028	Sica ereb anm agŋ ek’el Jwifɛl lel agŋ ek’elm ab ec’araŋn, madu lel ewi ab ec’araŋn, ɔyɔw lel egŋ ab ec’araŋn; ɔny fɛŋ, eel nyam coco Jesu Krist ab ec’af okr ab ɛm.
48003029	Ɛtŋ ek’eel Krist eci, ke ɔny eel Abraham ec’ey ɛtŋ eel aja ij ɛsɛl ɛsɛ elel eke Nyam ɛwar ɛw es ab af.
48004001	Kin ɛm e tutr e m’ɔny a: ek’iy a ek’el aja ij ɛs a anŋ gɔŋni a, li b’ɛw ɛsɛ adu af. Ke tasi ɛm a, ob a fɛŋ in eci cɛ.
48004002	Gbɛkɔ, ow it ke n’ám ɛlum agŋ a ek’am ɛkn in e lís e low, ke am ɔsu in ec’ob a fɛŋ a, toŋ ke lɛgŋ a ek’ɛs ɛw a ów.
48004003	Ɛy yɛji ɛbɛn nɛny nyam. Eke s’anŋ ɛsɛ etuey af a, s’el wus aŋa e sabusu e lɛc a e madu.
48004004	Gbɛkɔ, eke lɛgŋ a e Nyam b’ɛbm ɛw es a ow a, l’ɛrm Jim ow. Wɛl ew’r yɔw ɛm ɛtŋ l’ir ɛb ol ɛm,
48004005	yec’ɛtŋ ke li sɔ́g agŋ a fɛŋ ek’anŋ ol ec’abusu ab ɛm a, ke s’ɔ́tu s’el Nyam ec’ey.
48004006	Gbɛkɔ, ke wɛl úw any eke eel in ec’ey a, Nyam ɔŋ Jim ec’Abŋ a ow ɛy ɛy ec’ɛrm ab ɛm; ɛtŋ Abŋ na anake b’ɔŋ ɛy si dad "Aba!" ow e nyandrɛ el, "ɛm Ɛs!"
48004007	Ow sosiɛm a, ŋ elm adu ij, kɔ iy; ɛtŋ ek’el iy a sosiɛm, Nyam b’ow ɔŋ aja eke li bɛbm l’ɛw in ec’ey ab es a.
48004008	Lɛgŋ sig ɛm a, uwmn Nyam any ɛtŋ eel sabusu ek’elm sinyam tasi yɛj’a e madu.
48004009	Sica yɛfɛnyna ɛm ek’uwr Nyam any, oglog yɛfɛnyna ɛm eke Nyam uw ɔny any a, ayaf ow it eke k’ɛwal ɛlumn wus aŋa e sabusu e lɛc ek’elm low kaka ab ee? Ayaf ɛmɛny ɔtur eke k’ɛwal eel ɛl e madu ee?
48004010	B’ucur sɛgŋ bɛb, awl bɛb, akpo e sɛgŋ bɛb lel akpo bɛb ab e low ɔnyn es.
48004011	M’am ɔny ɛrmij ɔny eci: eke juma e mi kok ɔny ec’araŋn a k’élm ɔfr ɔfr sosiɛm.
48004012	Agŋ lisijimɛl m’am ŋɔŋn ɔny, kòkr ɛsɛ ɛm af, aŋke ɛm yɛji mi kok ɛsɛ ɔny af. Kokmn’m low ŋuŋ kaka.
48004013	Ɔny, am ɔkan low ɛm eke m’ɔg es m’ɔb ɔny Amani Mamn e kokoba a, ow el ɛm ec’ɔl ɛm.
48004014	Ɛtŋ ɛm e sos megl a eke ɛm ec’ɔl ab ɛm itm eke wɛl ki lɛr a, ɔnym ɔny nɛnŋn walmn ɛlumn’m es. Kɔ ɔny kɔtɔkɔ, ebr’m ɛsɛ Nyam ec’ɛrm ɛs nyam af, oglog ɛsɛ Jesu Krist af.
48004015	Lɛgŋ a, anŋn sos ɛm iŋn ɛm. Ɛtŋ sica bla lowi ɛŋn ɔny ee? M’ɔtu eke mi dad m’ɛsɛ: lɛgŋ a, blel ɔnyn abusu eke ki sɔsmn ɔny ec’anyamn ab es ɔŋn’m, blel kokr.
48004016	Kɔ sica ɔny ec’ifnu m’ɛwl m’el low nɛnyɛmbri nyam e m’am dad ɔny a sosiɛm ee?
48004017	Agŋ amua ek’am kok ɛsɛ ɔny e lís e low cɛ wɛ’n am ɛw any af a, ɛl e sow tutr a akplm ɔny eci. Ɛl e low eke -n’am ɔl a cɛ el: ke -n’ɔny -li kpab ɔny es ɛm e lís, yec’ɛtŋ ke ɔ́tur lɛɛr ɛl.
48004018	Tasi, ow akpl ek’ɛgŋ k’ɔny ɔny e lís ec’erur, gbɛkɔ ke ow el low nimamn eci, ow it ek’ow k’el sɛgŋ fɛŋ, kɔ ke ow k’élm lɛgŋ eke mi b’anŋ ɔny ec’araŋn a cɛ.
48004019	Ɛm ec’ey, ɛmɛny m’am ij ɔny e gbre, gbre ek’otarir es ɛsɛ yɔw ek’am ew iy ec’ab af, ɛtŋ mi b’ow m’anŋ ɛm ɛbɛn toŋ ow áyl’m sos ɛm ek’ɔny fɛŋ Krist ir ɔny ɛm.
48004020	M’erur eke blel m’anŋ ɔny saw wanci na af, ke m’ɔ́tu mi dad ɔny odad akunda ɛjec’ɛm. Tasi ɛm a, mi k’uwm elel eke mi ki kokr ɔny e lís ab any.
48004021	Dàdr’m, ɔny ek’am erurir ek’ol k’ɛw ɔny es a: irimn yec’a ek’ol a am dad ab ee?
48004022	Nyam Lɛl dad eke Abraham in ew ey yony, Agar ek’el adyɔw ab ab ow’n ew nyam ɛtŋ Sara ek’el yɔw lewi ab ab yɛji ow’n ew nyam.
48004023	Adyɔw iyŋ a, wɛl ew’r igŋ nyam lele yɔw nyam ab ec’erur ɛm, kɔ yɔw lewi a ec’iy a, wɛl ew’r Nyam e low a eke ɛwar ab ɛm.
48004024	Odad na ɔny akr otar ɛjeci. Ɔyɔw yony a anŋ ɛsɛ sinm yony af. Krɛkrɛ e sinm a, el Sinayi lafɛny af ec’a, ɛtŋ li b’ew ey eke b’el madu: ke Agar ana,
48004025	ɛtŋ Agar anake el Sinayi lafɛny a ek’anŋ Arabi wus af a. Ɛtŋ in cɛ anake yɛfɛnyna ɛm a, n’anŋ ɛsɛ Jerusalɛm ec’ɛb a ek’in ec’ey ab ab el madu a.
48004026	Kɔ Jerusalɛm ek’anŋ afr a el lewi, ɛtŋ in anake l’el ɛy lis a.
48004027	Tasi ɛm a, Nyam Lɛl dad ninɛ: Sos ɛm íŋn’ŋ itr yɔw! Ɛ̀lu sos ɛm iŋn e lebl, ŋ ek’uwm iy ew e dudu any a; aŋke yɔw a eke wɛl igŋ ɛlu es a, b’ow ew ey akm yɔw a ek’ɔny igŋ a.
48004028	Sica agŋ lisijimɛl ɔny ec’a, ɛsɛ Isak af, eel ey eke wɛl ew ɛsɛ elel eke Nyam ɛwar ab af.
48004029	Gbɛkɔ ɛsɛ lɛgŋ sig ɛm ec’a eke Abraham ec’iy a eke wɛl ew igŋ lele yɔw ab ec’erur ɛm a, ijr iy a eke wɛl ew Nyam ec’Abŋ ec’erur ɛm a gbre a, yɛfɛnyna ɛm yɛji, ɛbɛn cɛ ow anŋ.
48004030	Kɔ Nyam Lɛl ɛm a, ayaf wɛl dadr ee? Wɛl dad ninɛ: ògŋ adyɔw a lel in ec’iy ab ab, aŋke adyɔw iyŋ a k’ɔtum ijm aja yɔw lewi a ec’iy ab ab.
48004031	Na sosiɛm a, agŋ lisijimɛl, ɛy s’elm adyɔw a ec’ey, kɔ ɛy yɔw lewi a ec’ey.
48005001	Krist sɔg ɛy, yec’ɛtŋ ke s’él ewi tasi. Na sosiɛm ìnymn es kikri lewi el na ɛm, ke ɔ́nyn sos ɔsu, ke k’ɛ́wlmn elmn madu ij.
48005002	Ɛm Pɔl, m’am dad ɔny: eke yɛbr wɛl ubr ɔny likr es, ke Krist elm low kaka ɔny ec’ij.
48005003	Ɛmɛny m’am usr lebl af mi dad ɛgŋ fɛŋ eke b’ɛgŋ likr es ubr owi eb a, ow it eke li k’ɛlum ol a nimum.
48005004	Ɔny ek’am ɔɔl eke k’eel nɛny nyam ɛsɛl Nyam ec’any af ol ec’ɛlum ɛm a, ɔny obi ɛm anake kpabr es Krist e lís a; ɛtŋ ɔny irmnin Nyam e bibm a ek’ɛŋan a.
48005005	Sica ɛy ec’a, s’oc ɛy e nawrɛ ub a s’ɛlu Nyam ɛm. In li b’ow n’ɔŋ ɛy s’el nɛny nyam ɛsɛl in ec’any af; low na anake s’am eku Abŋ Lala ec’abusu a eke b’ɛcr ɛy ec’ɔmn ab ɛm kok juma a.
48005006	M’am dad tasi ɛm m’ɛsɛ, eke s’okr af Jesu Krist ab a, ke wɛl úbr ɛy likr es oglog ke wɛl k’úbrm ɛy likr es, ow elm low kaka. Kɔ low tasi a cɛ el: úb nawrɛ, ke yɛ́gm ŋ ec’ɔmn a erur owi ɛm.
48005007	Ɔny ɔbr nuŋ sɛnyn sɛnyn! Bwo ec’ɛgŋ ɛdŋn ɔny eke k’ɛ́luamn low nɛnyɛmbri nyam ee?
48005008	Low yec’a eke wɛl dad ɔny ke ok ɔny es sos ɛm a, anm Nyam ek’ɛsŋ ɔny a ogŋ owm.
48005009	Ow anŋ ɛsɛ: "Lijru tɛɛli cɛ eke b’anŋ ma ɛm, ke b’ɔŋ ma a nimum inŋ ab af."
48005010	Gbɛkɔ, Ɛs Kɔtɔkɔ obn’m ɔmn ɔny e lís: k’ow ɔnymn tutr ɛjeci eke k’ow otarm es ɛm ec’ab ab. Ɛtŋ ɛgŋ a ek’am mumu ɔny a, ke ow el in ec’elel eke n’anŋn a, Nyam b’ow ɔb’r low gbre ij eci.
48005011	Agŋ lisijimɛl, kɔ ɛm, likr eke wɛl k’ubr ɔny es e kokoba ɛmɛny m’am ɔb ɔny ee? Ek’ow el nawrɛ, bla sosiɛm ɛtŋ ɛmɛny wɛl am ijr’m gbre ee? Tasi ɛm a, eke m’am ɔb likr es ubr owi e kokoba ke Krist ec’olikŋ a elm ɛgŋ kaka e wus ɛlu owi ij.
48005012	M’am erur ek’agŋ amua ek’am mumu ɔny likr es ubr sosiɛm a, blel -li kok ow afŋ na es; -li kok -l’el egŋ agbru.
48005013	Agŋ lisijimɛl, Nyam ɛsŋ ɔny in e lewi ij ab ɛm, gbɛkɔ lewi ij ikŋ na itm eke k’ɔŋ ɔny abusu kokr ɔny e sos af ec’ów eke b’aw ɔny a. Ow tasi eke ki kokr a el, ke erur ɛm, kókr ów ɔŋanin ɔny ɔfr.
48005014	Ol na nimum anŋ ol nyam na ɛm: Ow it eke k’erur ɛgŋ kaka fɛŋ ɛsɛ ŋ obi af.
48005015	Sica eke bi kokr ɛsɛ akp ɛm ndey af, ám gugŋnin ke ám ɔnyn ijarir ɔny ɔfr, ke ɛ̀wr ɛrm, b’ow ŋuŋanin ɔny ɔfr.
48005016	Na sosiɛm mi dad m’ɛsɛ: yɛ̀br Abŋ Lala nyimn ɔny ec’ɛb ir a, yec’ɛtŋ ke ki kókmn ɔny e sos af ec’ów eke b’aw ɔny a.
48005017	Sos af ec’ów amua eke b’aw ɔny a, ɛ́gŋm Abŋ Lala e low ebm ɛtŋ Abŋ Lala yɛji ɛ́gŋm sos af ec’ów amua eke b’aw ɔny a e low ebm. Ɛl yony mum ec’araŋn a atarir, ɛtŋ ow e liy eke b’anŋ ɛm ɛy ɔkm a el, ke k’ɔtumn kokmn yec’a ek’am erurir a.
48005018	Gbɛkɔ eke Abŋ Lala bi nyimn ɔny, ke ɔny anmn ol ec’es ɛw ɛm ij.
48005019	Ów a eke ɛy e sos af ec’ów aw b’ɔsu, ke wɛl b’ɛkn a el: agŋ e lɔsŋn e b’agbr ɛgŋ kaka fɛŋ ab, ɛb eke -li b’ir sikpl ɛm, ów ɔbr ɔbr eke -li bi kok ɛl ec’erur ɛm;
48005020	sinyam yadŋ e nuŋ igŋ, agn kok owi; agŋ ec’ifn owi, ów ɛsu, nyamnɛyr ɔnyanin; ɛrm bebl, agŋ fɛŋ ec’es ɛw owi, ɛm bubr owi lel ɛl ɔfr ɛm ec’ijarm owi ab.
48005021	-N’am erur eke ɛl lawlɛl ec’ob ek’ɔny a ɛl yɛji -n’ɔny, -l’el mar ɛgŋu, ob iju, ɛtŋ ɛmɛny -li bi kok ów ɛjeci nɔnɔ ek’otarir es amua eke wɛl dad ab ab. M’am ɛwar ɔny ɛtŋ m’ikŋ anym mi dad yɛji: agŋ a eke bi kok ów amua a, k’ow ɛŋnm usu Nyam e gbreŋgbi usu a.
48005022	Sica kin ey yec’eke Abŋ Lala b’ɔsu ɛy ɛm: erur, sos ɛm iŋn, ɛrm es ɛy, low eku, ɛrm mamn, low kok ɔŋ ɛgŋ, cɛcɛ el,
48005023	ɛrm frɔrɔ, sos es ɔnyn. Mi k’ɔnym ɔmn eke ol k’ifn ów amua.
48005024	Agŋ a ek’el Jesu Krist ec’a, oc ɛl e sos af ec’ów aw a eke b’irmn ɛl a ɛw olikŋ af.
48005025	Sica, ek’ow el Abŋ Lala ɛm s’am ir ɛb a, ke si yɛ́b Abŋ ikŋ na nyimn ɛy.
48005026	Si k’éel és ɛfuu, ów ɛsu k’ánŋ ɛy ec’araŋn, nyamnɛyr ɔnyanin yɛji k’ánŋ ɛy ec’araŋn.
48006001	Agŋ lisijimɛl, eke b’ɛkan ɔny ɛm ec’ɛgŋ nyam ek’am kok low ek’akplm a, ɔny eke Nyam ec’Abŋ a am nyimn ɔny a, ɛ̀lumn in abu l’ɛ́wl l’eb ejagb mamn a; gbɛkɔ ke ow él ɛrm frɔrɔ ɛm. Ɛtŋ m’am dad eke ɔny ɛm ec’ɛgŋ fɛŋ k’ɛ́w sos ɛrm, ke kí yɛbmn mɛju owrm ɔny.
48006002	Òkmnin sel es ɔny e sɛrɛkp leg leg ec’uyu ɛm: ow ɛm anake b’ow ɛlumn Krist ec’ol a.
48006003	Ek’ɛgŋ nyam bi tutr ɛsɛ in el any ɛs ɛtŋ l’elm ob kaka a, ke in sosi n’am ɛjur.
48006004	Ow akpl ek’ɛgŋ ɛgŋ k’ɔny in ec’es an a igbl ogŋ ɛkn; ek’ow akpl’l sos ɛm, ke ow él in sɔny eci, kɔ ke li k’ócm l’ɔbarm lawlɛl ec’ab ab,
48006005	aŋke ɛgŋ ɛgŋ b’ow uyu in obi ec’ɛrɛkp.
48006006	Ɛgŋ yec’eke b’ɛŋn Nyam ec’odad a e low yɛgm a, it eke ki cɛc in ec’ob e n’ɔny a, ɛgŋ a eke bi yɛgm’n low ab ab.
48006007	K’ɛ̀jurir ɔny sosi: ow itm eke wɛl ki kokr Nyam miyɛr. Ɛgŋ, ow a cɛ eke li b’ewl a, li b’ub.
48006008	Eke ɛgŋ ewl ów eŋuŋ eke b’aw’r a in ec’ɔgm a, li b’ow l’ub luw; kɔ eke l’ewl yec’a ek’Abŋ Lala b’erur a, li b’ow l’ub sel ek’ɔnym uwr.
48006009	Sos k’ám ɛy low nimamn e kok ɛm, aŋke e s’amnm sos, ow e wanci b’ow a, si b’ow s’ub.
48006010	Na sosiɛm, eke s’ɔny abusu a, si kók ɛgŋ fɛŋ low nimamn, ab brobro ɔmn ɛm ec’agŋ lisijimɛl a.
48006011	Sica ɛm obi ec’abu ɛm anake m’am nɔn lɛl a, ɛsɛ elel eke lɛl mɔni a e sagb a am yɛgm ab af.
48006012	Agŋ a ek’am erur ek’ɔny ɔny lɛc ɛm ubar likr es a, el agŋ ek’am erur eke k’ij any agŋ ɛm. Ɛtŋ -n’am kok ɛbɛn, yec’ɛtŋ ke wɛl k’íjrm ɛl gbre Krist ec’olikŋ a sosiɛm.
48006013	Agŋ amua ek’ɛgŋ likr es ubr owi eb a, ɛl obi a -l’ɛluamn ol a; -l’erur eke k’ubar likr es, yec’ɛtŋ ke -n’ɔny abusu -l’ɔpr ów, eke lɛc ɛm ɛgŋn mɛny ɛwr ikŋ na e low ebr.
48006014	Ɛm ec’a, ɛy Ɛs Kɔtɔkɔ Jesu Krist ec’olikŋ af e luw a ec’ów cɛ m’erur eke mi k’ɔpr, aŋke Krist ec’olikŋ af e luw a, ɛm ec’a, ow ɛw ɛsɛ wus ec’ob a fɛŋ eke wɛ’n uw af, ɛtŋ ɛm yɛji m’ɛw ɛsɛ ɛgŋ eke uw wus ec’ob a fɛŋ ec’any af af.
48006015	Na sosiɛm, eke wɛl ubr’ŋ likr es oglog wɛl ubrm’ŋ es yɛji, low kaka anm ɛm, kɔ yeci tasi ek’el low a el: ke él ɛgŋ owr.
48006016	Sica agŋ a fɛŋ eke b’ɛlum ɛm e low yɛgm a ɛl ec’ɛb ir ɛm a, m’am dad eke: Nyam ec’ɛrm es ɛy a lel ɛrm mamn ab ab k’ánŋ ɛl af, ɛl, lel agŋ a fɛŋ ek’el Nyam ec’ Israɛl ab ab.
48006017	Yɛfɛnyna ɛm a, ɛmɛny ɛgŋ kaka fɛŋ k’ow k’ijr’m gbre ij, aŋke ɛm e sos af e mɛny ɛwr amua, el Jesu e gbre e m’ij a e mɛny ɛwr.
48006018	Agŋ lisijimɛl, ke ɛy Ɛs Kɔtɔkɔ Jesu Krist ec’ɔwrɔ a, ánŋ ɔny fɛŋ ab. Amɛn.
49001001	Ɛm Pɔl, Jesu Krist ec’ɛrm ɛs aŋke Nyam erur, m’am awŋ Nyam ec’agŋ lala ek’anŋ Efɛs baŋn, ke b’us Jesu Krist jam nɛny nyam ɛm a, lɛl na.
49001002	Ke Nyam ɛy Ɛs lel ɛy Ɛs Kɔtɔkɔ Jesu Krist ab ɛ́dŋ ɔny ɔwrɔ ke ɔ́ŋ ɔny ɛrm es ɛy.
49001003	Si kɔ́klmn Nyam eke el ɛy Ɛs Kɔtɔkɔ Jesu Krist ec’Ɛs a! N’ɔŋ ɛy Abŋ Lala ec’ɔwrɔ fɛŋ eke anŋ afr a, ɛy lele Krist ab ec’af okr ab ɛm.
49001004	Gbuŋ ke wɛl kok wus a, Nyam ɛcr Krist ɛm sɔsum ot ɛy s’el in eci, yec’ɛtŋ ke s’él lala ke si k’ítam ɛm kaka in ec’any af. Nyam erur ɛy ɛtŋ l’ikŋ anym li bɛbm
49001005	eke li b’ow l’ɛcr Jesu Krist ɛm l’eb ɛy ɛsɛ in ec’ey af. In ec’ɛrm mamn ab ɛm l’erur low na,
49001006	yec’ɛtŋ ke si kɔ́klm Nyam, in ec’anygbɛl ec’ów amamn e sagb a eci. Ów amamn fɛŋ, in ec’Iy e l’erur ab ɛm li b’ɛcr n’ɔŋ ɛy.
49001007	S’anŋ Krist ɛm ɛtŋ in e mebl ab ɛm li sɔg ɛy, l’oc ɛy e sikpl a l’ap ɛy; ɛtŋ ow ɛlu Nyam ec’ɛrm mamn ligbɛl a eke ɔny a e low ɔkm.
49001008	Ɛɛ, Nyam ɔnyn ɛy ɛrm mamn afŋn es. N’ɔŋ ɛy sɛwr fɛŋ lele low any uw ab.
49001009	N’ɔŋ ɛy s’uw in e low a eke lɔl es ab any, low a eke in ec’ɛrm mamn ab ɛm, l’ikŋ anym li bɛbm l’ɛw es eke li k’ɛcr Krist ɛm li kok a.
49001010	Low ikŋ a eke Nyam ki kok uwar lɛgŋ a eke li sɔsum l’ɛw es ab ɛm a, el ke l’ás ob fɛŋ ek’anŋ afr lele wus ab a luku es ɛw nyam coco eke el Krist ab ɛm.
49001011	Ɛtŋ ɛy eci Krist ab ec’af okr ɛm a, Nyam ɔŋ ɛy aja a eke k’ɛbm ɛy, ke l’ikŋ anym li bɛbm ow e low l’ɛw es a. Li kok low na fɛŋ aŋke l’ɛgŋ l’eb ɛtŋ l’erur,
49001012	yec’ɛtŋ ke ɛy e s’el agŋ krɛkrɛ ek’oc ɛl ec’ɔmn ɛlu Krist ɛm a, si kɔ́klm Nyam, in ec’anygbɛl a eci!
49001013	Ɔny yɛji, anŋn Krist ɛm aŋke irir odad tasi a ek’el Amani Mamn a eke bi sɔg ɔny a. Eke ocr ɔny ec’ɛrm a ɔŋn Krist a sosiɛm, Nyam ɛw ɔny mɛny ɛwr nyam af. Mɛny ɛwr a, ow ow el Abŋ Lala a eke l’ɛwar eke li b’ow n’ɔŋ ɛy a.
49001014	Abŋ Lala na, el aja a eke si b’ow s’ɛŋn Nyam ec’abu ɛm a eci krɛkrɛ. Ɛtŋ li bi yɛgm ɛy tasi eke si b’ow s’ɛŋn aja na lɛgŋ a eke Nyam b’ow sɔg ɛy low ŋuŋ fɛŋ ɛm a. Ow sosiɛm si kɔ́klmn Nyam, in ec’anygbɛl a eci!
49001015	Ow sosiɛm, lɛgŋ a ɛtŋ eke m’iri wɛl dad eke ɔny ɔnyn ɔmn Ɛs Kɔtɔkɔ Jesu ɛm ɛtŋ ɔny b’erurir agŋ a ek’in el Nyam ec’agŋ lala a,
49001016	m’ɔ́pim eke mi k’ɛlu Nyam bia sɛgŋ fɛŋ ɔny eci ɛm e Nyam ŋɔŋn fɛŋ ɛm.
49001017	M’am ibrm ek’ɛy Ɛs Kɔtɔkɔ Jesu Krist e Nyam a, anygbɛl ec’Ɛs a k’ɔŋ ɔny sɛwr, ke l’ɛ́lu sos ɔkm li yɛgm ɔny, yec’ɛtŋ ke úwr ir any tasi.
49001018	M’am ibrm’n eke li k’ɛkan ɔny ec’ɛrm ɛm e tutr ab es, yec’ɛtŋ ke úwr low ɔmn a eke n’ɔŋ ɔny lɛgŋ a eke l’ɛsŋ ɔny a, ke úwr in ec’aja ec’ob ɔny ligbɛl sɔbɔ a eke l’ɛw es agŋ lala a ec’ab any.
49001019	Ɛtŋ ɔny b’ow uwr lɛc liplemu a eke Nyam ɛlu ɔkm ɛy eke si b’ub’r nawrɛ ec’a. In ec’abusu a lel in e lɛc ab ab,
49001020	l’ɛlu ow e low ɔkm Krist ɛm, lɛgŋ eke l’igbm ow luw ɛm, ke n’ɔŋ ow ow sig’r es lidr abu af afr a.
49001021	Yogŋ, Krist anŋ es ɛw fɛŋ, abusu fɛŋ, lɛc fɛŋ, es akm fɛŋ lele nin ɛjeci fɛŋ eke wɛl ɔtu eke k’ɛsŋ a e nuŋ af. Tasi, n’anŋ ob fɛŋ ek’anŋ a e nuŋ af, ɛtŋ ow elm yɛfɛnyna e lɛgŋ na ɛm cɛ, kɔ lɛgŋ eke b’ow ow ab ɛm yɛji.
49001022	Ɛɛ, Nyam oc mob mob a pupukpaŋ ɛw es Krist ec’akr ew a, ɛtŋ l’ɛw ow ɛsɛ Nyamel nimum eci nuŋ af,
49001023	ɛtŋ Nyamel el Krist eci sos megl a. In ɛm wɛl b’ɛkn Krist nimum, ɛtŋ Krist, in iy afr lele wus ab nimum.
49002001	Lɛgŋ ek’ɛc ab ɛm, uwr ɔny ec’ów ɔbr lel ɔny e sikpl ab ab sosiɛm.
49002002	Ɔny iir ɛb ɛsɛ elel eke wus ec’agŋ b’ir ɛb ab af; ɛlumn sabusu eŋuŋ ec’es ɛw ɛs a ek’in ec’es ɛw anŋ lɛf ɛm a. Es ɛw ɛs a, in l’el low ŋuŋ ec’abŋ a eke caca ɛm a am kok juma agŋ a ek’ɛ́luam Nyam ab ɛm a.
49002003	Lɛgŋ ab ɛm, ɛy yɛji s’anŋ ɛsɛ agŋ amua af, ow a eke s’am ir ɛb ɛsɛ elel ek’ɛy ec’ów aw eŋuŋ b’ɔŋn ɛy ab af a. S’ɛlum ɛy ec’ów aw eŋuŋ a lel ɛy e sow tutr eŋuŋ ab ab. Ɛtŋ ɛy ec’elel tasi a eke s’anŋn a sosiɛm, s’it eke Nyam eci jɛj ok a k’ɔŋ ɛy s’abur es ɛsɛ agŋ likpr ab af.
49002004	Gbɛkɔ Nyam eci sɔrŋ ikŋ a agb nɔnɔ ɛtŋ in ec’erur eke n’ɔny ɛy ec’a ɔnym any ɔkŋnin;
49002005	na sosiɛm anake ɛy eke s’anŋ ɛsɛ agŋ ek’uw abŋ ɛm ɛy ec’ów eŋuŋ a sosiɛm a, n’ɔŋ ɛy s’anŋ owr Krist ab a. Ɛɛ, Nyam e sɔrŋ ikŋ a anake sɔg ɛy a.
49002006	Jesu Krist ab ec’af okr ab ɛm Nyam igbm ɛy luw ɛm, ɛtŋ Krist ab cɛ n’ɔŋ ɛy si sig es afr.
49002007	Nyam ɛlu in ec’ɛrm mamn eke n’ɔnyn ɛy a ɔkm Jesu Krist ɛm, yec’ɛtŋ ke li yɛ́gm ɛy sɛgŋ fɛŋ in e sɔrŋ ikŋ ligbɛl ab ɛm eci gbreŋgbi eke l’ij a.
49002008	Tasi ɛm a, in eci sɔrŋ ikŋ ab ɛm anake li sɔg ɔny a, aŋke ɔny ubr nawrɛ. Ow elm ɔny ɛm ow anm owm, kɔ Nyam in obi eci bibm eke ɔŋ ɔny.
49002009	Sel ɛŋn na, ɛŋnmn in ɔny ec’ów kok ɛm; ow sosiɛm a ɛgŋ kaka k’ɛ́w sos.
49002010	Tasi ɛm a, Jesu Krist ab ec’af okr ɛm anake Nyam kok ɛy a. Li kok ɛy yec’ɛtŋ ke s’ír ɛb ów amamn kok ɛm. Ɛtŋ ów amamn amua, Nyam ikŋ anym bɛbm ɛw es eke si ki kok.
49002011	Ɔny uwr any eke Jwifɛl el agŋ eke wɛl ubr likr es, ke b’erur ɛsŋn ɛl sosi 'agŋ ek’ubr likr es'. Ɔny ek’elmn Jwifɛl mew ɛm ɛtŋ a, wɛl ubrm ɔny likr es ɛtŋ ow b’ɔŋ -li b’ɛsŋ ɔny 'agŋ ek’ubrm likr es.' Ow sosiɛm, ɔny ɔ̀kan lɛgŋ ab ɛm ec’ob eke eel a:
49002012	ɔny eel agŋ ek’uwm Krist any, agŋ eke wɛl awlm Nyam ec’agŋ ab ɛm, ke anm sinm a fɛŋ eke Nyam ɛwar a e low ɛm, ɔnym low ɔmn kaka, ke uwm Nyam any ɛl ec’ɛb ir ɛm wus af aŋa.
49002013	Gbɛkɔ sica, Krist ab ec’af okr ab ɛm, ɔny eke lɛgŋ ab ɛm kpabr es a, lɛgŋ na ɛm a, Krist eci mebl a ɔŋ ɔny okar af.
49002014	Ɛɛ, in l’el ɛy ec’ɛrm es ɛy. Li kok Jwifɛl lel agŋ ek’elm Jwifɛl ab ab el agŋ nyam coco. Li bubm sifn e lakp a eke cɛc ɛl ab es, in eci sos megl a eke li wawr egb olikŋ af ab ɛm.
49002015	N’ɔny Mois ec’ol a ec’es ɛw a lel ow ec’ów kpɛti kpɛti ab ab l’ɔwr es. Ɛtŋ Jwifɛl lel agŋ ek’elm Jwifɛl ab ab, li kok wɛl el agŋ nyam coco ek’okr af in ab, ɛtŋ ɛbɛn a ow el ɛrm es ɛy.
49002016	In ec’olikŋ af e luw ab ɛm, n’ɔny Jwifɛl lel agŋ ek’elm Jwifɛl ab ab l’okr af el sos megl nyam coco ɛtŋ n’ɔny l’okr wɛl ɛm Nyam ab, ɛtŋ ɛbɛn a l’ibi ifanin.
49002017	Ow am yɛgm eke Krist, ɛrm es ɛy ec’Amani Mamn e kokoba l’ow l’ɔb l’ok ɔny ek’elm Jwifɛl ke kpabr es Nyam e lís a, lele Jwifɛl eke titm Nyam ab ab.
49002018	Tasi ɛm a, Krist ɛm anake si k’ɛcr ɛy fɛŋ, Jwifɛl lel agŋ ek’elm Jwifɛl ab ab, ke s’ɔ́tu si titm Nyam ɛy Ɛs, Abŋ Lala nyam a cɛ ec’abu ɛlum ɛm.
49002019	Ow sosiɛm a, ɔny ek’elmn Jwifɛl a, elmn etu agŋ ij oglog gbeŋ ec’agŋ. Kɔ ɔny anŋn Nyam ec’agŋ lala ab ɛm, ɔnyn ów a fɛŋ ec’abusu ɛtŋ eel Nyam e bosu ab ɛm ec’agŋ.
49002020	Sica ɔny eel êl a ek’in eci misigrer a el Krist ec’ɛrm ɛsɛl a lele kokoba ɔb ɛsɛl ab ab a. Ɛtŋ lɔy ɛm eci lebn tasi a, el Jesu Krist in obi.
49002021	Krist ab ec’af okr ɛm anake êl a eci mebn a fɛŋ b’okr af inym es kikri a. Ɛtŋ in cɛ li b’ɔŋ êl a agb el Nyamel lala eke Ɛs Kɔtɔkɔ oc ɛw saw.
49002022	Eke okar af Krist ab a sosiɛm anake ɔny yɛji anŋn êl a eke wɛl us ab ɛm a. Ɛtŋ agŋ likpr a fɛŋ ab, okar af eel êl eke Nyam ɛcr in ec’Abŋ ab ɛm ir ɛm.
49003001	Ɛm Pɔl, m’el Jesu Krist e sobel ɛm ɛs, ɔny ek’elmn Jwifɛl a sosiɛm eci.
49003002	Ɔny, m’ɔny ɔmn eke irir juma eke Nyam, in ec’ɛrm mamn ab ɛm abul’m eke mi ki kok ɔny ec’a e low.
49003003	L’ɛlu low a eke lɔl es a ɔkm m’ɛkn, low a eke mi nɔn ow e low tɛl cɛ afr ɛm a.
49003004	Ɛm e lɛl a ec’awl ɛm, b’ow ɛkan elel eke m’uw Krist e lís e low eke lɔl es ab any a.
49003005	Low ikŋ a, lɛgŋ ek’ɛc ab ɛm a, Nyam ɛlum’n ɔkm yɛgam ɛy lagŋɛl. Kɔ yɛfɛnyna ɛm a, l’ɛcr in ec’Abŋ ab ɛm l’ɛlu ow ɔkm, li yɛgm in ec’ɛrm ɛsɛl a lele kokoba ɔb ɛsɛl lala ab ab eke li sɔsum l’ot l’ok saw a.
49003006	Kin low a eke lɔl es a: agŋ a eke elm Jwifɛl ke okr af Jesu Krist ab Amani Mamn ab ɛm a, b’ow ɛŋn aja nyam a cɛ ɛsɛ Jwifɛl ab af. -Li b’ow -l’el sos megl nyam ec’agŋ, ɛtŋ low a eke Nyam ɛwar ɛw es a -li b’ow -n’anŋ ɛm.
49003007	Nyam, in ec’ɛrm mamn ab ɛm, ɔŋ’m abusu eke mi k’el Amani Mamn na e juma kok ɛs, in e lɛc a ec’abu ɛlum ɛm.
49003008	Ɛm, m’el nawrɛ ub ɛsɛl ab ɛm ec’ɛgŋ saka sakali. Gbɛkɔ m’ɛŋn bibm na eke mi k’ɔb Krist ec’ob ɔny a ek’ɔnym nuŋ a ec’amani, m’ok agŋ a ek’elm Jwifɛl a.
49003009	Tasi ɛm a, god’ɛtŋ, Nyam eke el mob mob fɛŋ eci kok ɛs a, lɔl low a eke li bɛbm l’ɛw es ab es in ɛm. Ɛtŋ elel eke Nyam b’ow kokr low na eke lɔl es a e low iy nɛny a, m’ɛŋn bibm eke mi ki yɛgm kpata.
49003010	Ow b’ow ɔŋ ɛtŋ Nyam b’ow ɛcr Nyamel a eke l’ɛsŋ ab ɛm, n’ɔ́ŋ mob a fɛŋ ek’anŋ afr ke ɔny es ɛw lel abusu ɔny ab a úw in e sɛwr ab any. Nuŋ ɛm ɔny na Nyam b’ɛlu’l ɔkm sakunda ɛrŋ ɛrŋ ɛm,
49003011	low a eke l’ikŋ anym li bɛbm l’ɛw es god’ɛtŋ a sosiɛm eci. Low ikŋ na, l’ɛcr ɛy Ɛs Kɔtɔkɔ Jesu Krist ɛm, li kok ow iy nɛny.
49003012	Ɛy eke s’okr af Krist ab ke s’ub’r nawrɛ a, sica abusu ɛru ɛy es eke si k’ɔwl abu s’im Nyam ec’any af ɔmn ɛm.
49003013	Na sosiɛm anake m’am ŋɔŋn ɔny ek’ɛm e gbre e m’am ɛgŋ m’eb ɔny sosiɛm a, k’ɔ́wrm ɔny sos es a. Tasi ɛm a, ow b’ow el ɔny ec’anygbeŋ ligbɛl.
49003014	Ow sosiɛm m’am ok ɔwrɔkp wus Nyam ɛy Ɛs ec’any af,
49003015	in ɛm eke bosu fɛŋ ek’anŋ afr lele wus ab anŋ a.
49003016	M’am ŋɔŋn’n ek’in ec’anygbɛl e gbreŋgbi eke l’ij ab ɛm, li k’ɛcr in ec’Abŋ ab ɛm n’ɔ́ŋ ɔny lɛc inymn es kikri ɔny ec’ɛrm ab ɛm.
49003017	Ke Krist ír ɔny ec’ɛrm ab ɛm ɔny ec’ɔmn a sosiɛm, yec’ɛtŋ ke ókr min erur ɛm, ke ɔny nimum a sígr es erur ab ɛm.
49003018	Ɛtŋ b’ow ɔnyn abusu, ɔny lele Nyam ec’agŋ lala a fɛŋ ab, írir mɛwl ɛm tasi Krist ec’erur a ec’es ar, sɔfu, sigb lel ow e sibn ab ab.
49003019	Ɛɛ, m’am erur eke k’uwr Krist ec’erur ab any, eke l’agb l’akm low fɛŋ ek’ɛgŋ ɔtu eke k’uw any a yɛji, yec’ɛtŋ ke ɛ́ŋan Nyam ec’owr anŋ a, ke l’ír ɔny ɛm nimum.
49003020	Nyam e lɛc a am kok juma ɛy ɛm ɛtŋ eke si b’ibrm’n low a, l’ɔtu eke li ki kok ow afŋ es! In e lɛc a agb akm yec’a e s’ɔtu eke si ki tutr a.
49003021	Anygbɛl él in eci, in e Nyamel ab ɛm lele Jesu Krist ɛm ab akpo akpo fɛŋ lele sɛgŋ fɛŋ ab! Amɛn.
49004001	Ɛm eke m’el sobel ɛm ɛs Ɛs Kɔtɔkɔ sosiɛm a, kin yec’eke m’am ok ɔny mɛrm sabu af mi dad ɔny: ɔny eke Nyam ɛsŋ ɔny a, ɔ̀nyn es an ek’ot ɔny ec’ɛsŋ ab es.
49004002	Sɛgŋ fɛŋ ìsr es, èel frɔrɔ, ɔ̀nyan sos es low ɛm, ɛ̀gŋn ɛgŋ ɛgŋ ec’elel eke anŋn a ebr erur ɛm.
49004003	Àtar sos es ucur af okr a eke Abŋ Lala b’ɔŋ ɔny a ɔnyn es, ɛrm es ɛy a eke b’ɔny okr ɔny af ɔny ɔfr ɛm a;
49004004	aŋke Nyam kok sos megl nyam, n’ɔŋ ɔny Abŋ Lala nyam, ɛtŋ low ɔmn nyam ɛm cɛ l’ɛsŋ ɔny.
49004005	Ɛtŋ ɔnyn Ɛs Kɔtɔkɔ nyam, ɔmn nyam lele mij ok nuŋ nyam ab,
49004006	Nyam nyam cɛ eke el agŋ fɛŋ ec’Ɛs eke ɛw fɛŋ es, bi kok low fɛŋ agŋ fɛŋ ɛm, ke ir agŋ fɛŋ ɛm a.
49004007	Gbɛkɔ ɛy ɛm ec’ɛgŋni nyam nyam ɛŋn in ec’ob ap ek’it a, ob ap ab ɛm eci yec’a eke Krist ɔnyn’n ɛrm mamn ɔŋ’n a.
49004008	Kin yec’eke Nyam Lɛl dad: Eke l’uyu afr kpoŋ ɛm a, l’ot sobel ɛm ɛsɛl ab n’im; ɛtŋ li cɛc agŋ sob ap.
49004009	Kɔ l’uyu afr a, in ec’iri tasi a el bogŋ ec’ee? Ow am yɛgm eke l’ikŋ anym l’us es n’im esr ɛm a, ek’el wus af aŋa a.
49004010	Ɛtŋ ɛgŋ a ek’us es a, in cɛ l’el ɛgŋ a ek’uyu afr kpoŋ ɛm a, yec’ɛtŋ ke li fáf es l’eb wus na nimum.
49004011	In anake li cɛc ob ap ek’it a n’ɔŋ agŋ, ke ow ɔŋ agŋ bɛb el Krist ec’ɛrm ɛsɛl, bɛb el kokoba ɔb ɛsɛl, bɛb el Amani Mamn a ec’es ɔmun ɛsɛl, bɛb el pastɛrɛl oglog low yɛgm ɛsɛl a.
49004012	Li cɛc agŋ amua sob ap amua, yec’ɛtŋ ke wɛl ɔ́ŋ agŋ lala a ek’el Nyam ec’a úw juma e ki kok, ke ɔ́ŋ Krist e sos megl a imn anym ec’ab any.
49004013	Nɛnɛ anake ɛy fɛŋ si b’ow s’ɔny ɔmn lele Nyam ec’Iy a ec’any uw nyam coco ab a. Ɛtŋ si b’ow s’el agŋ ek’ɔny ɔmn ek’usu ɛtŋ si b’ow s’agb s’anŋ ɛsɛ elel eke Krist anŋn ab af.
49004014	Sica si k’ow s’elm ey abu ɛm ij. Si k’ow s’anm ɛsɛ mijɛtŋ gɔŋni eke okij e mra am ɔny wɔwl usu fɛŋ eke l’erur ab af ij. Ɛtŋ si k’ow si yɛbm sow tutr yadŋ eci lɛf a ɛlulm ɛy, ocm ɛcm ɛy usu fɛŋ ij. Agŋ k’ow ɔtum irmnm ɛy ɛl eci mɛju ab ɛm ij.
49004015	Ɛtŋ eke si bi dad low nɛnyɛmbri nyam erur ɛm, si b’ow s’agb fɛŋ ɛm s’imn Krist ek’el nuŋ a ogŋ.
49004016	In ɛm anake sos ogog ogog a fɛŋ b’inym es kikri, ke b’okr af a. Sos ŋgigŋnel usu nɔnɔ b’ɔŋ sos megl a nimum ókr af, ɛtŋ eke sos ogog nyam nyam fɛŋ bi kok in e juma ek’it a, sos megl a nimum b’agb ɛtŋ b’ɔny lɛc erur ɛm.
49004017	Kin low yec’a eke m’am dad, ke nɛny am at’m es mi dad Ɛs Kɔtɔkɔ e nin ɛm a: ow itm eke k’aan es ɛsɛ Nyam any uwm ɛsɛl eke b’us ɛl e sow tutr eke low kaka anm ɛm a jam a.
49004018	Tasi ɛm a, ɛl e nuŋ ɛm ɔny a anŋ ncebn ɛm ɛtŋ sel ɛŋn a eke Nyam b’ɔŋ agŋ a, -n’ɔnym ɛl eci kaka anm ɛm, aŋke -l’uwm ow e low kaka any ɛtŋ -n’ɔny ɛrm tuɔtuɔ yɛji.
49004019	-L’irmn agŋ ɛm ec’ɛb ir a e mɛwl a fɛŋ, -l’ocr ɛl sosi -l’ɛlu es an keskes ɛm ɛtŋ -n’am kok sikpl owi fɛŋ eke b’aw ɛl a.
49004020	Ɔny, ow elm nɛnɛ wewrmn Krist eci any uw a!
49004021	Ɔny, nawrɛ tasi ɛm irir in e lís e low fɛŋ ɛtŋ wɛl yɛgm ɔny low nɛnyɛmbri nyam ek’anŋ Jesu ɛm a.
49004022	Eke ow el ɛbɛn a, ìgŋn ɔny ec’ɛb ir sig a ɛlul es. Lɛgŋ ab ɛm a, eel agŋ eke mɛju ec’ów aw iy ɛm ke am ŋuŋn. Ow sosiɛm, elel a eke anŋnin lɛgŋ ab ɛm a, ow it eke k’igŋn ɛlul es ɛsɛ mob sus ɛm sig af,
49004023	ke yɛ́br wɛl itŋn ɔny nimum ɔny ec’ɛrm ɛm lel tutr ɛm ab,
49004024	ke ɛsɛ mob sus ɛm owr eke wɛl bi sus af, éel agŋ owr. Ɛgŋ owr ikŋ na wɛl kok’r ɛsɛ elel eke Nyam erur ab af. Low nɛnyɛmbri nyam b’ɔŋ’n l’el nyim nyim lele lala ab.
49004025	Na sosiɛm, ìgŋn yadŋ ɔny ɛlul es, ke ɔny ɛm ec’ɛgŋ fɛŋ dád lawl low nɛnyɛmbri nyam ɛm, aŋke ɛy fɛŋ s’el sos megl nyam ec’agŋ.
49004026	Eke batŋ ɛrm am ebl ɔny, kì kokr sikpl; kì yɛbr toŋ lɛgŋ es ew k’ɛ́ŋan ɔny ec’ɛrm bebl a.
49004027	K’ɛ̀gbr agn usu kaka fɛŋ es ɔny ɛm.
49004028	Ke ɛgŋ eke b’iy mil a, ɛ́lu mil iy ab es; ke kók juma nɛnyɛmbri nyam ɛm in obi e sabu ab ɛm, yec’ɛtŋ ke n’ɛ́ŋn ob l’ɛlum es abur ɛsɛl abu.
49004029	Odad ŋuŋ kaka k’ánŋ ɔny nɛnym k’ɛy ɔkm; kɔ dàdr low akpal e sodad eke b’ɛlum low abu, ke b’atr ɔny lawlɛl sos es ɔ́ŋ ɛl lɛc a, yec’ɛtŋ ke sodad eke b’ow dadr a él low mamn agŋ eke b’ow iri a eci.
49004030	K’ɔ̀war Nyam ec’Abŋ Lala a ek’ɔŋ ɔny a sos es, aŋke in anake Nyam oc’r ɔŋ ɔny ɛsɛ mɛny ɛwr af a. Ɛtŋ mɛny ɛwr na b’ɔŋ ɔny ɔ́nyn ɔmn eke lɛgŋ nyam, Nyam b’ow sɔg ɔny nimum ɔny e sikpl ab ɛm.
49004031	Low ŋuŋ fɛŋ ek’ɛgŋ kok ɔny a, k’èbr k’ɛwr es ɔny ec’ɛrm ab ɛm. K’ùcur lokm es, k’èbal ɛrm; ke likekr owi, wɛwr owi lel ów eŋuŋ fɛŋ ab óc es ɔny ec’araŋn.
49004032	Ke ɛgŋ ɛgŋ ákpl lawl eci, ke sɔrŋ ikŋ íy ɔny ɛrm ɛm gbɔŋ. Ke áparir low ɛsɛ elel eke Nyam ap ɔny low Jesu Krist sosiɛm ab af.
49005001	Sica eke eel ey eke Nyam b’erur a, àtar sos es kokr ɛsɛ in af.
49005002	Ke ɔny ec’ɛb ir a él erur ɛm, ót Krist ec’erur ek’ɔny ɛy eci ke oc in e sel irmn ɛy sosiɛm, ɛsɛ ob ap lel egb waw ab ek’ow eci sɔsŋ mamn a akpl Nyam sos ɛm ab af.
49005003	Ɔny eel Nyam ec’agŋ lala a, ow sosiɛm ɔny ogŋ a, ów anŋ ek’itm eke k’anŋ ɔny ec’araŋn, ɛsɛ: yɔw kaka fɛŋ ab ec’ɛrum ab, low fɛŋ ek’áyalm ɛgŋ eci kok, érur eke ŋ sɔny cɛ k’ɔny ob fɛŋ.
49005004	Ow akplm yɛj’eke kí dadr ɛ́s odad, nyamb odad lele sodad eŋuŋ ab. Kɔ ow tasi eke ki kokr a el ke dádr odad ɛlul Nyam bia.
49005005	Kin yec’ek’it eke k’uwr any: agŋ a eke b’ɛrum yɔw kaka fɛŋ ab oglog bi kok low fɛŋ ek’ayalm ɛgŋ a, k’ow ɛŋnm aja kakali Nyam lele Krist ab eci gbreŋgbi usu yogŋ. Ɛbɛn nɛny nyam ow b’ow el agŋ a eke b’erur eke k’ɔny ob fɛŋ ɛl sɔny cɛ ec’a, aŋke érur eke k’ɔny ob fɛŋ ŋ sɔny cɛ a, anŋ ɛsɛ sinyam yadŋ e nuŋ igŋ af.
49005006	Ke ɛgŋ kaka k’írmnm ɔny mɛju e sodad ebl ɔfr ɔfr ɛm. Ów amua sosiɛm anake Nyam ec’ɛrm bebl a b’ow ok agŋ a ek’ɛ́gŋm eke k’ɛlum’n ab af a.
49005007	Kì kokr ɛsɛ ɛl ec’ab af!
49005008	Lɛgŋ ek’ɛc ab ɛm a, anŋn ncebn ɛm, kɔ jam aŋa ek’okar af Ɛs Kɔtɔkɔ ab a, anŋn usuayl ɛm. Ow sosiɛm, àan es ɛsɛ agŋ ek’el usuayl ec’ey af gɔŋ,
49005009	aŋke usuayl b’ɔsu ey ek’el ów amamn kok, ów nyim nyim lel nɛnyɛmbri nyam ɛm ec’ów ab.
49005010	Àtar sos es uwr low eke b’akpl Ɛs Kɔtɔkɔ sos ɛm ab any.
49005011	Ów a ek’el ncebn ec’a ɔ́sum ey amamn kaka. Ow sosiɛm k’ànŋn ow e low ɛm, kɔ kòkr ɛl ec’ów a ók ɔkm.
49005012	Tasi ɛm a, ów a ek’agŋ amua bi kok es lɔl ɛm a eci dad b’ɔny ɛ́s.
49005013	Gbɛkɔ low yec’eke wɛl ɛlu ɔkm a, sos b’ɛru es usuayl ɛm tasi;
49005014	ɛtŋ sica low yec’a ek’anŋ usuayl ɛm a, b’ɛwl el usuayl. Na sosiɛm anake wɛl dad ninɛ: "Ŋ ek’am ɛru mɛmn a, ùfŋm es. Ànŋ agŋ ek’uw a ec’araŋn igb, ke Krist ɛ́jn in ec’usuayl a ok’ŋ af."
49005015	Ɛ̀wr ɛrm ɔny ec’es an ab ɛm. K’ìir ɛb nyamb ɛm, kɔ ìir ɛb ɛsɛ ɛsɛwru
49005016	eke b’uw any kok low wanci fɛŋ ɛm eke Nyam b’ɔŋ ɛl ab af, aŋke sɛgŋ a eke s’anŋ ɛm a akplm.
49005017	Na sosiɛm k’èel anyambu, kɔ òkr nuŋ ɛm es sɛnyn sɛnyn irir yec’ek’el Ɛs Kɔtɔkɔ ec’erur a.
49005018	K’ɛ̀gŋn mar k’ɔny ɔny: mar ɛgŋ nɔnɔ bi ŋuŋn ɛgŋ; kɔ yɛ̀br Abŋ Lala iy ɔny ɛm gbɔŋ.
49005019	Ɔny ɔfr ɛm a, àtarir sos es selu ebl ɛm, Nyam ɛj ɛm lel ɛj ek’Abŋ b’ɔŋ ɔny ab ab ɛm, ɛ̀gŋn kɔklm ec’ɛj ɔny ec’ɛrm fɛŋ ɛm Ɛs Kɔtɔkɔ eci.
49005020	Ɔ̀ŋn ɔny Ɛs Nyam bia sɛgŋ fɛŋ low fɛŋ eci, ɛy Ɛs Kɔtɔkɔ Jesu Krist e nin ɛm.
49005021	Ɔ̀nyn es is ɔny ɔfr ɛm Krist ec’ɛlum ek’ɔnyn a sosiɛm.
49005022	Egŋ ɛyɛl, ɔ̀nyn es is ɔny ɛcɛl eci ɛsɛ elel ek’ɔnyn Ɛs Kɔtɔkɔ ec’ab af,
49005023	aŋke igŋ el in e yɔw a ec’es ɛw, ɛsɛ elel eke Krist el Nyamel ec’es ɛw ab af. Krist in obi el Nyamel ek’el in e sos megl a eci sɔg ɛs.
49005024	Na sosiɛm ow it eke egŋ ɛyɛl k’ɔny es is low fɛŋ ɛm ɛl ɛcɛl eci, ɛsɛ elel eke Nyamel b’ɔny es is Krist ec’ab af.
49005025	Ɔyɔw ɛcɛl, èrurir ɔny ɛyɛl ɛsɛ elel eke Krist erur Nyamel toŋ ke l’oc in e sel a l’irmn ow ec’ab af.
49005026	L’erur eke ɛbɛn a, li k’ɔŋ Nyamel el ob ek’it eke k’el Nyam eci, eke l’ayal ow mij ɛm lel odad ebl ɛm ab a,
49005027	aŋke l’erur eke li k’ɛlu Nyamel ɔkm in obi in obi ec’any af, ow e sakpl a fɛŋ ɛm, ow él ob lala ek’ob kaka itam ɛm, ɛwm duɔduɔ ke ɔnym abr ɛnym kaka fɛŋ.
49005028	Nɛnɛ anake ow it ek’ɔyɔw ɛcɛl k’erur ɛl ɛyɛl ɛsɛ elel eke -li b’erur ɛl obi e sos megl ab af a. Ɛgŋ yec’eke b’erur in e yɔw a, b’erur in obi in obi.
49005029	Tasi ɛm a, lɛgŋ kaka ɛgŋ ífnm in obi e sos megl a, kɔ ob ij li b’ɔŋ ow, li kok ow e lís e low fɛŋ sɛgŋ fɛŋ sɛj ɛm, ɛs’elel eke Krist bi kok Nyamel ec’ab af,
49005030	aŋke ow el in e sos megl ek’ɛy fɛŋ s’anŋ ɛm.
49005031	Nyam Lɛl ɛm a, wɛl b’awl eke: Na sosiɛm anake igŋ b’ow ŋgboŋ ɛs lele lis ab ec’akŋ, ke l’ókr af in e yɔw ab ab -l’el sos megl nyam a.
49005032	Low na eke lɔl es a agb nɔnɔ ɛtŋ ɛm, m’am dad ɔny ek’ow el Krist lele Nyamel ab e low.
49005033	Gbɛkɔ ow el low ek’ɔny yɛji ɔn ɔny es: ke yɔw ɛc fɛŋ érur in e yɔw ɛsɛ in obi af, ke igŋ ɛy fɛŋ yɛji ɛ́lum in ec’igŋ a.
49006001	Ey, ɛ̀lumn ɔny ec’agŋ ek’ew ɔny a ɛsɛ elel eke Ɛs Kɔtɔkɔ erur ab af; na ɔny e low eke ki kokr.
49006002	Ɛ̀lum asŋ lel esŋ ab anake el ol ab ɛm e krɛkrɛ eke Nyam ɔŋ agŋ ke low ɛwar anŋ af a.
49006003	Ɛtŋ kin low ɛwar a: yec’ɛtŋ ke ánŋ sos ɛm iŋn ɛm ke íj usu wus af aŋa.
49006004	Ey ɛsɛl, k’ɔ̀ŋn ɔny ec’ey a k’ɔny ɛrm bebl. Kɔ gbàgbal ɛl, yɛ̀gmn ɛl low ke ɔ́mn ɛl ów ɛsɛ elel eke Ɛs Kɔtɔkɔ erur ab af.
49006005	Madu, ɛ̀lumn ɔny e wus af aŋa ec’es ɛw ɛsɛl a, muru ɛm, ɛlum ɛm lel ɛrm nyam ɛm ab ɛsɛ elel eke b’ɛlumn Krist ab af.
49006006	Ow elm eke -li b’ɛw ɔny nyamn af a cɛ, kí kokmn ɛl e lís e low mɛwl ɛm, yec’ɛtŋ ke -l’aw ɔny, kɔ ɛ̀lumn ɛsɛ Krist eci madu eke bi kok ɛrm nyam ɛm juma fɛŋ eke Nyam b’erur ab af.
49006007	Ɛɛ! Ɛrm frɔrɔ ɛm ki kokr ɔny ec’es ɛw ɛsɛl a eci juma, ɛsɛ ɛbɛn Ɛs Kɔtɔkɔ eci juma ɔny am kokr af, kɔ ke ow k’élm ɛsɛ agŋ ec’af.
49006008	Sica yec’eke k’ɔkan a el: ke él adu oglog lewi, low nimamn a eke kok a ec’ob ap a eke k’ɛbm’ŋ a, Ɛs Kɔtɔkɔ b’ow ɔŋ.
49006009	Ɔny es ɛw ɛsɛl ek’ɔnymn madu ab a, ɔ̀nyn es an nɛny nyam a ɔny eci madu a e lís; ɔny k’ɔ̀ɔrir ɛl abr. Sica ɔ̀kan ek’ɔny lel ɔny e madu ab ab, Es Ɛw Ɛs nyam cɛ ɔnyn, in eke n’anŋ afr ke l’íjm ŋgoprɛ low eke li bi kok n’ɔŋ in ec’agŋ ab ɛm a.
49006010	Sica uwar ɛm ec’eke m’am dad a el, ke ébr lɛc Ɛs Kɔtɔkɔ ab ec’af okr ɛm, in ec’abusu ligbɛl ab ɛm.
49006011	Ɛ̀wr Nyam ec’ar ogŋn e mob a fɛŋ eke ɔŋ ɔny a sos, yec’ɛtŋ ke ɔ́tur akmn agn eci mɛju a fɛŋ es,
49006012	aŋke ow elm agŋ eke si b’ɛkn any af ab ab si k’ow s’ogŋm ar a, kɔ ow el mob fɛŋ ek’ɔny lɛc eŋuŋ ke ɔny es ɛw lel abusu ab a. Ɛy ec’ar ogŋ a b’ow el lɛc fɛŋ ek’el ncebn ɛm ec’ab ab, lele abŋ eŋuŋ ek’ɔny abusu ke anŋ lɛf ɛm ab ab.
49006013	Ow sosiɛm a, ɛ̀wr Nyam ec’ar mob fɛŋ sos, yec’ɛtŋ ke wanci ŋuŋ fɛŋ af, ɔ́tur inymn es kikri ifnu ec’any af, ke b’ogŋn ar a ba ow b’uwr a, ke ɛmɛny ínymn es lɛc ab.
49006014	Kin elel eke ki bɛbmn sos ar ogŋ a eci: ke low nɛnyɛmbri nyam ánŋ ɛsɛ ɔny eci meb er ɛm eke k’ɛgŋn af, ke es an nyim nyim él ɔny ec’ar mob sus ɛm eke k’ocr ɛwr ɛr af;
49006015	ke ɔny eci gbragbra kok ɛrm es ɛy ec’Amani Mamn ɔb ɛm a, él ɔny eci cɔkrukpɔ eke k’anŋ ɔny akr ɛm.
49006016	Ke ɔny ec’ɔmn a ánŋ ɛsɛ ɔny ec’erkpo af, ɛ́lum ɔny abu irmnin agn low ŋuŋ ɛs eci sibin a, ek’al b’anŋ nɛny af ke b’ɔwl im igŋ ob ab es.
49006017	Òcr sel ɛŋn ánŋ ɛsɛ ɔny eci kpokpo tufɛ af, ke Nyam odad ánŋ ɛsɛ ɔny eci lab any yony ek’Abŋ Lala ɔŋ ɔny af.
49006018	Ów amua fɛŋ ìbrmn Nyam, Nyam ŋɔŋn ɛm. Ɛɛ, ŋɔ̀ŋan Nyam low fɛŋ ɛm Abŋ ec’abu ɛlum ɛm. Ke low na nuŋ af, any ók ɔny es ke ánŋn cɛcɛ kok ɛm. Ŋɔ̀ŋan Nyam in ec’agŋ lala a fɛŋ yɛj’eci;
49006019	ɛm yɛji ŋɔ̀ŋan Nyam ɛm eci, yec’ɛtŋ ke Nyam ɛ́lu’m in ec’odad ebl a nɛnym, ke m’ɔ́ny lokm susu mi dad low a eke lɔl es Amani Mamn ab ɛm a.
49006020	Eke m’anŋ sobel ɛm yɛji, m’el Amani Mamn a eci lebl ɛlu ɛs. Ow sosiɛm ŋɔ̀ŋan Nyam ke m’ɔ́ny lokm susu mi dad ɛs’elel ek’ow it ab af.
49006021	M’erur ek’ɔny yɛji k’uwr ɛm e lís e low any, ke úwr low yec’eke m’am kok a yɛj’any. Tisik ek’el ɛgŋ lisijim lel ɛgŋ lawl mamn ab, ke am kok Ɛs Kɔtɔkɔ e juma cɛcɛ ɛm a, b’ow ɔŋ ɔny amani a fɛŋ.
49006022	M’am ɛrm’n l’ow cɛ eke li ki dad ɔny ɛy e lís e low, ke l’átr ɔny sos es.
49006023	Ke Nyam lel ɛy Ɛs Kɔtɔkɔ Jesu Krist ab ɔ́ŋ agŋ lisijimɛl a fɛŋ ɛrm es ɛy, erur lel ɔmn ab!
49006024	Ke Nyam ec’ɔwrɔ a ánŋ agŋ a fɛŋ eke b’erur ɛy Ɛs Kɔtɔkɔ Jesu Krist ab ab, erur a ek’ɔnym itŋn ab ɛm.
50001001	Pɔl lele Timote ab, ek’el Jesu Krist ec’ɔbɔwi a, e lɛl ek’am awŋ Filip baŋn e Nyam ec’agŋ ek’anŋ Jesu Krist ab, Nyamel ec’idr ɛsɛl lele diakrɛl ab.
50001002	Ke Nyam ɛy Ɛs lele Ɛs Kɔtɔkɔ Jesu Krist ab ɛ́dŋ ɔny ɔwrɔ ke ɔ́ŋ ɔny ɛrm es ɛy.
50001003	Mi b’ɔŋ Nyam bia sakp sakp fɛŋ eke mi b’ɔkn ɔny e low a.
50001004	Sɛgŋ a fɛŋ e Nyam eke mi bi ŋɔŋn m’ɔŋ ɔny a, sos ɛm iŋn ɛm mi bi ŋɔŋn,
50001005	Amani Mamn a ec’elel ek’ɛlumn’m abu mi mɔmun es lɛgŋ krɛkrɛ ɛm ɛtŋ toŋ igŋ yɛfɛnyna ɛm a sosiɛm eci.
50001006	M’uw any tasi eke Nyam ek’ɔb nuŋ am kok juma mamn na ɔny ec’ɛrm ab ɛm a, b’ow ucu ɔny es toŋ ígŋ nuŋ, toŋ ow ók lɛgŋ eke Jesu Krist b’ow ow a.
50001007	M’ɔny low ij, eke m’ɔny tutr nɛnɛ ɔny fɛŋ e lís. M’oc ɔny ɛm ec’ɛrm fɛŋ ɛm, aŋke ke ow el ŋgbraka ɛm eke m’anŋ, ke ow el lɛgŋ a eke m’ɔny abusu eke mi ki dogŋn, ke m’ɔmun Amani Mamn ab es a yɛji, ɔny a fɛŋ ɛŋan Nyam eci bibm a ɛsɛ ɛm af.
50001008	Ɛtŋ Nyam ij ɛm e daŋku eke ɔny fɛŋ m’erur ɔny tasi, ɛs’elel eke Jesu Krist ɔny erur ligbɛl ɔny ec’ab af.
50001009	Ɛtŋ ow eke m’am ibrm ɛm e ŋɔŋn ɛm a el: ke erur na ek’ɔnyn a ágb afŋn es, ke ow ɔ́ŋ ɔnyn low any uw lele nuŋ ɛm ɔny ab,
50001010	yec’ɛtŋ ke úwr ów tasi eke el nawrɛ ab any. Ow b’ow ɔŋ ayal, abr ɛnym k’ánm ɔny lís, lɛgŋ a eke Jesu Krist b’ow ow a,
50001011	ɛtŋ ów amamn eci ey eke wɛl b’ɛŋn Jesu Krist ɛm a, b’ow ok ɔkm ɔny ɛm; ke ow él Nyam ec’anygbɛl lele kɔklm ab.
50001012	Sica lisijimɛl, m’erur eke k’uwr any eke es abur na ek’ɛŋn’m a, tasi ɛm a, ɔŋ Amani Mamn a imn anym eci,
50001013	aŋke sica agŋ a fɛŋ ek’anŋ es ɛw ɛs a e gbugŋ a lele susu ɛjec’ab a uw any eke Krist sosiɛm m’anŋ ŋgbraka ɛm.
50001014	Ɛtŋ agŋ lisijimɛl nɔnɔ ec’ɔmn ek’ɔny Ɛs Kɔtɔkɔ ɛm a obn, ŋgbraka na ɛm eke m’anŋ a; ow ɔŋ erŋn ɔnym ɛl ɛtŋ lokm susu ɛm -n’am dad Nyam ec’odad.
50001015	Nawrɛ tasi ek’ɛl ɛm ec’agŋ nyam nyam, ɛm sosiɛm, b’ɔb Krist ec’Amani a ŋkre ɛm, ów es atar ɛm, ɛbɛn yɛji, likpr b’ɔb Krist ec’Amani a erur ɛm tasi.
50001016	Ɛl akpasu a, -li b’ɔb Krist ec’Amani a erur ɛm, aŋke -l’uw any eke ɛm eci sobel ɛm aŋa eke m’anŋ a, el Amani Mamn a e dogŋn eci.
50001017	Ɛtŋ ɛl a eke b’ɔb Krist ec’amani a sow tutr eŋuŋ ɛm, ɛm eci ŋkre ogŋ ɛm a, ɛl e tutr a el, ke -l’obn ɛm e gbre ij a sobel ɛm aŋa eke m’anŋ a.
50001018	Yɛji ɔfr ɔfr! Ek’ɛl eci sow tutr a el eŋuŋ oglog amamn yɛji, ɛm e sos ɛm iŋn a el: Krist ec’amani a ec’a, wɛl am ɔb ɛtŋ ow b’ow iŋn’m sos ɛm sɛgŋ fɛŋ,
50001019	aŋke m’uw any eke ɔny e Nyam ŋɔŋn lele Jesu Krist ec’Abŋ Lala ec’abu ɛlum ab ab, b’ow el ɛm eci sɔg.
50001020	Sica ɛsɛ elel eke m’am eku ke m’am ɔmn tasi a, mi k’ɛknm low yec’eke k’ɔny’m ɛ́s. Kɔ ke ow el sicaca oglog ke ow el sɛgŋ fɛŋ, m’ɔny ɔmn tasi ɛtŋ mi b’ow m’ɛlu Krist eci sagb a ɔkm ɛm ec’ɛgŋ el fɛŋ ɛm, ɛm ec’owr anŋ ɛm oglog ɛm e luw ɛm bɔbɔ yɛji.
50001021	Ɛm ec’a, tasi ɛm a Krist anake el ɛm e sel a, ɛtŋ luw el ɛm eci ŋgrusiɛ.
50001022	Gbɛkɔ ek’ow it eke mi k’anŋ owr ke mi kok juma mamn, ke mi k’úwm low yec’eke mi ki sɔsum m’oc ab any.
50001023	M’anŋ sow tutr yony ec’araŋn: m’am erur eke mi k’uw ke m’ím m’anŋ Krist ab, na anake akpl afŋn es a.
50001024	Gbɛkɔ ow it ke m’ánŋ owr sos megl ɛm ɔny e nimamn eci.
50001025	Ca m’uw any tasi ŋ̂! M’ow m’anŋ owr, mi b’ow m’ir ɔny fɛŋ ab yec’ɛtŋ ke ow ɛ́lum ɔny abu iman anym eci, ke ɔ́nyn sos ɛm iŋn ɔmn ɛm.
50001026	Ke lɛgŋ eke ɛmɛny mi b’ɛwl m’ow m’ɛŋn ɔny a, ɔny e sos ɛm iŋn a eke ɔnyn Jesu Krist ab ec’af okr ɛm a, ágb nɔnɔ.
50001027	Gbɛkɔ ow e tasi a cɛ el: ke áan es nyim nyim Krist ec’Amani Mamn ab af, yec’ɛtŋ ke, eke m’ow m’ɛkn ɔny ɛtŋ m’owm yɛji, m’íri ek’inymn es kikri ɛtŋ okar af ow tutr nyam ɛm, ɛtŋ am dogŋnin low abŋ nyam ɛm, ɔmn ek’Amani Mamn ɔŋ ɔny a eci.
50001028	Kì yɛbr ɔny ec’efnu a akunda kaka fɛŋ ɛm k’ɔ́ŋ erŋn k’ɔny ɔny; low na b’ow yɛgm ɛl eke -l’irm ŋ̂, ke ɔny ec’a, ow yɛgm ɔny ek’anŋn ɔny e sɔg ec’ebr af; ɛtŋ ow el low ek’anŋ Nyam ogŋ ow,
50001029	aŋke Nyam ɔŋ ɔny bibm eke k’ubr Krist nawrɛ, ɛtŋ ow elm na cɛ kɔ ke ɛmɛny íjr in e gbre yɛji.
50001030	Sicaca ɛm a, ɔny lel ɛm ab anake s’okr af s’am dogŋn low a. Low dogŋn nyam a cɛ eke lɛgŋ ek’ɛc ab ɛm mi dogŋn, ke ɛmɛny m’am dogŋn ɛsɛ elel ek’uwr any ab af a.
50002001	Ɔny ec’ɔmn ek’ɔnyn Krist ɛm a b’ɔŋ ɔny lɛc ee? In ec’erur a b’atr ɔny sos es ee? B’okar af in ec’Abŋ Lala ab ab ee? B’ɔnyn sɔrŋ ikŋ lel ɛrm mamn ab ɔny ɔfr ɛm ee?
50002002	Eke ow el ɛbɛn, ke m’am ibrm eke k’ɔŋn’m sos ɛm iŋn tasi ɔny e nɛny af okr ɛm, ke ɔ́nyn erur nyam, ke ókar af ɛrm ɛm lel ow tutr ɛm ab.
50002003	Kì kokr low kaka ɛm bubr ec’abŋ ɛm oglog eke agŋ k’ɛkn ɔny eci, kɔ es is ɛm, òcr ɔny lawlɛl ɛsɛ agŋ eke igbl ogŋ akm ɔny af.
50002004	Ke ɛgŋ kaka k’ɔ́lm in sɔny coco e nimamn es, kɔ ke ɛgŋ ɛgŋ ɔ́l lawlɛl yɛj’ec’a es.
50002005	Ɔny ɔfr ɛm a, ɔ̀nyn es an ɛsɛ elel eke agŋ eke b’uw Krist any a bi kok ab af.
50002006	In, n’anŋ ɛsɛ elel eke Nyam anŋn ab af, aŋke god’ɛtŋ l’el Nyam. Gbɛkɔ l’ɛgŋm l’atm bɛbmn ikŋ na e low any.
50002007	Kɔ in obi ɛm, li wal low fɛŋ eke n’ɔny a l’ɛlu es, l’ocr in sosi libɔwi, l’el ɛgŋ ɔfr ɔfrli agŋ ec’araŋn, ɛtŋ agŋ a fɛŋ ɛkn’n ɛsɛ ɛgŋ cɛ af.
50002008	L’ɛgŋ in obi ɛm l’eb eke li k’ir ɛb es is ɛm, ɛtŋ l’ɛlum Nyam toŋ l’igŋ luw ɛm, olikŋ af e luw ɛm bɔbɔ yɛji.
50002009	Es is na sosiɛm, Nyam ɔny igbl’l ogŋ, ɛw’r low fɛŋ e nuŋ af ɛtŋ ɔŋ’n nin ek’agb akm nin fɛŋ.
50002010	Ow b’ow ɔŋ ob ob fɛŋ eke anŋ afr, wus af aŋa lele ɔŋnes ab a, ok ɔwrɔkp wus eke -li b’iri Jesu e nin a.
50002011	Ke nɛny nɛny fɛŋ kɔ́klm eke Jesu Krist el Ɛs Kɔtɔkɔ, Ɛs Nyam ec’anygbɛl eci.
50002012	Na sosiɛm, erur ɛm ec’agŋ lawlɛl, ɛsɛ elel eke sɛgŋ fɛŋ b’ɛlumn Nyam ab af, ùcur ɔnyn es ɛbɛn ke kókr juma ɔny e sel a eke ɛŋan a eci, muru ɛm lel ɛlum ɛm ab, ke ow k’élm ɛm ec’any af cɛ, kɔ ɛm e jam jam yɛji,
50002013	aŋke Nyam in obi li b’ɔŋ ɔny low ɛgŋ eb lele ow e kok ab ec’abusu ɛsɛ elel eke li bɛbm ab af.
50002014	Low fɛŋ eke b’ow kokr a, k’élm abr ɛny ɛm lele ów es kpakpab ɛm ab,
50002015	yec’ɛtŋ ke éel agŋ eke abr ɛnym anm lís ke ayl, Nyam ec’ey eke ɔnym wɛwr, ke ir agŋ eke ɔny ɛnyɛmbri yony yony lele ów eŋuŋ ab ec’araŋn. Ow it ke ám jɛjan ɛl ec’araŋn ɛsɛ mrabri af,
50002016	aŋke ɔnymn sel ɛŋn ec’odad ab ab. Eke bi kokr ɛbɛn, m’b’ow m’ɔny sos ɛm iŋn ɔny eci, lɛgŋ eke Krist b’ow ow a, aŋke ow b’ow yɛgm’m eke ow elm ɔfr ɔfr m’urum es, m’ijm gbre mi kokm juma.
50002017	Ow k’ɔdm ke ɛm e mebl a ók es, él egb waw eke wɛl kok am igŋ ɔny ec’ɔmn eke ɔnyn Nyam ɛm ab af. Eke ow el ɛbɛn ow k’ɛcr a, sos ɛm am iŋn’m ɛtŋ m’am cɛc sos ɛm iŋn ikŋ na ɔny fɛŋ ab.
50002018	Ɛbɛn nɛnyɛmbri nyam, ɔny yɛji ow it eke sos ɛm k’iŋn ɔny ke cɛ́cr sos ɛm iŋn ikŋ na ɛm ab.
50002019	M’am ɔny tutr eke Ɛs Kɔtɔkɔ Jesu e nin ɛm, lɛgŋ tɛl ɛm mi k’ɔŋ Timote ow ɛkn ɔny, yec’ɛtŋ ke m’íri ɔny e lís e low, ke ow átr’m sos es ɛm obi ɛm.
50002020	Tasi ɛm a, Timote cɛ anake el ɛgŋ eke ɛsɛ ɛm af, ɔny e low b’okr ɛrmij, ke bi tutr ɔny e low tasi a.
50002021	Agŋ likpr a fɛŋ ec’a, ɛl obi e lís ec’ów ec’ɛrmij cɛ -li b’ebr, kɔ ow elm Jesu Krist ec’ów a gbɛ.
50002022	Timote ec’a, uwr any yɛj’eke l’ɛlu in e nawrɛ ij a ɔkm, elel eke li kokr juma ɛm ab ɛsɛ iy lele ɛs ab af, Amani Mamn sosiɛm ec’a.
50002023	In anake m’am tutr eke mi k’ɛrm’n l’ow ɔny ogŋ yogŋ kpɛkŋ eke ɛm e lís owi a b’ow ayl’m sos ɛm a;
50002024	ɛtŋ m’ɔny ɔmn Ɛs Kɔtɔkɔ ɛm, eke lɛgŋ tɛl ɛm, mi b’ow m’ow m’ɛkn ɔny ɛm obi yɛji.
50002025	Gbɛkɔ mi tutr yɛj’eke ow akpl e mi k’ɔŋ ɛy lisijim Epafrodit eke el ɛm lawl juma kok ɛm lele low dogŋn ɛm ab a, ów ɛkn ɔny, in eke ɛrmn in l’ow l’is’m abu ɛlum a eke m’am eku a.
50002026	N’am erur tasi eke ɛmɛny li k’ɛkn ɔny fɛŋ ɛtŋ n’am ɔny ɛrmij yɛji, aŋke irir in ec’ɔl a e low.
50002027	Nawrɛ, ɔl ɔny’n tasi toŋ ow anŋ tɛl cɛ ke blel l’úw, kɔ Nyam ikŋ’n sɔrŋ; ɛtŋ ow elm in sosiɛm s’ɔny cɛ, kɔ ɛm sosiɛm yɛj’eci, yec’ɛtŋ ke sos k’ɔ́wm im es ɛmɛny obnm na eke ɔw’m es a.
50002028	Ow sosiɛm a, m’am ogŋ es eke mi k’ɔŋ’n l’ow n’ɛŋn ɔny, yec’ɛtŋ ke ɛmɛny b’ɛkan in a, ow ɔ́ŋ ɔny sos ɛm iŋn, ke ɛm eci sos es ɔw a óc es.
50002029	Ow akpl eke k’ebr ir sos ɛm iŋn ɛm, ɛsɛ ɛgŋ lisijim af Ɛs Kɔtɔkɔ ɛm. Ow it ke ɔ́nyn agŋ akpasu nɛnɛ a eci sos usr,
50002030	aŋke Krist e juma sosiɛm anake blel l’úw a. Ɛtŋ blel l’írmn in ec’owr anŋ a, abu ɛlum a eke ɔtumn eke ɔny obi k’ocr isr’m, ke in l’oc l’is’m ab ɛm.
50003001	Sica ɛm lisijimɛl, sos ɛm iŋn ɔny eke okar af Ɛs Kɔtɔkɔ ab a. Ɛtŋ ow ɛym’m sos ɛm eke m’am ebr low yec’a eke m’ikŋ anym m’awŋ ɔny ow e lɛl ab ɛm; ɔny ec’a ow akpl ɛbɛn.
50003002	Ɛ̀wr sos ɛrm juma eŋuŋ kok ɛsɛl amua, mɔwr amua, eke am ucu yadŋ ɛm e likr es ubr owi ɔny es a e lís!
50003003	Agŋ eke ɛl eci likr es ubr el tasi a, ow ow el ɛy, aŋke ɛy si b’igŋ Nyam nuŋ in ec’Abŋ a ec’abu ɛlum ɛm, si b’ɛlu ɛy e sos ɛm iŋn ɔkm Jesu Krist sosiɛm ɛtŋ s’ocm ɛy ec’ɔmn a s’ɛlum ów amua eke el agŋ ɛm ec’ów ab ɛm.
50003004	Ke m’ɔtu cɛ eke ɛm yɛji, m’óc ɛm ec’ɔmn a m’ɛlu ów amua e kok ɛm. Ɛtŋ eke ɛgŋ nyam ɔny tutr eke ów amua e kok b’ism ɛgŋ bibm ab, ke ɛm tasi anake m’ɔtu eke mi k’ɔny tutr akpasu na a.
50003005	Ɛm, wɛl ubr’m likr es eke wɛl ew’m bake ow ij sɛgŋ niwn a. Ɛm, Israɛl iyli tasi mew ɛm ɛtŋ, Bɛnjamɛ ec’eb ɛm ec’ɛgŋ, Ebre e liy mebl ɛm ɛtŋ. Yec’eke el Jwifɛl ec’ol ec’ɛlum ec’a, ke ɛm Farisiɛl ec’ogog m’anŋ;
50003006	ɛtŋ ɛm ec’ol ec’ɛlum ligbɛl eke m’ɔny a, ɔŋ’m m’ijr agŋ ek’el Krist ec’a gbre. Sica yec’eke el ol e jɛj ok nɛny nyam ɛm a, m’ɔnym abr ɛnym kaka.
50003007	Gbɛkɔ, ów amua fɛŋ eke mi lɛr ɛsɛ ob ɔny tasi af a, Krist sosiɛm a, sica m’am lɛr ɛl ɛsɛ ów ɔfr ɔfr ek’ɔnym any af.
50003008	-
50003009	Jesu Krist ɛm Ɛs Kɔtɔkɔ ec’any eke mi k’uw a, anake el low tasi eke ɔny any a. Ɛm e tutr ɛm a, low fɛŋ eke wɛl b’ɛŋn a, elm low kaka Krist ec’any uw a ec’any af. Krist sosiɛm, m’igŋ fɛŋ m’ɛlu es. M’ɔ́ny Krist anŋ ɛm ab, ke m’ókr af in ab a sosiɛm, m’am lɛr ów amua fɛŋ ɛsɛ lirŋ af e suw af. Ow elm ol e m’am ɛlum a sosiɛm m’elm low nɛnyɛmbri nyam ɛs, kɔ ɔmn eke m’ɔny Krist ɛm a sosiɛm. Nyam anake b’ɔŋ ɛgŋ el low nɛnyɛmbri nyam ɛs a, ɛtŋ ɛgŋ eke b’ɔny ɔmn in ɛm a, li b’ɔŋ ow ow el nɛny nyam ɛs.
50003010	Low a cɛ eke m’am erur a el: ke m’úw Krist any, ke m’úw abusu a yɛji ek’ɔŋ’n l’igb luw ɛm ab any. Ɛtŋ ow eke ɛmɛny m’am erur a el: ke m’íj gbre in ab, ke m’úw ɛsɛ in ec’ab af.
50003011	Ɛbɛn eke m’am ɔny ɔmn eke batŋ m’uw, ke ɛm yɛji m’ánŋ agŋ ek’uw ab ɛm m’igb ana.
50003012	Mi dadm m’ɛsmɛ m’ɛŋn ow e m’am ɔl ab ŋ̂, oglog ke mi kok ow iy nɛny ŋ̂! Gbɛkɔ m’am uru es m’im cɛ eke mi k’ɛŋn es uru a eci labm sɔg a, aŋke Jesu Krist jɛj ɔny’m lɛgŋ a ɛtŋ.
50003013	Njaŋ, agŋ lisijimɛl, mi dadm eke m’ɛŋn labm sɔg a ŋ̂; gbɛkɔ low nyam cɛ m’am kok: m’íjl low sig fɛŋ es, ke m’átr sos es m’im m’ɛŋn ow a ek’anŋ’m anym a.
50003014	M’am uru es m’im eke mi k’igŋ ow e nuŋ, yec’ɛtŋ ke m’ɛ́ŋn labm sɔg a eke Nyam, Jesu Krist ɛm, am ɛsŋ ɛy eke si k’ɛŋn afr a.
50003015	Ɛy fɛŋ eke s’ɔny ɔmn eke usu a, s’ɔ́nyn tutr nyam coco na. Ow e jam a, ek’ɔny ɛm ec’agŋ nyam nyam am ɔny tutr ɛjeci, Nyam b’ow ayal ow e low ɔŋ ɔny.
50003016	Kɔ ca, aŋa eke s’ow bake s’igŋ a, s’ébr ebr nyam a cɛ eke s’eb toŋ ke s’igŋ aŋa a.
50003017	Agŋ lisijimɛl, ɔny fɛŋ kòkr ɛsɛ ɛm af. Si yɛgm ɔny sɛwl; ow sosiɛm lɛ̀ɛr agŋ a fɛŋ eke b’an es sɛwl ikŋ na af a.
50003018	Mi dad ɔny sakp nɔnɔ yɛji ɛtŋ m’am ebr ɛm mi dad ɔny ɔŋn ikŋ ɛm yɛfɛnyna yɛj’eke: agŋ nɔnɔ anŋ eke ɛl ec’es an a bi yɛgm eke -l’el Krist ec’olikŋ a ec’efnu.
50003019	Ɛl akpasu na, irm cɛ -li b’ow -l’irm, aŋke ɛl e Nyam el ɛl eci lok a, ɛtŋ low eke k’el ɛ́s ɔny ɛl a, b’iŋn ɛl sos ɛm. Ɛl, wus ec’ów cɛ b’anŋ ɛl nuŋ ɛm.
50003020	Ɛy ec’a gbɛ, ɛy ec’ɛb ir usu anŋ afr, ɛtŋ ɛgŋ a eke s’am eku ɛsɛ ɛy e sɔg ɛs af, eke el Ɛs Kɔtɔkɔ Jesu Krist a, b’ow anŋ afr yogŋ ow.
50003021	Ɛtŋ li b’ow l’itŋn ɛy e sos megl a eke b’ugŋ es a, ke n’ɔ́ŋ ow anŋ ɛsɛ in ec’anygbɛl e sos megl ab af, in ec’abusu a eke ow ɛm li b’ɔŋ mob fɛŋ is es in ec’es ɛw a ec’any af a.
50004001	Na sosiɛm, erur ɛm ec’agŋ lisijimɛl, m’am erur tasi eke ɛmɛny mi k’ɛkn ɔny, ɔny eke eel ɛm e sos ɛm iŋn lel ɛm ec’any eb tufɛ ab a; kin elel eke k’inymn es kikri Ɛs Kɔtɔkɔ ab ɔny ec’ɛb ir ɛm.
50004002	Evodi lele Sɛntis ab, m’am ŋɔŋn ɔny, m’ok ɔny m’ɛrm sabu af, òkar af ɔny ec’ɛb ir ɛm Ɛs Kɔtɔkɔ e nin ɛm.
50004003	Ɛtŋ ŋ, ɛm lawl tasi juma kok ɛm, m’am dad’ŋ eke k’ɛlum ɔyɔw yony na abu, aŋke ɛm ab -li dogŋn Amani Mamn a ec’ɔb e low, Klema yɛji, lele ɛm e juma kok ɛm ec’agŋ lawlɛl ɛjec’a fɛŋ eke ɛl ec’en anŋ sel ɛŋn e lɛl ab ɛm a.
50004004	Sos ɛm íŋn ɔny sɛgŋ fɛŋ eke okar af Ɛs Kɔtɔkɔ ab a. M’am dadr ɛm, sos ɛm íŋn ɔny!
50004005	Ɛ̀lul ɔny ec’ɛrm frɔrɔ ɔkm agŋ fɛŋ e lís, aŋke Ɛs Kɔtɔkɔ ec’ow a ibnm ij.
50004006	K’èbar low kaka ec’ɛrmij, kɔ low low fɛŋ ɛm, ìbrmn Nyam ɔny e ŋɔŋn ɛm, low yec’a eke ɔnyn ow ec’es abur a, ìbrmn in ɛrm eke b’ɔkn in e low ab ɛm.
50004007	Ɛtŋ Nyam ec’ɛrm es ɛy a eke agb akm nuŋ ɛm ɔny fɛŋ a, b’ow ɔsu ɔny e mɛrm a lele ɔny e sow tutr ab ab Jesu Krist ɛm.
50004008	Sica agŋ lisijimɛl, kin yec’ek’it eke k’ɛwr ɛrm af: low fɛŋ eke el nawrɛ ke it eke wɛl k’ɛlum, low fɛŋ eke el low nɛnyɛmbri nyam lele lala ab, low fɛŋ eke wɛl ɔtu eke wɛl k’erur ke wɛl ɛ́gŋ eb, low nimamn fɛŋ lele low fɛŋ ek’it eke wɛl k’aw ab.
50004009	Kòkr yec’a eke wewar ke ebr lele ow eke irir mi dad, ke ɛkan’m mi kok ab ab. Ɛtŋ Nyam a eke b’ɔŋ agŋ ɛrm es ɛy a, b’ow anŋ ɔny ab.
50004010	M’ɛŋn sos ɛm iŋn ligbɛl ɛm lel Ɛs Kɔtɔkɔ ab ec’ɛb ir ab ɛm, aŋke ɛwal mɛny ɔnyn ɛm ec’abu ɛlum ec’erur. Abu ɛlum ec’erur ikŋ na ɔnyn, kɔ abusu anake ɔtumn ɔnymn eke k’ɛlul il ɔkm a.
50004011	Ow elm es abur ɛm eke m’anŋ a sosiɛm mi dadm nɛnɛ. Tasi ɛm a, ɛm m’uw any eke ow a cɛ eke m’ɔny a ɔdŋ’m ŋ̂.
50004012	Ɛm m’uw gbre ɛm ec’ɛb ir any ɛtŋ m’uw ehe ɛm ec’ɛb ir yɛj’any. Mi wewr elel eke low fɛŋ ɛm lele susu fɛŋ ab, mi k’ɛgŋ elel eke m’anŋn a m’eb; ke m’ɔ́ny m’ij oglog ke m’ánŋ namn, ke m’ɔ́ny nɔnɔ oglog ke m’ɔ́ny tɛl.
50004013	M’ɔtu eke mi k’ɔbr ses babur amua fɛŋ, Krist e lɛc a eke b’ɔŋ’m ab ɛm.
50004014	Gbɛkɔ, uwr kok eke ɛlumn’m abu ɛm e gbre na ɛm a.
50004015	Ɔny Filip eyŋ, uwr any tasi eke lɛgŋ a eke m’ŋgboŋ Maseduan a, lakpo ab af eke wɛl ɔb nuŋ am ɔmun Amani Mamn ab es a, ɔny cɛ eel Nyamel eke ɛlum im abu, ɔŋ’m os m’ɔtu mi kok ɛm e lís e low a.
50004016	Ow a eke m’anŋ Tesaloni baŋn a ɛtŋ, sakp nɔnɔ isr’m abu ɛlum ek’it a.
50004017	Ow elm ke m’ám ɔl ob eke wɛl k’ap’m es; kɔ ow eke m’am ɔl es a el, ke ɛ́ŋan ɔny eci ŋgrusiɛ.
50004018	M’ɛŋn mob a fɛŋ ek’it a; ow ɛny afŋn es yɛji. M’ɛŋn mob a fɛŋ eke ɔŋn Epafrodit eke k’oc is’m a, ɛtŋ sica m’ɔny fɛŋ iy’m nɛny. Ɔny ec’abu ɛlum a anŋ ɛsɛ ob ap sŋɔsŋɔ af, ɛsɛ egb waw eke Nyam ɛgŋ eb, ke akpl’l sos ɛm af.
50004019	Ɛm e Nyam a b’ow kok ɔny e lís e low fɛŋ, in e gbreŋgbi ij a ek’ɛy ɔkm Jesu Krist ɛm a sosiɛm.
50004020	Anygbɛl él Nyam ɛy Ɛs eci, akpo akpo fɛŋ. Amɛn!
50004021	Ɛ̀sŋnin Jesu Krist ɛm, agŋ a fɛŋ eke el Nyam ec’a. Agŋ lisijimɛl a fɛŋ eke anŋ ɛm ab a yɛji am ɛsŋn ɔny.
50004022	Nyam ɛm ec’agŋ a fɛŋ eke anŋ aŋa a, ab brobro agŋ a eke bi kok Sesar e juma a, am ɛsŋn ɔny.
50004023	Ke Ɛs Kɔtɔkɔ Jesu Krist ec’ɔwrɔ a ánŋ ɔny fɛŋ ab!
51001001	Pɔl, eke Nyam ec’erur ɛm, el Jesu Krist ec’ɛrm ɛs lel ɛy lisijim Timote ab, am awŋ
51001002	Nyam ec’agŋ ek’ir Kolɔs baŋn, ke el nɛny nyam ɛm ec’ɛy lisijimɛl eke okr af Krist ɛm a lɛl. Ke Nyam ɛy Ɛs ɛ́dŋ ɔny ɔwrɔ ke ɔ́ŋ ɔny ɛrm es ɛy.
51001003	Sɛgŋ fɛŋ si b’ɛlu Nyam ɛy Ɛs Kɔtɔkɔ Jesu Krist ec’Ɛs bia eke si bi ŋɔŋn’n ɔny ec’a,
51001004	aŋke wɛl dad ɛy s’iri ɔny ec’ɔmn ek’ɔnyn Jesu Krist ɛm lel ɔny ec’erur ek’ɔnyn agŋ fɛŋ ek’el Nyam ec’agŋ a ec’ab ab e low.
51001005	Eke low nɛnyɛmbri nyam ec’amani ek’el Amani Mamn, ɔg es ow ɔny ogŋ a, ɔny, irir low yec’a eke Nyam bɛbm ɛw ɔny es afr a; ɛtŋ ɔny ec’ɔmn lel ɔny ec’erur ab ucu low eku ikŋ na ɔny es.
51001006	Amani Mamn a am eb es ɛtŋ am ɔsu ey wus nimum af, ɛs’elel eke n’am kokr ɔny ec’araŋn lɛgŋ a ɛtŋ eke ɔgr es irir Nyam ec’ɔwrɔ a e low, ke uwr ob tasi eke l’el ab any a.
51001007	Epafras ek’el ɛy e juma kok ɛm e lawl eke s’erur sɛnyn sɛnyn a anake yɛgm ɔny low ikŋ na a; n’am usr ɛy usu li kok juma ɛsɛ Krist e juma kok ɛs nimamn tasi af;
51001008	n’ɔŋ ɛy ɔny ec’Abŋ Lala ec’erur ek’ɔŋ ɔny a ec’amani.
51001009	Na sosiɛm anake ɛy yɛji, lɛgŋ a ɛtŋ eke s’iri wɛl dad ɛy ɔny e lís e low a, sɛgŋ fɛŋ s’am ŋɔŋn Nyam s’ɔŋ ɔny a. S’am ibrm Nyam eke li k’ɔŋ ɔny uwr in ec’erur tasi ab any, nuŋ ɛm ɔny fɛŋ lel sɛwr fɛŋ ek’in ec’Abŋ a b’ɔŋ ɔny ab ɛm.
51001010	Ow b’ow ɔŋ ɛtŋ b’ow ɔnyn es an eke b’usr Ɛs Kɔtɔkɔ sos ɛtŋ b’ow kokr sɛgŋ fɛŋ yec’eke b’akpl’l sos ɛm a. B’ow kokr ów amamn fɛŋ ɛtŋ b’ow iman anym eci, ɔny eci Nyam ec’any uw ab ɛm.
51001011	S’am ibrm Nyam eke k’ucu ɔny ɔny es low low fɛŋ ɛm in ec’anygbɛl ec’abusu ab ɛm, yec’ɛtŋ k’ɔ́tur inymn es kikri, ke ɔ́nyn ɛrm susu low eku ɛm.
51001012	Ɛ̀lul Ɛs Nyam bia sos ɛm iŋn ɛm: in eke n’ɔŋ ɔny abusu eke k’ɛŋan ów a fɛŋ eke li bɛbm l’ɛw es afr ec’usuayl ab ɛm, agŋ a ek’el in ec’a ec’a.
51001013	N’ɔny l’oc ɛy es ncebn ec’abusu ab ɛm ɛtŋ l’oc l’ɛlu ɛy in ec’Iy e l’erur a ec’es ɛw ab ɛm.
51001014	Jim ɛm anake li sɔg ɛy low ŋuŋ ɛm, ke l’oc ɛy e sikpl a yɛji l’ap ɛy a.
51001015	Krist el Nyam eke wɛl ɛ́knm a e mɛny ɛwr. L’el Liy krɛkrɛ ek’anŋ mob mob fɛŋ eke Nyam kok a e ŋuŋ af,
51001016	aŋke in ɛm Nyam ɛcr kok ob fɛŋ ek’anŋ afr lele wus af aŋa ab a: mob e wɛl b’ɛkn lele yec’eke wɛl ɛ́knm ab, lɛc fɛŋ, es akm fɛŋ, es ɛw fɛŋ lele abusu fɛŋ ab. Nyam ɛcr in ɛm kok fɛŋ in eci.
51001017	Krist ikŋ anym anŋ gbuŋ ɛtŋ ob fɛŋ anŋ, ɛtŋ in ɛm ob fɛŋ ɔtu inym es ɛl e susu a.
51001018	Krist eci sos megl el Nyamel ɛtŋ in obi l’el ow e nuŋ. Krist el nuŋ ɔb, l’el Liy krɛkrɛ eke wɛl ew, ɛtŋ l’el krɛkrɛ ec’ɛgŋ ek’igb agŋ ek’uw ab ɛm, yec’ɛtŋ ke l’él krɛkrɛ n’anŋ mob fɛŋ e nuŋ af,
51001019	aŋke Nyam erur eke k’ir Jim ɛm nimum,
51001020	ɛtŋ l’erur yɛj’eke li k’ɛcr Jim ɛm l’okr wus nimum ec’agŋ ɛm Jim eci. Jim eci mebl a ek’ok es olikŋ af ab ɛm, Nyam ɛw ɛrm es ɛy es wus af aŋa lel afr ab.
51001021	Ɔny Kolɔs eyŋ, ɔny yɛji lɛgŋ eke ɛc ab ɛm a, kpabr es Nyam e lís, eel in ec’efnu ów eŋuŋ a eke b’ɔnyn ow e tutr ke bi kokr a sosiɛm eci.
51001022	Gbɛkɔ lɛgŋ na ɛm, Nyam ɔny okr ɔny ɛm in ab, Jim e sos megl ɛm e luw a ek’uw olikŋ af ab ɛm, yec’ɛtŋ ke ówr in ec’any af ɛsɛ agŋ lala, agŋ ek’ɔnym low ɔbr, ke abr ɛnym anm lís af.
51001023	Gbɛkɔ ow it eke k’inymn es kikri ke íjr lɛc ɔmn ɛm. Ke kí kpabmn es Amani Mamn a e lís, aŋke l’el low eke s’am ɔmn. Ɔny, irir in e low, aŋke wɛl ɔb amani a ok agŋ a fɛŋ ek’anŋ wus af aŋa a, ɛtŋ ɛm Pɔl, m’el ow e juma kok ɛs.
51001024	Sica sos ɛm am iŋn’m eke m’am m’ij ɔny e gbre. Tasi ɛm a, ɛm obi ɛm a, ɛbɛn m’anŋ ɛm m’am m’ij Krist e gbre ek’ij in e sos megl a ek’el Nyamel ec’a.
51001025	M’el Nyamel e juma kok ɛs, aŋke ow el juma eke Nyam abul’m eke mi ki kok ɔny eci: l’abul’m eke mi k’ɔb in ec’amani a ɛsɛ elel ek’ow it ab af.
51001026	Odad a eke el low eke lɔl es god’ɛtŋ sɔwɔrŋ ec’any af, ke lɛgŋ na ɛm, Nyam ɛlu ɔkm kpata yɛgm agŋ a eke el in ec’a.
51001027	Nyam erur eke ki yɛgm ɛl -l’uw low na eke lɔl es ab any, ke el ob ɔny lele low sɔbɔ ab, eke li bɛbm l’ɛw es agŋ fɛŋ ec’a. Ɛtŋ kin low a eke lɔl es a: Krist anŋ ɔny ɛm ɛtŋ n’ɔŋ ɔny ɔnyn ɔmn eke ɔny yɛji b’ow ɛŋan Nyam ec’anygbɛl a.
51001028	Ow sosiɛm, s’am ɔb Krist ec’amani s’ok ɛgŋ fɛŋ. S’am ɛwar ɛtŋ s’am yɛgm ɛgŋ ɛgŋ low sɛwr fɛŋ ɛm, yec’ɛtŋ ke ɛgŋ fɛŋ ɛ́y ɔkm Nyam ec’any af ɛsɛ ɛgŋ eke uw low fɛŋ any Krist ab ec’af okr ab ɛm.
51001029	Na sosiɛm m’am kok juma, ɛtŋ m’am dogŋn low Krist e lɛc a ec’abusu a ek’anŋ’m ɛm ab ɛm.
51002001	M’erur eke k’uwr gbre e m’am ij ab any low na eke m’am dogŋn ɔny ec’ab ɛm, ɔny lele Laodise ec’agŋ ek’ub nawrɛ a lele agŋ ɛjec’a fɛŋ ek’uwm im any nyamn ɛm ab ab.
51002002	Tasi ɛm a, m’am erur eke -li k’ɔny ɛrm susu iy ɛl ɛrm ɛm gbɔŋ ke -l’okr af erur ɛm, ke nuŋ ɛm ɔny íy ɛl ɛm gbɔŋ yec’ɛtŋ ke -l’ɔtu -l’uw Nyam e low eke lɔl es ab any. Low a eke lɔl es a el: Krist,
51002003	eke in ɛm ob ɔny ɛsɛ sɛwr af lele low any uw ab lɔl es a.
51002004	M’am dad ɔny low na yec’ɛtŋ ke kí yɛbmn ɛgŋ kaka fɛŋ ɛjum ɔny sodad ebl amamn e dad ɛm.
51002005	Eke m’anm ɔny ab sos megl ɛm yɛji, m’anŋ ɔny ab ow tutr ɛm, ɛtŋ m’ɔny sos ɛm iŋn ek’ɔnyn ɛrm susu inymn es kikri usu nyam Krist ec’ɔmn ek’ɔnyn ab ɛm.
51002006	Ow sosiɛm, eke ɛgŋn Jesu Krist ebr ɛsɛ ɔny Ɛs Kɔtɔkɔ af a, ìir ɛb af okr ɛm in ab.
51002007	Òkr min in ɛm, ùsr ɔny ec’owr anŋ a in af. Sɛgŋ fɛŋ ìnymn es kikri ɔny ec’ɔmn ab ɛm, ɛsɛ elel eke wɛl yɛgmn ɔny ab af, ke ɛ́lul Nyam bia sɛgŋ fɛŋ.
51002008	Ɛ̀wr ɛrm, ɛgŋ kaka ɔtum eke k’ɔny ɔgŋm ɔny meb agŋ e sow tutr yadŋ ab ɛm. Ow el yadŋ ɔny eke low kaka anm ɛm, ke b’ɛŋn lɛc agŋ ɛm ec’ow kok ɛm, wus aŋa e sabusu e lɛc ogŋ, ke elm Krist ec’a.
51002009	Nyam in nimum a, l’ir Krist e sos megl ab ɛm.
51002010	Ɛtŋ ɔny nimum a ɛŋan Krist ec’owr anŋ e low fɛŋ, in eke l’el es ɛw eke anŋ es ɛw fɛŋ lel abusu fɛŋ eke wɛl ɛ́knm a e nuŋ af a.
51002011	Krist ab ec’af okr ɛm anake wɛl ubr ɔny likr es a, ɛtŋ likr es ubr ikŋ na elm ɛgŋ ec’abu ɛm ec’eke kok. Kɔ likr es ubr ek’anŋ Krist ɛm ow, ke ɔny low a eke b’itr ɛlu ɛy low ŋuŋ ɛm a oc es.
51002012	Tasi ɛm a, lɛgŋ a eke wɛl ok ɔny mij nuŋ a, yogŋ ɛtŋ uwr Krist ab ɛtŋ anŋn luw ɛm igbr in ab, aŋke ubr Nyam ec’abusu a ek’igbm Krist luw ɛm a nawrɛ.
51002013	Lɛgŋ ek’ɛc ab ɛm, ɔny eel agŋ ek’uw abŋ ɛm ɔny e sikpl a nuŋ af lele likr eke wɛl ubrm ɔny es, ke eel Nyam any uwm ɛsɛl ab ab sosiɛm. Kɔ lɛgŋ na ɛm a, Nyam ɔŋ ɔny anŋn owr Krist ab ɛtŋ l’ap ɛy, ɛy ec’ów ɔbr a fɛŋ.
51002014	Ɛy e labm e s’ɔny e lɛl a ek’am ok ɛy ow af, ke in ɛm e sol ek’anŋ a am ɔb ɛy low a, n’ɔny li tɛtŋ es. Ɛtŋ ni ŋuŋn ow l’ɔb ow ecigbrɔ olikŋ af yogŋ.
51002015	Ɛbɛn eke Nyam ɔny es ɛw fɛŋ lele abusu fɛŋ eke wɛl ɛ́knm a e lɛc oc es ana; ɛtŋ li kok wɛl sos keskes dedeku ɛm, l’ot wɛl ɛsɛ sobel ɛm ɛsɛl af, Jim ec’any eb ec’agŋ ek’am us jam ab ɛm.
51002016	Ow sosiɛm, kì yɛbr ɛgŋ kaka fɛŋ ki cak ɔny, ɔny ec’ob eke b’ijr oglog b’ɛgŋn ab ɛm, ses gbɛgbl e lɛgŋ ec’ɔsu sosiɛm, awl owr e b’ɛli ɛy ɔkm ec’es gbɛgbl lele nɛnɛgŋ e lɛgŋ ec’ɔsu owi ɛm ab.
51002017	Ów amua am yɛgm low tasi a eke b’ow ow a, kɔ ɛl -l’elm low tasi a. Low tasi a el Krist.
51002018	Ɛgŋ kaka itm eke k’ɛdŋn ɔny any eb. M’am tutr agŋ a eke b’is es ɛw ekekey afr ɛrm ɛsɛl ec’any af igŋ ɛl nuŋ a e low, -li b’ucu mɛmn ɛm ec’ów eke -li b’ɛkn a e low -n’ɔny es. -L’el agŋ ek’ɛl e sow tutr a el agŋ ɛm e sow tutr tasi, ow b’ɔŋ ɛl -l’ɛfu es,
51002019	ɛtŋ -l’akŋamn Krist ab. Ke Krist anake el sos megl e nuŋ a, in ɛm sos megl nimum b’ɛŋn in ec’ob ij. In ɛm sos ŋgigŋnel a lele mifn ab b’okr af inym es kikri, ɛtŋ sos megl ikŋ na b’agb ɛsɛ elel eke Nyam b’erur ab af.
51002020	Sica ɔny uwr Krist ab, ɛtŋ wus aŋa e sabusu e lɛc elm low kaka ɔny eci. Ɛtŋ bla sosiɛm ɔny am íir ɛb ɛsɛ ɛmɛny wus ec’agŋ cɛ ɔny eel af ee? Bla sosiɛm am ɛgŋn ebr ek’ɛmɛny wɛl k’ɔŋ ɔny sol akpasu amua ɛsɛ:
51002021	k’òc ob na, k’ìj ob na, k’ìtŋn ob na abu ee?
51002022	Eke wɛl b’ɔb nuŋ am kok ɛl e low a, ów amua b’irm. Ow el sol lele low yɛgm ab eke agŋ ɛl obi eci nuŋ ɛm ɔny ɛm ɔkn.
51002023	Tasi ɛm a, ígŋ ob nuŋ, ís es ɛw likekli afr ɛrm ɛsɛl ec’any af, íjr ŋ e sos megl gbre, wɛl b’ɛkn ów amua fɛŋ ɛsɛ sɛwr ec’ów af. Gbɛkɔ -l’el ów ɔfr ɔfr, sos megl owi cɛ ow b’ɛlum abu.
51003001	Sica Krist ab anake anŋn luw ɛm igbr a. Ow sosiɛm a, ɔ̀ɔl afr ec’ów es, yogŋ a eke Krist anŋ, ke ow el Nyam e lidr abu af a.
51003002	Ow akpl eke k’ebar afr ec’ów ec’ɛrmij, ow a eke k’ebar wus af aŋa ec’a ec’ɛrmij a.
51003003	Tasi, ɔny ɛcar luw ɛm, ɛtŋ ɔny ec’owr anŋ a lɔl es Krist eke anŋ Nyam ogŋ ab ɛm.
51003004	Krist anake el ɔny ec’owr anŋ tasi a, ɛtŋ lɛgŋ eke li b’ow l’ɛy ɔkm a, ɔny yɛji b’ow okr ɔkm in ab ɛtŋ in ec’anygbɛl a, ɔny yɛji b’ow ɛŋan.
51003005	Na sosiɛm a, ìbir ɔny ɛm low fɛŋ ek’el wus ec’ów ɛsɛ: nfaci ij af, sikpl owi af, ów aw eke ɛw fɛfɛdi lele ów aw eŋuŋ ab lele lokm suŋ ek’in ɛw ɛsɛ sinyam yadŋ e nuŋ igŋ ab af.
51003006	Ɛtŋ ów ɔbr ɔbr amua na sosiɛm anake Nyam ec’ɛrm bebl a, [b’ow ok agŋ a ek’ɛgŋm eke k’ɔny in ec’ɛlum ab af a].
51003007	Lɛgŋ ek’ɛc ab ɛm, ɔny yɛji ow a ek’am iir ɛb sikpl ɛm a, ɛbɛn eke kokr ana.
51003008	Kɔ jam aŋa, ìgŋn ów amua fɛŋ ek’el: ɛrm bebl, ɛrm wewe lele ɛrm suŋ ab a okr es. Ke wɛwr lel odad ebl kpɔm kpɔm ab k’ánm ɔny nɛnym ɛym ɔkm.
51003009	K’ɔ̀nyn yadŋ k’ɔŋanin ɔny ɔfr ɛm ij, aŋke ɔny ec’elel eke aan es lɛgŋ sig ɛm a, waal ɛlul es ɛsɛ mob sus ɛm sig af,
51003010	ɛtŋ ɛsɛ mob sus ɛm owr af, ɛwal mɛny anŋn ɛsɛ ɛgŋ owr af. Ɔny eci ɛb ir owr ab ɛm sɛgŋ fɛŋ am otr Nyam ek’el ɔny e kok Ɛs ab es, yec’ɛtŋ ke ɔ́tur uwr ir any ok ɔny es sos ɛm.
51003011	Jam aŋa agŋ a fɛŋ el kpɛŋ kpɛŋ, ow ɔnym Jwif lel ɛgŋ ek’elm Jwif ab, ɛgŋ eke wɛl ubrm likr es lel ɛgŋ eke wɛl ubr likr es ab, ɛbr ɛjeci ec’agŋ lele mɛbɛy ab, madu lel ewi ab. Gbɛkɔ low tasi a: el Krist ek’el low fɛŋ, ke anŋ agŋ fɛŋ ek’ub’r nawrɛ ab ɛm a.
51003012	Nyam sɔsum ot ɔny eke k’eel in ec’agŋ ɛtŋ li b’erur ɔny. Ow sosiɛm a, ow akpl eke k’ɔnyn ɛrm ek’erur lele sɔrŋ ikŋ ab iy ɛm gbɔŋ, ɛrm mamn, es is ec’ɛrm, ɛrm frɔrɔ lele low eku ec’ɛrm ab.
51003013	Ɛ̀gŋn ɛgŋ ɛgŋ ec’elel eke anŋn a ebr ke áparir low yɛji, sakp sakp fɛŋ ek’ɔny ɛm ec’ɛgŋ nyam b’ow ɔny low lawl ab a. Ow it eke k’aparir low ɛsɛ elel eke Ɛs Kɔtɔkɔ ap ɔny ab af.
51003014	Ɛtŋ low eke ki kokr tasi a el erur eke k’ɔnyn ɔny ɔfr ɛm a, aŋke erur el low eke b’ɔny agŋ okr af.
51003015	Ke Krist ec’ɛrm es ɛy a nyímn ɔny ec’ɛrm a; tasi ɛm a, ɛrm es ɛy ikŋ na ɛm anake Nyam ɛsŋ ɔny eke k’okar af éel nyam ɛsɛ sos megl nyam coco af a. Sɛgŋ fɛŋ ɔ̀ŋan in bia.
51003016	Ke Krist ec’odad ebl a, ɛ́ŋn usu ɔny ec’ɛrm ab ɛm in ec’ob ɔny a fɛŋ ab. Yɛ̀gmnin low ke ɔ́manin ów ɔny ɔfr ɛm sɛwr fɛŋ ɛm. Ɛ̀lul Nyam bia ɔny ec’ɛrm fɛŋ ɛm, ɛ̀gŋn selu, ɛ̀gŋn Nyam e sɛj ɛjeci lele sɛj eke Abŋ Lala b’ɔŋ ɔny ab ab.
51003017	Low fɛŋ eke bi kokr oglog bi dadr ab ɛm, kòkr Ɛs Kɔtɔkɔ Jesu e nin ɛm, ke in ɛm ɛ̀lul Ɛs Nyam bia.
51003018	Ɔyɔw, ɔny, ìsr es ɔny ɛcɛl ec’any af, ɛsɛ elel ek’ow it eke ki kokr Ɛs Kɔtɔkɔ ec’any af ab af.
51003019	Ɔyɔw ɛcɛl, èrurir ɔny ɛyɛl ke k’ɔ́nymn ɛl lokm yony ɛm.
51003020	Ey, ɔ̀nyn agŋ ek’ew ɔny a ec’ɛlum low low fɛŋ ɛm, aŋke ow el low eke Ɛs Kɔtɔkɔ b’erur.
51003021	Ey ɛsɛl, k’ìjar ɔny ec’ey a gbre, yec’ɛtŋ ke sos k’ɔ́wm ɛl es.
51003022	Madu, low low fɛŋ ɛm ɛ̀lumn ɔny e wus af aŋa eci es ɛw ɛsɛl a. Ow elm eke -li b’ɛw ɔny nyamn af cɛ ki kokmn ɛl e lís e low mɛwl ɛm, yec’ɛtŋ ke -l’aw ɔny. Kɔ ɛ̀lumn ɛl ɛrm nyam ɛm tasi, ɛlum ek’ɔnyn Ɛs Kɔtɔkɔ ec’a sosiɛm.
51003023	Juma fɛŋ eke bi kokr a, kòkr ɛrm nyam ɛm, ɛsɛ Ɛs Kɔtɔkɔ eci juma ɔny am kokr af, ke ow k’élm ɛsɛ agŋ ec’af.
51003024	Ow sosiɛm a, madu, ɔ̀kan eke Ɛs Kɔtɔkɔ b’ow ɔŋ ɔny ow ec’ob ap, ob ap a eke l’ɛdŋn l’ɛw in ec’agŋ es a. Tasi ɛm a, Es Ɛw Ɛs a ek’am kokr in eci juma a, in l’el Krist.
51003025	Gbɛkɔ ɛgŋ yec’eke am kok low ŋuŋ a, b’ow ɛŋn yec’ek’el in ec’a, ɛsɛ elel eke li kokr low ŋuŋ ab af, aŋke Nyam eci low eke b’ow kok ab ɛm, li k’ow li jɛjm agŋ es.
51004001	Agŋ eke el madu eci es ɛw ɛsɛl a, kòkr ɔny e madu a e low nɛnyɛmbri nyam ɛm, ke ŋkoprɛ k’ánm ɛm. Ke ɔ̀kan ek’ɔny yɛji ɔnyn Es ɛw ɛs nyam ek’anŋ afr.
51004002	Sɛgŋ fɛŋ ànŋn Nyam ŋɔŋn ɛm, ke ɔny e Nyam e bia eke b’ɔŋn Nyam ŋɔŋn ɛm a él ɛrm ɛw ɛm.
51004003	Nyam ŋɔŋn ab ɛm, ɛy yɛji ŋɔ̀ŋan ɛy eci, yec’ɛtŋ ke Nyam kók s’ɛŋn abusu s’ɔmun in ec’odad ab es, ke si dád Krist eci lís e low eke lɔl es a. Tasi ɛm a, low na eke lɔl es a sosiɛm anake m’anŋ sobel ɛm a.
51004004	Ŋɔ̀ŋan Nyam yec’ɛtŋ ke m’ɔ́tu m’otar odad a akr ayl, ok agŋ es sos ɛm, ɛsɛ elel ek’ow it eke mi ki kok ab af.
51004005	Àan es nuŋ ɛm ɔny ɛm agŋ ek’uwm Krist any a e lís, ke abusu fɛŋ eke b’ɛru ɔny es a k’írmnmn.
51004006	Ke sɛgŋ fɛŋ ɔny ec’odad ebl él amamn, ke mok ánŋ ɛm, ke uwr any dádr ɛgŋ fɛŋ odad ɛsɛ elel ek’ow it ab af.
51004007	Erur ɛm ec’ɛy lisijim Tisik, abu ɛlum ɛs nimamn ek’el ɛm lawl Nyam e juma kok ab ɛm, b’ow ɔŋ ɔny ɛm e lís ec’amani fɛŋ.
51004008	M’am ɛrm’n tasi eke li k’ow li dad ɔny ɛy e lís ec’amani, ke l’átr ɔny sos es yɛji.
51004009	Onesim ek’el ɔny ɛm ec’ɛgŋ, ke el erur ɛm ec’ɛgŋ lisijim a anake am ɛwl’l a. -Li b’ow -l’ɔb ɔny ów a fɛŋ ek’am ɛy aŋa a ec’amani.
51004010	Aritak ek’anŋ sobel ɛm ɛm ab a, am ɛsŋn ɔny, ɛbɛn nɛny nyam Mark ek’anŋ ɛsɛ Barnabas e lisijim af a, in yɛji am ɛsŋn ɔny. (Mark ec’a, ikŋn anym irir in e lís e low. Eke l’ow ɔny ogŋ yogŋ, èbr ir sɛnyn sɛnyn.)
51004011	Igŋ a eke wɛl b’ɛsŋ Jesu ke wɛl b’ok en es Justus a yɛji am ɛsŋn ɔny. Jwifɛl ek’ɛgŋ Krist e low eb a, ɛl ɛm a, agŋ nyahan na cɛ anake am kok juma ɛm ab Nyam e gbreŋgbi usu a ec’a. Ɛtŋ -l’atr’m sos es nɔnɔ ligbɛl.
51004012	Epafras, ek’in yɛji el ɔny ɛm e nyam a, am ɛsŋn ɔny; Krist e libɔwi na sɛgŋ fɛŋ b’atr sos es ŋɔŋn Nyam ɔny eci, yec’ɛtŋ ke ɔ́tur inymn es kikri, ánŋn ɛsɛ agŋ ek’agb ɔmn ɛm, ke bɛbm sos eke ki kok low fɛŋ eke Nyam b’erur ab af.
51004013	M’ɔtu eke mi k’ij in e nuŋ af e daŋku low na eci: li b’ij gbre nɔnɔ ɔny lele Laodise ec’agŋ lele Iyerapolis ec’agŋ a ec’ab.
51004014	Luk ek’el erur ɛm ec’ɛy lawl ke el sɛkp kok ɛs lele Demas ab am ɛsŋn ɔny.
51004015	Ɛ̀sŋnin ɛy lisijimɛl ek’anŋ Laodise a, lele ɛy lisijɔw Nɛnfa lele Nyam ec’agŋ eke b’as luku in ec’akŋ ab ab ɔŋn ɛy.
51004016	Sica lɛgŋ eke b’awal lɛl na ba ow b’uwr a, kókr elel eke ki kokr ke wɛl ɔ́tu awl Laodise eci Nyamel ab ɛm yɛji. Ke ɔny yɛji áwal yec’a eke b’ow anŋ ɛl ogŋ a ow a.
51004017	Ow ec’uwr ɛm a, dàdr Arkip kok Ɛs Kɔtɔkɔ e juma ek’abul il a sɛnyn sɛnyn.
51004018	Ɛm Pɔl, ɛm obi ec’abu ɛm mi nɔn ɛsŋn na lɛl na ec’uwr ɛm. Sica k’ìjal es eke m’anŋ sobel ɛm. Ke Nyam ec’ɔwrɔ a ánŋ ɔny af.
52001001	Pɔl, Silas lele Timote ab e lɛl ek’am awŋ Nyamel ec’agŋ ek’anŋ Tesaloni baŋn, k’el Nyam Ɛs lele Ɛs Kɔtɔkɔ Jesu Krist ab ec’agŋ. Ke ɔwrɔ lel ɛrm es ɛy ab ánŋ ɔny ab.
52001002	Si b’ɔŋ Nyam bia sɛgŋ fɛŋ ɔny fɛŋ eci, ɛtŋ si b’ɔkn ɔny sɛgŋ fɛŋ, ɛy e Nyam ŋɔŋn ɛm.
52001003	Nyam ɛy Ɛs ec’any af si b’ɔkn ɔny e nawrɛ ek’ubr e juma e kokr, ɔny ec’erur ek’ɔnyn e low e kokr, lel ɛrm ek’usurir ɛy Ɛs Kɔtɔkɔ Jesu Krist ɛm ec’ɔmn ek’ɔnyn ab ab e low.
52001004	Agŋ lisijimɛl, Nyam erur ɔny, ɛtŋ s’uw any eke li sɔsum l’ot ɔny eel in eci.
52001005	Tasi ɛm a, Amani Mamn ec’odad eke si dad ɔny a, ow elm odad ebl nɛnym ɛm cɛ, kɔ Abŋ Lala ec’abusu lele in ec’abu ɛlum ɛm ab, ɛtŋ s’uw any tasi ek’ow el low nawrɛ. Ɛtŋ uwr any eke, ɛy ec’es an ɔny ec’araŋn a, ɔny e nimamn eci.
52001006	Ɔny obi yɛji wewrmn ɛy lele Ɛs Kɔtɔkɔ ab ów. Gbre ijr nɔnɔ ec’araŋn yɛji, ɛgŋn Nyam ec’odad a ebr, sos ɛm iŋn ek’Abŋ Lala ɔŋ ɔny ab ɛm.
52001007	Ow ɔŋ ɔny eel Maseduan lele Akayi wus ab ec’agŋ ek’ub nawrɛ a e sɛwl mamn.
52001008	Tasi ɛm a, Ɛs Kɔtɔkɔ ec’odad a anŋ ɔny ogŋ Maseduan wus af a ɛtŋ ɔmun es im toŋ ok Akayi wus af. Ɛtŋ ow elm na cɛ, kɔ ɔny ec’ɔmn ek’ɔnyn Nyam ɛm a yɛji e low eb es susu a fɛŋ; ɛmɛny ow ɛbam eke si k’ɔb ow ec’amani ij.
52001009	Agŋ a fɛŋ am dad elel ek’ebr ɛy ɔny ogŋ a, ɛrm ɛm ek’itŋnin eel Nyam eci, sɛkp e nuŋ igŋ ek’igŋn ɛlul es, ke ɛgŋn Nyam ek’anŋ owr ke el Nyam nawrɛ a eci low kok a e low ebr a.
52001010	Ca am ekur in ec’Iy Jesu eke b’ow anŋ afr ow a. In eke Nyam igbm’n luw ɛm n’anŋ owr a, in anake l’eb l’ɛlu ɛy es Nyam ec’ɛrm bebl ek’am ow a e lís a.
52002001	Agŋ lisijimɛl, ɔny obi yɛji uwr any ek’ɔny ogŋ a eke s’ow a ɔsu ey.
52002002	Uwr any yɛj’eke lɛgŋ anym ɛm a, wɛl ijr ɛy gbre, wɛwr ɛy Filip baŋn a. Gbɛkɔ ɛbɛn yɛji, Nyam ec’ɛrm susu ek’ɔŋ ɛy ab ɛm, si dad ɔny in ec’Amani Mamn a ec’odad, gbre ij nɔnɔ ec’araŋn.
52002003	Tasi ɛm a, ɛy ec’ów ɔm a elm yadŋ ɛm, ow elm ów tutr eŋuŋ ɛm, ow elm kprakpr ɛm.
52002004	Kɔ ɛy, Nyam ɛkn eke s’ɔtu ɛtŋ l’abul ɛy in ec’Amani Mamn a e dad. Sica s’am dad Nyam ec’odad, ɛtŋ s’ɔlm agŋ ɛm ec’erur es, kɔ Nyam eke b’ɛkn ɛy e mɛrm ɛm a ec’erur s’am ɔl es.
52002005	Ɔny obi uwr any eke lɛgŋ kaka si dadm mɛju ec’odad; lɛgŋ kaka si kokm os ɛŋn e low. Nyam ij ow e daŋku.
52002006	S’ɔlm ek’ɛgŋ k’aw ɛy, ke ow el ɔny oglog ke ow el agŋ ɛjeci.
52002007	Ke s’ɔtu cɛ eke si k’ɔŋ ɔny low ebr, eke s’el Krist ec’ ɛrm ɛsɛl a sosiɛm. Gbɛkɔ s’el agŋ frɔrɔ ɔny ec’araŋn ɛsɛ elel eke ey lis, frɔrɔ ɛm bi kok in ec’ey e lís e low ab af.
52002008	Ɔny ec’erur eke s’ɔny a sosiɛm, s’ɔɔm ɔny Nyam ec’Amani Mamn a sɔny cɛ, kɔ ɛy obi ɛy obi e sel a yɛji, aŋke ɔny iil an nɔnɔ ɛy eci.
52002009	Agŋ lisijimɛl, am ɔkan elel eke si kokr juma lɛc ɛm a: ncok lele lɛgŋ owr ab abu anŋ ɛy juma kok ɛm, nɛnɛ anake si dad ɔny Nyam ec’Amani Mamn a ec’odad a, yec’ɛtŋ ke si k’ócm ɛy e lís e low s’abulm ɔny ɛm ec’ɛgŋ kaka.
52002010	Ɔny ek’ubr nawrɛ a, ɛy ec’es an ɔny ec’araŋn a ayl, el nɛnyɛmbri nyam ɛm eci ek’abr ɛnym kaka anm ɛm. Ɔny obi yɛji ijr daŋku, ɛtŋ Nyam yɛji ij daŋku.
52002011	Ɛmɛny uwr any eke si kok ɔny ɛm ec’ɛgŋ nyam nyam e lís low ɛsɛ elel ek’ey ɛs bi kok in ec’ey ab af.
52002012	S’ɔm ɔny ów, s’atr ɔny sos es, s’ibrm ɔny sakp nɔnɔ eke k’aan es ɛsɛ elel eke Nyam erur ab af. In anake l’ɛsŋ ɔny eke k’okr in ec’es ɛw ec’anygbɛl ab ɛm a.
52002013	Na sosiɛm s’am ɔŋ Nyam bia sɛgŋ fɛŋ, eke ebmn odad eke si dad ɔny a ɛsɛ agŋ ɛm ec’odad af, kɔ ke ebr ɛsɛ Nyam ec’odad af a. Ɛɛ, nawrɛ Nyam ec’odad ab ana! Ɛtŋ li bi kok juma ɔny ɛm l’itŋn ɔny ek’ubr nawrɛ a.
52002014	Agŋ lisijimɛl, sica ɔny yɛji ɛkan ów a ɛsɛ elel eke Nyam ec’agŋ ek’anŋ Jude e Sinyamel ɛm ke ub Jesu Krist nawrɛ a ɛkn ab af. Ɔny yɛji, ɔny e baŋn eyŋ ijr ɔny gbre ɛsɛ gbre ijr nyam a cɛ eke Jwifɛl ijr Sinyamel amua ec’agŋ ab af.
52002015	Jwifɛl amua anake ibi Ɛs Kɔtɔkɔ Jesu lele kokoba ɔb ɛsɛl ab ab, ke ɛy yɛji ijr ɛy gbre a. -N’am kokmn Nyam ec’erur, ɛtŋ -l’el agŋ fɛŋ ec’efnu.
52002016	-N’am ɛdŋn ɛy eke si ki dad sel ɛŋn ec’odad s’ok agŋ ek’elm Jwifɛl a bake -n’ɛŋn sel. Ow ɔŋ sikpl a eke god’ɛtŋ -li kokr a obn afŋn es. Na sosiɛm anake ow e nuŋ ɛdŋ ɛm a Nyam ec’ɛrm bebl a ɛŋn ɛl a.
52002017	Agŋ lisijimɛl, nawrɛ si kpab ɔny es lís sos megl ɛm ow ibn tɛl, kɔ ɛrm ɛm a s’anŋ ɔny ab. S’erur tasi ɛtŋ s’atr sos es eke ɛmɛny si k’ow s’ɛkn ɔny.
52002018	S’erur eke si k’ow ɛy fɛŋ s’ɛkn ɔny, ɛtŋ ɛm Pɔl, ɛm sɔny ɛm a, m’atr sos es sakp nɔnɔ eke mi k’ow, kɔ Satan ɔ́ɔm ɛy ow ec’abusu.
52002019	Ɔny kɔtɔkɔ eel ɛy e low ɔmn, ɛy e sos ɛm iŋn, ɛy ec’anygbɛl tufɛ, ɛy Ɛs Kɔtɔkɔ Jesu ec’any af, in e mowrer e lɛgŋ a.
52002020	Ɛɛ! ɔny anake eel ɔny e low kok ɛm, ɛy ec’anygbeŋ lele ɛy e sos ɛm iŋn ab a.
52003001	-
52003002	Na sosiɛm, eke si k’ɔtum s’ekum ij a, si bɛbm eke si k’anŋ Atɛn ɛy sɔny, ɛtŋ s’ɛrm ɛy lisijim Timote eke bi kok Nyam juma ɛy ab, ke bi dad Krist ec’Amani Mamn ec’odad a. S’ɛrm’n eke li k’ow l’usur ɔny ɛrm ke l’átr ɔny sos es ɔny ec’ɔmn ab ɛm,
52003003	yec’ɛtŋ ke ɔny ɛm ec’ɛgŋ kaka k’ɛ́ym wus gbre ijr na ek’anŋ ɔny ec’araŋn ab ɛm, aŋke ɔny obi yɛji uwr any eke gbre ijr na, el low ek’ɔn ɛy es.
52003004	Ow a eke s’anŋ ɔny ogŋ a, s’ikŋ anym si dad ɔny eke wɛl b’ow ijr ɛy gbre. Ca ow anake ow ɛy a, ɔny uwr any.
52003005	Na sosiɛm, eke mi k’ɔtum m’ekum a, m’ɛrm Timote eke k’ow otar ɔny ec’ɔmn a e low akr ók’m, aŋke m’am ebr ɛrmij, ek’oglog ɛgŋ ɛju Ɛs a ɛju ɔny okr wus, ke juma eke si kok a el low ɔfr ɔfr ŋ̂.
52003006	Sica Timote anŋ ɔny ogŋ a ow ɛtŋ ɔb ɛy ɔny ec’ɔmn lel erur ab ec’amani, eke b’ɔkan ɛy e low sɛgŋ fɛŋ sɛnyn sɛnyn ɛtŋ am erurir eke k’ɛkan ɛy, ɛsɛ elel eke ɛy yɛji s’am erur eke si k’ɛkn ɔny ab af.
52003007	Ow sosiɛm a, lisijimɛl, ɔny ec’ɔmn ec’amani e s’iri ɛy e sos es ɔw na ɛm lel ɛy e gbre ijr na ɛm ab a, ɛyr ɛy ɛrm es, atr ɛy sos es.
52003008	Sica sel ow ɛy ŋ̂, aŋke inymn es kikri Ɛs Kɔtɔkɔ ab ec’af okr ab ɛm.
52003009	Kɔ ayaf tasi si k’ɔŋn Nyam bia sos ɛm iŋn na eke s’ɔny, ɔny sosiɛm Nyam ec’any af ab ec’ee?
52003010	Ncok lele lɛgŋ owr ab si b’at lebl es si ŋɔŋn Nyam eke li k’ɔŋ ɛy abusu bake ɛmɛny blel s’ɛ́kanin, ke si yíbr low yec’ek’anm ɔny ec’ɔmn ab ɛm a.
52003011	Ke blel ɛy Ɛs Nyam in obi lele ɛy Ɛs Kɔtɔkɔ Jesu ab kók ɛy ejagb bake s’ow s’ɛkn ɔny.
52003012	Ke blel Ɛs Kɔtɔkɔ ɔ́ŋ erur ek’ɔnyn ɔny ɔfr ɛm lel agŋ ec’ɛjeci e lís ab a, ágb bubu af ɛsɛ elel ek’ɔny ec’erur eke s’ɔny a agb ab af.
52003013	Ke blel l’úsur ɔny e mɛrm a, eel lala ke abr ɛnym kaka k’ánm ɔny ɛm Nyam ɛy Ɛs ec’any af, lɛgŋ ek’ɛy Ɛs Kɔtɔkɔ Jesu b’ow ow lele in eci afr ɛrm ɛsɛl lala a fɛŋ ab a.
52004001	Sica agŋ lisijimɛl, ow ek’ɛmɛny mi ki dad a el, ɛsɛ elel eke wewar ɛy e lís es an mamn ek’akpl Nyam sos ɛm, ke am kokr ɛbɛn a, s’am ŋɔŋn ɔny, s’ibrm ɔny atrm ɛm, ek’Ɛs Kɔtɔkɔ Jesu e nin ɛm a, k’úcur ɔnyn es ɛbɛn iman anym eci akm na e kokr a.
52004002	Ɔny obi yɛji uwr low yec’eke si yɛgm ɔny Ɛs Kɔtɔkɔ Jesu e nin ɛm ab any.
52004003	Kin, ow eke Nyam am erur a: ke ɔny ec’es an a él lala in ec’any af; ke ɔ́sur sos nfaci ij e lís.
52004004	Ke ɔny ɛm ec’ɛgŋ nyam nyam úw any ɔnyn sos es nfaci ij e lís, án es lala ɛm lele sos us ɛm ab,
52004005	ke kí yɛbm ów eŋuŋ ec’aw akam’n es ɛsɛ Nyam any uwm ɛsɛl af.
52004006	Low na ɛm a, ɛgŋ kaka k’ɛ́ju lawl ki kok’r low ɔbr, aŋke Ɛs Kɔtɔkɔ b’ow jɛj agŋ e bi kok ów amua a eci low ok, ɛs’elel eke s’ikŋ anym si dad s’ayal s’ok ɔny ab af.
52004007	Tasi ɛm a, Nyam ɛsŋm ɛy eke si k’anŋ sikpl owi ɛm, kɔ ów lala kok ɛm.
52004008	Na sosiɛm ɛgŋ ek’ɛgŋm low yɛgm na ebm a, ow elm ɛgŋ eci low yɛgm li digŋm l’ɛlum es, kɔ Nyam ek’ɔŋ ɔny in ec’Abŋ Lala a eci low yɛgm li digŋ l’ɛlu es.
52004009	Sica yec’ek’el agŋ lisijimɛl ɔfr ec’erur e low a, ow ɛbam eke wɛl ki nɔn lɛl awŋ ɔny, aŋke ɔny obi ɛm wewar Nyam ogŋ elel eke k’erurir ɔny ɔfr a.
52004010	Ɛtŋ erur ikŋ na e low anake am kokr Maseduan wus nimum af ec’agŋ lisijimɛl a fɛŋ e lís a. Gbɛkɔ agŋ lisijimɛl, ɛmɛny s’am ibrm eke ki kokr ow akpl obn.
52004011	Àtar sos es ke ánŋn ɛrm es ɛy ɛm, ke k’ɛ́ymn ɛgŋ e low ɛm, ke kókr juma ɔny obi ec’abu ɛm, ɛsɛ elel eke si dad ɔny ab af,
52004012	yec’ɛtŋ ke agŋ ek’elm Krist e jam us ɛsɛl a, ɔ́ny ɔny ec’ɛlum. Ke ɔny ec’es abur a k’élm agŋ eci.
52004013	Sica agŋ lisijimɛl, s’erur eke k’uwr Krist e jam us ɛsɛl ek’uw a e lís e low any, yec’ɛtŋ ke k’ánmn sɔrŋ ɛm ɛs’agŋ likpr a ek’ɔnym ɔmn ec’ab af.
52004014	Eke s’ub nawrɛ eke Jesu uw ɛtŋ l’ɛwl n’anŋ owr a, ɛbɛn nɛnyɛmbri nyam s’ub nawrɛ eke Nyam b’ow ɔŋ agŋ ek’ub Krist nawrɛ ke uw a ɛ́wl ow in ab.
52004015	Sica kin yec’eke Ɛs Kɔtɔkɔ in e low yɛgm ɛm dad ɛy, ke s’am ɛlu ɔkm: Ɛs Kɔtɔkɔ e mowrer e lɛgŋ a, ɛy eke si b’ow s’anŋ owr a, si k’ow s’ikŋm agŋ ek’uw a ec’anym.
52004016	Lɛgŋ a, wɛl b’ow iri lebl nyam ikŋ ek’el Nyam ec’ ɛrm ɛsɛl ec’es ɛw ɛs a e lebl lele Nyam e kɔkr e lebl ab ab, ɛtŋ Ɛs Kɔtɔkɔ b’ow anŋ afr us es. Agŋ ek’ub Krist nawrɛ ke uw a b’ow igb anŋ owr krɛkrɛ.
52004017	Ke sica, ow e jam a, ɛy eke lɛgŋ a si b’ow s’anŋ owr a, Nyam ɔ́ŋ ɛy s’igb ɛl ab jru ɛm s’ím s’ɔbr Ɛs Kɔtɔkɔ afr. Nɛnɛ anake si b’ow s’anŋ Ɛs Kɔtɔkɔ ab sɛgŋ fɛŋ a.
52004018	Ow sosiɛm, àtarir sos es ɔny ɔfr sodad amua ɛm.
52005001	Sica agŋ lisijimɛl, yec’ek’el sɛgŋ lele wanci ab ec’a, ow ibram eke wɛl ki nɔn lɛl awŋ ɔny,
52005002	aŋke ɔny obi yɛji uwr any tasi eke Ɛs Kɔtɔkɔ e mowrer e lɛgŋ a b’ow okr ɛy es ɛsɛ elel eke ulu b’ow ncok ɛm ab af.
52005003	Lɛgŋ ab ɛm ek’agŋ b’ow dad ɛsɛ: "Low kaka anm, fɛŋ el ɛrm es ɛy a!" yogŋ anake lɛgŋ a b’ow okr ɛl es kpru ɛm ŋuŋn ɛl a. Ow b’ow anŋ ɛsɛ iy ɔnyn eke b’okr lok ab lis es ab af; ɛtŋ ɛgŋ kaka k’ow ɛcm saw.
52005004	Kɔ agŋ lisijimɛl, ɔny ec’a anmn ncebn ɛm eke lɛgŋ na k’okr ɔny es ɛsɛ ulu ec’ab af,
52005005	aŋke ɔny fɛŋ eel lɛgŋ owr lele usu ayl ab ec’ey. Ɛy s’elm lɛgŋ uk lele ncebn ab ec’ey.
52005006	Na sosiɛm ow itm eke si k’ɛru mɛmn ɛs’agŋ amua na ec’ab af, kɔ s’ánŋ any owr, ke low fɛŋ ɛm any ók ɛy es.
52005007	Mɛmn ɛru ɛsɛl a, lɛgŋ uk ɛm -li b’ɛru mɛmn; ɛtŋ mar ɛgŋ ɛsɛl a, lɛgŋ uk ɛm b’ɛgŋ mar am ɔny.
52005008	Kɔ ɛy eke s’el usu ayl ec’a, ow akpl eke si k’ók any es, ke s’óc ɛy ec’ɔmn lel erur ab ɛsɛ ar mob eke s’ok sos af, ke ɛy e sel ɛŋn ec’eku ánŋ ɛsɛ kpokpo tufɛ eke s’us af,
52005009	aŋke Nyam ɔɔm ɛy eke si k’im s’ɛy in ec’ɛrm bebl ab ɛm, kɔ ke ɛy Ɛs Kɔtɔkɔ Jesu Krist ɔ́ŋ ɛy sel ɛŋn.
52005010	In l’uw ɛy sosiɛm yec’ɛtŋ ke n’ɔŋ ɛy s’anŋ owr in ab, eke s’anŋ owr ɛtŋ s’uw yɛji.
52005011	Na sosiɛm, ɔ̀manin ów ke átarir sos es ɔmn ɛm ɛsɛ elel eke am kokr god’ɛtŋ ab af.
52005012	Agŋ lisijimɛl, s’am dad ɔny eke k’ɔ́nyn agŋ ek’am kok juma ɔny ec’araŋn, yɛgm ɔny low, ke nyimn ɔny Ɛs Kɔtɔkɔ e nin ɛm a ec’ɛlum.
52005013	Ɔ̀nyn ɛl e sos usr nɔnɔ lele erur ab, juma eke -n’am kok a sosiɛm. Ànŋn ɛrm es ɛy ɛm ɔny ɔfr.
52005014	Agŋ lisijimɛl, s’am ŋɔŋn ɔny, ɛ̀nymn ɔkpɔrŋu abr; àtar agŋ eke sos ɔw es a sos es, ɛ̀lumn abŋ ɛm ec’ɔgbɔru a abu, ke ɔ́nyn low eku ɛgŋ fɛŋ e lís.
52005015	Ɛ̀wr ɛrm ke ɛgŋ kaka k’ócm low ŋuŋ ɔbarm low ŋuŋ any. Kɔ sɛgŋ fɛŋ ɔ̀ɔl low nimamn e kok es ɔny ɔfr ɛm lel agŋ fɛŋ eci lís ab.
52005016	Sɛgŋ fɛŋ ànŋn sos ɛm iŋn ɛm.
52005017	Sakp sakp fɛŋ k’ɔ̀pir Nyam ŋɔŋn.
52005018	Ɔ̀ŋn Nyam bia low low fɛŋ ɛm. Na el low eke Nyam am ibrm eke ki kokr, ɔny ek’okar af Jesu Krist ab a.
52005019	K’ìrmnin Abŋ Lala ec’al ek’anŋ ɔny ɛm ab es.
52005020	K’ìfan odad eke Nyam b’ɔŋ ɔny ec’araŋn e kokoba ɔb ɛsɛl dad ɔny a,
52005021	kɔ ìgbal low fɛŋ ogŋ ɛkan, ke úcur yec’ek’akpl a ɔnyn es.
52005022	Ke ɔ́nyan sos es low ŋuŋ fɛŋ e kok ɛm.
52005023	Ke Nyam ek’el ɛrm es ɛy e nuŋ a in obi áyal ɔny nimum; ke n’ɔ́ŋ ɔny ec’ɛgŋ el a nimum ek’el abŋ, liy, lele sos megl ab a él lala, ek’abr ɛnym kaka anm ɛm toŋ bake ɛy Ɛs Kɔtɔkɔ Jesu Krist e mowrer e lɛgŋ a ów.
52005024	In eke n’am ɛsŋ ɔny a, li b’ow li kok ów amua fɛŋ iy nɛny, aŋke l’el cɛcɛ.
52005025	Agŋ lisijimɛl, ɛy yɛji ŋɔ́ŋan ɔŋn ɛy.
52005026	Bìbrmnin ɔny ɔfr ɛs’agŋ lisijimɛl af Krist ɛm.
52005027	M’am ŋɔŋn ɔny m’ok ɔny mɛrm sabu af, ek’Ɛs Kɔtɔkɔ e nin ɛm a, k’áwal lɛl na ókr agŋ lisijimɛl a fɛŋ.
52005028	Ke ɛy Ɛs Kɔtɔkɔ Jesu Krist ec’ɔwrɔ a ánŋ ɔny fɛŋ ab!
53001001	Pɔl, Silas lele Timote ab e lɛl ek’am awŋ Nyamel ec’agŋ ek’anŋ Tesaloni baŋn, ke el Nyam ɛy Ɛs lele Ɛs Kɔtɔkɔ Jesu Krist ab ec’agŋ:
53001002	Ke Nyam Ɛs lele Ɛs Kɔtɔkɔ Jesu Krist ab ɛ́dŋ ɔny ɔwrɔ, ke ɔ́ŋ ɔny ɛrm es ɛy.
53001003	Agŋ lisijimɛl, ow akpl eke sɛgŋ fɛŋ, si k’ɛlu Nyam bia ɔny sosiɛm. Ow it eke si ki kok ɛbɛn, aŋke ɔny ec’ɔmn ek’ɔnyn a am bobn ɛtŋ ɔny ec’erur eke ɔnyn ɔny ɔfr ɛm a, am agb imn anym eci sɛgŋ fɛŋ.
53001004	Na sosiɛm, si bi dad ɔny e lís e low, s’aw ɔny Sinyamel ec’agŋ a fɛŋ eke b’as luku igŋ Nyam nuŋ a ec’any af, aŋke ɔny b’inymn es kikri ɔmn ɛm, gbre ijr lele sos es ɔw fɛŋ eke b’ɔbar ab ab ɛm.
53001005	Gbre ijr amua am yɛgm eke Nyam e jɛj ok a el nyim nyim. Tasi ɛm a, gbre ijr amua sosiɛm anake b’ow eel Nyam e gbreŋgbi usu a ek’am ijr ow e gbre a ec’agŋ tasi a.
53001006	Nyam el nɛnyɛmbri nyam Ɛs: ow sosiɛm agŋ ek’am ijr ɔny gbre a, ɛl yɛji li b’ow l’ijr wɛl gbre.
53001007	Ɛtŋ ɔny ek’am ijr gbre a, li b’ow l’ɛyr ɔny ɛrm es, ɔny lele ɛy ab, lɛgŋ eke Ɛs Kɔtɔkɔ Jesu b’ow anŋ afr ow in lele ɛrm ɛsɛl abusu ɛsɛl ab ab a.
53001008	Lɛgŋ a, li b’ow n’anŋ al ek’am iri ec’araŋn l’ɛy ɔkm, yec’ɛtŋ ke li kók agŋ eke uwm Nyam any, ke ɛ́luam ɛy Ɛs Kɔtɔkɔ Jesu ec’Amani Mamn a low ŋuŋ.
53001009	-Li b’ow -n’ɛŋn gbre eke k’ow ɔnym uwr, ɛtŋ gbre ij akpasu na, b’ow ɔny kpab ɛl es Ɛs Kɔtɔkɔ e lís lele in ec’anygbɛl e lɛc ab ab e lís.
53001010	Low a b’ow ɛy lɛgŋ a ek’Ɛs Kɔtɔkɔ b’ow ow a. Li b’ow l’ow yec’ɛtŋ k’agŋ a ek’el in eci ke ub’r nawrɛ a, úsr’r sos, kɔ́klm’n. Ɔny yɛji b’ow anŋn ɛl ɛm, aŋke ubr amani a eke s’ɔŋ ɔny a nawrɛ.
53001011	Na sosiɛm, sɛgŋ fɛŋ s’am ŋɔŋn Nyam s’ɔŋ ɔny yec’ɛtŋ ke ɛy e Nyam a ɛ́kn ɔny ɛsɛ agŋ eke it af, in ec’ɛsŋ a eke l’ɛsŋ ɔny ab ɛm. Ke in ec’abusu ab ɛm, l’ɛ́lum ɔny abu kokr low nimamn fɛŋ ek’am erurir a, ke n’ɔ́ŋ ɔny ec’ɔmn a ɛw gbagba!
53001012	Na ɛm a wɛl b’ow dad ɛy Ɛs Kɔtɔkɔ Jesu e nin mamn, ɛtŋ ɔny yɛji -li b’ow -l’aw ɔny. Ow b’ow el ɛy e Nyam lele Ɛs Kɔtɔkɔ Jesu Krist ab ec’ɔwrɔ ek’ɛŋan.
53002001	Agŋ lisijimɛl, yec’ek’el ɛy Ɛs Kɔtɔkɔ Jesu Krist e mowrer eke b’ow ɔny as ɛy luku in ab a ec’a, s’am ŋɔŋn ɔny,
53002002	kì yɛbr agŋ k’irmn ɔny nuŋ ɛm fafa, erŋn k’ɔ́ny ɔny. Eke batŋ ɛgŋ dad ɔny ow e low ɛsɛ odad eke Nyam ɔŋ kokoba ɔb ɛs nyam dad af, oglog ɛsɛ ɛgŋ ɛjeci ec’odad af, oglog ɛsɛ lɛl eke s’awŋ ɔny ec’odad af yɛji, k’ùbr nawrɛ.
53002003	Kì yɛbr ɛgŋ kaka k’ɛju ɔny akunda kaka fɛŋ ɛm. Tasi ɛm a, agŋ b’ow igŋ Nyam ec’any uw a ɛlu es gbuŋ ke lɛgŋ a ów. Lɛgŋ ab ɛm anake Low ŋuŋ ɛs a, in a ek’it eke k’irm a b’ow ɛy ɔkm a.
53002004	Low ŋuŋ ɛs na b’ow ɛdŋn ob fɛŋ ek’el Nyam eci ke agŋ b’igŋ nuŋ a. Li b’ow l’igb ów amua fɛŋ e nuŋ af, ɛtŋ li b’ow n’im toŋ l’ɛy Nyamel gbɛl ab ɛm li sig es, ke l’ócr in sosi ɛsɛ Nyam af.
53002005	Kɔ k’ɔknmn eke mi dad ɔny ów amua, ow a eke m’anŋ ɔny ab a ee?
53002006	Gbɛkɔ, uwr any eke low nyam anŋ eke caca ɛm a, am ɛdŋn Low ŋuŋ ɛs na eke k’ɛy ɔkm, toŋ bake lɛgŋ a eke wɛl bɛbm a ów.
53002007	Low ŋuŋ ɛs a ec’abusu a ɔb nuŋ es lɔl ɛm am kok juma, ɛtŋ ek’ɛgŋ a ek’ucu ɔny’n es a k’ow anm ij a, li k’ow li kokm juma es lɔl ɛm ij.
53002008	Sica Low ŋuŋ ɛs a b’ow ɛy ɔkm, ke Ɛs Kɔtɔkɔ Jesu ŋúŋn’n trɛ trɛ trɛ, in e nɛnym e sel fuf ɛm, ke li kíkn ow es in e mowrer ec’usuayl eci jɛjn ab ɛm.
53002009	Low ŋuŋ ɛs a b’ow ow Satan e lɛc ab ab ɛtŋ li b’ow li kok mɛny ɛwr owi lele sakrowa yadŋ ɛm ab;
53002010	li b’ow l’oc low ŋuŋ fɛŋ l’ɛlu ɔkm l’ɛjur agŋ ek’am irm a, ɛtŋ -li b’ow -l’ok wus. -Li b’ow -l’ok wus aŋke -l’ɛgŋm -l’ebm ɛtŋ -l’erurm low nɛnyɛmbri nyam a eke blel sɔg ɛl a.
53002011	Na sosiɛm anake Nyam b’ow awŋ ɛl abusu ek’el irm ec’a yec’ɛtŋ ke -l’ub yec’ek’el yadŋ a nawrɛ.
53002012	Na sosiɛm, agŋ a fɛŋ eke k’ow ubm low nɛnyɛmbri nyam nawrɛ, ke b’ow erur anŋ low ŋuŋ kok ɛm a, Nyam b’ow ɔb ɛl low luw eci.
53002013	Sica agŋ lisijimɛl, ɔny eke Ɛs Kɔtɔkɔ erur ɔny a, ow it eke sɛgŋ fɛŋ si k’ɛlu Nyam bia ɔny eci, aŋke li sɔsum l’ot ɔny nuŋ ɔb ɛm ɛtŋ eke li ki sɔg ɔny Abŋ Lala eke b’ɔŋ ɔny éel Nyam eci lele ɔny ec’ɔmn ek’ɔnyn low nawrɛ ɛm a ec’ab.
53002014	Nyam ɛsŋ ɔny in ec’Amani Mamn ec’odad eke si dad ɔny ab ɛm. L’ɛsŋ ɔny eke k’ɛŋan yec’a eke k’ɛbm ɔny ɛy Ɛs Kɔtɔkɔ Jesu Krist ec’anygbɛl ab ɛm a.
53002015	Na sosiɛm, agŋ lisijimɛl, ìnymn es kikri ke úcur low yɛgm a eke s’ɔŋ ɔny odad ebl ɛm oglog lɛl ɛm ec’eke s’awŋ ɔny ab a ɔnyn es.
53002016	Ke ɛy Ɛs Kɔtɔkɔ Jesu Krist in obi, lele Nyam ɛy Ɛs ab, ek’ɔny ɛy ec’erur ke ɔŋ ɛy bibm ɛm, sos es atr ek’ɔnym uwr lele low ɔmn tasi ab a,
53002017	yíbr ɔny ec’ɛrm a lokm susu, ke ɔ́ŋ ɔny lɛc kokr ów amamn ów kok ɛm lele odad ebl ɛm ab.
53003001	Sica lisijimɛl, ŋɔ̀ŋan Nyam ɔŋn ɛy, yec’ɛtŋ ke Ɛs Kɔtɔkɔ ec’odad ebl a ɔ́mun es fafa, ke wɛl úsr’r sos ɛsɛ elel eke ow ɛcr ɔny ogŋ ab af.
53003002	Ŋɔ̀ŋan Nyam yec’ɛtŋ ke l’éb l’ɛlu ɛy es agŋ eŋuŋ lele lokm ŋuŋ ɛsɛl ab ec’abu ɛm, aŋke ow elm agŋ a fɛŋ ɛgŋm ubm nawrɛ.
53003003	Gbɛkɔ Ɛs Kɔtɔkɔ el cɛcɛ, li b’ow l’usur ɔny ɛrm, ke l’ɔ́su ɔny agn e lís.
53003004	Ɛs Kɔtɔkɔ ɔŋ ɛy s’ɔny ɔmn ɔny ɛm ɛtŋ s’uw any tasi ek’am kokr ów a eke si dad ɔny a ɛtŋ ucur ɔnyn es am kokr.
53003005	Ke Ɛs Kɔtɔkɔ nyímn ɔny ec’ɛrm a Nyam ec’erur a lele Krist eci low eku ab ab e lís.
53003006	Agŋ lisijimɛl, Ɛs Kɔtɔkɔ Jesu Krist e nin ɛm s’am ibrm eke ki kpabr es agŋ lisijimɛl a fɛŋ ek’am ir ɛb kpɔrŋ ɛm, ke ɛ́gŋm low yɛgm a eke s’ɔŋ ɛl a ebm a e lís.
53003007	Ɔny obi yɛji uwr elel eke ki kokr ke ébr ɛy e lakr ab any, aŋke lɛgŋ eke s’anŋ ɔny ec’araŋn a, s’elm ɔ́rŋu.
53003008	Si yɛbm agŋ ɔɔm ɛy ob s’ijm ɔfr ɛm; kɔ ɛy obi s’ij gbre, s’ok law, si kok juma lɛc ɛm, ncok lele lɛgŋ owr ab, yec’ɛtŋ ke ɛy e gbagbl e low k’élm ɔny ɛm ec’ɛgŋ kaka fɛŋ eci.
53003009	Si kok ɛbɛn, ow elm ke si k’ɔ́nym abusu eke si k’ibrm ɔny ec’abu ɛlum a eci, kɔ sɛwl mum eke si yɛgm ɔny eke k’ebr.
53003010	Ɛtŋ ow a eke s’anŋ ɔny ab a, si dad ɔny: ek’ɛgŋ erurm eke ki kok juma a, ow itm eke li k’ij ob.
53003011	Sica s’am dad ɔny low na, aŋke s’am iri ek’ɔny ɛm a, ɔ́rŋu anŋ ek’erurm eke ki kok low kaka, eke ow elm agŋ e low cɛ eke -li k’igb -l’ok ɛm.
53003012	Agŋ amua na, s’am dad ɛtŋ s’am ɔm ɛl ów ek’Ɛs Kɔtɔkɔ Jesu Krist e nin ɛm, -li ki kok juma sɛgŋ fɛŋ ke -li gbagbal ɛl sosi.
53003013	Agŋ lisijimɛl ɔny ec’a, low mamn e kok k’am ɔny sos.
53003014	Eke batŋ ɛgŋ nyam ɛluam odad na ek’anŋ lɛl na eke s’ɔŋ ɔny ab ɛm, ke ɛ̀bmnin in nyamn, ke k’ɛ́wmn mɛcrer in ab ij, yec’ɛtŋ ke ɛ́s ɔ́ny’n.
53003015	Gbɛkɔ k’òcr ir ɛsɛ ifnu af, kɔ ɔ̀mn in ów ɛsɛ ɛgŋ lisijim af.
53003016	Ke Ɛs Kɔtɔkɔ ek’el ɛrm es ɛy e nuŋ a, in obi ɔ́ŋ ɔny in ec’ɛrm es ɛy a sɛgŋ fɛŋ, low low fɛŋ ɛm. Ke Ɛs Kɔtɔkɔ ánŋ ɔny fɛŋ ab!
53003017	Ɛm Pɔl, ɛm obi ec’abu ɛm mi nɔn ɛsŋn na lɛl na ec’uwr ɛm. Ɛbɛn eke mi b’ɛwr ɛm e silɛl fɛŋ eke mi bi nɔn a mɛny ana.
53003018	Ke ɛy Ɛs Kɔtɔkɔ Jesu Krist ec’ɔwrɔ a ánŋ ɔny fɛŋ ab.
54001001	Ɛm Pɔl, Jesu Krist ec’ ɛrm ɛs, Nyam ɛy e Sɔg Ɛs lele Jesu Krist ɛy ec’ɔmn ob ab ec’abusu ɛm, m’am awŋ’ŋ lɛl na.
54001002	Ŋ Timote eke anŋ ɛsɛ ɛm ec’iy lokm tasi af ɔmn ɛm, ke Nyam Ɛs lele Jesu Krist ɛy e Kɔtɔkɔ ab ɛ́dŋ’ŋ ɔwrɔ, ɔ́ny ŋ e sɔrŋ ikŋ ke ɔ́ŋ’ŋ ɛrm es ɛy.
54001003	Eke m’aam Maseduan a, m’ijl’ŋ nɛny eke k’anŋ Efɛs, yec’ɛtŋ ke agŋ a ek’am yɛgm agŋ ów yadŋ a, ɛ́dŋn ɛl ke -li ki kokmn ij.
54001004	Dàd ɛl -li wal ów a ek’agŋ ɛl obi ɔkn dad lel ɛl lagŋɛl e mew ec’es ɔsŋm owi e low a -l’ɛlu es, ow es atar cɛ ow b’is, ow ɛluam Nyam ec’es eb ɛlu e low a eke bɛbm ɛw es, ke wɛl uw any ɔmn ɛm a abu.
54001005	Low na eke b’ow dad a, b’ow ɔŋ ɛl ec’erur a agb: erur eke b’anŋ ɛrm lala ɛm ow, tutr mamn ɛm lel ɔmn tasi ɛm ab a.
54001006	Agŋ bɛb igŋ ejagb na ɛlu es ɛtŋ irm sodad ek’ɔnym any e dad ɛm.
54001007	-Li b’ocr ɛl sosi ɛsɛ Nyam ec’ol a ec’any uw ɛsɛl tasi af, gbɛkɔ -l’irimn ɛl obi e sodad eke -n’am dad a, ɛtŋ ów a ek’ow sosiɛm -li b’atar ów es a yɛji -l’irimn.
54001008	S’uw any eke Nyam ec’ol a el ob mamn, eke wɛl uw any kok ow e low ek’it a.
54001009	Wɛl ɔ́kn eke wɛl ɛwm ol agŋ eke bi kok ów amamn a eci; kɔ ów eŋuŋ ɛsɛl lel agŋ ek’ɛ́luam ol ab ab sosiɛm wɛl b’ɛw ol, ɛsɛ: molokm eŋuŋ ɛsɛl, sikpl ɛsɛl, agŋ ek’ɛ́luam Nyam lel ob ek’el lala ab ab, agŋ eke b’ibi ɛl ɛsɛl oglog ɛl lisɛl lel agŋ ibiu fɛŋ ab.
54001010	Ɛmɛny wɛl b’ɛw ol agŋ eke b’ij nfaci a eci, egŋ eke b’ɛrum ɛl lawlɛl egŋ ab, agŋ eke b’ɔl madu ij, ayadŋu, agŋ eke b’ij daŋku yadŋ ɛm lel agŋ fɛŋ eke bi kok ów ek’elm low yɛgm nawrɛ tasi ab ab eci.
54001011	Low yɛgm ikŋ na anŋ Amani Mamn a eke b’ɔŋ ɛy s’uw Nyam ec’anygbɛl ab any ab ɛm. Ɛɛ, Nyam eke el ehe fɛŋ eci nuŋ a anake abul’m Amani Mamn na a.
54001012	M’am ɛlu Jesu Krist ɛy Ɛs Kɔtɔkɔ eke ɔŋ’m lɛc, ɛm e juma kok ec’a bia. M’am ɛlu’l bia eke n’ɔny ɔmn ɛm ɛm, ke l’ɛsŋ’m in e juma ab ɛm,
54001013	eke lɛgŋ ek’ɛc ab ɛm, mi dad in e lís ec’ów eŋuŋ, m’ijr’r gbre ɛtŋ mi wɛwr’r yɛji. Gbɛkɔ Nyam ɔny ɛm e sɔrŋ ikŋ, aŋke m’ɔnym ɔmn in ɛm ɛtŋ m’uwm low eke m’am kok ab any.
54001014	Ɛy Ɛs Kɔtɔkɔ ɛdŋ’m ɔwrɔ nɔnɔ, ɛtŋ n’ɔŋ’m ɔmn lel erur eke b’anŋ Jesu Krist ɛm ow ab ab.
54001015	Kin odad nawrɛ tasi ek’it ek’agŋ a fɛŋ k’eb: Jesu Krist ow wus na af sikpl ɛsɛl fɛŋ e sɔg eci. M’el ɛl ɛm e ligbɛl tasi,
54001016	gbɛkɔ ow sosiɛm anake Nyam ɔny ɛm e sɔrŋ ikŋ a: l’erur eke Jesu Krist k’ɛcr ɛm eke m’el sikpl ɛsɛl ab ɛm e ligbɛl tasi a yɛgm in e low eku eke n’ɔny, ke ow él sɛwl agŋ a eke lɛgŋ anym ɛm b’ow ub’r nawrɛ, ke b’ow ɛŋn sel ek’ɔnym nuŋ a eci.
54001017	Sos usr lele anygbɛl ab él Ɛb ebu a ek’anŋ sɛgŋ fɛŋ, ɔnym uw, wɛl ɛ́knm ke el Nyam nyam coco a eci! Amɛn.
54001018	Ɛm jim Timote m’am abul’ŋ low yɛgm na, ɛsɛ elel eke ŋ e Nyamel ab ɛm e kokoba ɔb ɛsɛl ikŋ anym dad ɛw es ŋ e lís ab af. Ke sodad amua átr’ŋ sos es ɔŋ ogŋ mum mamn a,
54001019	ŋ ec’ɔmn a lele ŋ e tutr mamn ab ab ɛm. Agŋ nyam nyam ɛgŋm ɔsum ɛl e tutr mamn a, ow ɔŋ -l’irmn ɛl ec’ɔmn a.
54001020	Agŋ ab ɛm Imene lele Alesandr ab yɛji anŋ; m’ot m’ok ɛl Satan abu ɛm yec’ɛtŋ ke lɛgŋ ɛjeci -li k’ɔbrmn Nyam any.
54002001	Low krɛkrɛ eke m’am dad eke wɛl ki kok agŋ fɛŋ ec’a el: ke wɛl ŋɔ́ŋn Nyam íbrm’n low, kók sɔrŋ ke ɛ́lu’l bia.
54002002	Ow it eke wɛl ki ŋɔŋn Nyam ɔŋ ɛ́b ebu fɛŋ lel agŋ fɛŋ ek’ɔnym es ɛw ab a, yec’ɛtŋ ke s’ɔ́tu s’ir ɛb ek’ɛrm mij anm ɛm, ɛrm es ɛy ɛm, sos us ɛm, Nyam ec’es ucu ɔny tasi ɛm.
54002003	Na anake akpl ke el sɔbɔ Nyam ɛy e Sɔg Ɛs,
54002004	eke b’erur ek’agŋ fɛŋ k’ɛŋn sel, ke ɔ́tu uw low nɛnyɛmbri nyam any a.
54002005	Tasi ɛm a Nyam nyam cɛ anŋ, ɛtŋ in lel agŋ ab ec’araŋn a yɛji ɛgŋ nyam cɛ anŋ, ɛgŋ a in l’el Jesu Krist
54002006	ek’ocr in sosi ɛw awoba agŋ a fɛŋ e sɔg eci. Ek’ow e lɛgŋ a ow a, l’ɛlu ɔkm li yɛgm eke Nyam erur ek’agŋ fɛŋ k’ɛŋn sel.
54002007	Na sosiɛm anake Nyam ɛw’m lebl ɛlu ɛs lel ɛrm ɛs ab, ke mi yɛ́gm agŋ ek’elm Jwifɛl yec’eke el ɔmn lele low nɛnyɛmbri nyam ab a. M’ɔnym yadŋ, low nɛnyɛmbri nyam m’am dad.
54002008	M’erur ek’usu fɛŋ, egŋ ki gbigbl sabu ogŋ afr ŋɔŋn Nyam, gbɛkɔ Nyam ŋɔŋn a él ɛrm lala ɛm, ɛrm ek’ɛrm bebl lel ów es atar ab anm ɛm.
54002009	M’erur yɛj’eke ɔyɔw ki s’us mob ek’it, mob frafra cɛ, ke ow k’elm low agbr ɛm; ke -li ki kokmn sin ek’agŋ k’ɛkn ɛl, -li k’okmn sika ɛm miyob, miyob ac lele mob sus ɛm eke b’il an nɔnɔ ab,
54002010	kɔ ke ɛl e sakpl a él ów amamn e kok, ɛsɛ elel ek’ow it ek’ɔyɔw eke bi dad ɛsɛ ɛl b’ɛlum Nyam a, ki kok ab af.
54002011	Ow it ek’ɔyɔw k’ok es tiŋ iri low yɛgm a, ɛlum ligbɛl ɛm.
54002012	M’ɛlum abusu es eke yɔw ki yɛgm igŋ low oglog ɛw igŋ es; ow it eke li ki yewal tiŋ.
54002013	Tasi ɛm a, Adam anake Nyam ikŋ anym kok a, ɛtŋ ow e jam a li kok Ɛv.
54002014	Ɛtŋ ɛmɛny, ow elm Adam yɛbm wɛl ɛjum’n, kɔ yɔw yɛb wɛl ɛju’r ɛtŋ ɛluam Nyam ec’odad ebl a.
54002015	Ɛbɛn yɛji, Nyam b’ow sɔg’r in ec’ey eke li b’ow l’ew ab ɛm, gbɛkɔ ow it eke li k’ɔny ɔmn, erur, ke l’ír ɛb eke elm low agbr ɛm ke b’akpl Nyam sos ɛm.
54003001	Kin odad nawrɛ tasi: eke ɛgŋ nyam erur eke k’el Nyamel ec’idr ɛs, ke juma sɛnyn l’erur a.
54003002	Ow akpl eke Nyamel ec’idr ɛs k’el ɛgŋ ek’abr ɛnym anm lís; yɔw nyam ec’igŋ, ɛgŋ eke b’ok sos es low ɛm, ke b’ɔny any es ok. Ke n’ɔ́ny es an mamn, l’él ɛgŋ eke b’eb etu, ke ɔtu eke ki yɛgm agŋ low.
54003003	Li k’élm mar ɛgŋu, li k’ɔ́nym gaŋgaŋ, kɔ l’él frɔrɔ lel ɛrm es ɛyr ɛs ab. Li k’élm ɛgŋ e b’erur os owi,
54003004	kɔ l’él ɛgŋ ek’ɔtu eke ki nyimn in obi ec’akŋ a, ɛgŋ ek’in ec’ey a b’ɔny in ec’ɛlum.
54003005	Tasi ɛm a, ek’ɛgŋ nyam ɔ́tum nyimnm in obi ec’akŋ a, ayaf l’ɔtu eke li ki nyimn Nyamel ee?
54003006	Li k’él ɛgŋ ek’itŋn ɛrm ɛm owr owr; ek’ow el ɛgŋ ɛbɛn, li b’ow l’eb sos ɛw abu ɛm ɛtŋ li b’ow n’ɔny es abur ɛsɛ agn ec’ab af.
54003007	Ow it yɛji ek’agŋ ek’ubm Krist nawrɛ a k’ɛlum’n, yec’ɛtŋ ke li k’ɔ́nym cak, ke li k’ɛ́ym agn e simeb e b’uk ab ɛm.
54003008	Diakrɛl yɛji it ek’el agŋ eke k’us sos, ke ɔ́ny nɛnyɛmbri nyam yɛji; ow itm eke -li k’ɛgŋ mar nɔnɔ, -l’ɔl yadŋ ɛm eci os ɔny es;
54003009	ke -l’ucu low nawrɛ ek’ɛy ɔkm Krist ec’ɔmn e -n’ɔnyn ab ɛm a -n’ɔny es tutr lala ɛm.
54003010	Ow it ke wɛl íkŋ anym ɛbm ɛl ɛkn; ek’ow e jam a wɛl ɛknm low ɔbr ɛl e lís a, ke sica -li kok juma ɛsɛ diakrɛl af gɔŋ.
54003011	Ɔyɔw eke el diakrɛl a yɛji it eke k’el agŋ eke k’us sos. Ow itm eke -li ki dad ɛl lawlɛl e lís ec’odad eŋuŋ; ow it ke -n’ɔny any es ok, ke -li kok cɛcɛ low low fɛŋ ɛm.
54003012	Ow it eke diakr k’el yɔw nyam ec’igŋ, ke n’ɔ́ny abusu eke li ki nyimn in ec’ey a, lel in ec’akŋ a nimum ab mɛwl ɛm.
54003013	Diakrɛl eke bi kok ɛl e juma mɛwl ɛm a, agŋ a fɛŋ b’ow usr ɛl sos ɛtŋ -li b’ow -n’ɔny lokm susu ligbɛl ɔmn a ek’ɔny okr ɛy af Krist ab ab ɛm.
54003014	M’am awŋ’ŋ lɛl na, kɔ m’am tutr eke mi k’ow m’ɛkn’ŋ lɛgŋ tɛl ɛm.
54003015	Gbɛkɔ eke mi k’owm, b’ow ɛkn elel eke k’aan es Nyam e bosu ab ɛm lɛl na e m’am awŋ’ŋ ab ɛm. Nyam e bosu a el Nyam ek’anŋ owr ec’agŋ a, ek’ucu low nawrɛ ɔny es a.
54003016	Tasi, low a e lɔl es ke ɛy ɔkm ɛy ec’ɔmn ab ɛm a agb nɔnɔ! Low a el: Krist ɛy ɔkm ɛsɛ ɛgŋ af, Abŋ Lala ɛlu’l ɔkm ɛsɛ ɛgŋ nyim nyim af ɛtŋ afr ɛrm ɛsɛl ɛkn’n. Wɛl ɔb in ec’amani ok sɛbr ɛjeci ec’agŋ a, ɛtŋ agŋ nɔnɔ ub’r nawrɛ wus af aŋa, ɛtŋ n’im afr anygbɛl ɛm.
54004001	Abŋ Lala dad ɛrum mar ninɛ: sɛgŋ es abal el ɛm a, agŋ bɛb b’ow igŋ ɛl ec’ɔmn a ɛlu es, ke ús sow tutr yadŋ lele low yɛgm eke b’anŋ abŋ eŋuŋ ɛm ow a jam.
54004002	Agŋ ɛnyɛmbri yony yony ɛsɛl lel ayadŋu ab b’ow irmn ɛl. Agŋ amua, el agŋ eke Nyam owi am dadm low kaka, ke ɛl e sow tutr a anŋ ɛsɛ ob eke wɛl oc lowi gbagba ɛwr mɛny af.
54004003	Agŋ amua ɛl eci low yɛgm ab ɛm b’ow dad ek’ow itm ek’agŋ k’ɛbirir, -li b’ow -l’ɛdŋn mob bɛb eke wɛl b’ij a. Kɔ Nyam kok ob ij amua yec’ɛtŋ ke agŋ a ek’ub nawrɛ, ke uw low nawrɛ any a, ɔ́ŋ’n bia ke íj.
54004004	Ob fɛŋ eke Nyam kok a akpl; kaka anm ɛm eke wɛl k’igŋ ɛlu es, gbɛkɔ b’eb a k’ɔ́pim eke k’ɛlu Nyam bia,
54004005	aŋke Nyam odad lele Nyam ŋɔŋn ab b’ɔŋ ob fɛŋ el nimamn Nyam ec’any af.
54004006	Eke b’oc low yɛgm na ɛlu ɔkm agŋ lisijimɛl ɛm, b’ow el Jesu Krist e juma kok ɛs mamn, ɛtŋ b’ow yɛgm ek’ɔmn e sodad ebl a lele low yɛgm tasi a ek’ɛŋn Abŋ ɛm a, b’iyr’ŋ lok.
54004007	Gbɛkɔ ìgŋ sawl odad eke low kaka anm ɛm ke ókrm af ɔmn ab a ɛ̀lu es, ke ɔ́tur sos akŋm Nyam ab ŋ ec’ɛb ir ɛm.
54004008	Sos ɔtur sos megl af ec’a el low akplu, kɔ low tɛl ɛm cɛ. Kɔ Nyam ec’akŋm ab a el low ek’akpl low fɛŋ ɛm, aŋke ow b’ɔŋ ɛy s’ir ɛb Nyam ab yɛfɛnyna ɛm ɛtŋ ow b’ɛwar ɛy lɛgŋ anym ɛm ec’ɛb ir a.
54004009	Na el odad ebl tasi ek’it eke agŋ fɛŋ k’ɛgŋ eb.
54004010	Tasi ɛm a, s’am ij gbre si kok juma ɛtŋ s’am atr sos es, aŋke s’oc ɛy e low ɔmn s’ɛlu Nyam ek’anŋ owr ke el agŋ fɛŋ e Sɔg Ɛs ab ɛm, ab brobro agŋ a ek’ub nawrɛ a.
54004011	Kin ów eke kí dad ke yɛ́gm agŋ.
54004012	Kì yɛb ɛgŋ kaka k’iir’ŋ es aŋke el ŋgbafrɛli sosiɛm; kɔ èl agŋ ek’ub nawrɛ a e sɛwl: ŋ e sodad ebl ɛm, es an ɛm, erur ɛm, ɔmn ɛm lele ŋ e lala el tasi ɛm ab.
54004013	Gbuŋ ke m’ów a, àt any awl Nyam e Silɛl a dedeku ec’any af, ɔ̀m ɛl ów ke yɛ́gm ɛl low.
54004014	K’ìjl Nyam ec’ob ap a ek’ɔny anŋ’ŋ ɛm ab es, yec’a ek’ɛŋn lɛgŋ a eke ŋ e Nyamel ab ɛm e kokoba ɔb ɛsɛl dad ow e low, ke agŋ ekpekp a at’ŋ abu nuŋ a.
54004015	Àt any kok ów amua fɛŋ, òcr ŋ sosi nimum ɛlu juma eke wɛl abul’ŋ ab ɛm, yec’ɛtŋ ke agŋ a fɛŋ ɛ́kn ŋ ec’anym imn a.
54004016	Ɔ̀sur ŋ sosi lele ŋ e low yɛgm ab ab. Ìnym es kikri ow af. Tasi ɛm a, eke bi kok ɛbɛn, b’ow ebr ŋ sosi ɛlu es ɛtŋ b’ow eb agŋ a eke b’iri ŋ e sodad a yɛji.
54005001	Eke anŋ ɛgŋ likpekp ab, kì dad’r odad lɛc ɛm, kɔ ɔ̀m’n ów lebl es ok ɛm ɛsɛ asŋ cɛ ow’n el af. Òc ŋgbafrɛ oto ɛsɛ esŋ jimɛl af,
54005002	ɔyɔw ekpekp ɛsɛ esŋɛl af, ededyɔw oto ɛsɛ esŋ jɔwɛl af ɛrm lala tasi ɛm.
54005003	Ɛ̀w eŋnyɔw ek’ɔnym agŋ a e low any.
54005004	Gbɛkɔ eke iŋnyɔw nyam ɔny ey oglog alaw ek’ɔtu eke ki kok in e lís e low a, ke -li wewr -l’ɛlu ɛl ec’ɔmn a ɔkm ɛl obi ec’akŋ a e lís, ke ow ɔ́ŋ -l’ɔwr ɛl ec’agŋ a ec’ów eke kok ɔŋ ɛl a, aŋke ow el low eke Nyam erur.
54005005	Iŋnyɔw ek’ɔnym ɛgŋ kaka eke ki kok in e lís e low a, oc in ec’ɔmn a ɛw Nyam af, ɛtŋ li bi ŋɔŋn Nyam ncok lele lɛgŋ owr ab l’ibrm ow abu ɛlum.
54005006	Gbɛkɔ iŋnyɔw eke b’us in ec’ów aw owi jam a, abŋ ɛm a l’uw ŋ̂, eke n’anŋ owr sos megl ɛm bɔbɔ yɛji.
54005007	Low na anake it eke k’ɔkn ɛl a, yec’ɛtŋ ke wɛl k’ɛ́ŋnm abr ɛnym owi ɛl e lís.
54005008	Eke ɛgŋ nyam ɛ́wm in ec’agŋ e lís e low any, ab brobro in obi ec’akŋ ec’agŋ a, l’ɛgbr in ec’ɔmn a ɛtŋ n’uŋ l’akm ɛgŋ ek’ubm Krist nawrɛ a.
54005009	Gbuŋ ke nɔ́n iŋnyɔw nyam e nin eŋnyɔw e lɛl ab ɛm a, ow it eke li k’ɔny akpo ekŋ nyahan. Ke l’él yɔw ek’ɔny igŋ akp nyam cɛ,
54005010	ke wɛl úw’r any in ec’ów amamn kok ɛm, ke l’él yɔw eke gbagbl in ec’ey a mɛwl ɛm, ɔny ɛrm mamn etu ec’eb ɛm, ɔŋ agŋ ek’ub Krist nawrɛ a mij yɔyɔg akr es, atm gbre ɛsɛl abu ke kok ów amamn nɔnɔ gbɛl.
54005011	Eŋnyɔw ek’anŋ ŋgbafrɛ a, k’ɛ̀lu ɛl nin lɛl ab ɛm, aŋke igŋ ɛbi owi b’ow ɛl nuŋ ɛm a, -li b’igŋ Krist -l’ɛlu es,
54005012	ɛtŋ ow b’ɔŋ ɛl -n’ɔny jɛj ok aŋke -l’irmn ɛl e krɛkrɛ e nɛny ij a ow e lís.
54005013	Ɛtŋ ɛmɛny, eke -n’ɔnym low kaka eke -li ki kok a, -li b’eb akŋ akŋ ec’ɛc abu ɛm; ɛtŋ yec’eke akplm tasi a el ke -n’am cacak agŋ, -n’am dad ów ek’otm ɛl es, -n’am bebar nɛnym low fɛŋ ɛm.
54005014	Na sosiɛm m’erur ek’eŋnyɔw ŋgbafrɛ a k’ɛwl ɛbi egŋ, ew ey, ke nyímn ɛl ec’akŋ a mɛwl ɛm, yec’ɛtŋ ke -li k’ɔɔmn ɛy ec’efnu a abusu dadm ɛy ów eŋuŋ.
54005015	Tasi ɛm a, eŋnyɔw ab ɛm nyam nyam ŋgboŋ ejagb nyim nyim ab af, am us Satan jam.
54005016	Eke nawrɛ ub lis nyam ec’agŋ ab ɛm eŋnyɔw anŋ, ow it eke li k’ɛlum wɛl abu, ke li k’ígŋm l’ɛlum wɛl es eke Nyamel k’ɛkn ɛl e lís owi. Ke ow ɔ́ŋ Nyamel ɔtu ɛlum eŋnyɔw ek’anŋ ɛl sɔny a abu.
54005017	Agŋ ekpekp a eke bi nyimn Nyamel mɛwl ɛm a it eke k’ɛŋn labm sɔg yony, ab brobro ɛl a eke b’ij gbre dad Nyam odad, ke bi yɛgm agŋ low a.
54005018	Low tasi eke Nyam Lɛl dad a el: K’ow ocmn meb ɔnynmn id eke wɛl ucu meb am kikn may es a nɛny es, ɛtŋ: Juma kok ɛs it eke k’ɛŋn in e labm sɔg.
54005019	Eke wɛl oc ɛgŋ likpekp nyam eke wɛl am ok ów af ow ŋ ec’any af, k’ɛ̀gŋ ow e low k’eb, eke irim adaŋku yony oglog nyahan e nɛnym.
54005020	Agŋ yec’eke kok sikpl owi a, ɛ̀nym ɛl abr dedeku a nimum ec’any af, yec’ɛtŋ ke agŋ likpr a úru low.
54005021	Kin low yec’eke m’am ibrm’ŋ tasi ɛm Nyam ec’any af, Jesu Krist ec’any af lele afr ɛrm ɛsɛl eke Nyam sɔsum ot ab ab ec’any af: ɛ̀lum ów amua ke ow k’elm ɛnyɛmbri yony yony ɛm, ke k’ánm ɛgŋ kaka jam.
54005022	K’ògŋ es k’at ɛgŋ abu nuŋ k’abul il juma Nyamel ɛm. K’ɛ̀lu abu awlŋɛl e sikpl owi ɛm; ŋ obi a ànŋ lala.
54005023	K’ɛ̀gŋ mij sɔny coco cɛ, kɔ ɛ̀gŋ mar tɛl ŋ eci lokm a sosiɛm, aŋke ɔl ɔ́wm’ŋ ɔny.
54005024	Agŋ bɛb e sikpl a b’ɛru es kpata wɛl ɛkn gbuŋ eke wɛl ki jɛj ɛl e low ok a, kɔ agŋ likpr ec’a, jɛj ok a b’uwr gbuŋ ɛtŋ wɛl b’ɛkn ɛl e sikpl a.
54005025	Ów amamn yɛji wɛl b’ɛkn ɛl kpata, ɛtŋ ɛl a eke wɛl ɛ́knm kpɛkŋ a yɛji ánm es lɔl ɛm ibnm.
54006001	Agŋ a fɛŋ eke el madu a it eke k’ɔny ɛlum nɔnɔ ligbɛl ɛl eci es ɛw ɛsɛl a e lís, yec’ɛtŋ ke ɛgŋ kaka kí dadm low ŋuŋ okm Nyam e nin a lel ɛy e low yɛgm ab ab af.
54006002	Madu a eke ɔny es ɛw ɛsɛl eke el nawrɛ ub ɛsɛl a, wɛl el ɛl lisijimɛl. Ɛɛ nawrɛ! Gbɛkɔ ow elm na sosiɛm -li k’ɔbrmn wɛl any. Tasi ɛm a, wɛl e lís owi anake it eke -li ki kok tasi a, aŋke agŋ a eke -n’am kok juma -n’ɔŋ a, el ɔmn ɛsɛl eke Nyam erur. Kin low ek’it eke ki yɛgm agŋ ke ɔ́ŋ ɛl -li kok a.
54006003	Ek’ɛgŋ nyam am yɛgm agŋ low ɛjeci ɛtŋ n’am igŋ ɛy Ɛs Kɔtɔkɔ Jesu Krist e sodad tasi a lele low yɛgm a eke el ɛy ec’ɔmn ec’ab ab l’ɛlu es,
54006004	ke l’el ɛgŋ eke es ɛfu iy ɛm gbɔŋ ɛtŋ l’uwm low kaka any. L’el ɛgŋ e b’erur ów es atar owi ke b’ogŋ mum odad ebl sosiɛm. Yogŋ ɛm ec’ów eke b’anŋ ow a el: nyamn ɛyr, ów ɛsu, ɛgŋ wɛwr, sow tutr yadŋ ɛgŋ e lís,
54006005	lel ów es atar eke úwrm, ke b’anŋ agŋ eke nuŋ ɛm okm es, ke irmn low nɛnyɛmbri nyam e dad a ec’araŋn. -Li bi tutr ek’ɔmn eke wɛl b’ɔny Nyam ɛm a el ebr eke wɛl b’eb ɔnyn ob af.
54006006	Tasi, ɔmn eke wɛl b’ɔny Nyam ɛm a el ob ɔny ligbɛl, eke wɛl b’ɛgŋ yec’a cɛ eke wɛl ɔny a eb.
54006007	Tasi ɛm a, s’isam ob kaka ab wus na af ɛtŋ si k’ow s’ɔtum s’ɛwlam ob kaka ab.
54006008	Na sosiɛm eke s’ɔny ob ij lele mob sus ɛm ab cɛ, ke ow ɔdŋ ɛy ŋ̂.
54006009	Agŋ eke b’erur eke k’ɔny ob a, b’ɛy mɛju owi ɛm ɛtŋ low aw nɔnɔ lele low ŋuŋ ab b’ɔgŋm ɛl meb ɛtŋ b’ɔny ok ɛl wus ŋuŋn ɛl.
54006010	Tasi ɛm a os ec’erur anake el ów eŋuŋ fɛŋ e min a. Agŋ bɛb ec’a, os a ec’ɔny e low aw afŋn ɛl es toŋ ɛtŋ -li kpab es ɔmn e lís ɛtŋ -l’ijr ɛl ec’ɛrm a gbre ow sosiɛm.
54006011	Gbɛkɔ ŋ eke el Nyam ec’ɛgŋ a, àru ów amua fɛŋ ɛgb es. Ɔ̀l nɛny nyam ij es, ùcu Nyam ɔny es, ìr ɛb ɔmn ɛm, erur ɛm, low eku ɛm lele frɔrɔ el ɛm ab.
54006012	Ògŋ ɔmn ɛm e mum mamn a, ùcu sel ek’ɔnym uwr a ɔny es aŋke Nyam ɛsŋ’ŋ eke k’uw sel ɛŋn ikŋ na any, lɛgŋ a ek’agŋ nɔnɔ ec’any af ij ŋ ec’ɔmn tasi ek’ɔny e daŋku a.
54006013	M’am ijl’ŋ nɛny Nyam eke b’ɔŋ ob fɛŋ sel ec’any af lele Jesu Krist ek’ij ɔmn tasi e n’ɔny a e daŋku Pɔns Pilat ec’any af a e nin ɛm.
54006014	Ɛ̀lum ów a eke mi dad’ŋ a, ɔ̀su ów a lala ɛm ek’abr ɛnym k’ánm ɛm toŋ bake igŋ lɛgŋ a ek’ɛy Ɛs Kɔtɔkɔ Jesu Krist b’ow ɛwl ow a.
54006015	Ɛgŋ a eke b’ow ɔŋ Krist ɛwl ow lɛgŋ a eke li bɛbm l’ɛw es a el Nyam. L’el ehe e nuŋ lel ob fɛŋ ec’es ɛw ɛs ab, ɛ́b ebu ɛm ec’Ɛb ebu lele kɔtɔkɔɛl ɛm e Kɔtɔkɔ ab.
54006016	In cɛ li k’ɔtum l’uwm. L’ir usuayl usu ek’ɛgŋ k’ɔtum titam. Ɛgŋ kaka ɛknm’n ɛtŋ ɛmɛny ɛgŋ kaka k’ɔtum ɛknm’n. Sos usr lele abusu ab él in eci sɛgŋ fɛŋ! Amɛn.
54006017	Dàd wus na af ec’egbreŋgbi a, -li k’ɛwr sos, -li k’ocr ɛl ec’ɔmn a -li k’ɛwr ob ɔny na eke b’uwr ab af, kɔ -l’oc ɛl ec’ɔmn a -l’ɛlu Nyam ɛm, in eke li b’ɔŋ ɛy ob fɛŋ ɛrm mamn ɛm ɛy e low kok ec’a.
54006018	Dàd ɛl -li kok ów amamn, -l’ij gbreŋgbi ów amamn kok ɛm, -l’el ɛ́rm mamnu ke -l’el agŋ eke bi cɛc ob ɛl lawlɛl ab.
54006019	Eke -li bi kok ɛbɛn, -li b’ow -l’as ob ɔny mamn ek’ɔnym uwr a luku lɛgŋ anym ɛm eci, yec’ɛtŋ ke -n’ɛŋn owr anŋ nawrɛ tasi a.
54006020	Libɔwi Timote, ɔ̀su mɛwl ɛm yec’a eke Nyam abul’ŋ a. Àru nɛnym ot eke low kaka anm ɛm, ke ókrm af ɔmn ab a lele sodad ek’agŋ b’ub nuŋ ɛm ɔny e sodad a ɛgb es.
54006021	Tasi ɛm a, agŋ bɛb ij nɛny dad eke ɛl ɔny nuŋ ɛm ɔny ikŋ na ɛtŋ -li kpab es ɔmn e lís. Ke Nyam ec’ɔwrɔ a ánŋ ɔny ab.
55001001	Ɛm Pɔl, m’el Jesu Krist ec’ ɛrm ɛs aŋke Nyam erur. Wɛl abul’m eke mi k’ɔb sel ɛŋn a eke wɛl ɛwar ow e low ɛw es, ke anŋ Jesu Krist ɛm a ec’amani.
55001002	Timote ɛm ec’iy e m’erur, ŋ anake m’am awŋ’ŋ lɛl na a. Ke Nyam Ɛs lel Jesu Krist ɛy Ɛs Kɔtɔkɔ ab ɛ́dŋ’ŋ ɔwrɔ, ɔ́ny ŋ e sɔrŋ ikŋ ke ɔ́ŋ ɛrm es ɛy.
55001003	Nyam a eke mi bi kok in e lís e low tutr tasi ɛm ɛsɛ elel ek’ɛm lagŋɛl kok ab af a, m’am ɛlu’l bia. Ncok lel lɛgŋ owr ab mi b’ɔkn ŋ e low ɛm e Nyam ŋɔŋn ɛm ɛtŋ mi b’ɛlu Nyam bia sakp sakp fɛŋ ŋ eci.
55001004	M’am ɔkn ŋ e mikŋ a e low ɛtŋ m’am erur tasi eke mi k’ɛkn’ŋ bake m’ɔny sos ɛm iŋn.
55001005	Ŋ ec’ɔmn nawrɛ tasi a ek’ɔny Jesu Krist ɛm a e low anŋ’m sos ɛm, ɔmn a ek’alaŋ Lois lel esŋ Enis ab ikŋ anym ɔny gbuŋ ke ɔny a. M’ub nawrɛ tasi eke ŋ yɛji ɔny.
55001006	Ow sosiɛm m’am ɔkn’ŋ: ob ap a eke Nyam ɔŋ’ŋ lɛgŋ a eke m’at’ŋ abu nuŋ a, òkr’r meb ɛm,
55001007	aŋke Abŋ a eke Nyam ɔŋ ɛy a, ɔɔm ɛy s’ɛwm dra dra. Tasi ɛm a, in ec’Abŋ a b’ɔŋ ɛy lɛc, erur lele low ɛm eci sos es ok ab.
55001008	Ɛ́s k’ɔ́ny’ŋ ɛy Ɛs Kɔtɔkɔ eci daŋku ij ɛm; ɛ́s k’ɔ́ny’ŋ ɛm e lís eke m’anŋ sobel ɛm in sosiɛm a eci. Kɔ ìj gbre ɛm ab Amani Mamn a sosiɛm, lɛc a eke Nyam b’ɔŋ’ŋ ab ɛm.
55001009	Nyam anake eb ɛlu ɛy es ke ɛsŋ ɛy eke si k’el in ec’a; ow elm ɛy ec’ów amamn eke si kok a sosiɛm, kɔ ow el in obi e low eke li bɛbm l’ɛw es, ɛtŋ ow el bibm ɔfr ɛm eke n’ɔŋ ɛy Jesu Krist ɛm gbuŋ eke wus k’ɔb nuŋ a.
55001010	Gbɛkɔ yɛfɛnyna ɛm, l’ɛlu ow e low ɔkm ɛy e Sɔg Ɛs Jesu Krist ec’ow na ɛm, aŋke Jesu Krist ɔny luw ec’abusu a oc es ɛtŋ Amani Mamn ab ɛm li yɛgm owr anŋ a eke úwrm a.
55001011	Nyam oc’m eke mi k’ɔb Amani Mamn na eci kokoba ɛsɛ ɛrm ɛs lele low yɛgm ɛs ab af,
55001012	ɛtŋ ow sosiɛm anake m’am ij gbre amua a. Gbɛkɔ m’ɔny ɛrm susu ligbɛl aŋke m’uw ɛgŋ a eke m’oc ɛm ec’ɔmn a m’ɛlu ɛm ab any ɛtŋ m’ub nawrɛ tasi eke n’ɔny abusu eke Jesu Krist e lís ec’Amani a eke n’ɔŋ’m a, li k’ɔsu toŋ ke ow ít jɛj ok e lɛgŋ a.
55001013	Òc ɛsɛ sɛwl af sodad nawrɛ a eke mi dad’ŋ a dadr odad, ke ɔmn a lel erur ab ab a eke s’ɔny Jesu Krist ab ec’af okr ɛm a, íj lɛc ow ɛm.
55001014	Ɔ̀su Amani Mamn a eke wɛl abul’ŋ a Abŋ Lala a ek’ir ɛy ɛm a e nin ɛm.
55001015	Ɛsɛ elel ek’uw any ab af, Azi ogog ec’ɛm lawlɛl a fɛŋ wal ɛlu’m es. Fijɛl lel Ɛrmojɛn ab anŋ ɛm.
55001016	Ow akpl eke Ɛs Kɔtɔkɔ k’ɛ́lu in ec’ɛrm mamn a ɔkm Onesifɔr e bosu a e lís, aŋke sakp nɔnɔ li b’atr’m sos es ɛtŋ sobel ɛm eke m’anŋ a, ɛm owi ec’ɛ́s ɔnym’n;
55001017	Ow ɔŋ, eke l’ow Rom a, l’igŋ nuŋ es l’ɔl’m es toŋ n’ɛŋn’m.
55001018	Ow akpl eke jɛj ok e lɛgŋ a, Ɛs Kɔtɔkɔ k’ɔŋ abusu n’ɛ́ŋn Nyam ogŋ eci sɔrŋ ikŋ a. Efɛs yogŋ ec’abu ɛlum eke m’ɛŋn in ɛm a, uw any sɛnyn sɛnyn.
55002001	Ŋ, ɛm jim, ɛ̀ŋn ŋ e lɛc a bibm eke b’anŋ Jesu Krist ɛm ow ɛŋn ɛy ab ɛm.
55002002	Low yec’a ek’iri mi dad adaŋku nɔnɔ ec’any af a, òc abul agŋ ek’ɔny ɔmn ɛl ɛm eke b’ow ɔtu ɔny lɛc, ɛl yɛji oc im yɛgm agŋ ɛjec’a.
55002003	Ŋ yɛji gbre ek’it eke k’ɛbm’ŋ ɛsɛ Jesu Krist ec’ar ogŋ ɛs mamn af a, ɛ̀gŋ eb.
55002004	Ar ogŋ ɛs mamn ek’ɛgŋ ar ogŋ e low eb, ke am erur ek’in ec’ɛgŋ ligbɛl a k’aw’r a, li kókm agŋ ɛm ec’ów a eke agŋ ek’elm ar ogŋ ɛsɛl a bi kok a ij.
55002005	Mum ogŋ ɛs ek’am ogŋ mum a, ke n’ɛ́ŋn ow ec’ob ap ek’anŋ ɛm a, ow it eke li k’ɛlum mum ogŋ a e sol a.
55002006	Wus juma kok ɛs it eke k’ij gbre kok juma, gbuŋ ke n’ɛ́ŋn ow ec’egb ey a l’ij.
55002007	Tùtr ów amua eke m’am dad a sɛnyn sɛnyn, ɛtŋ Ɛs Kɔtɔkɔ b’ow ɛlum’ŋ abu iri fɛŋ ow ok’ŋ es sos ɛm.
55002008	Ɔ̀kn Jesu Krist ek’el David e bosu ɛm ec’ɛgŋ ke anŋ luw ɛm igb ɛsɛ elel eke Amani Mamn a eke m’am ɔb ow e kokoba a dad ab af a.
55002009	Amani Mamn na sosiɛm anake m’am ij gbre, ke wɛl okm ŋgbraka ɛsɛ low ŋuŋ kok ɛs af a. Gbɛkɔ Nyam ec’odad a in wɛl okm’n ŋgbraka.
55002010	Na sosiɛm m’am ɛgŋ low fɛŋ m’eb agŋ a eke Nyam sɔsum ot a e nimamn eci, yec’ɛtŋ ke ɛl yɛji -n’ɛŋn sel ɛŋn a eke b’ow anŋ Jesu Krist ɛm ow a, lel anygbɛl a ek’ɔnym uwr ab ab.
55002011	Kin odad nawrɛ tasi: Eke s’uw Krist ab, si b’ow s’anŋ owr in ab;
55002012	eke si b’inym es kikri, si b’ow s’el es ɛw ɛsɛl in ab; eke si b’igŋ s’ɛlu’l es, in yɛji li b’ow l’igŋ l’ɛlu ɛy es;
55002013	ek’ɛy s’elm cɛcɛ, ke in gbɛ l’el cɛcɛ, aŋke li k’ɔtum l’ɛgbram in sosi.
55002014	Ɔ̀kn agŋ a fɛŋ ów a ek’iri a, ke íbrm tasi Nyam ec’any af eke -li k’ɛsumn ów sodad ebl sosiɛm. Ów ɛsu amua elm low kaka, ow el agŋ a eke b’iri a ec’irmn cɛ.
55002015	Ŋ ec’a, àtr sos es ke Nyam ec’any af a él gbawru, ɛsɛ juma kok ɛs ek’itm ek’ɛ́s k’ɔny in e juma e li kok a eci, ke am ɔb nɛny nyam ɛm low nawrɛ ec’amani a.
55002016	Ów es atar ɔfr ɔfr a, ek’elm ɔmn ec’a, àru ɛgb es, aŋke agŋ a eke b’anŋ ow ec’ów ɛm a, ow b’ow ɔŋ ɛl -n’am kpab es Nyam e lís.
55002017	Ɛl eci sodad ebl a b’ow anŋ ɛsɛ lɛbi ek’ugŋ es ke am ij sos megl a lokm ɛm ab af. Agŋ amua ɛm anake Imene lele Filɛt ab anŋ a.
55002018	-Li digŋ low nawrɛ a -l’ɛlu es. -N’am dad eke Nyam in ɔny agŋ in igbm luw ɛm lɛgŋ a ɛtŋ, ow ɔŋ -n’am ŋuŋn agŋ nɔnɔ ec’ɔmn a.
55002019	Gbɛkɔ Nyam ec’odad ebl nawrɛ tasi a eke sigm es ɛsɛ êl eci lebn eke wɛl ɛlu nɔmu ɛm af a, itŋnm. Kin sodad eke wɛl nɔn af yogŋ a: Ɛs Kɔtɔkɔ uw agŋ ek’el in ec’ab any. Ɛtŋ ɛmɛny wɛl igŋ af eke: Ɛgŋ kaka fɛŋ eke bi dad ɛsɛ in el Ɛs Kɔtɔkɔ ec’a, ɔtu eke ki kpab es low ŋuŋ e lís.
55002020	Êl ligbɛl nyam ɛm, ow elm sikpokpo eke wɛl kok sika ɛm lele jɛtɛ ufu ɛm ab cɛ ánm, kɔ kpokpo eke wɛl aku ekŋ ɛm lele yec’eke wɛl kok kpeŋ ɛm ab yɛji b’anŋ. Ek’es gbɛgbl b’anŋ a, jɛtɛ ufu ɛm lele sika ɛm e sikpokpo a wɛl b’ot, ɛtŋ lɛgŋ ɔfr ɔfr ɛm ec’a, wɛl b’ot ekŋ ɛm lele kpeŋ ɛm ab ec’a.
55002021	Ow sosiɛm ɛgŋ yec’eke b’ocr sos es ów yadŋ na fɛŋ ɛm a, b’ow anŋ ɛsɛ kpokpo amamn a eke wɛl b’ijr ob es gbɛgbl e lɛgŋ ab af. Wɛl b’ow oc ɛw’r es in ec’Es Ɛw a eci. Li b’ow n’anŋ ow e juma eci ɛtŋ wɛl b’ow oc kokr’r juma nimamn fɛŋ.
55002022	Àru ŋgbafrɛ ɛm e low aw fɛŋ ɛgb es; ɔ̀l ɛb ir nyim nyim, ɔmn, erur lele ɛrm es ɛy ab es, agŋ a ek’ɛrm lala ɛm b’ɛsŋ Ɛs Kɔtɔkɔ ab ab.
55002023	Ów es atar ɔfr ɔfr eke low kaka anm ɛm a, àru ɛgb es, aŋke uw any ek’ow b’ɛdŋ nuŋ ów ɛsu ɛm.
55002024	Ɛtŋ Ɛs Kɔtɔkɔ e juma kok ɛs itm eke k’ɛsu ów. Ow it ek’in e low k’akpl agŋ fɛŋ e lís, ɛgŋ ek’ɔtu eke ki yɛgm agŋ low, ke ɛ́gŋ agŋ eci cak eke bi cak’r a e low eb.
55002025	Ow it ek’ɛrm frɔrɔ ɛm, li ki yɛgm agŋ a eke b’oc’r odad es nɛnym a low, aŋke Nyam ɔtu eke k’ɔŋ ɛl abusu -l’itŋn ɛl ec’es an a, ke -l’uw low nawrɛ any.
55002026	-Li b’ow -n’ŋgboŋ agn eci meb a ek’ucu ɔny ɛl es ab ɛm, -li k’ow -li kokmn agn ec’erur ij, ɛtŋ -li b’ow -l’ɔg es -n’am ɔny sow tutr amamn.
55003001	Kin low ek’it eke k’uw any: sɛgŋ es abal el ɛm a, sɛgŋ a b’ow ɛw tuɔtuɔ.
55003002	Tasi ɛm a, agŋ b’ow ɔny ɛl obi cɛ ec’erur, el os e lawlɛl, safri ɔwl ɛsɛl lel es ɛfuu ab; -li b’ow -l’el Nyam any ɔbr ɛsɛl ɛtŋ -li k’ow -n’ɔnymn ɛl ɛsɛl ec’ɛlum. -Li k’ow -l’uwmn bia ɔŋ any; -li k’ow -n’ɔnymn Nyam ec’ów a ec’ɛlum.
55003003	-Li b’ow -l’el agŋ ek’ɔny ɛrm tuɔtuɔ, ɔnym sɔrŋ ikŋ, ɛtŋ -li b’ow -li dad ów yadŋ ɛm ɛl lawlɛl e lís. -Li b’ow -l’el agŋ ek’ɔnynm sos es, ɛtŋ -li b’ow -l’erur agŋ eci gbre ijr, ke -l’el low nimamn ec’efnu.
55003004	-Li b’ow -l’el agŋ ɛju, agŋ ek’am jɛjm ów es, agŋ ek’es ɛfu iy ɛm gbɔŋ. -Li b’ow -l’erur ɛl obi ɛm ec’ów eke b’aw ɛl a, -l’akm Nyam ec’erur eke -li k’ɔny a.
55003005	-Li b’ow -li kok nyandrɛ -l’el Nyam ec’éruru; kɔ tasi ɛm a, -li b’ow -l’igŋ ɔmn e lɛc a -l’ɛlu es. Agŋ amua, àru ɛgb ɛl es.
55003006	Ɛl ɛm ec’agŋ nyam nyam b’ok mel akŋ ɛtŋ ɔyɔw fuɛfuɛ a ek’ɔny sikpl nɔnɔ, ke ɔmn ijm lɛc a, -li b’ɛŋn wɛl meb a eke -li b’uk wɛl ab ɛm; ɔyɔw amua bi kok ów eŋuŋ fɛŋ eke b’aw ɛl a.
55003007	Sɛgŋ fɛŋ ɔyɔw amua b’anŋ low wewr ɛm, kɔ -l’ɔtumn lɛgŋ kaka -l’uwmn low nawrɛ any.
55003008	Ɛtŋ ɛsɛ elel eke lɛgŋ sig ɛm a Janɛs lele Jambrɛs ab atarir Mois ab a, agŋ amua yɛji b’atar low nɛnyɛmbri nyam ab. -L’el agŋ ek’ɛl e sow tutr a inyam, ke ɛl ec’ɔmn a yɛji elm low kaka.
55003009	Gbɛkɔ -li k’ow -n’iimn kpekpe yɛji, aŋke agŋ a fɛŋ b’ow ɛkn ɛl eci yadŋ a ɛsɛ elel ek’ow ɛcr Janɛs lele Jambrɛs ab ec’ab af.
55003010	Gbɛkɔ ŋ, us’m jam ɛm e low yɛgm ab ɛm, es an ab ɛm, lel ów eke mi bɛbm m’ɛw es ab ab ɛm. Us’m jam ɛm ec’ɔmn ab ɛm, ɛm e low eku ab ɛm, ɛm ec’erur ab ɛm, ɛm e low es ucu ɔny kikri ab ɛm,
55003011	ɛtŋ gbre eke wɛl ijr’m lele low eke mi dɔgr ab ab yɛji uw any. Low fɛŋ ek’ɛŋn’m sɛb amua ek’el: Pisidi ec’Antiɔs Ikoniɔm lele Lisr ab ɛm a, uw any ɛtŋ uw gbre yec’eke wɛl ijr’m a yɛj’any. Gbɛkɔ, Ɛs Kɔtɔkɔ eb ɛlu’m es ów amua fɛŋ ɛm.
55003012	Ɛtŋ agŋ fɛŋ ek’erur eke k’ir ɛb cɛcɛ ɛm Nyam eci, Jesu Krist ab ec’af okr ɛm a, wɛl b’ow ijr ɛl gbre.
55003013	Gbɛkɔ, molokm eŋuŋ ɛsɛl a lele mɛju ɛsɛl ab ab b’ow im kpekpe ɛl eci low ŋuŋ kok ab ɛm; -li b’ow -l’ɛju agŋ bɛb ke ɛl obi yɛji wɛl ɛju ɛl.
55003014	Sica ŋ ec’a, ùcu yec’a eke wɛl yɛgm’ŋ ke ɛgŋ eb ɔmn ɛm tasi a ɔny es. Uw low yɛgm ɛsɛl eke yɛgm’ŋ low ab any.
55003015	Tasi ɛm a, ŋ e likekli ɛm ɛtŋ uw Nyam e Silɛl Lala ab any, -l’ɔtu eke -li k’ɔŋ’ŋ sɛwr a eke bi nyimn ɛgŋ sel ɛŋn ɛm, eke wɛl b’ɔny ɔmn Jesu Krist ɛm a.
55003016	Nyam Lɛl fɛŋ el Nyam ec’abu ɛlum ɛm ec’ów eke wɛl nɔn, ɛtŋ ow b’ɛlum agŋ abu eke ki yɛgm agŋ low nɛnyɛmbri nyam, ogŋ low yec’ek’elm ow a, akpal low ŋuŋ, yɛgm agŋ es an nyim nyim ɛm ec’ɛb ir,
55003017	yec’ɛtŋ ke Nyam ec’ɛgŋ ɔ́ny sos bɛbm nawrɛ tasi, ke l’ɔ́tu n’ɔny abusu li kok low nimamn fɛŋ.
55004001	Sica m’am dad’ŋ Nyam ec’any af lele Jesu Krist eke b’ow jɛj agŋ ek’anŋ owr lel agŋ ek’uw ab ec’ów ok a ec’any af, m’am dad’ŋ Jesu Krist e mowrer a lel in ec’ es ɛw ab ab sosiɛm m’ɛsɛ:
55004002	nɛny át’ŋ es dad Nyam ec’odad a, ek’ow el lɛgŋ mamn ɛm oglog lɛgŋ ŋuŋ ɛm yɛji, dád eb agŋ, ɛ́nym agŋ abr oglog átr agŋ sos es, ke ɔ́ny low eku nɔnɔ agŋ e low yɛgm ɛm.
55004003	Tasi ɛm a, lɛgŋ b’ow ow ek’agŋ k’ow erurm eke k’iri low yɛgm nawrɛ tasi a, ke b’ow erur us ɛl obi ec’ów eke b’aw ɛl a jam, ɛtŋ -li b’ow -l’ɛsŋ low yɛgm ɛsɛl nɔnɔ eke b’ow dad ɛl ów a eke -li b’erur eke -li k’iri a.
55004004	-Li b’ow -li b’abl ɔru low nawrɛ ec’iri e lís, ke -l’ɛwl -n’am iri agŋ ec’ów eke bi kɔkn dad a.
55004005	Ŋ ec’a, òk sos es low low fɛŋ ɛm, ɛ̀gŋ gbre ij eb, kòk ŋ ec’Amani Mamn e kokoba ɔb e juma a, kòk ŋ e Nyam juma a íy nɛny.
55004006	Ɛm ec’a, wanci ow eke wɛl k’oc wawr’m egb; wanci eke mi k’ɛlu wus na es a ow.
55004007	M’ogŋ mum mamn a, m’im toŋ m’igŋ ɛm ec’es uru a e nuŋ, m’ucu ɛm ec’ɔmn a m’ɔny es.
55004008	Sica any eke m’eb eci labm sɔg a, am eku’m. Ow ow el nɛny nyam ij e tufɛ a eke Ɛs Kɔtɔkɔ, jɛj ok ɛs nɛny nyam ɛs a b’ow ɔŋ’m jɛj ok e lɛgŋ a. Ɛtŋ ow elm ɛm cɛ li k’ow n’ɔɔm im, kɔ agŋ a fɛŋ ek’am eku erur ɛm wanci a eke li b’ow l’ɛlu sos ɔkm a.
55004009	Àtr sos es ow fafa ɛŋn’m,
55004010	aŋke Demas igŋ ɛlu’m es wus ec’ów ec’erur eke n’ɔny nɔnɔ a sosiɛm eci; l’eb ejagb n’im Tesaloni. Kresan eb ejagb im Galasi ɛtŋ Tit im Dalmasi.
55004011	Luk sɔny cɛ anŋ ɛm ab. Òc Mark ke ów in ab, aŋke l’ɔtu eke li k’ɛlum im abu ɛm e juma ab ɛm.
55004012	M’ɛrm Tisik Efɛs.
55004013	Lɛgŋ eke b’ow ow a, ìsm’m ɛm e mob af ɛw a eke m’ɛw es Troas Karpɔs ogŋ a, ke ísm’m silɛl a yɛji, ab brobro ɛl a eke wɛl nɔn ndey lɛl af a.
55004014	Alesandr lôw ofŋ ɛs a kok low ek’akplm ɛm e lís; Ɛs Kɔtɔkɔ b’ow sɔg’r low ŋuŋ a e li kok’m a e labm.
55004015	Ŋ yɛji ɔ̀su sos in e lís, aŋke ɛy e sodad a e dad ɛm l’atar ɛy ab lɛc ɛm.
55004016	Lɛgŋ eke m’ɔg es m’im odad jɛj ok ɛm a, ɛgŋ kaka anm ɛm ab, ɛl fɛŋ -l’igŋ -l’ɛlu’m es. Ke blel Nyam k’ɔ́bm ɛl low ow eci.
55004017	Gbɛkɔ Ɛs Kɔtɔkɔ, in anŋ ɛm ab ɛtŋ l’atr’m sos es, ow ɔŋ m’ɔny abusu mi dad in ec’odad a m’ok Nyam any uwm ɛsɛl amua fɛŋ. Ɛtŋ li sɔg’m kukuma amua e nɛnym.
55004018	Ɛs Kɔtɔkɔ ɛmɛny b’ow eb ɛlu’m es low ŋuŋ fɛŋ e lís, ɛtŋ mi b’ow m’anŋ kpoŋ kpoŋ m’ɛy in ec’Afr eci gbreŋgbi usu a. In ec’él anygbɛl sɛgŋ fɛŋ! Amɛn.
55004019	Ɛ̀sŋn Prisil, Akilas lele Onesifɔr e bosu ab ab ɔŋ’m.
55004020	Eras anŋ Korɛnt ɛtŋ m’ɛw Trofim es Mile, aŋke ɔl am ɔny’n.
55004021	Àtr sos es ow gbuŋ ke lɛfr e lɛgŋ a ów. Ebul, Pudɛs, Linus, Klodia lel agŋ lisijimɛl ɛjec’a fɛŋ ab am ɛsŋn’ŋ.
55004022	Ke Ɛs Kɔtɔkɔ ánŋ ŋ ab. Ke Nyam ec’ɔwrɔ a ánŋ ɔny ab.
56001001	Ɛm bɔwri Tit, ɛm Pɔl, Nyam e juma kok ɛs lele Jesu Krist ec’ ɛrm ɛs ab, ɛm m’am awŋ lɛl na. Nyam abul’m eke mi k’ɛsŋ agŋ a eke li sɔsum l’ot a ɔny ɔmn, ke mi yɛ́gm ɛl -l’uw low nawrɛ any, ke -l’ir ɛb ek’okr af ɛy ec’ɔmn eke s’ɔny ab ab,
56001002	yec’ɛtŋ ke -n’ɔny low eku sel ek’ɔnym uwr a eci. Nyam ek’ɔ́nym yadŋ a, ɛwar ɛy ɛb ir ikŋ na gbuŋ eke low fɛŋ k’anŋ a.
56001003	Lɛgŋ a eke wɛl bɛbm ɛw es a, Nyam ɛy e Sɔg Ɛs ɛlu in ec’odad a ɔkm. Odad a anake el amani a eke n’ɔŋ’m, ke n’ɔŋ’m abusu eke mi k’ɔb a.
56001004	Tit, m’am nɔn lɛl na m’awŋ’ŋ, ŋ ek’anŋ ɛsɛ ɛm ec’iy tasi af, ɔmn a ek’okr ɛy af ab ɛm. Ke Nyam Ɛs lele Jesu Krist ɛy e Sɔg Ɛs ab ɛ́dŋ’ŋ ɔwrɔ, ke ɔ́ŋ’ŋ ɛrm es ɛy.
56001005	M’ɛw’ŋ es Krɛt eke k’uwar ów sisigm ek’anŋ a, ke ɛb ɛb a e Sinyamel ab ɛm sɔ́sum agŋ ekpekp ot ɛsɛ idr ɛsɛl af, ɛs’elel eke m’ɔŋ’ŋ ow ec’abusu ab af.
56001006	Ɛgŋ likpekp a it eke k’el ɛgŋ ek’abr ɛnym anm lís; yɔw nyam cɛ ec’igŋ, ke in ec’ey a él Nyam e nawrɛ ub ɛsɛl eke wɛl k’ɔtum okm ów af ɛl ec’es an keskes eci, oglog ɛl ec’ɛgŋ ɛluam eci.
56001007	Tasi ɛm a, Nyamel ec’idr ɛs eke b’ɛkn Nyam ec’ów a, it eke k’ir ɛb mɛwl ɛm. Li k’élm es ɛfuu, ɛrm beblu, mar ɛgŋu, l’élm ɛgŋ ek’ɔny gaŋgaŋ, l’élm ɛgŋ e b’ɔl os ɔny es yadŋ ɛm.
56001008	Ow it eke li k’eb agŋ eke b’ow in ogŋ a mɛwl ɛm, ke l’él low nimamn e lawl. Ke l’él ɛgŋ e b’iri ɛgŋ owi, ɛgŋ nyim nyim, eke b’eb Nyam ec’ebr a, ke l’él ɛgŋ e b’ɔnyn sos es.
56001009	Ow it eke li k’ucu odad tasi a ek’it a n’ɔny es nɛnyɛmbri nyam ɛm, odad a ek’okr af yec’a eke wɛl yɛgm ab ab a. Ɛbɛn ke l’ɔ́tu l’atr agŋ likpr a sos es low yɛgm nawrɛ tasi ab ɛm, ke li yɛ́gm agŋ a ek’ɛgŋm low yɛgm a ebm a ɛl ec’irm a.
56001010	Mi dad sodad amua aŋke agŋ nɔnɔ ɔ́nym ɛlum, ab brobro Jwifɛl eke b’us Jesu jam, ke am erur ek’agŋ k’ubr likr es ab ɛm; -li b’irmn agŋ ɛl e nɛnym ɔb e sodad ebl ab ɛm.
56001011	Ow it eke k’abl ɛl nɛny es, aŋke -li bi ŋuŋn sibosu nimum ɛtŋ -li bi yɛgm low ek’itm a, yec’ɛtŋ ke -n’ɛŋn os yadŋ ɛm.
56001012	Krɛt iy nyam in obi, ɛl e nuŋ ɛm ɔny ɛs nyam anake dad ninɛ: "God’ɛtŋ Krɛt eyŋ el ayadŋu, mindey eŋuŋ, ɔkpɔrŋu e bi tutr ɛl e lok iy owi cɛ."
56001013	Ɛtŋ ow eke li dad a el low nawrɛ tasi. Na sosiɛm anake ki dad ɛl odad lebl tuɔtuɔ ɛm, ke -l’ub nawrɛ tasi,
56001014	yec’ɛtŋ ke -li k’ucumn Jwifɛl e kpɔkpɔ ɛm ec’ów yadŋ a e dad a -n’ɔnymn es; -l’ɛluamn agŋ a eke b’igŋ low nɛnyɛmbri nyam ɛlu es e sol a.
56001015	Fɛŋ el lala agŋ a eke b’ɛlum Nyam e sol a eci; kɔ agŋ a ek’ɛluam, ke ɛ́gŋm ubm nawrɛ ec’a, kaka elm lala, aŋke ɛl e nuŋ ɛm ɔny a lel ɛl sow tutr ab ab yɛji ikpi.
56001016	-Li b’ij nɛny -l’ɛsɛ ɛl uw Nyam any, kɔ ɛl ec’ów eke -li bi kok a b’anŋ ɛjeci. -L’el agŋ ɔbr tasi, -l’ɛluamn ɛgŋ kaka ɛtŋ -l’ɔtumn -li kokmn low nimamn kaka.
56002001	Gbɛkɔ ŋ, yɛ̀gm yec’a ek’otarir es low yɛgm nawrɛ tasi ab ab a.
56002002	Dàd agŋ ekpekp a él agŋ eke k’ɔny sos es ok low kok ɛm, ɔ́ny sos us, any es ok, íj lɛc ɔmn ɛm, erur ɛm lele low eku ɛm ab.
56002003	Dàd ɔyɔw ekpekp a yɛji ɔ́ny ɛb ir mamn eke b’akpl Nyam sos ɛm. Ke -li ki dadmn ɛl lawlɛl a e lís ec’ów eŋuŋ, -l’elmn mar eci madyɔw. Ke -li yɛgm low yeci ek’akpl a,
56002004	yec’ɛtŋ ke -li yɛgm ɔyɔw oto a ɔ́ny ɛl ɛcɛl lel ɛl ec’ey ab ec’erur.
56002005	-L’el any es ok lisɛl ek’ɔnym wiawia, akŋ juma kok lisɛl amamn, ek’ɔny ɛl ɛcɛl ec’ɛlum, yec’ɛtŋ ke ɛgŋ kaka k’ɔ́nym low ŋuŋ dadm Nyam ec’odad a e lís.
56002006	Ìbrm ŋgbafrɛ oto a yɛji él agŋ ány es oku low fɛŋ ɛm.
56002007	Ŋ obi yɛji, ow it eke k’el sɛwl ów amamn kok ɛm. Ŋ e low yɛgm a él nawrɛ tasi, ɔ́ny sos usr.
56002008	Ke ŋ e sodad ebl a él nyim nyim eke wɛl k’ɔ́nym low dadm ow e lís, yec’ɛtŋ ke ɛy ec’efnu a k’ɔ́nym low dadm okm ɛy af, ke ɛ́s ók ɛl any.
56002009	Ow it eke madu k’ɔny ɛl ec’es ɛw ɛsɛl a ec’ɛlum, ke -n’ɔŋ wɛl áw ɛl low fɛŋ ɛm, ke -li k’ɔnymn odad wɛl ab.
56002010	Ɛtŋ ow itm eke -li k’iy wɛl ob kaka fɛŋ. Kɔ ow tasi eke -li ki kok a el, ke sɛgŋ fɛŋ -l’ɛlu ɛl ec’agŋ amamn eke -l’eel lele ɛl e cɛcɛ el ab ab ɔkm, yec’ɛtŋ ke low fɛŋ ɛm Nyam ɛy e Sɔg Ɛs eci low yɛgm a ɛ́ŋn any.
56002011	Mi dad ów amua fɛŋ aŋke Nyam ɛlu in e bibm eke bi sɔg agŋ fɛŋ a ɔkm.
56002012	Bibm a bi yɛgm ɛy eke si k’igŋ ɛy ec’ɛb ir ŋuŋ lele wus ec’ów aw ab ab s’ɛlu es, ke s’ɔ́tu wus af aŋa s’ir ɛb nuŋ ɛm ɔny ɛm, nɛny nyam ɛm lele Nyam ec’es ucu ɔny ɛm ab.
56002013	Nɛnɛ anake si b’ow s’eku sos ɛm iŋn e lɛgŋ a eke s’am ɔmn a, lɛgŋ a ek’ɛy e Sɔg Ɛs Jesu Krist ek’el ɛy e Nyam ligbɛl a b’ow ɛy ɔkm in ec’anygbɛl ɛm a.
56002014	L’irmn in e sel a ɛy sosiɛm, yec’ɛtŋ ke li sɔ́g ɛy low ŋuŋ fɛŋ ɛm. L’erur eke li ki kok ɛy s’el bieku ek’in obi l’ayal, agŋ ek’el in sɔny eci, ke sɛgŋ fɛŋ ów amamn kok b’anŋ sos ɛm.
56002015	Low yɛgm na anake k’ɛlu ɔkm ŋ ec’abusu a ek’ɛŋn ab ɛm, átr agŋ sos es oglog ɛ́nym agŋ abr a. Kì yɛb ɛl ɛm ec’ɛgŋ kaka k’iir’ŋ es.
56003001	Ɔ̀kn nawrɛ ub ɛsɛl a fɛŋ, ow it eke -li k’is es es ɛw ɛsɛl lele abusu ɛsɛl ab ec’any af, -n’ɔny wɛl ec’ɛlum, ke -n’ɔny sos bɛbm low mamn fɛŋ e kok eci.
56003002	-Li ki dadmn low ŋuŋ ɛl lawl e lís, kɔ -l’el ɛrm es ɛy ec’agŋ, -l’el agŋ amamn, ke -l’ɛlu ɛl e frɔrɔ el ɔkm agŋ fɛŋ e lís.
56003003	Gbuŋ ke s’úb Jesu nawrɛ a, s’el agŋ ek’uwm low kaka any, ɔnym ɛlum kaka, irm itm es, el low aw lele low e b’iŋn sos ɛm ab eci madu ɛtŋ s’ir ɛb low ŋuŋ ɛm lele nyamnɛyr ɛm ab. Wɛl b’ɔny ɛy e sifn ɛtŋ ɛy ɔfr ɛm yɛji si b’ifanin.
56003004	Gbɛkɔ Nyam ɛy e Sɔg Ɛs ɛlu in e sɔrŋ ikŋ lel in ec’erur ab ab ɔkm agŋ fɛŋ eci,
56003005	ɛtŋ li sɔg ɛy, ow elm ɛy ec’ów amamn eke si kok a sosiɛm, kɔ eke n’ɔny ɛy e sɔrŋ ikŋ a sosiɛm. Li sɔg ɛy mij a eke b’ayal ɛy s’el agŋ owr ab ɛm; ɛtŋ ow ec’iri tasi a el: ɛb ir owr a ek’Abŋ Lala b’ɔŋ ɛy a.
56003006	Abŋ Lala na, Nyam in ec’ɛrm mamn ab ɛm ɔmun in es ɛy af, Jesu Krist ɛy e Sɔg Ɛs ab ec’af okr a sosiɛm.
56003007	Ɛbɛn anake in e sɔrŋ ikŋ ab ɛm, li b’ɔŋ ɛy s’el nyim nyim in ec’any af, ke ow b’ɛlu ɛy abusu es s’ɛŋn sel a ek’ɔnym uwr ke s’am ɔmn a.
56003008	Odad na el odad nawrɛ tasi, ɛtŋ m’am erur eke nɛny k’at’ŋ es nɔnɔ ow e dad ab ɛm, yec’ɛtŋ ke agŋ a ek’ub Nyam nawrɛ a, át any kok ów amamn mɛwl ɛm. Na el low akplu ɛtŋ el agŋ fɛŋ ec’abu ɛlum.
56003009	Gbɛkɔ àru ów ek’ɔnym low yɛgm a ɛgb es ɛsɛ: agŋ lagŋɛl e mew ec’es ɔsŋm, ów ɛsu lele Mois ec’ol a ec’ów es atar owi ab ab. Amua fɛŋ el ów ɔfr ɔfr eke low kaka anm ɛm.
56003010	Ɛgŋ yec’eke b’is ɛm bubr owi a, ɛ̀war ir akp nyam, sakp yony gbuŋ ke ɛgŋ ikŋ na, kpáb’r es Nyamel e lís.
56003011	Ɔtu eke k’uw any ek’ɛgŋ ikŋ na ejagb ŋuŋ n’am eb. Ɛtŋ sikpl a eke n’am kok n’im ab ɛm, ow el in sosi eke n’am ɔbr low.
56003012	Ba mi b’ɛrm Artemas oglog Tisik ow a, àtr sos es ow ɛŋn’m Nikopolis, aŋke mi bɛbm eke mi k’anŋ yogŋ lɛfr lɛgŋ iy a.
56003013	Ɛ̀gŋ eb ɛlum Zenas eke jɛj ok owi ɛm el ɛgŋ dogŋn ɛs a lel Apolɔs ab abu ɛl ec’ejagb us ab ɛm, yec’ɛtŋ ke -li k’ɔnymn ob kaka ec’es abur.
56003014	Ow akpl eke ɛy ec’agŋ ek’ub Krist nawrɛ a yɛji, ki wewr ɛrm mamn ɔny, yec’ɛtŋ ke -l’ɔtu -li kok es abur fɛŋ eke b’owr ɛl a, ke ɛl ec’ɛb ir a k’élm ɔfr ɔfr.
56003015	Agŋ a fɛŋ ek’anŋ ɛm ab a am ɛsŋn’ŋ. Ɛ̀sŋn ɛy lawlɛl a ek’ɔny ɔmn nyam coco ɛy ab a. Ke Nyam ec’ɔwrɔ a ánŋ ɔny fɛŋ ab.
57001001	Ɛm Pɔl, eke wɛl ɛlu sobel ɛm Jesu Krist sosiɛm lele ɛy lisijim Timote ab e nin ɛm, m’am awŋ Filemɔ ɛy lawl sɛnyn juma kok ɛm lɛl na.
57001002	Lɛl na el ɛy lisijɔw Apia lel ɛy e low dogŋn ɛm e lawl Arkip lele Nyamel eke b’as luku ŋ ec’akŋ ab ab yɛj’eci.
57001003	Ke Nyam ɛy Ɛs lele ɛy Ɛs Kɔtɔkɔ Jesu Krist ab ɛ́dŋ ɔny ɔwrɔ, ke ɔ́ŋ ɔny ɛrm es ɛy.
57001004	Sakp sakp fɛŋ, ɛm e Nyam ŋɔŋn ɛm, mi b’ɔkn Filemɔ ŋ e low ɛtŋ mi b’ɔŋ ɛm e Nyam a bia;
57001005	aŋke m’am iri agŋ am dad ŋ ec’erur ek’ɔny agŋ a fɛŋ ek’ub nawrɛ a eci, lele ŋ ec’ɔmn ek’ɔny Ɛs Kɔtɔkɔ Jesu ec’ab ab e low.
57001006	M’am ibrm Nyam eke ɔmn a ek’ɔny ɛsɛ ɛy af a, k’ij lɛc ŋ ɛm, ke ow ɔ́ŋ uw ów amamn fɛŋ eke s’ɔny Krist ɛm, ɛy ec’owr anŋ na ɛm ab any.
57001007	Lisijim ŋ ec’erur ek’ɔny a, ɔŋ’m sos ɛm iŋn nɔnɔ lele sos es atr ab, aŋke agŋ a ek’ub nawrɛ a, usur ɛl ɛrm.
57001008	Na sosiɛm, ek’abusu ɛru’m es Krist ɛm eke mi ki dad’ŋ low ke kók yɛji,
57001009	m’am erur ek’erur ɛm a, m’ɛw ibrm ɛm. Ɛm Pɔl, ɛ̀kn elel eke m’anŋn, ɛgŋ ligbɛlgbɛl ek’ɛmɛny anŋ sobel ɛm Jesu Krist sosiɛm,
57001010	m’am ŋɔŋn’ŋ eke k’eb Onesim. L’el ɛm ec’iy Jesu Krist ɛm sobel ɛm aŋa.
57001011	Lɛgŋ ek’ɛc ab ɛm, l’akplm ŋ eci, kɔ yɛfɛnyna ɛm a l’akpl ŋ lel ɛm ab eci.
57001012	M’am ɛwlm’n mɛny sica l’ow n’ɛŋn’ŋ, in eke l’ɛw ɛsɛ ɛm obi e sos ogog af a.
57001013	M’erur tasi eke blel m’ɔnym’n ab n’anŋ’m saw eke m’anŋ sobel ɛm Amani Mamn sosiɛm a, yec’ɛtŋ ke ŋ usuiy a li kók ɛm e lís e low.
57001014	Gbɛkɔ m’erurm eke mi ki kok low ek’ɛlum nɛny es, yec’ɛtŋ ke low mamn a eke ki kok a, k’élm atrm ɛm, kɔ ɛrm frɔrɔ ɛm.
57001015	Onesim kpab’ŋ e lís, ow k’ɔdm ke ow el lɛgŋ tɛl eci, yec’ɛtŋ ke b’ɛŋn’n ke ow él sɛgŋ fɛŋ eci,
57001016	aŋke caca ɛm a, l’elm adu ij, kɔ n’ɔny any l’akm adu: l’el erur ɛm ec’ɛgŋ lisijim. L’il’m an nɔnɔ, kɔ ŋ ec’a ow b’ow afŋn es, ɛgŋ e l’el a lele nawrɛ ub ɛs eke l’el ab ab sosiɛm eci.
57001017	Sica eke b’oc’m ɛsɛ awlŋ af, ke èb’r ɛsɛ ɛm obi ɛm obi af.
57001018	Eke li kok ŋ low ŋuŋ oglog n’ɔnym’ŋ ob ab, ùb ɛw’m af.
57001019	Ɛm obi ec’abu ɛm anake m’am nɔn ów amua a: Ɛm Pɔl, mi b’ow m’ɔwr m’ɔŋ’ŋ. (Ow itm eke mi k’ɔkn’ŋ eke ŋ obi yɛji ɔnym’m ob ab, kɔ yadŋ ee? ŋ ec’owr anŋ tasi a.)
57001020	Lisijim, m’am ŋɔŋn’ŋ, kok low na eke m’am ibrm a ɔŋ’m Ɛs Kɔtɔkɔ ec’erur a sosiɛm: ɛ̀yr’m ɛrm es Krist ab ec’af okr a sosiɛm.
57001021	Wanci na af eke m’am awŋ’ŋ lɛl a, m’ɔny ɔmn tasi eke b’ow kok low a eke m’am ibrm’ŋ a ɛtŋ m’uw any yɛj’eke b’ow kok ow afŋ es.
57001022	Kòk’m es ɛru usu yɛji kpɛkŋ, aŋke ɔny e Nyam ŋɔŋn ɛm, m’am ɔny ɔmn eke wɛl b’ow ɛlu’m es ɔŋ ɔny.
57001023	Epafras ek’anŋ sobel ɛm ɛm ab Jesu Krist sosiɛm a, am ɛsŋn’ŋ,
57001024	ɛtŋ Mark, Aritak, Demas lele Luk ab ek’el ɛm lawlɛl juma kok nyam ɛm a yɛji, am ɛsŋn’ŋ.
57001025	Ke sica Ɛs Kɔtɔkɔ Jesu Krist ec’ɔwrɔ a ánŋ ɔny fɛŋ ab.
58001001	Lɛgŋ sig ɛm a, Nyam ɛcr kokoba ɔb ɛsɛl ɛm dad ɛy lagŋɛl odad, ɛtŋ li dad wɛl odad a sakp nɔnɔ lel akunda ɛrŋ ɛrŋ ɛm ab.
58001002	Kɔ sica, sɛgŋ na ek’el sɛgŋ es abal el ab ɛm, Nyam ɛcr Jim ɛm dad ɛy odad. Jim na ɛm l’ɛcr li kok afr lele wus ab, ɛtŋ in cɛ anake Nyam sɔsum oc’r eke li k’el ob a fɛŋ ec’aja ij ɛs a.
58001003	Iy na b’ɛlu in ec’anygbɛl e jɛjn a ɔkm, ɛtŋ l’el ow ec’es otarir kpɛŋ, ɛtŋ in ec’odad ebl ec’abusu a ucu wus lel ob fɛŋ ab ɔny es. Li yɔyɔg agŋ e sikpl ab es, ɛtŋ n’im li sig es afr Nyam ek’ɔny abusu ob fɛŋ af a e lidr abu af.
58001004	Iy na ɔny any nɔnɔ akm afr ɛrm ɛsɛl. Ɛɛ, ow ɛru es kpata, aŋke Nyam ɔŋ’n aja nin ek’ɔny any nɔnɔ akm afr ɛrm ɛsɛl ec’a.
58001005	Tasi ɛm a, lɛgŋ kaka Nyam dadm afr ɛrm ɛs kaka ɛsmɛ: Ŋ el ɛm ec’ Iy, yɛfɛnyna, ɛm m’ew’ŋ. Ɛtŋ ɛmɛny, li dadm afr ɛrm ɛs kaka yɛji l’ɛsmɛ: Ɛm, mi b’ow m’el Ɛs, ɛtŋ in, li b’ow l’el ɛm ec’Iy.
58001006	Gbɛkɔ, lɛgŋ a eke n’ɔŋ in e yɛfl Iy a ow wus na af a, li dad ninɛ: Nyam ec’afr ɛrm ɛsɛl a pupukpaŋ it eke k’igŋ’n nuŋ.
58001007	Kin low yec’eke li dad afr ɛrm ɛsɛl e lís: ŋ el ɛgŋ a ek’ɔŋ ke afr ɛrm ɛsɛl itŋn anŋ ɛsɛ lɛf af, ke ŋ e juma kok ɛsɛl bi kok ŋ e low ɛsɛ al e b’iri ab af a.
58001008	Kɔ Nyam dad Jim e lís ninɛ: ŋ el Nyam ɛtŋ ŋ ec’ɛb ebu ec’atufu lɛkpn a anŋ sɛgŋ fɛŋ. Ŋ e kpama ab ab, am nyimn ŋ ec’agŋ a low nɛnyɛmbri nyam ɛm,
58001009	b’erur low nɛnyɛmbri nyam ɛtŋ b’ifn low ŋuŋ. Na sosiɛm Nyam, ŋ e Nyam sɔsum oc’ŋ awlŋɛl ab ɛm eke k’el in eci, ɛtŋ l’ɛtm sos ɛm iŋn e mun l’ok’ŋ nuŋ.
58001010	Ɛmɛny Nyam dad ninɛ: Ɛs Kɔtɔkɔ, nuŋ ɔb ɛm a, ŋ anake kok wus a, ɛtŋ afr el ob eke ŋ e sabu a ol.
58001011	Ów amua fɛŋ b’ow irm, kɔ ŋ, b’ow anŋ sɛgŋ fɛŋ. Afr lele wus ab b’ow ɛni ɛsɛ mob sus ɛm sig af,
58001012	b’ow ɔny ar ɛl es ɛsɛ gbad af, ɛɛ, -li b’ow -l’itŋn any ɛsɛ mob sus ɛm af. Gbɛkɔ ŋ, b’anŋ sɛgŋ fɛŋ ŋ ec’elel a cɛ, ɛtŋ ŋ ec’owr anŋ a úwrm.
58001013	Lɛgŋ kaka Nyam dadm afr ɛrm ɛs kaka ɛsmɛ: Òw sig es ɛm e lidr abu af, toŋ bake m’ót ŋ ec’efnu m’ok ŋ ec’akr ew a.
58001014	Tasi ɛm a, afr ɛrm ɛsɛl bla -l’el ee? -L’el abŋ ek’ɔny juma ɛrŋ ɛrŋ, ke Nyam b’ɛrm im ɛlum agŋ a eke k’ij sel ek’ɔnym uwr ec’aja a abu.
58002001	Low na sosiɛm a, ow it eke si k’oc ɛrm s’ɛw sodad eke s’iri ab af; eke ow elm ɛbɛn, si b’ow s’itir ejagb any.
58002002	Nyam ɛcr afr ɛrm ɛsɛl ɛm ɔŋ agŋ in ec’odad a, ɛtŋ l’ɛlu odad a e nawrɛ ek’el a ɔkm tasi. Agŋ bɛb ɛgŋm usrm’n sos, ɛgŋm ɛluam’n, ɛtŋ ɛl fɛŋ -n’ɛŋn gbre a ek’it eke k’ɛŋn ɛl a.
58002003	Sica ɛy, ayaf si b’ow s’aru gbre na s’ɛgb es, eke si b’igŋ sel ɛŋn ligbɛl na s’ɛlu es ee? Sel ɛŋn na, Ɛs Kɔtɔkɔ anake ikŋ anym ɔb in ec’amani a. Ɛtŋ agŋ a eke iri wɛl dad sel ɛŋn na e low a, ɛlu in e low nawrɛ e l’el a ɔkm.
58002004	Nyam in obi yɛgm eke ɛl e sodad a el nawrɛ, mɛny ɛwr, ów ɛgbɛl, lele sakrowa ɛrŋ ɛrŋ eke b’iti any ab ɛm. Ɛmɛny Nyam yɛgm eke ow el nawrɛ Abŋ Lala ec’ob ap ɛrŋ ɛrŋ a eke li cɛc agŋ ɛsɛ elel eke l’erur ab af ab ɛm.
58002005	S’am dad wus eke k’ow a e low. Ow elm afr ɛrm ɛsɛl Nyam ɔɔm abusu eke k’ɛw wus na es.
58002006	Tasi ɛm a, ow eke wɛl b’ɛŋn Nyam Lɛl ɛm a el: Kɔ agŋ bla -l’el eke k’ɛw ɛl e low ɛrm ee? Bla -l’el eke ki kok ɛl e lís owi ee?
58002007	Ɛw ɛl afr ɛrm ɛsɛl ec’ew lɛgŋ tɛl eci, ɔŋ ɛl anygbɛl lele sos usr ab ɛsɛ es ɛw tufɛ af,
58002008	ot ów a fɛŋ ɛw es ɛl ec’akr ew, ɛl ec’es ɛw ew. Nyam ɔŋ agŋ abusu ob ob fɛŋ af. L’ɛgbm ob kaka es eke anm wɛl ec’abusu ab ɛm. Gbɛkɔ yɛfɛnyna, s’am ɛkn tasi, agŋ k’ɔnym abusu ob ob fɛŋ af.
58002009	Kɔ bla anake ɛy yɛji s’am ɛkn ab ee? Jesu anŋ sɛgŋ bɛb afr ɛrm ɛsɛl ec’ew, kɔ sica, Nyam ɔŋ’n anygbɛl lele sos usr ab ɛsɛ es ɛw e tufɛ af. Bla ec’ee? Aŋke l’ij gbre ɛtŋ l’uw yɛji. Ow ɔŋ ɛtŋ Nyam ec’ɛrm mamn ɛm, Jesu uw agŋ fɛŋ eci.
58002010	Nyam anake kok wus a ɛtŋ wus anŋ in eci. Kɔ l’erur ek’in ec’ey ab ɛm e nɔnɔ ligbɛl k’anŋ in ec’anygbɛl a e low ɛm. Ɛtŋ ek’ow el Jesu ek’am ot im ɛl sel ɛŋn a ogŋ a, ow it eke Nyam k’oc gbre ijr ɛm ɔŋ’n l’iy nɛny l’igŋ nuŋ.
58002011	Jesu b’ɔny agŋ fɛŋ e sikpl a oc ɛl es lís. Ɛtŋ ɛbɛn a, ɛgŋ eke b’ ayal agŋ a lele agŋ a eke wɛl ayal ab ab ɛl fɛŋ b’ɔny ɛgŋ Ɛs nyam. Na sosiɛm ow ɔnym’n ɛ́s eke li k’ɛsŋ wɛl lisijimɛl.
58002012	Tasi ɛm a, Jesu dad Nyam ninɛ: Mi b’ow m’ɔb ŋ e nin a ec’amani m’ok ɛm lisijimɛl. Dedeku ec’araŋn, mi b’ow mi kɔklm’ŋ.
58002013	Ɛmɛny Jesu cɛ, li dad ninɛ: Ɛm, mi b’ow m’oc ɛm ec’ɔmn a nimum nimum m’ɛlu Nyam ɛm. Ɛmɛny ninɛ: Kin ɛm lele ey a eke Nyam ɔŋ’m ab ab.
58002014	Ey amua ɔny low nyam eke okr ɛl af: -l’el agŋ ek’ɔny sos megl lele mebl ab. Agn ɔny abusu eke k’ibi ɛl. Na sosiɛm, Jesu, in yɛji itŋn el ɛgŋ, yec’ɛtŋ ke n’ɔny agn eci lɛc a l’oc es in obi eci luw ab ɛm.
58002015	Agŋ ek’anŋ ɛsɛ madu af ɛl ec’owr anŋ a nimum ɛm, luw eci muru eke -n’ɔnyn a sosiɛm a, Jesu sɔg ɛl in e luw ab ɛm.
58002016	Tasi ɛm a, l’owm afr ɛrm ɛsɛl eci abu ɛlum eci, kɔ l’ow agŋ ek’el Abraham ec’alaw a ec’abu ɛlum eci.
58002017	Na sosiɛm anake ow it eke li k’itŋn nimum nimum l’ot lisijimɛl lele lisijɔwɛl ab es, yec’ɛtŋ ke l’él wɛl ec’ egb waw ɛs ligbɛl, eke ɛrm mamn iy ɛm gbɔŋ ke el cɛcɛ Nyam e juma kok ab ɛm, ke b’ɛŋn agŋ e sikpl oc ap ec’abusu a.
58002018	Ɛtŋ eke Jesu in obi ij gbre ɛbm ɛkn ɛm a, l’ɔtu eke li k’atm agŋ a fɛŋ eke ɛl yɛji wɛl b’ɛbm ɛkn a abu.
58003001	Agŋ lisijimɛl, Nyam ek’anŋ afr a ɛsŋ ɔny eke k’eel in ec’agŋ lala; ow sosiɛm, lɛ̀ɛr Jesu eke s’am ɛgŋ s’eb ɛsɛ ɛgŋ a eke Nyam ɛrm lele egb waw ɛs ligbɛl ab a.
58003002	Lɛgŋ sig ɛm a, eke Mois nyimn Nyam ec’agŋ a, l’el cɛcɛ ow ec’any af ow e juma e kok ab ɛm. Ɛbɛn cɛ, ɛsɛ Mois af, Jesu el cɛcɛ Nyam eke abul il in e juma a ec’any af.
58003003	Gbɛkɔ Jesu ɛbm eke k’ɛŋn anygbeŋ akm Mois, ɛsɛ elel eke ɛgŋ eke b’us êl a b’ɔny sos usr akm êl ab af.
58003004	Tasi ɛm a, êl nyam nyam fɛŋ ɛgŋ b’us gbɛkɔ ɛgŋ a eke b’us fɛŋ a el Nyam.
58003005	Lɛgŋ sig ɛm a, Mois el cɛcɛ Nyam ec’agŋ a ec’araŋn. L’el juma kok ɛs eke wɛl abul Nyam e lɛgŋ anym ɛm ec’ów a eke b’ow dad a e daŋku ij.
58003006	Gbɛkɔ Krist el cɛcɛ, l’el Iy tasi a ɛtŋ n’anŋ Nyam ec’agŋ a e nuŋ af. In ec’agŋ a, ow ow el ɛy, gbɛkɔ ow it eke si k’ucu ɛy ec’ɔmn a, lele ntotŋ a ek’ɛy e low ɔmn a b’ɔŋ ɛy ab ab s’ɔny es.
58003007	Na sosiɛm, ɛsɛ elel eke Abŋ Lala am dad ab af: Yɛfɛnyna, eke b’irir Nyam e lebl a,
58003008	k’ɔ̀turir ɔny ec’ɛrm a, ɛsɛ lɛgŋ sig ɛm ec’elel eke ɔny lagŋɛl kokr loj ab ɛm ab af. -L’ɔbr’m any ɛtŋ -l’ɛbm’m -l’ɛkn.
58003009	Ɛɛ, lɛgŋ a, ɔny lagŋɛl ijr’m gbre eke k’ɛkn yec’a eke mi b’ow mi kok a. Ɛtŋ -l’ɛkn yec’a eke mi kok a toŋ akpo ekŋ yony.
58003010	Na sosiɛm, m’ɔny ɛrm bebl agŋ na e lís ɛtŋ mi dad m’ɛsɛ: ɛl ec’ɛrm a sɛgŋ fɛŋ bi kpab es ɛm e lís, ɛtŋ -l’ɔtum -l’uwm ɛm ec’ejagb ab any.
58003011	Ɛm ec’ɛrm bebl ab ɛm, m’ofn m’ɛsɛ: -li k’ow -l’okmn lɛgŋ kaka ɛm e sel eb a eke mi bɛbm m’ɛw es ab ɛm!
58003012	Agŋ lisijimɛl ɛ̀wr ɛrm! Ɔny ɛm a, ɛgŋ kaka itm eke k’ɔny ɛrm ŋuŋ, ɛrm ek’úbm nawrɛ, ɛrm eke b’itr’r l’igŋ Nyam ek’anŋ owr a l’ɛlu es.
58003013	Nyam Lɛl dad ninɛ: 'Yɛfɛnyna'. Ow sosiɛm, eke yɛfɛnyna na k’uwrm a, àtarir sos es ɛgŋ ɛgŋ lɛgŋ fɛŋ. Ɛbɛn a, ɛgŋ kaka k’ow ɔnym ɛrm tuɔtuɔ, ɛtŋ sikpl k’ow ɛlum ɛgŋ kaka wus.
58003014	Sica, s’el Krist e lawlɛl, gbɛkɔ ow it eke si k’ucu ɛy ec’ɔmn a eke s’ɔny lɛgŋ a ɛtŋ eke s’ub’r nawrɛ a s’ɔny es.
58003015	Nyam Lɛl dad ninɛ: Yɛfɛnyna, eke b’irir Nyam e lebl a, k’ɔ̀turir ɔny ec’ɛrm a ɛsɛ lɛgŋ sig ɛm ec’elel eke ɔny lagŋɛl ɔbr’m any ab af.
58003016	Bwo ec’ɛgŋ iri Nyam e lebl ab ee? Bwo ec’ɛgŋ ɔbr’r any ee? Ɛl -l’el agŋ a fɛŋ eke Mois ɔny ok ɔkm Ejipt a.
58003017	Nyam ebl ɛrm toŋ ow ij akpo ekŋ yony. Bwo ec’ɛgŋ e lís ee? Agŋ a eke kok sikpl a e lís, ɛtŋ ɛl nɛny nyam a cɛ anake -l’uwr loj ab ɛm a.
58003018	Nyam ofn dad ninɛ: Li k’ow -l’okmn lɛgŋ kaka sel eb a eke mi bɛbm m’ɛw es ab ɛm. Bwo sosiɛm l’ofn akpasu na ee? Agŋ a ek’ɔnym ɛlum a sosiɛm.
58003019	Tasi ɛm a, kin yec’eke s’am ɛkn a: -l’ɔtum -l’okm Nyam e sel eb ab ɛm, aŋke -n’ɔnym ɔmn.
58004001	Gbɛkɔ Nyam ɛwar ɛy low ɛw es eke si b’ow s’ok in e sel eb ab ɛm, ɛtŋ low na eke l’ɛwar ɛy l’ɛw es a ɛcm okm es. Ow sosiɛm ɛ̀wr ɛrm, ke ɛgŋ kaka ɔny ɛm a k’ánm jam!
58004002	Wɛl ɔb Amani Mamn a e kokoba ok ɛy ɛsɛ ɛy lagŋɛl ab af, gbɛkɔ odad a eke -l’irir a elm ɛl low kaka. Eke -l’irir ow e low a, -l’ebm ow ɔmn ɛm.
58004003	Ɛy, s’ub nawrɛ, s’ɔtu eke si k’ok Nyam e sel eb ab ɛm. Nyam in obi dad ninɛ: Ɛm ec’ɛrm bebl ab ɛm, m’ofn eke: -Li k’ow -l’okmn lɛgŋ kaka ɛm e sel eb a eke mi bɛbm m’ɛw es ab ɛm. Ke, Nyam uwar in e juma lɛgŋ a ɛtŋ eke li kok wus na nimum a.
58004004	Tasi ɛm a, Nyam Lɛl ɛm, kin yec’eke wɛl dad sɛgŋ lɔbŋ ɛm a e lís: Ɛtŋ eke li kok in e juma fɛŋ uwr a, l’eb sel sɛgŋ lɔbŋ ɛm a.
58004005	Nyam yɛji dad ow ec’odad eke li bi dad l’ɛsɛ: -Li k’ow -l’okmn lɛgŋ kaka ɛm e sel eb a eke mi bɛbm m’ɛw es ab ɛm a.
58004006	Agŋ a ek’ikŋ anym ɛŋn Amani Mamn a ɛgŋm ɔnym in ec’ɛlum. Ow sosiɛm, -l’ɔtum -l’okm Nyam e sel eb ab ɛm. Agŋ ɛjeci gbɛ ɔtu eke ɛmɛny k’ok ɛm.
58004007	Na sosiɛm Nyam ɛw lɛgŋ ɛjeci nyam ɛtŋ l’ɛsŋ ow yɛfɛnyna. Eke ow ibn a, Nyam dad David e nɛny ɛm lɛgŋ ikŋ na e low, odad a eke wɛl ikŋ anym dad lɛl na ec’afr ɛm a: Yɛfɛnyna, eke b’irir Nyam e lebl a, k’ɔturir ɔny ec’ɛrm a!
58004008	Sica am ɛkan eke, blel Joswe nawrɛ tasi ɔtu ɛŋn sel eb na ɔŋ Nyam ec’agŋ ab ana, Nyam blel dadm ow e jam a, lɛgŋ ɛjeci nyam ec’odad.
58004009	Ow am yɛgm eke sel eb ɛmɛny anŋ Nyam ec’agŋ a eci. Ɛtŋ sel eb a ot sɛgŋ lɔbŋ ɛm ec’ab es.
58004010	Tasi ɛm a, ɛgŋ a eke b’ɛy Nyam e sel eb ab ɛm a, in yɛji am eb in obi e juma a e sel, ɛsɛ elel eke Nyam eb in ec’a e sel ab af.
58004011	Na sosiɛm s’ɔ́ɔl ɛy ec’ɛrm fɛŋ ɛm sel eb na ɛm ec’ɛy es, yec’ɛtŋ ke ɛgŋ kaka k’ébm ɛy lagŋɛl a ek’ɛgŋm ɛluam low a eci sɛwl a, ke ow ɔ́ŋ ɛgŋ kaka k’ɛ́ym wus.
58004012	Ow it e si k’uw any eke Nyam ec’odad ebl a b’ism sel ab, lɛc iy’r ɛm gbɔŋ. Li b’ɛdŋ lakm ler ɛm lab ek’in ec’any a yony mum b’ufu a. Nyam ec’odad ebl a b’ɛy ɛgŋ ɛm im igŋ es. Li b’ɛy ow ɛm n’im toŋ n’ɛŋn ow ec’abŋ a lele liy ab ab, li b’im toŋ n’ɛŋn ow e sos ŋgigŋnel a lele ew ab ab. Li b’uw ɛgŋ e nuŋ ɛm ec’ów tutr lele ɛrm ɛm ec’ab ab any.
58004013	Tasi ɛm a, low kaka lɔlm es Nyam ec’any af. Ob fɛŋ eke li kok a ɛru’r es any af kpata. In e nyamn a b’ɛkn fɛŋ, ɛtŋ in anake si k’awl ɛy e lís ec’ów fɛŋ s’ok’r a.
58004014	S’ɔny egb waw ɛs abusu ɛs ligbɛl nyam eke ubr afr ɛm im toŋ ok Nyam ogŋ yogŋ. In l’el Jesu, Nyam ec’Iy a. Ow sosiɛm, s’úcur ɔmn a eke s’ɛgŋn s’ebr a s’ɔnyn es.
58004015	Egb waw ɛs ligbɛl na eke s’ɔny a, ɔtu eke k’ɔny ɛy e sos ɔnym a e sɔrŋ ikŋ, aŋke ɛsɛ ɛy af, in yɛji wɛl ɛbm’n low low fɛŋ ɛm, gbɛkɔ in li kokm sikpl.
58004016	S’ímn si titmn ɔmn ɛm tasi ɛy e Nyam ɛrm mamnu ec’es ɛw ec’atufu lɛkpn a. In e lís si b’ow s’ɛŋn sɔrŋ ikŋ a eke b’anŋ in ec’ɛrm mamn ab ɛm ow a, ɛtŋ ɛbɛn a, li b’ow l’ɛlum ɛy abu wanci ek’it a.
58005001	Egb waw ɛs ligbɛl fɛŋ, agŋ ec’araŋn wɛl bi sɔsum’n oc’r. In e juma el ke l’ɛ́lum agŋ abu ir ɛb Nyam ab, li kok ob ap lele egb waw ab agŋ e sikpl a ec’oc ap eci.
58005002	Egb waw ɛs ligbɛl a, in obi yɛji l’el ɛgŋ ek’ɔny sikpl. Ow sosiɛm, l’ɔtu eke li k’iri agŋ a ek’uwm low any lel ɛl a ek’am irm ab ab e ses babur a.
58005003	In e sikpl e n’ɔny a sosiɛm, ow it eke li ki waw egb dedeku a e sikpl a eci, ɛtŋ ow elm dedeku a e sikpl a cɛ eci, kɔ in obi in obi ec’a yɛj’eci.
58005004	Ɛtŋ ɛmɛny, ɛgŋ kaka áwm egb waw ɛs ligbɛl e juma a ebm in obi ɛm. Kɔ Nyam anake b’ɛsŋ ɛgŋ ow ec’el ɛm, ɛsɛ elel eke l’ɛsŋ Arɔn el ab af a.
58005005	Krist ec’a yɛji, ɛbɛn ow ɛcr. Ow elm in obi l’awm egb waw ɛs ligbɛl ec’el a l’ebm. Nyam eke dad’r odad a ogŋ ow anŋ ow. Kin odad a: Ŋ el ɛm ec’ Iy, yɛfɛnyna, ɛm m’ew’ŋ.
58005006	Ɛmɛny Nyam dad ninɛ: Ŋ el egb waw ɛs sɛgŋ fɛŋ eci, ɛsɛ elel eke ow ɔb nuŋ Mɛlkisedɛk ɛm ab af.
58005007	Krist, in e wus af aŋa ec’ɛb ir ab ɛm, ŋɔŋn Nyam ɛtŋ kok sɔrŋ ɔŋ Nyam, babarm ɛm lele ɔŋn ikŋ ɛm ab. Ni ŋɔŋn Nyam ek’ɔtu eke k’ɔny oc’r es luw ɛm a. Ɛtŋ Nyam iri’r lebl, aŋke l’ɛlum ow es is ɛm.
58005008	Krist el Nyam ec’Iy, na low nawrɛ! Gbɛkɔ gbre ijr amua fɛŋ ɛm eke l’ɛcr a, li wewr ɛlum nawrɛ tasi.
58005009	Ɛtŋ sica eke l’iy nɛny l’igŋ nuŋ a, l’el sel ɛŋn e nuŋ agŋ fɛŋ eke b’ɛlum’n a eci.
58005010	Ɛtŋ ɛbɛn a, Nyam ɛw’r egb waw ɛs ligbɛl ɛsɛ Mɛlkisedɛk ec’ab af.
58005011	Low na af a, s’ɔny ów nɔnɔ eke si ki dad, kɔ ɛl e dad a ɔtu nɔnɔ, aŋke ɔny e low iri a ɛwl am ɔtu.
58005012	Ɔny, ɔtur eke wanci na af a k’eel low yɛgm ɛsɛl tasi gɔŋ! Kɔ kin eke ow am ibrm eke wɛl ki yɛgmn ɔny nuŋ ɔb ɛm e Nyam odad ec’ów ab ɛm. Ɔny, ɔnymn tɛri eke k’ijr ob ij leg leg, mɛny mij ow it eke wɛl k’ɔŋ ɔny.
58005013	Ɛgŋ a eke b’anŋ am ɛgŋ mɛny mij a, el iyli ɔmn ɛm. Li k’ɔtum l’uwm yec’a ek’el low nyim nyim ab any.
58005014	Gbɛkɔ ob ij leg leg el agŋ ɛgbɛl ɔmn ɛm eci. Ɛl e low es ɛkn ɛw a, ɔŋ ɛl e nuŋ ɛm ɔny a, b’uw any ok ereb low mamn lele low ŋuŋ ab ec’araŋn.
58006001	Na sosiɛm si k’ow s’ɛwlm s’owm nuŋ ɔb ɛm ec’ów a eke s’uw any Krist e lís ab af ij, kɔ s’íman anym eci low yɛgm ek’ot agŋ ɛgbɛl ɔmn ɛm ec’ab es. Ɛmɛny ow itm yɛj’eke wɛl k’ɛwl ow ów a eke bi nyimn ɛgŋ luw ɛm a ec’es igŋ ɛlu owi af lele ɛy ec’ɔmn a eke si k’oc s’ɛlu Nyam ɛm a yɛji e low af ij.
58006002	Ow ibram yɛj’eke ɛmɛny wɛl ki yɛgm ɔny low sos es yɔyɔg ɛrŋ ɛrŋ e low af, ɛgŋ abu nuŋ at owi af, luw ɛm anŋ igb owi af, lele jɛj ok kpɛkŋ kpɛkŋ ab e low af.
58006003	Ow sosiɛm a, eke Nyam ɛlu ɛy abusu es, si b’ow s’imn anym eci ów a ek’el Nyam e lís ec’a ec’any uw tasi ɛm.
58006004	Sica, bla wɛl ɔtu eke ki dad agŋ a ek’igŋ ɛl ec’ɔmn a ɛlu es a e lís ee? Nyam ec’usuayl a ɛkan ɛl es, -li tat afr ec’ob ap a anm ɛtŋ -n’ɛŋn Abŋ Lala.
58006005	-Li tat Nyam ec’odad ebl mamn a lele sɛgŋ ek’am ow e lɛc ab ab yɛji anm.
58006006	Ɛtŋ ɛbɛn yɛji -l’igŋ ɛl ec’ɔmn a -l’ɛlu es. Agŋ amua, k’ɔtum sakp yony ɛm itŋnm es an ij. Tasi ɛm a, ow anŋ ɛsɛ ɛbɛn Nyam ec’Iy a cɛ ɛmɛny wɛ’n am ɛw olikŋ af wɛl obi ɛm af ɛtŋ -li b’ɔŋ agŋ ɛjec’a ow eci wɛwr ec’abusu.
58006007	S’ócr ɔgm nyam e low s’ɔbar any: in e wus a b’ɔdu mij a fɛŋ eke nyàm b’an ke b’ok’r af a eb. Li b’ɔsu egb iju agŋ a eke kok’r juma af a ec’abu ɛlum eci. Ow b’ɔŋ Nyam b’ɛdŋ wus a ɔwrɔ.
58006008	Kɔ eke li b’ɔsu kati lele njoj ab, l’elm ob kaka. Ow k’ow ibnm Nyam b’ow digŋ ɛlu’l es ɛtŋ wɛl b’ow tɛtul il.
58006009	Erur ɛm ec’agŋ lisijimɛl s’am dad nɛnɛ, gbɛkɔ ɛbɛn yɛji, s’uw any tasi eke ɔny anŋn ejagb mamn a eke bi nyimn ɛgŋ sel ɛŋn ɛm ab af.
58006010	Nyam elm ɛnyɛmbri yony yony ɛs. Li k’ɔtum l’ijlm ów amamn a eke kokr ab es, l’ijlm erur a eke ɛlul ɔkm in e lís ab es. Lɛgŋ ek’ɛc ab ɛm a, ɛlul erur ikŋ na ɔkm agŋ a ek’el Nyam ec’a ec’abu ɛlum ɛm, ɛtŋ ɛmɛny sicaca ɛm yɛji ɔnyn es am kokr.
58006011	S’am erur cɛ ek’ɔny ɛm ec’ɛgŋni nyam nyam fɛŋ k’anŋ gbragbra kok ab ɛm toŋ ok nuŋ, yec’ɛtŋ ke fɛŋ a eke am ɔman a ɛ́ŋan.
58006012	K’èel ɔ́rŋu, kɔ ìir ɛb ɛsɛ agŋ a ek’ɔny ɔmn ke ɔny ɛrm susu ab af. Agŋ amua, -li b’ɛŋn aja a eke Nyam ɛwar ow e low ɛw es a.
58006013	Eke Nyam ɛwar Abraham ob a, nɛny ij ab l’ɛwar. Gbɛkɔ ɛgŋ kaka agbm akam’n eke k’el nɛny ij na e daŋku, ow ɔŋ Nyam ofn in obi e nin ɛm.
58006014	Li dad Abraham ninɛ: M’ow m’ɛdŋ’ŋ ɔwrɔ ke m’ɔ́ŋ ŋ ec’alaw ɛny bobn.
58006015	Abraham usur ɛrm toŋ ɛtŋ n’ɛŋn yec’a eke Nyam ɛwar ir ow e low ɛw es a.
58006016	Eke agŋ b’ij nɛny a, daŋku nyam eke agb akm ɛl a e nin ɛm li b’ij nɛny. Nɛny ij a b’ɔŋ ɛl e sodad a el tasi, ɛtŋ ɛbɛn a, wɛl ɔ́tum dadm low ɛjec’ij.
58006017	Ɛtŋ Nyam yɛji kok low nɛnyɛmbri nyam a: l’erur e li k’ɛlu ɔkm kpata eke low a e l’ɛwar in ec’agŋ a, k’ɔtum itŋnm lɛgŋ kaka. Ow sosiɛm anake l’ij nɛny l’igŋ in e low ɛwar ab af a.
58006018	Low ɛwar lele nɛny ij ab, el ów yony eke wɛl k’ɔtum ɔnym itŋnm, aŋke Nyam k’ɔtum ɔnym yadŋ. Ów yony na sosiɛm, ɛy eke s’igŋ fɛŋ s’ɛlu es a, si b’ow s’ɛŋn sos es atr ligbɛl, yec’ɛtŋ ke s’úcu low ɔmn a eke wɛl ɛw ɛy es a s’ɔny es.
58006019	Low ɔmn na, ɛy ec’a ow anŋ ɛsɛ ob leg leg nyam ek’ɔɔm ɛy e liy a abusu eke ki mumu af. Low ɔmn na el nawrɛ tasi ɛtŋ li b’ɛpir Nyamel a ek’anŋ afr a eci gbad ab ɛm, l’ɛy usu lala tasi a.
58006020	Yogŋ anake Jesu ikŋ anym ɛy, ɛy ec’a. Ɛtŋ l’el egb waw ɛs ligbɛl sɛgŋ fɛŋ eci ɛsɛ Mɛlkisedɛk ec’ab af.
58007001	Mɛlkisedɛk na, Salɛm ec’ɛb ebu lele Nyam Afr Kpekpe ec’ egb waw ɛs ab. Lɛgŋ a eke Abraham anŋ ar ɔkr ɛm am ow yogŋ a eke l’akm sɛb ebu ab es a, Mɛlkisedɛk im ɔbr’r ɛtŋ ɛdŋ’n ɔwrɔ.
58007002	Ɛtŋ Abraham ɔŋ’n ob fɛŋ eke l’ot a e lɛw ɛm a. Mɛlkisedɛk e nin a e nyandrɛ el 'ɛb ebu eke bi nyimn agŋ low nɛnyɛmbri nyam ɛm'. Ɛtŋ ɛmɛny, l’el Salɛm ec’ɛb ebu, ow e nyandrɛ el 'ɛb ebu eke b’ism ɛrm es ɛy ab'.
58007003	Wɛl uwm ɛs, lis lele lagŋɛl ab any. Wɛl am dadm in e mew a lele luw ab ab ec’odad. Gbɛkɔ li b’ot Nyam Jim es, aŋke l’el egb waw ɛs sɛgŋ fɛŋ eci.
58007004	Ɛ̀kan elel eke Mɛlkisedɛk ɔny any a! Ɛy lagŋ ligbɛl Abraham bɔbɔ yɛji ɔŋ’n ob a fɛŋ eke n’ɛŋn ar ab ɛm a eci lɛw ɛm a.
58007005	Mois ec’ ol a ɔŋ egb waw ɛsɛl ek’el Levi ec’eb ɛm ec’a abusu eke -li k’ibrm Israɛl ec’agŋ a ɛl ec’ob fɛŋ eke -n’ɔnyn a e lɛw ɛm. -Li bibrm Israɛl ec’agŋ a ec’ob fɛŋ e lɛw ɛm, ke agŋ amua, ɛl lisijimɛl ek’ɛl yɛji el Abraham ec’eb ɛm ec’agŋ cɛ.
58007006	Ke Mɛlkisedɛk, in, l’elm Levi ec’eb ɛm ec’ɛgŋ. Ɛtŋ ɛbɛn yɛji, n’ɛŋn Abraham ec’ob fɛŋ ek’ɛŋn a e lɛw ɛm a. Ɛtŋ in, l’ɛdŋ ɛgŋ na eke Nyam ɛwar low ɛw es a ɔwrɔ.
58007007	Bɛbar kaka anm ɛm, ɛgŋ ligbɛl a b’ɛdŋ likek a ɔwrɔ.
58007008	Egb waw ɛsɛl a eke b’ɛŋn dedeku a e mob fɛŋ e lɛw ɛm a, el agŋ eke b’uw. Mɛlkisedɛk yɛji ɛŋn mob fɛŋ e lɛw ɛm a, kɔ in, n’anŋ owr sɛgŋ fɛŋ, ɛsɛ elel eke Nyam Lɛl am dad ab af.
58007009	Levi ec’eb ɛm ec’ey a anake b’ɛŋn dedeku a e mob fɛŋ e lɛw ɛm a. Gbɛkɔ wɛl ɔtu eke ki dad eke Levi, in yɛji, Abraham ɛm a, n’ɛnm ob lɛw ɛm na.
58007010	Tasi ɛm a, lɛgŋ a eke Abraham ɔbr Mɛlkisedɛk a eke wɛl k’ewm Levi yɛji, lɛgŋ ab ɛm a, l’ikŋ anym n’anŋ yogŋ lagŋ ɛm.
58007011	Israɛl eyŋ ec’ol ɛm a, Levi ec’eb ɛm ec’ey a anake wɛl ki sɔsum ot el egb waw ɛsɛl a. Ɛtŋ -li b’el egb waw ɛsɛl ɛsɛ elel eke ow ɔb nuŋ Arɔn ɛm ab af. Gbɛkɔ ɛl ec’elel eke -li b’eel egb waw ɛsɛl a okm ɛm iym nɛny, blel ow iy nɛny, ke bla sosiɛm -li k’ɔny egb waw ɛs ɛjeci ɛsɛ elel eke ow ɔb nuŋ Mɛlkisedɛk ɛm ab af ee? Ow b’ow el low eke ɔnym any ij.
58007012	Sica, eke egb waw ɛs ec’el a itŋn a, ol a yɛji it eke k’itŋn.
58007013	Sodad amua, ɛy Ɛs Kɔtɔkɔ af wɛl dad ok. In, eke l’el eb ɛjec’ɛm ec’ɛgŋ, ke eb ab ɛm a, lɛgŋ kaka, ɛgŋ anm ɛym ɔkm kokm egb waw ɛs eci juma a.
58007014	Agŋ a fɛŋ uw any eke ɛy Ɛs Kɔtɔkɔ, Juda ec’eb ab ɛm wɛl ew’r. Ɛtŋ Mois dadm eb na e low lɛgŋ a eke li dad egb waw ɛsɛl ec’odad a.
58007015	Ca gbɛ ów a fɛŋ am ayl, sica eke wɛl sigm egb waw ɛs ɛjeci nyam eke b’ot Mɛlkisedɛk es a.
58007016	L’elm egb waw ɛs agŋ e mew ec’ol ec’elel eke b’ɛkan ab ɛm. Tasi ɛm a, owr anŋ ek’ɔnym uwr a ec’abusu ab anake sigm’n es ɛsɛ egb waw ɛs af a.
58007017	Nawrɛ tasi, Nyam Lɛl dad ninɛ: Ŋ el egb waw ɛs sɛgŋ fɛŋ eci, ɛsɛ elel eke ow ɔb nuŋ Mɛlkisedɛk ɛm ab af.
58007018	Ol sig a iym nɛny ɛtŋ elm low, ow ɔŋ wɛl ɔny fifn’n es.
58007019	Mois ec’ol a ɔsum liy sɔbɔ kaka. Gbɛkɔ wɛl ɔŋ ɛy low ɔmn nimamn tasi nyam, ɛtŋ si b’ɛcr in ɛm si titm Nyam.
58007020	Eke si b’ɛkn a ke Nyam ij nɛny sigm egb waw ɛs na es. Gbɛkɔ Levi ec’eb ɛm ec’a, -l’el egb waw ɛsɛl, eke nɛny ij anm ɛm.
58007021	Kɔ Jesu ec’a, Nyam ij nɛny lɛgŋ a eke li dad ninɛ: Ɛs Kɔtɔkɔ ij nɛny ɛtŋ li k’ow l’itŋnm ɛbr: El egb waw ɛs sɛgŋ fɛŋ eci.
58007022	Ow am yɛgm ɛy eke Jesu anake el ɛgŋ a eke am ɔŋ ɛy s’uw any tasi eke sinm a eke Nyam kok ɛy ab a, akpl akm lisig a.
58007023	Ɛmɛny low anŋ eke ok ereb: egb waw ɛsɛl ɛjec’a ɛny nɔnɔ, aŋke luw ɔ́ɔm ɛl abusu eke -li k’anŋ egb waw ɛs el ab ɛm sɛgŋ fɛŋ eci.
58007024	Kɔ Jesu gbɛ, in, n’anŋ owr sɛgŋ fɛŋ eci, ɛtŋ lɛgŋ kaka ɛgŋ ɛjeci k’ow elm egb waw ɛs in usuiy a.
58007025	Na sosiɛm anake l’ɔtu eke sɛgŋ fɛŋ li k’eb agŋ a eke bi titm Nyam a l’ɛlu es in ec’abu ɛlum ɛm a. Eke sica Jesu anŋ owr sɛgŋ fɛŋ ec’a, l’ɔtu eke li ki ŋɔŋn Nyam sɛgŋ fɛŋ wɛl eci.
58007026	Jesu el egb waw ɛs ligbɛl tasi a eke k’el ɛy ec’a. L’el lala, n’ɔnym low ɔbr, ɛtŋ l’itam ɛm kaka, n’anm ɛsɛ ɛy sikpl ɛsɛl af, ɛtŋ afr Nyam usr’r sos ligbɛl.
58007027	Jesu anm ɛsɛ egb waw ɛsɛl ɛgbɛl ɛjec’ab af. Ow ibram eke lɛgŋni nyam nyam fɛŋ li ki waw egb in obi in obi e sikpl a eci, ke ɛmɛny li waw dedeku a eci. In sosi eke l’ocr li wawr egb a, ow el egb waw a eke li kok akp nyam coco sɛgŋ fɛŋ ec’a.
58007028	Mois ec’ol a bi sigm agŋ eke iym nɛny ab es ɛsɛ egb waw ɛsɛl ɛgbɛl af. Kɔ Nyam e nɛny ij a eke anŋ ol e jam ow a, sigm Iy ab es ɛsɛ egb waw ɛs ligbɛl af, in eke l’iy nɛny l’igŋ nuŋ akpo akpo fɛŋ ec’a.
58008001	Kin low a eke s’am erur eke si ki dad a e liy a tasi: ɛy s’ɔny egb waw ɛs ligbɛl nyam ɛsɛ na eke si dad in e low ab af. Li sig es afr, Nyam ek’ɔny abusu a e lidr abu af.
58008002	Li bi kok in e juma a usu lala a, afr eci nuŋ igŋ usu tasi a. Ɛɛ, afr eci gbad ɛm êl tasi a, ow elm Israɛl ec’agŋ a usm, kɔ Ɛs Kɔtɔkɔ in obi anake us’r a.
58008003	Egb waw ɛs fɛŋ eke wɛl sigm es a e juma eke bi kok a el ob ap lele egb waw ab. Ow it eke ɛy ec’a yɛji k’ɔny ob ap nyam ɔŋ Nyam.
58008004	Blel Krist anŋ wus af aŋa yɛji, li k’elm egb waw ɛs, aŋke egb waw ɛsɛl ikŋ anym anŋ eke am kok juma na ɛsɛ elel eke Mois ec’ol a ibrm ab af.
58008005	Egb waw ɛsɛl amua am kok juma usu lala ek’el afr ec’usu lala tasi a e sɛwl a lele ow ec’es otarir ab ab eci. Tasi ɛm a, lɛgŋ a eke Mois am ow us gbad ɛm êl a, Nyam dad’r ninɛ: Lɛ̀r, b’ow kok fɛŋ ɛsɛ sɛwl a eke mi yɛgm’ŋ ɛkn lafɛny af ab af.
58008006	Kɔ sica, ɛy ec’egb waw ɛs ligbɛl Jesu, wɛl abul il juma ek’agb nɔnɔ akm egb waw ɛsɛl ɛjec’a ec’a. Ɛbɛn nɛnyɛmbri nyam, n’am ism sinm owr nyam ek’el Nyam eci, ke ɔny any nɔnɔ akm sinm sig a. Ɛtŋ Nyam ɛwar ów amamn nɔnɔ eke li b’ow n’ɔŋ ɛy a, l’ɛw es sinm owr na ɛm.
58008007	Blel krɛkrɛ e sinm a itam ɛm ana, blel ow ibram Nyam kokm yony ɛm eci usrm’n usu.
58008008	Gbɛkɔ, kin low a eke Nyam am ɛnym in ec’agŋ a, ow ec’abr a: Ɛs Kɔtɔkɔ dad ninɛ: Sɛgŋ am ow eke mi b’ow mi kok sinm owr Israɛl ec’agŋ a lele Juda ec’agŋ ab ab.
58008009	Sinm na k’ow anm ɛsɛ yec’a eke mi kok ɛl lagŋɛl ab, lɛgŋ a eke m’ɔny ɛl abu m’ot m’ok ɛl ɔkm Ejipt a. Ɛtŋ -l’ɛgŋm -l’ijm nɛny nyam ɛm e sinm a e lís; ow ɔŋ, ɛm yɛji, m’igŋ m’ɛlu ɛl es.
58008010	Gbɛkɔ kin sɛgŋ na ɛm a, sinm a eke m’am m’ow mi kok Israɛl ec’agŋ ab ab a: Ɛm, Ɛs Kɔtɔkɔ, mi b’ow m’oc ɛm e sol a m’ɛlu ɛl e tutr ab ɛm, mi b’ow mi nɔn sol a ɛl e mɛrm ab ɛm. Mi b’ow m’el ɛl e Nyam ɛtŋ -li b’ow -l’el ɛm ec’agŋ.
58008011	Ɛtŋ ow k’ow ibram eke ɛgŋ kaka fɛŋ ki yɛgm in ec’ɛb iy oglog lisijim ɛm ec’any uw e low ij, aŋke ɛl pupukpaŋ -li b’ow -l’uw’m any, ɛl kpaŋ, igŋ ey toŋ ok ɛgbɛl.
58008012	Low nawrɛ, aŋke mi b’ow m’ap ɛl e sikpl a ɛtŋ mi k’ow m’ɔknm ow e low mru mru mru.
58008013	Eke Nyam bi dad sinm owr e low, ke sinm krɛkrɛ a, lisig n’ɔŋ ow el a. Sica ob nyam ek’el lisig ke am usu a, el ob eke in ec’irm ibnm.
58009001	Krɛkrɛ eci sinm a ɔny in ec’ów ek’anŋ’n ɛm Nyam nuŋ igŋ a eci lele Nyam ec’ usu lala eke wɛl kok ab wus af aŋa.
58009002	Ow sosiɛm a, wɛl us gbad ɛm êl nyam eke wɛl bubr oj yony ɛm yogŋ. Krɛkrɛ ec’usu a wɛl ɛsŋ’n 'usu lala', yogŋ anake kɛniɛ nyam eke ok ál lɔbŋ lele tabl a eke futufutu a eke wɛl b’ap Nyam ab ab anŋ a.
58009003	Sica, gbad yony ɛm a e jam a, el gbad ɛm êl a ec’ogog yony ɛm a. Yogŋ wɛl ɛsŋ’n 'usu lala tasi'.
58009004	Yogŋ, ogŋ ofŋ usu sika ɛm anŋ; ɛtŋ sinm araka eke sos af a el sika ɛm yɛji anŋ. Sinm araka ab ɛm, sika ɛm kpokpo nyam anŋ eke afr eci futufutu iy gbɔŋ; ɛtŋ Arɔn e kpama a eke gigŋ suw ɔdɔdɔ a yɛji anŋ ɛm. Ɛtŋ ɛmɛny, mebn a eke af yogŋ wɛl nɔn sinm e sodad a yɛji anŋ ɛm.
58009005	Araka a e nuŋ af a, Serubɛnɛl eke wɛl aku am yɛgm eke Nyam ec’anygbɛl a anŋ aŋa. Ɛl ec’ɔw a e lɔw a am bubur araka a e nɛny ab es, yogŋ a eke wɛl b’ok sikpl oc ap e mebl ab es a. Gbɛkɔ aŋa si k’ow si dadm obli nyam nyam e lís ec’odad.
58009006	Gbad ɛm êl ab ɛm, nɛnɛ anake wɛl sisigm ów a. Sɛgŋ fɛŋ, egb waw ɛsɛl a b’ok krɛkrɛ ec’usu a kok ɛl e juma a.
58009007	Kɔ egb waw ɛs ligbɛl a sɔny cɛ b’ɛy êl a ec’ogog yony ɛm a, akp nyam cɛ lakpo nimum eci. Yogŋ li b’oc ndey e mebl ab n’im li wawr egb n’ɔŋ Nyam in obi in obi e sikpl a eci lele dedeku a nimum ec’ab.
58009008	Kin low yec’eke Abŋ Lala am erur eke ki yɛgm a: eke krɛkrɛ eci gbad ɛm êl na anŋ a, usu lala tasi a ec’ejagb a ki figm.
58009009	Ow el low ek’el yɛfɛnyna ɛm eci. Ɛtŋ kin ow e nyandrɛ a: ɛgŋ ek’am igŋ Nyam nuŋ ke am ibi mindey ap’r oglog am waw egb ɔŋ’n a, k’ow ɔtum ów amua e kok ɛm ɔnym ɛrm es ɛy Nyam ɛm in ec’ów tutr ɛm toŋ ow ok nuŋ.
58009010	Ow el sol ek’el sos megl af eci cɛ ɛsɛ: ob ij, mar lele sos ayal e mij ɛrŋ ɛrŋ eke wɛl b’ok ab ab. Sol amua fɛŋ ɔny any toŋ ow ok lɛgŋ a eke Nyam titŋn ɛl fɛŋ yec’a eke ɔny any nɔnɔ akm ɛl ab ab a.
58009011	Gbɛkɔ Krist ow ɛsɛ egb waw ɛs ligbɛl af ɔŋ ɛy ów amamn a eke anŋ a. L’ɛcr gbad ɛm êl nyam ek’agb el sɔbɔ akm wus af aŋa ec’ab ɛm. Êl a, el ob eke ow elm agŋ ec’abu usm, ow e nyandrɛ el; ow elm ɛy e wus na eke wɛl kok a ec’ob.
58009012	Krist ɛy usu lala tasi a ek’el Nyam e saw a, akp nyam coco sɛgŋ fɛŋ eci. L’ocm sican lele sed gɔŋ gɔŋ ey ab e mebl a li kokrm egb waw, kɔ in obi in obi e mebl a l’oc li kokr egb waw ɛtŋ li sɔg ɛy sikpl ec’abu ɛm sɛgŋ fɛŋ eci.
58009013	Tasi ɛm a, wɛl b’oc sican lele sed gɔŋ gɔŋ ey ab e mebl a lele id yɔw eke wɛl ofŋ e milakŋ a, ok agŋ a eke kok sikpl ab af. Ow b’ayal ɛl sos sikpl a e lís, ɛtŋ ow b’ɔŋ ɛl abusu owr eke -li k’igŋ Nyam nuŋ.
58009014	Eke na eke wɛl dad a el low nawrɛ, ke Krist eci mebl a, in ɔtu eke k’ɔny mbas nɔnɔ. Tasi ɛm a, Abŋ a ek’anŋ sɛgŋ fɛŋ a ec’abusu ɛm, Krist ocr in sosi ap Nyam, ɛsɛ ndey a eke ítam ɛm ke wɛl b’oc kokr egb waw ab af. Ɛbɛn a, li b’ow l’ayal ɛy e tutr a, eke ów eŋuŋ eke bi nyimn ɛgŋ luw ɛm a ibar a, yec’ɛtŋ ke s’ɔ́tu si kok Nyam ek’anŋ owr a e low.
58009015	Na sosiɛm anake Krist el ɛgŋ a ek’anŋ ɛy lele Nyam ab ec’araŋn, ke oc sinm owr a ism Nyam ec’agŋ a. L’uw, agŋ ec’es eb ɛlu sosiɛm, ɛl ec’ów eŋuŋ a eke -li kokr ow a eke -n’anŋn krɛkrɛ e sinm a ec’es ɛw ɛm a. Ɛbɛn ke agŋ eke Nyam ɛsŋ a, ɔ́tu ɛŋn ów a eke Nyam ɛwar ɛl ow e low ɛw es ke anŋ sɛgŋ fɛŋ a.
58009016	Eke batŋ ɛgŋ nyam nɔn aja ij e lɛl ɛw es a, gbuŋ ke wɛl kók lɛl ab ɛm e low a, ow it ke wɛl yɛ́gm eke lɛl nɔn ɛs a uw.
58009017	Tasi ɛm a, aja ij eci lɛl nɛnɛ eke wɛl bi nɔn ɛw es a, ɛgŋ a eke nɔn a b’uw gbuŋ ɛtŋ wɛl bi kok ow e low. Sica ek’ɛgŋ a anŋ owr ke k’uwm a, lɛl a elm low kaka.
58009018	Ɛbɛn nyam coco, lɛgŋ sig ɛm a eke Nyam am bɛbm Israɛl ec’agŋ ab ab sinm owi a, wɛl ikŋ anym ibi mindey ɛtŋ wɛl ok ɛl eci mebl ab es.
58009019	Sica dedeku a nimum ec’any af, Mois ikŋ anym awl sodad a pupukpaŋ, ɛsɛ elel eke wɛl b’ɛŋn ɛl ol ab ɛm ab af. Ɛtŋ ow e jam a, l’ot sed gɔŋ gɔŋ a lele sican ab ab e mebl a li wuwlm mij ab ɛtŋ l’oc isɔp ikŋ eci lal nyam eke wɛl ucu licɛb suw nɛny af a, ɛtŋ n’am usm mebl ab ɛm li fufŋ ol e lɛl ab af lele bieku a nimum ab.
58009020	Ɛtŋ li dad ninɛ: Na el sinm eci mebl a eke Nyam am ibrm ɔny eke k’ɛlumn a.
58009021	Ɛbɛn cɛ Mois oc mebl ufŋ gbad ɛm êl a lele mob mob a fɛŋ eke wɛl b’ot kokr Nyam nuŋ igŋ e low ab ab.
58009022	Ɛtŋ ɛsɛ elel eke ol dadr ab af, mebl anake b’ayal ob fɛŋ a. Eke wɛl okm mebl es, ɛy e sikpl a ec’oc ap anm.
58009023	Sica eke ow el nɛnɛ wɛl k’ayal mob a eke el ɛl a ek’anŋ afr a eci any ɔkŋnin, ɛbɛn ke ɛl tasi a ek’anŋ afr a ibrm segb waw sɔbɔ tasi.
58009024	Tasi ɛm a, Krist ɛym usu lala nyam eke el agŋ ec’abu ec’eke us ab ɛm; usu lala a el afr ec’usu lala tasi a ek’anŋ a eci any ɔkŋnin cɛ. Kɔ afr nana anake Krist ɛy yogŋ a eke l’uw es inym ɛy e ŋɔŋn ɔŋ eci Nyam ec’any af a.
58009025	Lakpo fɛŋ, Jwifɛl ec’ egb waw ɛs ligbɛl a b’ɛy usu lala tasi a mebl eke elm in ec’ab ab. Gbɛkɔ Krist, in, l’uyum afr eke li ki wawr in sosi egb sakp nɔnɔ.
58009026	Blel ow el ɛbɛn ana, blel l’ij luw e gbre sakp nɔnɔ lɛgŋ a ɛtŋ eke wɛl kok wus nimum a. Nawrɛ ɛm a, ca sɛgŋ na ek’el sɛgŋ es abal el ab ɛm, Nyam ɛlu’l ɔkm akp nyam coco sɛgŋ fɛŋ eci. Ɛtŋ ɛbɛn a, in sosi ec’egb a eke li wawr ab ɛm, ni ŋuŋn sikpl.
58009027	Ow akpl e k’uwr any eke Nyam bɛbm ɛgŋ fɛŋ ec’akp nyam a eke k’uw a e low ɛw es, ke sica ow e jam a li jɛ́j ow e low l’ok.
58009028	Ɛtŋ ɛbɛn nɛny nyam cɛ, Nyam oc Krist kokr egb waw akp nyam coco, agŋ nɔnɔ gbɛl e sikpl a ec’oc ap eci. Li b’ow l’ɛlu sos ɔkm sakp yony ɛm eci, ow elm sikpl oc ap ec’ij, kɔ agŋ a ek’am eku in e mɛny ɛwl ow a e sel ɛŋn ɔŋ eci.
58010001	Mois ec’ol a anŋ ɛsɛ ów amamn a eke b’ow ow a eci es otarir af. Gbɛkɔ ow elm na elm ów tasi a gbɛ. Ow b’ibrm eke lakpo fɛŋ abu k’anŋ ɛm, wɛl ám kok segb waw nɛnyɛmbri nyam a cɛ. Na sosiɛm anake li k’ɔtum n’ɔɔm agŋ a eke b’ow Nyam saw a e low iym nɛny igŋm nuŋ a.
58010002	Tasi ɛm a, blel segb waw a eke -li kokr a ɔtu ɔny ɛl e sikpl a tɛtŋ es akp nyam a cɛ ana, blel -l’ocrm ɛl sosi sikpl ɛsɛl ɛmɛny -n’anm segb waw a cɛ e kok ɛm.
58010003	Nawrɛ ɛm a, segb waw amua b’ɔkn lakpo fɛŋ ɛl e sikpl a e low,
58010004	aŋke sed a lele sican ab ab eci mebl a k’ɔtum ɔnym sikpl tɛtŋm es.
58010005	Ow sosiɛm, wanci ab af eke Krist am ow wus af aŋa a, li dad Nyam ninɛ: Ŋ ibram segb waw lele sob ap ab kɔ ŋ kok sos megl nyam ɔŋ’m.
58010006	Mindey eke wɛl b’ofŋ lele mob ɛjeci fɛŋ eke wɛl b’ot ow waw egb ɔŋ’ŋ sikpl oc ap ec’a, ákplm’ŋ sos ɛm.
58010007	Ɛtŋ mi dad’ŋ m’ɛsɛ: Ɛm e Nyam, ɛm obi m’am ow ŋ ogŋ mi kok ŋ ec’erur, ɛs’elel eke wɛl nɔn ɛm e lís ɛw es ol e lɛl ab ɛm ab af.
58010008	Krist ikŋ anym dad ninɛ: segb waw, sob ap, mindey eke wɛl b’ofŋ lele sikpl oc ap e segb waw ab a e low in ákplm’ŋ sos ɛm. Ke ol ibrm eke wɛl ki kok segb waw amua fɛŋ cɛ.
58010009	Ɛmɛny Krist usr af ninɛ: m’am ow ɛm obi ŋ ogŋ mi kok ŋ ec’erur. Odad na am yɛgm eke n’am ɔny segb waw esig a l’ot es, ke l’úsr in ec’a usu.
58010010	Nawrɛ ɛm a, Jesu Krist kok Nyam ec’erur; l’ocr in sosi li wawr egb akp nyam coco sɛgŋ fɛŋ eci, ɛtŋ ow ɛm, li yɔyɔg ɛy e sikpl ab es.
58010011	Sica, sɛgŋ fɛŋ egb waw ɛs fɛŋ b’ow Nyam ec’any af kok juma; ɛtŋ li bi kok segb waw nɛny nyam a cɛ, gbɛkɔ ow el segb waw eke k’ɔtum ɔnym sikpl ocm es.
58010012	Krist ec’a gbɛ ow elm ɛbɛn, egb waw akp nyam a cɛ eke li kok a, el egb waw eke bi tɛtŋ sikpl es sɛgŋ fɛŋ eci. Sica li sig es Nyam e lidr abu af a
58010013	ɛtŋ n’am eku eke Nyam k’ot in ec’efnu a ok’r es akr ew.
58010014	Ob ap nyam ɛm cɛ, Krist ɔŋ agŋ a eke wɛl yɔyɔg sikpl es a, iy nɛny igŋ nuŋ sɛgŋ fɛŋ eci.
58010015	Abŋ Lala yɛji am ɛlu ɔkm yɛgm ɛy dad ɛsɛ:
58010016	Ɛs Kɔtɔkɔ dad ninɛ: Kin sinm a eke mi b’ow mi kok ɛl ab sɛgŋ amua e jam a: Mi b’ow m’oc ɛm e sol a m’ɛlu ɛl ɛrm ɛm, ɛtŋ mi b’ow mi nɔn ɛl e sow tutr ab ɛm.
58010017	Ɛmɛny l’igŋ af ninɛ: Mi k’ow m’ɔknm ɛl ec’ów ɔbr ɔbr a lel ɛl e sikpl ab ab e low ij.
58010018	Sica eke wɛl oc sikpl ap a, ow ibram eke wɛl k’im kok ow ec’oc ap ec’egb waw ij.
58010019	Agŋ lisijimɛl, Jesu e mebl a eke ok es ɛy ec’a usur ɛy ɛrm eke si k’ɔwl abu s’im s’ok Nyam ec’ usu lala tasi a.
58010020	Ɛɛ, li kikn in e sos megl ab es, yec’ɛtŋ ke li fíg ɛy ebr owr ek’el sel ɛŋn ec’ebr a. Ɛtŋ low na eke li kok a, otarir es ɛs’elel eke lɛgŋ sig ɛm, Nyamel ab ɛm e gbad a ek’am ɛdŋn agŋ eke k’im Nyam ec’any af a, agbr ɛm oc es ab af.
58010021	Ɛy, s’ɔny egb waw ɛs ligbɛl nyam ek’anŋ Nyam ec’agŋ a e nuŋ af.
58010022	Sica wɛl yɔyɔg ɛy ec’ɛrm ab ɛm ec’ów fɛŋ eke k’ok ɛy ów af ab es, ɛtŋ wɛl ok ɛy e sos megl a mij, mij lala tasi ɛm. Ow sosiɛm, si títmn Nyam ɛrm ek’ij nɛny nyam ke inym es kikri ɛy ec’ɔmn ab ɛm.
58010023	S’úcur ɛy e low ɔmn a eke s’ɛgŋ ow e low s’eb a s’ɔnyn es kikri, aŋke Nyam ɛwar ɛy ów ɛw es ɛtŋ s’uw any eke l’el cɛcɛ.
58010024	S’ɛ́warir nyamn af, yec’ɛtŋ ke ow átr ɛy sos es s’ɔ́ny erur tasi ke si kók ów amamn.
58010025	Si k’ígŋn ɛy e luku a eke si b’as usu nyam a si k’ɛlul es, ɛsɛ elel eke ow ɛcm agŋ bɛb ab am kok ab af. Ow tasi eke si ki kok a el, ke s’átarir sos es ɛy ɔfr, eke Ɛs Kɔtɔkɔ eci lɛgŋ a ow titm a sosiɛm.
58010026	Sica eke s’uw low nawrɛ any a, eke abu anŋ ɛy ɛm s’am ɛkn piɔ si kok sikpl, ke egb waw ɛjeci kaka anm eke b’ow ɔny ɛy e sikpl a oc es ij.
58010027	Low cɛ eke si ki kok a el, ke erŋn ab s’anŋ s’am eku eke Nyam e jɛj ok a k’ow lele al gbɛl a eke b’ow ŋuŋn Nyam ec’any ɔbr ɛsɛl ab ab.
58010028	Ɔ̀kan eke lɛgŋ sig ɛm a, ɛgŋ kaka fɛŋ eke ɛluam Mois ec’ol a batŋ agŋ yony oglog nyahan ij daŋku dad eke nawrɛ ɛgŋ a in ɛluam ol a, wɛl ócm apm’n, eke wɛl b’ibi’r.
58010029	Sica ɛgŋ yec’eke b’ow yayr Nyam ec’Iy a, kɔ li k’ow n’ɛŋnm low agbm akm na ee? Tasi ɛm a, ɛgŋ na ɛluam mebl a eke wɛl oc kokr sinm a eke yɔyɔg in e sikpl ab es a. Ɛtŋ li wɛwr Abŋ Lala a eke b’ɔŋ ɛy s’uw Nyam ec’ɛrm mamn ab any a.
58010030	Ɛɛ, s’uw ɛgŋ a eke dad ninɛ: Ɛm, mi b’usr ɛgŋ usu mi kok low ŋuŋ eke wɛl kok’r a, ɛtŋ mi b’ow m’ɔŋ ɛgŋ ɛgŋ ec’ek’it eke k’ɛbm a! Li dad yɛj’eke: Ɛs Kɔtɔkɔ b’ow jɛj in ec’agŋ a e low ok.
58010031	Odad na am yɛgm ɛgŋ a eke bi yayr Nyam ek’anŋ owr a, e gbre ligbɛl eke b’ow ɛŋn a.
58010032	Sica ɔ̀kan yec’a ek’ɛy lɛgŋ sig ɛm a eke ɛŋan Nyam ec’usuayl a. Kpɛkŋ cɛ ɔbar gbre ijr nɔnɔ ɛtŋ inymn es kikri ɔmn ɛm itarir lɛc ɛm.
58010033	Sakp oglog, wɛl ɔny ow ɔny agŋ ec’any af wɛwr ɔny, kokr ɔny akpoto. Sakp bɛb ec’a, ɛgŋn ebr anŋn agŋ eke wɛl am ijr gbre akpasu na a jam.
58010034	Tasi ɛm a, ijr gbre agŋ a ek’anŋ sobel ɛm ab ab. Ɛgŋn ebr sos ɛm iŋn ɛm eke wɛl ki dɔgr ɔny ec’ob ek’ɔnyn a eb ɔny abu ɛm, aŋke ɔny uwr any eke ɔnyn ob ɔny ligbɛl ek’anŋ sɛgŋ fɛŋ.
58010035	Ow sosiɛm a, àtar sos es! Ɔmn ɛm, b’ow ɛŋan ob ap ligbɛl.
58010036	Ow am ibrm eke k’ɔnyn ɛrm susu yec’ɛtŋ ke ɔ́tur kokr yec’a eke Nyam am erur a, ke ɛ́ŋan yec’a eke l’ɛwar l’ɛw es a.
58010037	Tasi ɛm a, Nyam Lɛl dad ninɛ: ɛmɛny ow anŋ lɛgŋ tɛl, lɛgŋ tɛɛli cɛ, ɛtŋ Ɛgŋ a eke k’ow a, b’ow ow; li k’ow n’inŋnm ów ij.
58010038	Nyam dad ninɛ: Ɛgŋ yec’ek’el nyim nyim ɛm ec’any af a b’ow anŋ owr in ec’ɔmn a eke l’oc l’ɛlu’m ɛm a sosiɛm. Gbɛkɔ eke li b’ɛwl mɛny li lɛr jam, mi k’ow m’ocm ɛm ec’ɛrm a m’ɛwm’n af ij.
58010039	Ɛy ec’a gbɛ, s’anm agŋ a eke b’ɛwl mɛny lɛr jam ke b’irm ab ɛm. Njaŋ, ɛy obi s’oc ɛy ec’ɔmn a s’ɛlu Krist ɛm yec’ɛtŋ ke li sɔ́g ɛy.
58011001	Ɔmn el elel nyam eke wɛl b’uw any tasi eke low a eke wɛl am ɔmn a, wɛl b’ow ɛŋn; elel nyam eke wɛl b’ɛkn ów tasi eke wɛl ɛ́knm a.
58011002	Eke Nyam aw lɛgŋ sig ɛm ec’agŋ a, ke ɛl ec’ɔmn a eke -n’ɔnyn a sosiɛm cɛ eci.
58011003	Ɔmn ɛm, si b’uw any eke odad ebl ɛm Nyam kok wus. Ɛtŋ ɛbɛn a, mob a eke wɛl b’ɛkn a el mob eke wɛl ot mob a eke wɛl ɛ́knm a kokr.
58011004	Ɔmn ɛm, Abɛl kok egb waw ek’akpl akm lisijim Kayɛn ec’a, ɔŋ Nyam. Ow ɔŋ Nyam oc’r ɛgŋ nyim nyim in ec’ɔmn a sosiɛm, aŋke ow ɛgŋ in ec’egb waw a eb. Ɛtŋ ɔmn a sosiɛm cɛ anake eke Abɛl uw a yɛji, in e low anŋ cɛ a.
58011005	Ɔmn ɛm, Enɔk uwm agŋ e luw ɛtŋ ŋgboŋ wus af aŋa im afr. Ɛgŋ kaka ɔtum ɛknm’n, aŋke Nyam oc ɛw’r in e saw a. Nyam Lɛl dad eke gbuŋ ke Enɔk in ím afr a, Nyam in íkŋ anym in oc ow ɛgŋ mamn.
58011006	Tasi ɛm a, ɛgŋ kaka k’ɔtum elm ɛgŋ mamn Nyam ec’any af eke n’ɔnym ɔmn. Ɛgŋ eke bi titm Nyam a, it eke k’ub nawrɛ eke Nyam anŋ ɛtŋ agŋ eke b’ɔl’l es a, li b’ap wɛl ob.
58011007	Ɔmn ɛm, Noe ɛgŋ ów a eke wɛl ɛ́knm ke Nyam ikŋ anym dad’r ow e low a eb. Ɛtŋ li kok mijɛtŋ ligbɛl in ec’agŋ a ec’es eb ɛlu eci. Ɛbɛn a eke li kok a, ow yɛgm elel eke wus nimum ec’agŋ a akplm, ɛtŋ in ec’ɔmn a sosiɛm, Nyam oc’r ɛsɛ ɛgŋ nyim nyim af.
58011008	Ɔmn ɛm, Abraham ɛlum Nyam ec’ɛsŋ a eke ɛsŋ’n a. Ɛtŋ n’im usu nyam eke ow k’ɔŋ’n, él in ec’a; l’igb n’aam eke l’uwm yogŋ a eke n’aam ab any.
58011009	Ɔmn ɛm, n’im l’ir wus a eke Nyam ɛwar ir ow e low ɛw es ab af, ɛsɛ utu ɛgŋ af. L’ir ndey lɛl ɛm mel ɛm, ɛsɛ elel eke Isak lele Jakɔb ab eke ɛl yɛji, Nyam ɛwar low nyam a cɛ ɛw es a ir ab af.
58011010	Abraham am eku ɛb a ek’in eci misigrer a inym es kikri a. Ɛb a, Nyam in obi bɛbm in e low ɛtŋ us’r.
58011011	Ɔmn ɛm, Sara ek’el itr yɔw ke in ec’akpo a im anym nɔnɔ a yɛji, ɔtu ew iy, aŋke l’ucu low nyam gbɛ n’ɔny es tasi: Nyam e nɛny e b’ij a, li bi kok ow e low.
58011012	Abraham el ɛgŋ nyam eke usu toŋ luw ab yɛji ibnm. Gbɛkɔ ɔmn sosiɛm ɛgŋ nyam na ɛm, alaw nɔnɔ ɔtu ok ɔkm. Ɛtŋ in ec’alaw a ɛny ɛsɛ mílɛ́l ek’anŋ afr ab af, oglog ɛsɛ okij any e mirici ab af, toŋ wɛl k’ɔtum awlm ɛl.
58011013	Agŋ amua fɛŋ ɔny ɔmn Nyam ɛm toŋ uw. -L’ɔtum -n’ɛŋnm ów a eke Nyam ɛwar ɛl ow e low ɛw es a, gbɛkɔ -l’ɛkn wɛl akpoj ɛm toŋ ow iŋn ɛl sos ɛm eke -l’ɛkan wɛl a. Ɛtŋ -l’ɛgŋ -l’eb tasi eke -l’el etu agŋ, usu im ɛsɛl wus af aŋa.
58011014	Low ɛgŋ eb na ɛm, -n’am yɛgm kpata eke -n’am ɔl ɛb ir usu tasi ab es.
58011015	-Li tutrm ɛl ec’ɛb a eke -l’igŋn -l’ɛlul es a e low. Blel -li tutar ow e low ana, ke -l’ɔtu eke -li k’ɛwl mɛny n’im ɛm.
58011016	Nawrɛ ɛm a, usu sɔbɔ tasi a -n’am ɔl es, afr ec’usu a ek’anŋ a. Na sosiɛm, Nyam ɛ́s ɔnym eke wɛl k’ɛsŋ’n ɛl e Nyam. Tasi ɛm a, li kok ɛb nyam l’ɛw wɛl es.
58011017	-
58011018	Ɔmn ɛm, Abraham oc Isak eke ki kokr egb waw ɔŋ Nyam, lɛgŋ a eke Nyam erur eke k’ɛkn in ec’ɔmn a. Ow ikŋ anym dad’r ninɛ: Isak ɛm anake b’ow ɛŋn alaw eke b’ow ɛlu ŋ e nin a ɔkm a. Ɛtŋ eke Nyam ɛwar ir low na ɛw es a yɛji, Abraham ɛgŋ eb eke k’oc in ec’iy ekpɔbi a kokr egb waw ɔŋ Nyam.
58011019	Tasi ɛm a, li tutr l’uw any eke Nyam ɔny abusu eke k’igbm ɛgŋ luw ɛm; na sosiɛm, Nyam ɔwr jim ɔŋ’n, ɛtŋ ow anŋ ɛsɛ luw ɛm cɛ ow’n igb af.
58011020	Ɔmn ɛm, Isak ɛdŋ Jakɔb lele Esayu ab ɔwrɔ, ów eke anŋ anym b’ow ow a eci.
58011021	Ɔmn ɛm, Jakɔb in e luw e wanci af, ɛdŋ Josɛf ec’ey yony a ɔwrɔ. Ɛtŋ l’ucu in e kpama a n’ɔny es, l’ok ɔwrɔkp wus l’igŋ Nyam nuŋ.
58011022	Ɔmn ɛm, Josɛf in e sel ec’uwr ɛm, ɛwar eke Israɛl ec’ey b’ow ok ɔkm Ejipt, ɛtŋ li dad wɛl low yec’eke wɛl ki kok in eci ew ab ab a.
58011023	Ɔmn ɛm, Mois ɛs lele lis ab, oc ɛl ec’iy a eke -l’ewr ke akpl nɔnɔ a, lɔl es toŋ ow ij awl nyahan. Erŋn ɔnym ɛl eke -li k’ɔb ɛb ebu ec’ol a ek’ɛw ab es.
58011024	Sica eke Mois agb a, ɔmn ɛm anake l’erurm eke wɛl k’oc’r ɛsɛ Faraɔn jɔw ec’iy af a.
58011025	L’ɔtu cɛ eke li k’ij sikpl e sos ɛm iŋn ec’ɛb a sɛgŋ bɛb, kɔ l’ɛgŋ l’eb eke li k’ij gbre Nyam ec’agŋ ab ab.
58011026	Mois uw any eke Ejipt ec’ob ɔny a agb nɔnɔ. Gbɛkɔ, ɛ́gŋ eb wɛl ifn’ŋ ɛsɛ elel eke wɛl b’ow ifn Mesi ab af a, el low eke agb nɔnɔ ligbɛl akm Ejipt ec’ob ɔny a. Tasi ɛm a, lɛgŋ anym ɛm eci ob ap tasi a eke li k’ɛŋn a, n’am lɛr.
58011027	Ɔmn ɛm, Mois ŋgboŋ Ejipt ɛb ɛm, ɛtŋ l’urum Ejipt ec’ɛb ebu a ec’ɛrm bebl a. N’inym es kikri ɛsɛ ɛgŋ ek’am ɛkn Nyam a eke wɛl ɛ́knm ab af.
58011028	In ec’ɔmn ab ɛm, n’ɔŋ wɛl kok Pak ec’es gbɛgbl a, ɛtŋ n’ɔŋ wɛl ibi mɛcɛb eb ow eci mebl a udu masany. Ow ɔŋ ɛtŋ afr ɛrm ɛs a ek’ow eke k’ibi agŋ a, itŋnm Israɛl eyŋ ec’ey egŋ krɛkrɛ a abu.
58011029	Ɔmn ɛm, Israɛl eyŋ ubr okij ebl a ɛsɛ wus wɛwɛ cɛ ow’n el af. Ɛtŋ eke Ejipt eyŋ a wewrm ɛl ów eke ɛl yɛji k’ubr a, mij a ɛman ɛl.
58011030	Ɔmn ab ɛm cɛ, eke -l’iwar Jeriko ɛb a -l’ɛlulil ɛm sakp lɔbŋ a, ɛb a e mebn ɛm lakp a ɛr ok.
58011031	Ɔmn ɛm, Rahab egŋ ot yɔw a uwm Nyam ec’efnu ab ab, aŋke l’eb agŋ a eke wɛl ɛrm im es lɔl ɛm eke k’uw ɛb ab any a.
58011032	Ɛmɛny bla lowi m’ɔtu eke mi ki dad ee? Abusu k’ow ɛrum im es eke mi k’awl kpɛ kpɛ kpɛ Jedeɔn, Barak, Samsɔn, Jɛfite, David, Samiɛl lele kokoba ɔb ɛsɛl ab ab ec’ɛgŋni nyam nyam ec’a.
58011033	Agŋ amua ɔny ɔmn Nyam ɛm ɛtŋ ow ɛm, nɔnɔ ogŋ ar eb sɛb anŋ ɛl ec’es ɛw ɛm. Bɛb kok yec’eke el nyim nyim a ɛtŋ -n’ɛŋn yec’a eke Nyam ɛwar ɛl ɛw es a, -li b’abl sikukuma nɛny es.
58011034	-Li rirmn sal gbagba es, ɛtŋ lab ler ɛm ɔtum ibim ɛl. -L’ok ɔl kɔ -n’ɛŋn lɛc. Ar ogŋ e lɛgŋ ɛm a, -l’ɛlu ɛl e gbawru ij a ɔkm, -l’itr áru ɛjec’a imn jam eci.
58011035	Ɔyɔw ɔny ɔmn Nyam ɛm. Ow ɔŋ -n’ɛŋn ɛl ec’agŋ a ek’uw a, aŋke agŋ amua igb luw ɛm. Wɛl ɔnyn agŋ ɛjeci bɛb milɔlu ɛl ec’ɔmn a sosiɛm kɔ -l’ɛgŋm eke wɛl k’ɛlu ɛl es. Tasi ɛm a, -l’erur eke -li k’uw, ke -n’anŋ luw ab ɛm, -l’igb -l’ɛy sel ɛŋn tasi ab ɛm.
58011036	Agŋ likpr ɛgŋ wɛwr lele ŋgbre ɛm ec’ɔr a eb. Wɛl awŋ bɛb ŋgbraka ɛm ɛtŋ wɛl ɔny ok ɛl sobel ɛm.
58011037	Bɛb ec’a, wɛl ibi ɛl mebn ɛm, oglog wɛl ubr ɛl ɛm ekpr yony suku ɛm, oglog wɛl ibi ɛl lab ler ɛm. Bɛb b’anŋ aŋa ewl im ok yogŋ a, sus mob eke wɛl gigŋ mɛcɛb lɛl ɛm oglog sican lɛl ɛm, -n’ɔnym ob kaka; wɛl ijr ɛl gbre nɔnɔ ɛtŋ wɛl kok ɛl ów eŋuŋ nɔnɔ.
58011038	Wus ec’agŋ akplm eke agŋ kpasu na k’ir ɛl ɛm. -Li b’anŋ aŋa -l’ewl -n’im -l’ok yogŋ a, loj ɛm, mafɛny ɛm, mób lokm lele wus ɔmu ɛm ab.
58011039	Agŋ amua fɛŋ ɔny ɔmn Nyam ɛm; ow sosiɛm anake ow ij ɛl e nuŋ af e daŋku nimamn a. Gbɛkɔ, low a eke ow ɛwar ɛl ow e low ɛw es a -n’ɛŋnm,
58011040	aŋke ow bɛbm low sɔbɔ mamn nyam eke agb nɔnɔ ɛy fɛŋ ec’a ɛw es. Ɛtŋ ow erurm eke -li k’im toŋ -l’ok ɛl ec’ɔmn a e nuŋ eke si k’anm ɛm.
58012001	Agŋ amua na fɛŋ eke m’am dad ɛl e low a am ɛlu ɛl ec’ɔmn e daŋku ij ɔkm yɛgm ɛy. Ow anŋ ɛsɛ dedeku ligbɛl nyam eke ow iwr ɛlul ɛy ɛm cɛ af. Ow sosiɛm a, ɛy yɛji s’ígŋ low fɛŋ eke am ɛdŋn ɛy eci anym imn a s’ɛlu es, s’ígŋ sikpl a eke wiwrm ɛy ab a s’ɔwl. S’úrur es ɛrm susu ɛm es uru a ek’anŋ ɛy anym a.
58012002	Sɛgŋ fɛŋ si lɛ́ɛr Jesu. In anake li b’ɔŋ ɛgŋ ɔny ɔmn a, ɛtŋ li b’ɔŋ ɔmn a iy nɛny igŋ nuŋ. L’ɛgŋ olikŋ af e luw a l’eb l’uw ɛtŋ li lɛrm ɛ́s a ek’anŋ luw nɛnɛ ɛm a, aŋke n’am lɛr sos ɛm iŋn a eke wɛl bɛbm ɛw’r es a; ɛtŋ sica li sig es Nyam e lidr abu af yogŋ.
58012003	Ɛɛ, tùtar Jesu ec’elel a eke ɛgŋ sikpl ɛsɛl e sifn a ek’ɔny in e lís a e low eb a. Ow b’ow ɔŋ abŋ ɛm a sos k’ow ɔwm ɔny es ɛtŋ sos k’ow aam ɔny.
58012004	Tasi ɛm a, ɔny lele sikpl ab eci itarir ab ɛm, k’iimn toŋ k’okmn luw ɛm!
58012005	Kɔ ów ɔm e sodad a eke Nyam dad ɔny ɛsɛ in ec’ey af a, es jijal ee? Kin odad a: Ɛm Jim, eke Ɛs Kɔtɔkɔ b’ɛnym’ŋ abr, k’òc ow e low a k’ɛ̀w ow ɔnyn! Sos k’ɔ́w’ŋ es eke li b’ɛnym’ŋ abr!
58012006	Tasi ɛm a, Ɛs Kɔtɔkɔ, ɛgŋ eke li b’erur a li b’ɛnym abr, ɛtŋ li b’ɛnym agŋ a fɛŋ eke li b’oc ɛsɛ in ec’ey af a abr.
58012007	Eke am ijr gbre, ke ɔny e low yɛgm eci, aŋke Nyam b’ot ɔny ɛsɛ in ec’ey af. Bogŋ ec’iy anake ɛs ɛ́nyam abr ab ee?
58012008	Eke Nyam ɛ́nyam ɔny abr ɛsɛ in ec’ey a pupukpaŋ af, ke ow anŋ ɛsɛ ow’n elm ɔny Ɛs ɛtŋ ɔny elmn ow ec’ey lokm af.
58012009	Wus af aŋa s’ɔny ɛy ɛsɛl, -li b’ɛnym ɛy abr ɛtŋ ɛbɛn yɛji si b’ɛlum ɛl. Sica ayaf si k’ɔtum s’ɛluam Nyam ɛy Ɛs ek’anŋ afr a nana, bake s’ɔ́tu s’ɛŋn sel ee?
58012010	Nawrɛ, ɛy ɛsɛl a eci abr ɛnym a el sɛgŋ tɛl eci ɛl ec’elel eke -li b’ɛkan ów ab ɛm. Kɔ Nyam ec’a, ɛy e low nimamn eci li b’ɛnym ɛy abr, n’ɔ́ŋ ɛy s’el lala s’anŋ ɛsɛ in af.
58012011	Eke wɛl b’ɔb nuŋ am ɛnym ɛy abr a, ow íŋnm ɛy sos ɛm, sos nana ow b’ɔwr ɛy es. Gbɛkɔ ow b’im lɛgŋ anym ɛm a, agŋ a eke wɛl ɛnym abr ɛbɛn a, b’anŋ ɛrm es ɛy ɛm ɛtŋ b’ir ɛb nyim nyim.
58012012	Ow sosiɛm a, sabu k’ám ɔny, ɛtŋ ɔny ec’akr a yɛji k’úfŋ ɔny; kɔ àtar sos es nana, ke íman anym eci cɛ.
58012013	Ɛtŋ ɛmɛny, kòkr ejagb a eke b’ow ebar a inym nyim nyim, yec’ɛtŋ ke lakr ɔbr fɛŋ k’úŋm, kɔ ke nana l’ɛ́wl n’inym.
58012014	Ɔ̀ɔl agŋ fɛŋ ab ec’ɛrm es ɛy ɛm ec’ɛb ir es, ke íir ɛb nyim nyim eke b’akpl Nyam sos ɛm. Ɛgŋ fɛŋ eke k’ow kokm ɛbɛn a k’ow ɛknm Ɛs Kɔtɔkɔ.
58012015	Ɛ̀wr ɛrm ke ɛgŋ kaka k’ígŋm bibm eke Nyam b’ɔŋ’n a. Ɔny ɛm a, ɛgŋ kaka k’ɛ́w low es lokm k’ɛli ɛsɛ likŋ lolo af ki ŋuŋn agŋ nɔnɔ in e lol ab ab.
58012016	Ke ɛbirir marɛm marɛm owi k’ánm ɔny ec’araŋn! K’ìfan Nyam ec’ów a ɛsɛ elel eke Esayu kok ab af. In eke ob ij lɔfu nyam sosiɛm, l’ɔl in e sigbɛl a l’ij a!
58012017	Ɔ̀kan eke ow b’ibn a, l’erur eke li k’ɛŋn ɛs ec’ɔwrɔ a, kɔ ow itr ɔwl’l. Li kok sɔrŋ, l’ikŋ ɔŋn eke ɛs k’itŋn ɛbr, kɔ l’ɔtum n’ɔɔm ow ow itŋnm ɛbr.
58012018	Ɔny, lɛgŋ na ɛm a, owr titmn Nyam, gbɛkɔ ow anm ɛsɛ ɔny lagŋɛl e low any af a eke ɛkn lɛgŋ sig ɛm ab af. Eke -li titmn Sinayi lafɛny a, yogŋ -l’ɛkn al ligbɛl a, ncebn ibr a, nyamgbrany a,
58012019	-l’iri krɔkr nyam ikŋ ɛtŋ lebl nyam yɛji ikŋ. Eke Israɛl eyŋ iri lebl na a, -ni ŋɔŋn Nyam eke ow kí dadm ɛl odad ow obi ij.
58012020	Nawrɛ, Nyam ɛdŋn eke wɛl k’ítŋnm lafɛny a abu, ɛtŋ eke ɛgŋ nyam itŋn abu a, ke wɛl ɔ́r’r mebn ɛm ibi’r, eke ow el ndey kprɔɔ itŋn abu yɛji, wɛl kók’r low nyam coco a.
58012021	Low a ɔny erŋn toŋ Mois in obi yɛji dad ninɛ: "erŋn ɔny’m toŋ sos am ufŋ’m."
58012022	Gbɛkɔ ɔny ec’a ow elm ɛbɛn, ɔny imn titmn Siɔn e lafɛny a, Nyam ek’anŋ owr ec’ɛb a, Jerusalɛm a ek’el afr eci ke yogŋ afr ɛrm ɛsɛl bubutɛ aam kok es gbɛgbl a.
58012023	Ɔny, imn titmn Nyam ec’ey krɛkrɛ a eke as luku, ke el agŋ a eke wɛl nɔn ɛl ec’en afr a. Owr Nyam eke bi jɛj wus nimum e low ok a ec’any af. Imn titmn agŋ nyim nyim a ek’iy nɛny igŋ nuŋ a.
58012024	Ɔny, imn titmn Jesu eke ok in e mebl ab es ɛy e sayl ec’a. Nyam ɛcr in ɛm ɔŋ ɛy sinm owr nyam, ɛtŋ Jesu e mebl a ɔny mbas nɔnɔ akm Abɛl ec’a.
58012025	Sica ɛ̀wr ɛrm, ke írir Nyam eke am dad odad a e low! Eke wus af aŋa Mois ɛwar Israɛl eyŋ, ke -l’ɛgŋm -l’irim a, -n’ɛŋn ow e gbre ek’anŋ ɛm a. Ɛy ec’a, afr ɛtŋ Nyam anŋ am dad ɛy odad. Eke s’am dad s’ɛsɛ ɛy e low anm ɛm, s’úw any tasi eke li b’ow li kok ɛy ow e low!
58012026	Lɛgŋ sig ɛm a, Nyam e lebl a ɔŋ wus ufŋ. Yɛfɛnyna ɛm ec’a, kin yec’eke n’am dad l’ɛw es eke li b’ow li kok: Ɛmɛny lɛgŋ ɛjeci, mi b’ow m’ɔŋ wus ufŋ, ɛtŋ ow k’ow elm wus cɛ, kɔ afr yɛji.
58012027	Odad na eke el: ɛmɛny lɛgŋ ɛjec’a, kin ow e nyandrɛ: mob a eke wɛl kok ke ɔtu eke k’uŋ a, b’ow irm. Ɛtŋ ow b’ow ɔŋ ɛl a cɛ eke k’ɔtum uŋm a abusu anŋ sɛgŋ fɛŋ.
58012028	Sica ɛy, s’am ɛŋn gbreŋgbi usu a eke k’ɔtum ufŋm a. Ow sosiɛm s’ɔ́ŋ Nyam bia, ke si kók in owi sɛwl a eke li b’erur ab ɛm, es is ɛm lele ɛlum ɛm ab.
58012029	Tasi ɛm a, ɛy e Nyam a el al eke bi ŋuŋn ob.
58013001	Sica ow akpl eke abu k’anŋ ɔny ɛm ám eruririr ɛsɛ Krist ɛm ec’agŋ lisijimɛl af.
58013002	K’ìjal etu eb e low es, aŋke agŋ bɛb eb etu toŋ batŋ eb afr ɛrm ɛsɛl any uwm ɛm.
58013003	Ɔ̀kan ɔny lisijimɛl ek’anŋ sobel ɛm a e low, ɛsɛ sobel ɛm cɛ ɔny yɛji ɔny anŋn wɛl ab af. Ɔ̀kan ɛl a eke wɛl am ɔnyn milɔlu a e low, ɛsɛ ɔny cɛ anake wɛ’n am ɔnyn ɔny milɔlu ab af.
58013004	Ke agŋ a fɛŋ ɔ́ny mɛbi ec’ɛlum. Ke igŋ lel yɔw ab ec’es ɛru usu a nfaci ij owi k’ɛ́ym. Nyam b’ow jɛj agŋ a eke b’ɛbirir marɛm marɛm a lele agŋ a eke ɛbirir ke b’ij nfaci ab ab e low ok.
58013005	K’òcr os owi k’ucur any, sos ɛm iŋn ɔny yec’a cɛ ek’ɔnyn a eci. Tasi ɛm a, Nyam in obi li dad ninɛ: Mi k’ow mi walm m’ɛlum’ŋ es lɛgŋ kaka, mi k’ow m’igŋm m’ɛlum’ŋ es lɛgŋ kaka.
58013006	Ow ɔŋ s’ɔtu eke si ki dad ɔmn ɛm tasi s’ɛsɛ: Ɛs Kɔtɔkɔ el ɛm ec’abu ɛlum ɛs, mi k’úrum erŋn kaka, ɛgŋ kaka k’ɔtum kokm im low ŋuŋ.
58013007	Ɔ̀kan ɔny ec’anym ɛm ec’idr ɛsɛl a eke ɔb ɔny Nyam ec’odad a e kokoba a. Ɛ̀kan elel a eke -l’iir ɛb toŋ ke -l’uwr a, ke ébr ɛl ec’ɔmn a e lakr a.
58013008	Ow akpl e k’uwr any eke Jesu Krist ítŋnm: lɛgŋ ek’ɛc ab ɛm, yɛfɛnyna lele sɛgŋ fɛŋ ab, in ec’elel a cɛ li b’anŋ.
58013009	Ki yɛ̀br low yɛgm mramra k’irmn ɔny. Sol ek’el ob ij ec’a éelm agŋ a eke b’ɛlum a low lɛgŋ kaka. Eke ow el bibm e si b’ɛŋn Nyam ɛm a b’ɔŋ ɛy s’ij lɛc, ke yec’anake akpl a.
58013010	Ɛy, s’ɔny egb waw usu, ɛtŋ egb waw ɛsɛl a ɔ́nym abusu eke k’ij ob eke b’anŋ egb waw usu yogŋ ow a. Tasi ɛm a, ɛl, Nyamel gbɛl ab ɛm -li bi kok juma.
58013011	Yogŋ, Jwifɛl ec’egb waw ɛs ligbɛl a b’oc mindey a e mebl a im ɛy usu lala tasi a sikpl es ɔny oc eci, ɛtŋ wɛl b’ot mindey a ok ɔkm im gbeŋ ofŋ.
58013012	Na sosiɛm anake Jesu yɛji uwm Jerusalɛm, ke n’im l’uw ɛb a e saw a, yec’ɛtŋ ke in e mebl ab ɛm, li yɔ́yɔg agŋ e sikpl ab es a.
58013013	Ow sosiɛm a, s’ókr ɔkm s’imn s’ɛŋan in gbeŋ yogŋ, s’ɛ́gŋn wɛl ijr ɛy gbre nɛnyɛmbri nyam a ɛsɛ in ec’ab af.
58013014	Wus af aŋa, s’ir ɛb nyam eke k’ow anm sɛgŋ fɛŋ ab ɛm, gbɛkɔ ɛy, ɛb a eke b’ow anŋ lɛgŋ anym ɛm a s’am ɔl es.
58013015	Eke ow el ɛbɛn a, ow akpl eke lɛgŋni nyam nyam fɛŋ, si k’ɛcr Jesu ɛm s’ɔŋ ɛy e kɔklm fɛŋ uyu im Nyam ec’any af. Na anake el ɛy ec’egb eke s’am waw a. Ɛɛ, ke ɛy e nɛny ɛm e bia fɛŋ eke b’ow anŋ ɛy ɔkm a, ɔ́ŋ in e nin a agb.
58013016	Gbɛkɔ k’ìjal es eke ki kokr low mamn ke cɛ́cr yec’a eke ɔnyn a, aŋke amua anake el segb waw eke b’akpl Nyam sos ɛm a.
58013017	Ɛ̀lumn ɔny ec’idr ɛsɛl a ke ísr es ɛl ec’any af. -N’am ɛw ɔny nyamn af aŋke ow it eke -li k’awl ɔny ec’ów -l’ok Nyam. Ow sosiɛm a, eke b’ɛlumn ɛl, -li b’ow -li kok ɛl e juma a sos ɛm iŋn ɛm. Eke ow elm ɛbɛn, -li b’ow -li kok juma a abr ɛny ɛm ɛtŋ k’ow ɛŋnmn low kaka.
58013018	Ŋɔ̀ŋan Nyam ɔŋn ɛy. Ɛy s’uw any tasi eke si k’ɛknm low eke k’ɔŋ s’okr ɛy sosi ów af. Tasi ɛm a, sɛgŋ fɛŋ si b’ɔl low sɛnyn sɛnyn e kok es.
58013019	M’am ibrm ɔny atrm ɛm, ŋɔ̀ŋan eke mi k’ɛwl fafa m’ow ɔny ec’araŋn.
58013020	Nyam anake b’ɔŋ ɛy ɛrm es ɛy a. L’igbm ɛy Ɛs Kɔtɔkɔ Jesu ek’el mɛcɛb ɔsu ɛs ligbɛl a luw ɛm. Ɛtŋ in e mebl a ec’egb waw a ɔŋ ɛy sinm nyam ek’ɔnym uwr.
58013021	Ke Nyam na sɛgŋ fɛŋ ɔ́ŋ ɔny ɔtur kokr low mamn, kókr yec’a eke li b’erur a! Ke l’ɛ́cr Jesu Krist ɛm li kok ɛy ɛm, low yec’eke b’aw’r a! In ec’el anygbɛl sɛgŋ fɛŋ! Amɛn!
58013022	Agŋ lisijimɛl, m’am dad ɔny eke k’irir ɛrm ɛw ɛm, sos es atr e sodad amua. Tasi ɛm a, lɛl a eke mi nɔn a ɔfum nɔnɔ.
58013023	Sica kin amani nyam: ɛy lisijim Timote anŋ sobel ɛm ɛy ɔkm. Eke l’ow fafa, in yɔny si b’ow s’ow s’ɛkn ɔny.
58013024	Ɛ̀sŋnin ɔny ec’idr ɛsɛl a fɛŋ lele Nyam ec’agŋ lala ab ab. Itali ec’agŋ a ek’anŋ aŋa a yɛji am ɛsŋn ɔny.
58013025	Ke Nyam ɛ́dŋ ɔny fɛŋ ɔwrɔ!
59001001	Ɛm Jak, Nyam lele Ɛs Kɔtɔkɔ Jesu Krist ab e juma kok ɛs, m’am ɛsŋn ɔny fɛŋ ek’eel eb lɛw yony a eke ɔmu es wus na nimum af a.
59001002	Krist ɛm ec’agŋ lisijimɛl, eke b’ɔbar gbre, es abur akpasu akpasu a, ke sos ɛm íŋn ɔny, ánŋn ehe ɛm,
59001003	aŋke ɛsɛ elel eke ɔny yɛji uwr any ab af, eke ɔny eci Nyam ec’ɔmn a eke ɔnyn a b’akm ɛbm ɛkn es a, ow b’ɔŋ ɔny ɛrm susu ínymn es kikri.
59001004	Ìnymn es kikri kpɛkŋ low low fɛŋ ɛm, yec’ɛtŋ ke ɔny e low kok fɛŋ ɛm íyr nɛny igŋn nuŋ, ke k’ɔ́nymn low kaka fɛŋ ec’es abur.
59001005	Kɔ eke ɔny ɛm ec’ɛgŋ nyam ɔnym sɛwr eke k’uw elel eke li ki kokr ke n’ínym es kikri ɛbm ɛkn owi ɛm a, l’íbrm Nyam, ke ow yɛ́gm’n, aŋke Nyam el ɛrm mamnu ek’ɔ́ɔm ɛgŋ ob kaka ŋkpɛs ɛm.
59001006	Gbɛkɔ ow akpl ke l’íbrm ɔmn ɛm, ke bɛbar k’ánm ɛm. Ɛgŋ eke bi bɛbar a, anŋ ɛsɛ okij e mra eke lɛf b’ɔny didm es ab af.
59001007	-
59001008	Ɛgŋ ikŋ na kí tutr eke Ɛs Kɔtɔkɔ b’ow ɔŋ’n yec’a eke n’am ibrm a, aŋke l’el ɛgŋ eke ucum low nyam ɔnym es ke bi cɛcm any in ec’es an ɛm.
59001009	Ke Krist eci jam us ɛs ek’ɔnym ob a ntotŋ ók eke Nyam ɔny igbl’l ogŋ a sosiɛm.
59001010	Ke Krist eci jam us ɛs ek’ɔny ob a, yɛji sos ɛm íŋn eke Nyam ɔny is’r es a sosiɛm. Ow it eke li k’uw any eke in ec’ob ɔny a elm low kaka wus af aŋa, ɛtŋ in obi b’ow ɛc ɛs’elel eke suw mamn b’uw es kpab ɛy wus ab af.
59001011	Ɛsɛ elel eke ligbn b’afŋ ɔnyn suw, ke bi wɛwr in e dɔdɔ ab es, ke suw eci sakpl a b’irm a, ɛbɛn nɛnyɛmbri nyam gbreŋgbi yɛji b’ow uw digŋ in e sijuma ok es.
59001012	Ehe él ɛgŋ eke b’inym es kikri ɛbm ɛkn owi ɛm a eci. Eke n’inym es kikri a sosiɛm Nyam b’ow ɔŋ’n sel a eke l’ɛwar agŋ ek’erur ir a.
59001013	Eke mɛju ow ɛgŋ ɛm a, ke li kí dad li k’ɛsɛ: "Nyam anake ɛju’m a", aŋke Nyam mɛju owi anm in ɛm. Ow sosiɛm l’ɛ́jum ɛgŋ kaka.
59001014	Sica eke ɛgŋ ɛy mɛju owi ɛm, ke in obi in obi ec’ów tutr eŋuŋ anake ɔŋ’n l’ɔgŋ meb a.
59001015	Ɛtŋ ɛmɛny ów tutr eŋuŋ eke b’anŋ ɛgŋ ɛm ow a, b’is ɛgŋ sikpl. Ɛtŋ ca eke sikpl a b’agb afŋn es a, ow b’ism ɛgŋ luw ab.
59001016	Erur ɛm ec’agŋ lisijimɛl, k’ɛ̀jurir ɔny sosi:
59001017	sob ap amamn fɛŋ b’anŋ Nyam ogŋ ow; Nyam ek’el usuayl eci kok ɛs a ogŋ ow b’anŋ ow; in ɛm low itŋn kaka anm; n’am titŋnm ɛsɛ usuayl lele ncebn ab af.
59001018	In obi l’erur, ɛtŋ n’ɔŋ ɛy sel in ec’odad ebl nawrɛ ab ɛm, yec’ɛtŋ ke s’él mob mob fɛŋ eke li kok anŋ owr a e krɛkrɛ.
59001019	Erur ɛm ec’agŋ lisijimɛl, sica ɛgŋ nyam nyam fɛŋ ígŋ lɔru es iri low ok es sos ɛm, nɔ́fr odad ke k’éblm ɛrm fafa,
59001020	aŋke ɛrm bebl b’ɔŋ ɛgŋ am kokm low ek’el nɛnyɛmbri nyam Nyam ec’any af.
59001021	Na sosiɛm, ìgŋn low ŋuŋ fɛŋ eke bi ŋuŋn ɔny ec’es an a ɛlul es, ke ébr ɛrm es ɛy ɛm, Nyam ec’odad eke wɛl dad ɔny ek’ɔtu eke k’eb ɔny ec’abŋ ɛlu es a.
59001022	K’ɛ̀jurir ɔny sosi ki dadr k’ɛsrɛ: "S’írir Nyam ec’odad a cɛ"; kɔ kòkr ɛsɛ elel eke irir ab af.
59001023	Kɔ ɛgŋ ek’am iri odad a ke ɔ́sum a, anŋ ɛsɛ ɛgŋ ek’am ɛkan in sosi akrɔŋnɔ ɛm elel eke n’anŋn,
59001024	ke ca li b’ɔny any l’oc es ke kpɛkŋ li b’ijl elel eke n’anŋn ab es a.
59001025	Kɔ ɛgŋ eke b’ɛw ol sɔbɔ a eke b’ɔŋ ɛgŋ el lewi a ɛrm, ke b’ucu ɔny es, ke ám dadm ɛsmɛ: "m’íri cɛ", ke b’ɛw ɛrm af kok a, b’ow ɛŋn Nyam ec’ɔwrɔ in ec’ów kok ɛm.
59001026	Eke ɛgŋ bi tutr eke l’el Nyam nuŋ igŋ ɛs, ɛtŋ l’ɛ́wm ɛrm in ec’odad dad ɛm a, n’am ɛjur in sosi, ɛtŋ in e Nyam nuŋ igŋ a el ɔfr ɔfr.
59001027	Kin yeci ek’el Nyam nuŋ igŋ nawrɛ tasi Nyam ɛy Ɛs ec’any af a: ke ɛ́w uwiyŋɛl lele eŋnyɔw ek’anŋ gbre ɛm a e low ɛrm, ke ɔ́su sos wus na e sikpl owi ɛm.
59002001	Agŋ lisijimɛl, ɔny ek’ɔnyn ɔmn ɛy Ɛs Kɔtɔkɔ Jesu Krist anygbɛl Ɛs ɛm a, kì jɛjr agŋ es.
59002002	S’óc low nyam si bɛbmn: eke gbreŋgbi nyam ok gbad mamn, ɛlu sika kpatrowa, ɛtŋ ow ɛy ɔny e luku as ec’araŋn, ɛtŋ gbɔru nyam yɛji ɛw mob ɛsn sos ow ɛy ɔny ec’araŋn,
59002003	b’ow ɔnyn gbreŋgbi a ec’ɛlum ligbɛl ɛtŋ b’ow ɔŋn in li sig es any ɛsɛl ec’usu a. Ɛtŋ sica b’ow dadr gbɔru a ɛsrɛ: "Ŋ, ìnym es afr, oglog sìg es wus."
59002004	Eke ow el ɛbɛn, ke ow elm agŋ am jɛjr es ab ee? Ow elm ów tutr eŋuŋ ana ee?
59002005	Ìgŋn lɔru es, erur ɛm ec’agŋ lisijimɛl: Nyam sɔsum wus na ec’ɔgbɔru a ot yec’ɛtŋ ke -l’el ɔmn ɛm ec’egbreŋgbi, ke -l’ij gbreŋgbi usu a eke l’ɛwar agŋ ek’erur ir a ec’aja.
59002006	Bla sosiɛm, bi kokr gbɔru sos keskes ee? Kɔ ow elm egbreŋgbi anake b’ijr ɔny gbre ke b’ot im ɔny jɛj ok usu ab ee?
59002007	Kɔ ow elm ɛl anake -li b’ifn nin mamn na ek’ijr ab ee?
59002008	Kin Nyam Lɛl ec’odad eke am dad: B’ow erur ɛgŋ kaka fɛŋ ɛsɛ ŋ obi af. Na, Nyam e gbreŋgbi usu a ec’ol gbɛl ana. Eke b’ɛlumn ol na a, ke ek’ow akpl a.
59002009	Eke ɔny ec’ów kok ɛm bi jɛjr agŋ es, ke sikpl anake am kokr a, ɛtŋ ol b’ow ɔb ɔny low.
59002010	Eke ɛgŋ b’ɔsu ol a, ɛtŋ l’ɔb nyam es a, ke l’ɔb ol a fɛŋ es ŋ̂.
59002011	Ɛtŋ ɛgŋ a eke dad ninɛ: k’íjm nfaci a, in cɛ li dad eke: k’íbim ɛgŋ. Na sosiɛm a, eke íjm nfaci ɛtŋ ibi ɛgŋ a, ke ɛluam ol a ana.
59002012	Dàdr ke kókr ów amamn ɛsɛ agŋ eke ɛl yɛji wɛl b’ow jɛj ɛl ec’ów ok ol eke b’ɔŋ ɛgŋ el lewi ec’ab af.
59002013	Ɛgŋ eke ɔnym sɔrŋ ikŋ a, in yɛji Nyam k’ow ikŋm’n sɔrŋ aŋke sɔrŋ ikŋ akpl akm jɛj ok.
59002014	Lisijimɛl, eke ɛgŋ bi dad ɛsɛ: "M’ɔny ɔmn", ɛtŋ n’am kokm ow e low a, ke ɔmn na b’ow eb ɛlu’l es ee?
59002015	Ɛtŋ eke ɛgŋ lisijim oglog lisijɔw nyam ɔnym ob sos ɛw lele ob ij ab,
59002016	ɛtŋ ɔny ɛm ec’ɛgŋ nyam dad ɛl ninɛ: "Ìmn ɛrm es ɛy ɛm, ɔ̀gbur al, lok íy ɔny!", eke ɔɔmn ɛl yec’eke akpl sos megl ec’a, ke na bla ow b’ow eel ɛl ee?
59002017	Ɛbɛn nɛnyɛmbri nyam, ɔmn yɛji, eke l’ɛlum in e low kok ɔkm a, ke l’uw ŋ̂.
59002018	Kin ow eke wɛl ɔtu eke ki dad ɛgŋ na! "Ŋ ɔny ɔmn kɔ ɛm, wɛl b’ɛkn ɛm e juma kok a. Yɛ̀gm im ŋ ec’ɔmn a eke juma kok anm ɛm a; ɛtŋ ɛm, m’ow mi yɛgm’ŋ ɛm ec’ɔmn a juma kok ɛm.
59002019	Ŋ yɛji ub nawrɛ eke Nyam nyam coco anŋ. Ow akpl! Abŋ eŋuŋ yɛji b’ub’r nawrɛ ɛtŋ erŋn b’ɔny ɛl -l’ufŋ."
59002020	Nyamb ɛgŋ, kɔ uwm any eke ɔmn eke juma kok anm ɛm a el ɔfr ɔfr ee?
59002021	Kɔ Nyam ocm ɛy lagŋ Abraham ɛgŋ nyim nyim in e juma kok ɛm, eke l’oc in ec’iy Isak n’im eke li ki kok egb waw ab ee?
59002022	Ɛkn eke ɔmn lele juma ab b’okr af juma kok ɛm, aŋke Abraham, in e juma kok a anake ɔŋ in ec’ɔmn a el ɔmn tasi a.
59002023	Ɛbɛn Nyam Lɛl ec’odad eke dad a iy nɛny: Abraham ɔny ɔmn Nyam ɛm, ow ɔŋ Nyam oc’r ɛsɛ ɛgŋ nyim nyim af, ɛtŋ ɛsŋ’n Nyam e lawl.
59002024	Sica ɛkan eke Nyam b’oc ɛgŋ ɛgŋ nyim nyim in e juma kok ɛm, kɔ ow elm ɔmn sɔny coco eke n’ɔny a sosiɛm.
59002025	Ɛbɛn ow ɛcr Rahab facyɔw a ec’a yɛji. Nyam oc’r ɛgŋ nyim nyim, lɛgŋ eke l’eb Ebre eyŋ a eke wɛl ɛrm ow es lɔl ɛm eke k’ɛkn ɛb a, ke l’ɛlum wɛl abu wɛl eb ejagb ɛjeci im a. Low na el juma ek’in ec’ɔmn a ɔŋ’n li kok.
59002026	Tasi ɛm a, ɛsɛ elel eke sos megl eke sel anm ɛm a el ob ek’uw ab af a, ɛbɛn nɛnyɛmbri nyam, ɔmn yɛji, eke juma kok ánm ɛm a, l’el ob ek’uw.
59003001	Ɛm lisijimɛl, k’èrurir ek’agŋ nɔnɔ ɔny ɛm k’el low yɛgm ɛsɛl. Uwr any eke ɛy low yɛgm ɛsɛl, wɛl b’ow jɛj ɛy ec’ów ok tuɔtuɔ akm agŋ fɛŋ ec’a.
59003002	Ɛy, ów nɔnɔ ɛm a si b’irm. Ek’ɛgŋ iram in ec’odad ebl ɛm, ke l’el ɛgŋ tasi ek’ɔtu eke k’ɔsu in e sos.
59003003	Si b’oc lowili s’ucu meb s’ɛlu gbaŋkɔ nɛnym eke li k’ɛlum ɛy; ɛtŋ lowili ab ɛm cɛ, si bi nyimn gbaŋkɔ a nimum.
59003004	Ɛtŋ mijɛtŋ ek’agb bɔbɔ yɛji, lɛf e lɛc a b’ɔny didmn es; nyimn ob likekli a cɛ eke nyimn ɛs a b’ɔny es a, anake b’oc im’n yogŋ eke l’erur a.
59003005	Nɛny yɛji ɛbɛn. Anm el sos megl ec’ob likekli nyam eke bi dad ów ɛgbɛl. Al mbɛbl yɛji b’ɛtul akp ligbɛl.
59003006	Anm anŋ ɛsɛ al af. Anm ek’anŋ ɛy e sos megl ɛm a, el low ŋuŋ kok fɛŋ ec’ob eke bi ŋuŋn ɛgŋ ec’owr anŋ ec’ów fɛŋ. Ɛtŋ low ŋuŋ fɛŋ eke wɛl bi dad a b’anŋ gbre ij usu ow.
59003007	Ɛgŋ ɔtu eke ki yɛgm mindey fɛŋ low ɛlum’n: ɔr o, mindey eke b’ɛri es lok lok o, lele ɔcn ab; ɛgŋ ɔtu ek’akm ɛl es.
59003008	Kɔ ɛgŋ kaka ɔtum eke k’akm anm es; l’el ob ŋuŋ ek’ɛgŋ k’ɔtum ɔnym es inyam es tiŋ sɛgŋ fɛŋ, l’el sɛkp ŋuŋ eke b’ibi ɛgŋ.
59003009	Si b’oc anm ɛm s’ɛlu ɛy Ɛs Kɔtɔkɔ Nyam, ɛy Ɛs bia. Ɛtŋ anm ab ɛm cɛ, si b’ofn agŋ eke Nyam kok ot’r es a.
59003010	Low mamn eci sodad lele ofn ab b’anŋ nɛny nyam ab ɛm cɛ ok ɔkm. Lisijimɛl, ow k’él ɛbɛn!
59003011	Mij nuŋ kaka anm eke in ɛm mij mamn lele mij ŋuŋ ab b’anŋ am ok ɔkm.
59003012	Kɔ likŋ nyam ɔtu eke k’ɔsu likŋ ɛjeci ec’ey ee? Kɔ okij ɛm ɛgŋ b’ɛŋn mij mamn ɛgŋ ee?
59003013	Kɔ ɔny ɛm a ɛgŋ nyam anŋ ek’el sɛwru, nuŋ ɛm ɔny ɛs ee? Ke l’ɛ́lu in ec’es an mamn a ɔkm, sɛwr lele frɔrɔ el ab ec’ów kok ɛm.
59003014	Kɔ ek’ɔny ec’ɛrm ɛm nyamnɛyr ŋuŋ lele ŋkre ec’abŋ ab anŋ a, k’ɛ̀wr sos eke ɔnyn sɛwr, k’ɔ̀nyn low nawrɛ k’itŋnin.
59003015	Sɛwr akpasu na ánm afr Nyam ogŋ ówm; ow el wus na eci, ek’el agŋ ɛm eci, ke el agn eci.
59003016	Tasi ɛm a, yogŋ eke nyamnɛyr lele ŋkre ec’abŋ ab anŋ a, nɛny af okr ánm, ɛtŋ ów eŋuŋ fɛŋ b’anŋ yogŋ.
59003017	Afr eci sɛwr a el sɛwr mamn eke b’is ɛrm es ɛy, ɔ́nym low lɛc ɛm, ke b’ɔny agŋ okr af ɛrm es ɛy ɛm. N’ɔny agŋ e sɔrŋ ikŋ ɛtŋ li b’ɛlu low kok mamn ɔkm. In l’elm ɛnyɛmbri yony yony ɛs, n’ánm ogog nyam.
59003018	Agŋ eke bi kok low fɛŋ ɛrm es ɛy ɛm a, b’ewl ɛrm es ɛy ɛl ɛm, ɛtŋ ow ec’ey eke wɛl b’ɔw a el es an mamn.
59004001	Bogŋ ów ɛsu lele mum ogŋ ab b’anŋ ow ɔny ɛm ee? Kɔ ow elm ɔny ec’ɛrm ɛm eci sow tutr eŋuŋ ec’erur ɛm ow b’anŋ ow ee?
59004002	B’ɛwr ob ek’elm ɔny ec’a nyamn af ɛtŋ ɛ́ŋnmn; ob ek’elm ɔny ec’a b’aw ɔny, ɛtŋ ɔ́tumn ɛŋnmn, ow b’ɔŋ ɔny eel agŋ ibiu. B’ɛsur ów ogŋn mum, ɛtŋ yec’ek’am ɛwr nyamn a, k’ow ɛŋnmn, aŋke íbramn Nyam.
59004003	Ɛtŋ eke b’ibrmn yɛji ɛ́ŋnmn aŋke úwmn ibrm. Ɔny e tutr a b’el tutr ŋuŋ; yec’eke b’ibrmn a, ɔny e lís ec’erur e kok eci.
59004004	Ɛnyɛmbri yony yony ɛsɛl, kɔ uwmn any eke, eke eel wus na e lawl, ke eel Nyam ec’efnu ee? Ɛgŋ eke b’erur eke k’el wus na e lawl a, el Nyam ec’ifnu.
59004005	Kì tutar eke ow el ɔfr ɔfr cɛ Nyam Lɛl am dad eke Nyam b’ogŋ uwerŋ abŋ a eke l’ɛlu ɛy ɛm a eci.
59004006	Ɛbɛn yɛji ɛmɛny Nyam ɛlu in ec’ɛrm mamn ɔkm ɛtŋ n’ɔŋ ɛy abusu ek’agb akm low fɛŋ, aŋke Nyam Lɛl dad ninɛ: Nyam b’ɔɔr agŋ eke b’ɛw sos a abr, ɛtŋ li b’ɛlu in ec’ɛrm mamn ɔkm agŋ eke b’is es a e lís.
59004007	Ca gbɛ òcar ɔny sosi ɔŋn Nyam, ògŋn agn ar; ɛtŋ li b’ow l’uru l’ɛgb ɔny es.
59004008	Ɛ̀rir owr titmn Nyam, ɛtŋ li b’ow l’ɛri l’ow li titm ɔny. Sikpl ɛsɛl, yɔ̀yɔgr sabu ŋgbroŋn sikpl ɛm; ɔny eke bi cɛcmn any a, àyalil ɔny e mɛrm a!
59004009	Low dúdu ɔny, ìkŋn ɔŋn, ànŋn sɔrŋ ɛm; ke ɔny e miyɛr ifi ítŋn el ɔŋn ikŋ, ke ɔny e sos ɛm iŋn él sos es ɔw.
59004010	Ìsr es Ɛs Kɔtɔkɔ ec’any af, ɛtŋ li b’ow n’ɔny l’igbl ɔny ogŋ.
59004011	Agŋ lisijimɛl, kì dadr ów eŋuŋ k’okarir af; ɛgŋ eke bi dad low ŋuŋ ok lisijim af, oglog b’ɔb’r low kpɛkŋ a, bi dad ol ec’ów eŋuŋ, ɛtŋ b’ɔb ol low. Ek’am jɛj ol e low ok ke elm ɛgŋ eke b’ɛlum ol, kɔ in e jɛj ok ɛs anake am el a.
59004012	Nyam sɔny cɛ eke b’ɔŋ ol a, in cɛ l’el Jɛj Ok Ɛs; in sɔny coco l’ɔtu eke li k’eb l’ɛlu es ke l’íbi yɛji. Ŋ eke am dad ɛgŋ kaka fɛŋ e low ŋuŋ a, ayaf b’ocr ŋ sosi ee?
59004013	Sica ɛ̀wr ɛrm, ɔny eke bi dadr ɛsrɛ: "Yɛfɛnyna, ow k’ɔdm efi, si b’ow s’im ɛb na ɛm s’ij lakpo nyam, s’ɔ́l an s’ɛŋn os."
59004014	Uwmn ɔny ec’efi ec’owr anŋ a ec’elel eke b’ow ɛcr ab any! Ɔny anŋn ɛsɛ jru eke b’ɛy, ke kpɛkŋ b’oc es ab af.
59004015	Kin elel eke ɔtur eke ki dadr a: "Eke Ɛs Kɔtɔkɔ ɛgŋ ɛtŋ s’anŋ owr a, si b’ow si kok ów a eke s’am aw s’eb a."
59004016	Ow eke ki kokr a anŋ, ɛtŋ am ɛwr sos, ɔbr nɛnym. Sos ɛw akpasu na akplm.
59004017	Na sosiɛm a, ek’ɛgŋ uw low mamn any eke ki kok ɛtŋ li kokm a, li kok sikpl.
59005001	Sica egbreŋgbi, ìgŋn lɔru es. Low dúdu ɔny, ìkŋn ɔŋn gbre a eke b’ow owr ɔny a sosiɛm!
59005002	Ɔny ec’ob ɔny a ugŋ es, ɛtŋ sisŋ ij ɔny ec’ob sos ɛw a.
59005003	Ɔny e sika lele ɔny e jɛtɛ ab ab ok adagra; adagra ikŋ na b’ow ij ɔny e daŋku ɛtŋ b’ow ŋuŋn ɔny e sos megl a ɛsɛ al af. Kɔ uwmn any eke sɛgŋ uwr, ɛtŋ am asr ɔny ec’ob ɔny luku ee?
59005004	Ɛgŋmn eke ki sɔgr ɔny e sɔgm juma kok ɛsɛl a labm. Ìgŋn lɔru es irir dedeku eke -n’am ɔŋ ɔny a: juma ɛsɛl eke b’ub ɔny ec’egb a eci ɔŋn ikŋ a, Ɛs Kɔtɔkɔ ek’el afr lele wus ab ec’ar ɛs ligbɛl a iri.
59005005	Anŋn wus na ijr ɛb, kokr ów ek’erurir. Ɛtŋ ɛsɛ mindey af ijr mob agbr, iir sinɔn ɔny e luw e lɛgŋ eci.
59005006	Agŋ eke kokm low ŋuŋ kaka a, ɔbr ɛl low, -li dogŋnm sos ɛtŋ ibir ɛl.
59005007	Na sosiɛm agŋ lisijimɛl, ùsurir ɛrm toŋ bake Ɛs Kɔtɔkɔ ów. Ɛsɛ elel eke egb ewl ɛs b’eku toŋ nyam krɛkrɛ lele es abal el ab b’an, yec’ɛtŋ ke l’úb egbey amamn a, ɔny yɛji èkur ɛbɛn.
59005008	Ɔny yɛji ùsurir ɛrm, ìnymn es kikri aŋke Ɛs Kɔtɔkɔ eci mowrer a titm.
59005009	Agŋ lisijimɛl, k’èbal ɛrm k’okarir af, yec’ɛtŋ ke Nyam kí jɛjm ɔny e low okm. Jɛj ok ɛs a ow inym es lisany.
59005010	Agŋ lisijimɛl, ɔ̀kan kokoba ɔb ɛsɛl eke dad odad Ɛs Kɔtɔkɔ e nin ɛm a e gbre ek’ij ɛrm susu ɛm a, ke ɔny yɛji kókr ɛbɛn.
59005011	Si b’aw ɛl eke Nyam ɛdŋ ɛl ɔwrɔ, ɛl ec’ɛrm susu a sosiɛm. Irir elel eke Job ij gbre ɛrm susu ɛm, ke ow e nuŋ ɛdŋ ɛm a Ɛs Kɔtɔkɔ Nyam ɛdŋ’n ɔwrɔ a. Nawrɛ, Ɛs Kɔtɔkɔ Nyam ɔny agŋ e sɔrŋ ikŋ, ɛtŋ li bi kok wɛl low mamn.
59005012	Sica agŋ lisijimɛl, ów a fɛŋ e mi dad ɔny a e nyam ek’ɔny any el: ke ɔny eci 'ɛɛ' él 'ɛɛ' ke ɔny eci 'njaŋ' él 'njaŋ'; kɔ k’òcr afr lele wus ab e nin ɛm, oglog akunda ɛjec’ɛm k’ijal k’okr ɔny sosi af, yec’ɛtŋ ke k’ɛ́ymn Nyam e jɛj ok ab ɛm.
59005013	Sica ek’ɔny ɛm ec’ɛgŋ nyam anŋ gbre ɛm a, ni ŋɔ́ŋn Nyam. Ɛtŋ ek’ɔny ɛm ec’ɛgŋ nyam anŋ sos ɛm iŋn ɛm a, l’ɛ́gŋ ɛj li kɔklm Nyam.
59005014	Ek’ɔny ɛm ec’ɛgŋ nyam anŋ ɔl ɛm, l’ɛ́sŋ Nyamel ɛm ec’ agŋ ekpekp a, ke wɛl ŋɔ́ŋn Nyam ɔŋ’n, ók’r mun nuŋ Ɛs Kɔtɔkɔ e nin ɛm.
59005015	Ɔmn ɛm eci ŋɔŋn ikŋ na b’ow eb ɔlu a ɛlu es ewlm’n; Ɛs Kɔtɔkɔ b’ow ɔny igbl’l ogŋ, ɛtŋ eke li kok sikpl yɛji, ow b’ow oc ap’r.
59005016	Ɛ̀gŋn ɔny e sikpl ebr ɔny ɔfr ɛm, ke ŋɔ́ŋan Nyam ɔŋanin, yec’ɛtŋ ke éwal. Nɛny nyam ɛs e ŋɔŋn mamn a b’ɔny lɛc nɔnɔ.
59005017	Kokoba ɔb ɛs Eli yɛji, ɛgŋ ɛsɛ ɛy af. Ni ŋɔŋn Nyam tuɔtuɔ in ec’ɛrm fɛŋ ɛm eke nyam k’ánm, ɛtŋ wus ab af nyam anm toŋ ow ij akpo nyahan lele likpr ab.
59005018	Ɛtŋ ɛmɛny ni ŋɔŋn Nyam, ɛtŋ nyam an ɔŋ egb ɔsu.
59005019	Agŋ lisijimɛl, ek’ɔny ɛm ec’ɛgŋ nyam irm low nawrɛ ec’ejagb af, ɛtŋ ɔny ɛm ec’ɛgŋ nyam oc ow’r a,
59005020	ɔ̀kan low na: ɛgŋ eke b’ow ɔny sikpl ɛs nyam oc es ejagb ŋuŋ af a, b’ow eb sikpl ɛs a ec’abŋ a ɛlu es luw ɛm; ɛtŋ sikpl nɔnɔ a eke ɛgŋ a kok a b’ow ɔny oc ap.
60001001	Ɛm Piɛr, Jesu Krist ec’ ɛrm ɛs, ɛm anake m’am awŋ agŋ a eke Nyam sɔsum ot a lɛl na a, ɛl a eke ɔmu es, ke am ir ɛb ɛsɛ etu agŋ af, Pɔŋ, Galasi, Kapadɔs, Azi lele Bitini wus ab af a.
60001002	Nyam Ɛs, ikŋ anym sɔsum ot ɔny ɛsɛ elel eke li bɛbm l’ɛw es ab af. L’ɛcr in ec’Abŋ ab ɛm li kok ɔny eel agŋ lala, yec’ɛtŋ ke ɛ́lumn Jesu Krist, ke in eci mebl a áyal ɔny. Ke Nyam ec’ɔwrɔ a lel ɛrm es ɛy ab ab ɛ́ny bobn ɔny.
60001003	Si kɔ́klmn Nyam, ɛy Ɛs Kɔtɔkɔ Jesu Krist ec’Ɛs! In eci sɔrŋ ikŋ ligbɛl ab ɛm, n’ɔŋ wɛl ewr ɛy ɛm Jesu Krist eci luw ɛm ek’anŋ igb a sosiɛm. Nɛnɛ ɛm anake s’am ɔmn low a eke b’ɔŋ ɛy s’anŋ owr a,
60001004	ɛtŋ s’ɔtu eke sos ɛm iŋn ɛm, si k’eku aja a eke Nyam ɛw es in ec’agŋ ec’a. Aja a, l’oc l’ɛw ɔny es afr, yogŋ a eke ow k’ɔtum uŋm, ikpim, iram a.
60001005	Ɛtŋ ɔny obi a, eke ubr nawrɛ a sosiɛm, Nyam ek’ɔny abusu a b’ɔsu ɔny, ɔny e sɔg eci. Sel ɛŋn ikŋ na, wɛl b’ow uw’r any sɛgŋ es abal el ɛm a.
60001006	Na sosiɛm sos ɛm iŋn iy ɔny ɛm gbɔŋ, ek’ow it eke yɛfɛnyna ɛm ses babur akpasu akpasu a k’ɔwr ɔny sos es sɛgŋ tɛl eci yɛji.
60001007	Ses babur amua b’ɛlum ɔny ec’ɔmn e sakpl a abu ɛy ɔkm. Sika ɔtu eke k’uŋ, ɛbɛn yɛji wɛl b’oc ɛlu’l alm, wɛl ɛ́kn eke l’el caŋ. Ɔny ec’ɔmn a ec’a yɛji ɛbɛn. L’il an l’akm sika, gbɛkɔ in yɛji li b’ɛcr ɛbm ɛkn ɛm. Na sosiɛm anake, lɛgŋ a eke Jesu Krist b’ow ɛy ɔkm a, b’ow ɛŋan es susm, kɔklm lel anygbɛl ab ɔny ec’ɔmn a e sakpl a sosiɛm a.
60001008	Ɔny, Jesu ɛknmn in ɛtŋ ɛbɛn yɛji b’erurir ir. Ɔny, ɛknmn in caca ɛm a ɛtŋ ɛbɛn yɛji b’ɔnyn ɔmn in ɛm. Na sosiɛm anake sos ɛm iŋn ligbɛliy ɔny ɛm a, sos ɛm iŋn ligbɛl eke wɛl k’ɔtum dadm ow e low.
60001009	Sos ɛm iŋn ikŋ na ɔnyn aŋke wɛl sɔg ɔny. Na el ob ap a eke b’ɛŋan eke ubr Jesu nawrɛ a sosiɛm.
60001010	Sel ɛŋn ikŋ na, kokoba ɔb ɛsɛl ɔl es ɛtŋ tutr in e lís e low. -L’ikŋ anym -li dad ob ap a eke b’ow ɛŋan a e low.
60001011	Krist ec’Abŋ a anŋ ɛl ɛm, ɛtŋ ikŋ anym ɛwar Krist eci gbre fɛŋ eke b’ow ij a lel ow ec’anygbɛl eke b’ow igŋ ab ab. Kokoba ɔb ɛsɛl a ɔl eke k’uw lɛgŋ ab af eke ów amua k’ɛy a, lel ow ec’elel eke ow k’owr ab ab any.
60001012	Ɛtŋ Nyam yɛgm ɛl eke: odad a eke wɛ’n am ɔb ow e kokoba a, ow’n elm wɛl eci, kɔ ɔny eci. Sica, agŋ a ek’am ɔb Amani Mamn a eci kokoba a, cɛc ɔny odad a Abŋ Lala a ek’anŋ afr ow a ec’abusu ɛm. Ɛtŋ odad na, afr ɛrm ɛsɛl ɛl obi yɛji erur eke k’ɛpi mɛny es ɛm.
60001013	Ow sosiɛm, bɛ̀bmn sos low kok eci ke ánŋn any owr. Òcr ɔny eci low ɔmn a nimum ɛlul bibm a eke b’ow ɛŋan ab ɛm, lɛgŋ a eke Jesu Krist b’ow ɛy ɔkm a.
60001014	Ɛ̀lumn Nyam ke kí kokmn lɛgŋ sig ɛm ec’ɔny ec’ów aw a ek’anŋ ɔny ɛm, gbuŋ ke uwr Krist any a e low.
60001015	Èel lala ɔny ec’es an nimum ɛm, ɛsɛ elel eke Nyam ek’ɛsŋ ɔny a el lala ab af,
60001016	aŋke Nyam Lɛl ɛm wɛl nɔn: Èel lala, aŋke m’el lala.
60001017	Ɔny eci Nyam ŋɔŋn ɛm a, ɔny b’ɛsŋn Nyam ɔny Ɛs, in eke li bi jɛj ɛgŋ fɛŋ e low l’ok nɛnyɛmbri nyam ɛm, ɛgŋ ɛgŋ ec’elel eke kokr ab ɛm a. Ow sosiɛm, ìir ɛb Nyam eci muru ɛm sɛgŋ a ek’anŋ ɔny eke k’anŋn wus af aŋa.
60001018	Ɔny lagŋɛl ec’elel eke b’iir ɛb ke ebr a, low kaka anm ɛm. Gbɛkɔ ɔny uwr any eke Nyam ɛnm ob ligbɛl ɛtŋ oc sɔgr ɔny ɛb ir akpasu na ɛm. Ɛtŋ ow elm ob eke b’uŋ ɛsɛ sika af oglog ɛsɛ jɛtɛ ɛm af li sɔgrm ɔny.
60001019	Kɔ Jesu Krist eci mebl ek’il an ab ɛm li sɔgr ɔny. In eke l’el egb waw ek’anŋ ɛsɛ licɛbli ek’ɔnym low ɔbr ke itam ɛm af a.
60001020	Nyam ikŋ anym bɛbm ɛw’r es gbuŋ ɛtŋ kok wus nimum ɛtŋ ɔny eci nimamn sosiɛm, l’ɛlu ow ɔkm sɛgŋ na ek’el sɛgŋ es abal el ab ɛm.
60001021	Krist ɛm anake b’ubr Nyam ek’igbm’n luw ɛm ke ɔŋ’n anygbɛl a nawrɛ a. Kin low a sosiɛm eke b’ocr ɔny eci nawrɛ ub a lel ɔny eci low ɔmn ab ab ɛlul Nyam ɛm a.
60001022	Ɔny eci low nɛnyɛmbri nyam ec’ɛlum a ayal ɔny eke k’eruririr nawrɛ ɛm tasi ɛsɛ ɔny lisijimɛl ɔfr cɛ af. Ow sosiɛm, èruririr tasi ɛm ɔny ɔfr ɛrm lala ɛm.
60001023	Ɔny wɛl ewr ɔny ɛm ɛtŋ ɛm ewr owr na anm ob eke b’uw ɛm owm, kɔ ob eke k’ɔtum uwm ɛm. Ɛɛ! Ɔny wɛl ewr ɔny ɛm, Nyam ec’odad ebl a eke b’ɔŋ ɛgŋ sel ke anŋ sɛgŋ fɛŋ ab ɛm.
60001024	Nawrɛ, aŋke Nyam Lɛl dad ninɛ: agŋ fɛŋ anŋ ɛsɛ suw af, ɛtŋ low fɛŋ eke b’ɔŋ ɛl -n’ɔny any a, anŋ ɛsɛ ɔgm suw dɔdɔ af. Suw b’uw es ɛtŋ suw dɔdɔ bi kpab ɛy,
60001025	kɔ Ɛs Kɔtɔkɔ ec’odad ebl a anŋ sɛgŋ fɛŋ. Odad ebl na el Amani Mamn a eke wɛl ɔb ok ɔny a.
60002001	Ògŋn low fɛŋ ek’el low ŋuŋ, yadŋ ɔny, ɛnyɛmbri yony yony, nyamnɛyr lel ɛgŋ cak cak ab.
60002002	Ɛsɛ ey abu ɛm eke wɛl ew af, èrurir Nyam odad ek’el mɛny mij mamn a, yec’ɛtŋ ke in ec’ɛgŋ ɛm a, ágbr ke ɛ́ŋan sel.
60002003	Tasi ɛm a, Nyam Lɛl dad ninɛ: ɔny, tatr Ɛs Kɔtɔkɔ anm ɛkan in e sided a.
60002004	Òwr titmn Ɛs Kɔtɔkɔ ek’el lebn a ek’anŋ owr ke agŋ igŋ ɛlu es a, Nyam sɔsum oc’r, l’ɛkn eke ow el sɔbɔ in ec’any af.
60002005	Ɔny yɛji, ɛsɛ mebn ek’anŋ owr af, èbr usu Abŋ Lala ec’êl a ec’us ab ɛm. Ow b’ow ɔŋ okar af eel egb waw ɛsɛl ec’eb eke wɛl ot ok saw, Nyam e juma kok eci, ɛtŋ b’ow kokr segb waw Nyam ec’Abŋ a ec’erur ɛm, ɛtŋ Nyam b’ow eb Jesu Krist sosiɛm.
60002006	Ɛtŋ kin yec’eke Nyam Lɛl dad: Mi sɔsum lebn sɔbɔ ek’il an m’oc, ɛtŋ mi b’ow m’ɛw’r es Siɔn ɛb ɛm ɛsɛ lɔy ɛm eci lebn af; ɛtŋ ɛgŋ yec’eke b’oc ɔmn ɛlu’l ɛm a, sos k’ow ɔwm es lɛgŋ kaka.
60002007	Ɔny ek’ubr nawrɛ ec’a, lebn na il an nɔnɔ ligbɛl; kɔ agŋ ek’ubm nawrɛ ec’a lebn ɔfr ɔfr cɛ ow el: lebn a eke êl us ɛsɛl igŋ ɛlu es a ɛwl mɛny el êl lɔy ɛm e lebn tasi,
60002008	ɛtŋ l’el lebn eke b’eb agŋ akr lob eke b’ɛlu ɛgŋ wus. -L’ok wus aŋke -l’ɛgŋm -l’ubm Nyam ec’odad a nawrɛ, ɛtŋ na el low a eke Nyam bɛbm ɛl ec’a.
60002009	Gbɛkɔ ɔny, eel agŋ a eke wɛl sɔsum ot a, Ɛb ebu a ec’egb waw ɛsɛl a, agŋ a ek’el Nyam ec’a. Ɔny eel agŋ a eke Nyam sɔsum ot eke k’ɔb ów ɛgbɛl a e li kok a ec’amani. In l’ɛsŋ ɔny eke k’okr ɔkm ncebn ɛm, ke li nyímn ɔny in ec’usuayl sɔbɔ ab ɛm.
60002010	Lɛgŋ sig ɛm a, ɔny elmn Nyam ec’agŋ, kɔ yɛfɛnyna ɛm a eel in ec’agŋ ŋ̂. Lɛgŋ sig ɛm a, Nyam ɔnym ɔny eci sɔrŋ ikŋ, kɔ yɛfɛnyna ɛm a n’ɔny ɔny eci sɔrŋ ikŋ.
60002011	Erur ɛm ec’agŋ lisijimɛl, ɔny eel etu agŋ ek’ir wus af aŋa lɛgŋ tɛl eci. Ow sosiɛm m’am dad ɔny: k’ùsr ɔny ec’ów aw eŋuŋ a eke b’ogŋ ɔny eci liy mum a jam.
60002012	Agŋ ek’uwm Nyam any ec’araŋn a, ɔ̀nyn es an nyim nyim, yec’ɛtŋ ke eke -li cicr ɔny yadŋ ɛm ek’ɔny kokr ów eŋuŋ, ke -l’ɔtu -l’ɛgŋ -l’eb -l’ɛkn ɔny ec’ów amamn a, ke lɛgŋ a eke Nyam b’ow ow a, -li kɔklm ow ec’anygbɛl a.
60002013	Ɛ̀lumn abusu ɛsɛl Ɛs Kɔtɔkɔ sosiɛm, ke ɛ́lumn ɛb ebu a aŋke l’el agŋ a fɛŋ ec’es ɛw,
60002014	ke ɛ́lumn in eci kpama ɛsɛl eke l’abul ów eŋuŋ kok ɛsɛl eci low ɔb, lel agŋ amamn ec’aw a yɛji.
60002015	Yec’ek’el Nyam ec’erur a el ke ɔny ec’ów amamn kok a ábl agŋ ek’uwm low any eci nyamb ij a nɛny es.
60002016	Àan es ɛsɛ ewi af gbɛkɔ, ke ɔny eci lewi ij a k’élm gbad eke b’ocr lɔɔl ów eŋuŋ es. Kɔ ɔ̀nyn es an ek’el Nyam ec’ɔbɔwi ec’es an.
60002017	Ɔ̀nyn ɛgŋ fɛŋ ec’ɛlum. Èrurir ɔmn ɛm ec’ɔny lisijimɛl a, ɔ̀nyn Nyam eci muru ke ɛ́lumn ɛb ebu a.
60002018	Ɔny, akŋ juma kok ɛsɛl a, ɛ̀lumn es ɛw ɛsɛl eke bi kokr ɛl e juma a es is ɛm. Ɛtŋ ow elm ɛl a ek’ɔny ɛrm mamn ke el frɔrɔ a cɛ k’ɛluamn, kɔ ɛl a ek’el agŋ tuɔtuɔ a yɛji.
60002019	K’aw ke ɔny am ijr gbre ek’itamn eke k’ijr a, aŋke erurir eke k’eel cɛcɛ Nyam eci. Eke ów el ɛbɛn ke low sɛnyn sɛnyn ana.
60002020	Tasi ɛm a, blel ow el low ŋuŋ kokr, ke bogŋ ec’any ij b’ow ɛŋan ek’ɛgŋn ebr am ijr gbre ee? Kɔ ek’am ijr gbre low eku ɛm, low mamn eke kokr a eci, ke ow el low sɛnyn Nyam ec’any af.
60002021	Tasi ɛm a, low na ec’anake Nyam ɛsŋ ɔny a, aŋke Krist in obi yɛji l’ij gbre ɔny eci, ɛtŋ l’ɛw ɔny sɛwl es, yec’ɛtŋ ke ébr in e lakr a.
60002022	In li kokm sikpl kaka ɛtŋ in e nɛnym mɛju owi anm ɛym ɔkm.
60002023	In, eke wɛl wɛwr’r a, li wɛwrm ɛgŋ; eke l’ij gbre a, l’ijm luw l’okm ɛgŋ kaka af, kɔ l’oc in ec’ɔmn a l’ɛlu Nyam eke bi jɛj low ok nɛnyɛmbri nyam ɛm ab ɛm.
60002024	Olikŋ ab af, Krist in obi oc ɛy e sikpl a ubu sos af, yec’ɛtŋ ke sikpl ec’a s’úw, ke s’ír ɛb nyim nyim eke b’akpl Nyam sos ɛm. In ec’abi a anake ewlm ɛy a.
60002025	Tasi ɛm a, ɔny anŋn ɛsɛ mɛcɛb ek’irm af, kɔ sica ɔny ɛwal mɛny owr mɛcɛb ɔsu ɛs a eke b’ɛw ɔny eci liy nyamn af a ogŋ.
60003001	Ɔyɔw, ɔny ec’a, ɔ̀nyn es is ɔny ɛcɛl e lís, yec’ɛtŋ ke ek’ɛl ɛm a agŋ nyam nyam anŋ ek’ubm Nyam ec’odad a nawrɛ, ke ɔny ec’es an mamn ɛm, -n’ɔny ɔmn, ow k’elm odad ebl ɛm,
60003002	aŋke -li b’ow -l’ɛkn elel ek’ɔny ec’es an a el lala lele ɛlum ɛm ab a.
60003003	Ɔny eci sakpl a itm eke k’el sos af eci cɛ: ɛsɛ sin ec’ɔtu mɛwl ɛm, sika ɛm miyob lele mob sus ɛm ewi eci sus ab;
60003004	kɔ ke ɔny eci sakpl a él yec’a eke lɔl es ɔny ɛm a. Ɛrm frɔrɔ lele bɛtɛ ab anake el sakpl a ek’il an nɔnɔ ligbɛl Nyam ec’any af, ke íram a.
60003005	Lɛgŋ sig ɛm a, ɔyɔw nawrɛ ub lisɛl ek’ɔny ɔmn Nyam ɛm a, ɔny sakpl ikŋ na aŋke -li b’ɛlum ɛl ɛcɛl.
60003006	Ɛtŋ ɛsɛ Sara af, li b’ɛlum Abraham ɛtŋ li b’ɛsŋ ow: "Ɛm ɛgŋ gbɛliy." Sica, ɔny eel in ec’ɔyɔw oto, eke bi kokr low mamn ɛtŋ ɛ́gbmn low kaka fɛŋ es ɔnym ɔny erŋn.
60003007	Ɔyɔw ɛcɛl, ɔny yɛji, ɔny ec’ɔyɔw ab ab ec’ɛb eke b’ow ir usu nyam a, ɛ̀wr ɛl e lís e low any. Ow it eke k’uwr any ek’ɔyɔw el ob fuɛfuɛ. Kòkr ɛl e low ɛlum ɛm aŋke ɛsɛ ɔny af, -li b’ow -n’ɛŋn sel ɛŋn a eke Nyam b’ow ap ɔny a. Eke bi kokr ɛbɛn a, low kaka k’ow ɛdŋnm ɔny e Nyam ŋɔŋn a fɛŋ.
60003008	Uwr ɛm ec’a, ɔny fɛŋ ɔ̀nyn nɛny af okr nyam, ìkŋnin sɔrŋ, èrurir ɔny ɔfr ɛsɛ agŋ lisijimɛl af, ɔ̀nyanin ɛrm mamn, ke ɛgŋ ɛgŋ ís es lawl ec’any af.
60003009	K’òcr low ŋuŋ k’ɔbarir low ŋuŋ any; k’òcr wɛwr k’ɔbarir wɛwr any. Ow eke ki kokr a el: ke íbrmn Nyam ec’ɔwrɔ a ɛgŋ a eci, aŋke na sosiɛm eci Nyam ɛsŋ ɔny eke k’ɔŋ ɔny ɔwrɔ ɛsɛ aja af.
60003010	Kin yec’eke Nyam Lɛl dad: Ek’ɛgŋ nyam am erur eke k’ɔny ɛb ir mamn, ke úw ehe e sɛgŋ any a, ow it eke li k’ɛdŋn in ec’anm a ów eŋuŋ e dad, ke l’ɛ́dŋn in e nɛny a yadŋ ec’ɔny.
60003011	Ow it eke li ki kpab es low ŋuŋ e lís, li kok low nimamn ke l’ɔ́l ɛrm es ɛy es low any at ɛm.
60003012	Li kók ɛbɛn, aŋke Ɛs Kɔtɔkɔ ec’anyamn a anŋ in ec’ey a eke b’ɔny es an mamn ab af, ɛtŋ in ec’ɔru a b’iri ɛl eci ŋɔŋn ebl a; gbɛkɔ agŋ a eke bi kok ów eŋuŋ a li b’atar wɛl ab.
60003013	Ek’ɔny ec’ɛrm fɛŋ ɛm am ɔɔl low nimamn eci kok es, ke bwo ec’ɛgŋ b’ow kok ɔny low ŋuŋ ee?
60003014	Ɛtŋ eke, lɛgŋ nyam low nimamn eci kok sosiɛm am ijr gbre, ke ehe él ɔny eci! K’ɔ̀nyn agŋ eci muru ɛtŋ kì yɛbr ɛrm mij kok ɔny!
60003015	Gbɛkɔ ɔny ec’ɛrm ɛm a, sùsmn Krist sɔny cɛ es, eke l’el ɔny eci Kɔtɔkɔ a. Sɛgŋ fɛŋ, bɛ̀bmn otarir ɔny e low ɔmn a ek’ɔnyn a e low akr ókr agŋ a eke b’ow ibrm ɔny a.
60003016	Gbɛkɔ, ke ow él bɛtɛ bɛtɛ lel ɛlum ɛm ab. Ke ɔny ec’ów tutr ɛm a abr ɛnym k’ánm, yec’ɛtŋ ke agŋ a ek’am ɔnyn ɔny yadŋ a, ɔny ec’es an mamn Krist e jam us ɛm a, ɛ́s ók any.
60003017	Ow akpl eke tasi ɛm a, k’ij gbre low nimamn e kok ɛm, eke ow el Nyam ec’erur, ow a eke k’ij gbre low ŋuŋ e kok ɛm a.
60003018	Tasi ɛm a, Krist in obi ij luw e gbre agŋ e sikpl a nuŋ af, akp nyam coco cɛ eci; in eke l’el nɛny nyam ɛs a, l’uw ów eŋuŋ ɛsɛl sosiɛm, yec’ɛtŋ ke l’ót n’im ɔny Nyam ogŋ. In, l’uw sos megl e luw, gbɛkɔ Abŋ Lala ɛwl mɛny ɔŋ’n owr anŋ.
60003019	Ow ɛm a, n’im n’ɔmun in ec’any eb ec’amani ab es l’ok abŋ a fɛŋ ek’anŋ sobel ɛm a.
60003020	Ow el ɛl a eke lɛgŋ sig ɛm a ɔbr Nyam any a. Nyam ɔŋ in e low eku a am ibn, lɛgŋ ab ɛm eke Noe am kok mijɛtŋ ligbɛl nyam a. Agŋ tɛl cɛ anake ok mijɛtŋ ab ɛm, ke ɛcr mij ɛm eci ɛŋn sel a; ɛl fɛŋ -l’ij agŋ niwn.
60003021	Ów amua el mij ok nuŋ a eke b’ɔŋ ɔny sel yɛfɛnyna ɛm a eci mɛny ɛwr. Mij ok nuŋ na elm ɛy e sos megl af e sikpl a ec’es yɔyɔg eci, kɔ ke ɛ́gŋ eb ocr ŋ nimum ɛlul Nyam ɛm, ów tutr ek’ɔnym abr ɛnym ɛm. Ɛtŋ mij ok nuŋ na ɔtu el, Jesu Krist e luw ɛm ek’igb a sosiɛm.
60003022	L’uyu afr, n’anŋ Nyam e lidr abu af. Sica n’ɔny lɛc l’akm afr ɛrm ɛsɛl fɛŋ, lele mob fɛŋ ek’ɔny es ɛw lel abusu ab a.
60004001	Eke Krist ij gbre in e sos megl ɛm a, ɔny yɛji bɛ̀bmn sos tutr nɛnyɛmbri nyam ab ɛm, aŋke ɛgŋ yec’ek’ij gbre in e sos megl ɛm a ɔnym low sikpl ab.
60004002	Sɛgŋ ek’anŋ ɔny eke k’iir ɛb wus af aŋa a, k’ùsr agŋ ec’ów aw eŋuŋ a jam, kɔ ùsr Nyam e low e b’erur a jam.
60004003	Ɛɛ, lɛgŋ ek’ɛc ab ɛm a, kokr sakp nɔnɔ agŋ ek’uwm Nyam any a e low e b’erur a. Ɔny iir ɛb ɛsɛ elel ek’erurir ab af, ɔnyn ów aw eŋuŋ, eel mar ɛgŋu. Eel ob iju ɛtŋ b’igŋn sinyam yadŋ ek’el nɛnŋn e mob a nuŋ.
60004004	Jam aŋa, agŋ amua low am iti any. Úsmn ɛl jam ij, ánmn ɛl e ec’ɛb ir suksuk owi ab ɛm ij, ɛtŋ -li bi wɛwr ɔny.
60004005	Gbɛkɔ -li b’ow -l’ayal ɛl ec’ów amua fɛŋ -l’ok Nyam ek’inym es eke ki jɛj agŋ ek’anŋ owr lel agŋ ek’uw ab ab e low ok a.
60004006	Na sosiɛm anake wɛl ɔb Amani Mamn a ok agŋ a eke caca ɛm uw a yɛj’a. Ɛbɛn a, eke -l’uw ɛsɛ agŋ fɛŋ af sos megl e luw a yɛji, ke sica -l’ɔtu -l’ir ɛb, ɛsɛ elel eke Nyam am erur ek’agŋ k’ir ɛb ab af, Abŋ Lala ec’abu ɛlum ɛm.
60004007	Ow k’ow ibnm ɛtŋ ow b’ow el low fɛŋ e nuŋ. Ow sosiɛm íir ɛb sos es ok ɛm, ke any ok ɔny es, yec’ɛtŋ ke ɔ́tur ŋɔŋan Nyam.
60004008	Low tasi eke k’ikŋn anym kokr a el, éruririr ɔny ɔfr ɔny ec’ɛrm fɛŋ ɛm, aŋke erur bi tɛtŋ sikpl nɔnɔ es.
60004009	Èbr agŋ eke b’ow ɔny akŋ a, ke ow kakl k’ánm ɛm.
60004010	Ke ɛgŋ ɛgŋ ec’ob ap ek’ɛŋn Nyam e lís a, l’óc li kokr lawlɛl a fɛŋ e low. Ànŋn ɛsɛ juma kok ɛsɛl amamn eke b’ɔsu Nyam ec’ob ap eŋ eŋ ab af.
60004011	Ke ɛgŋ ek’ɛŋn ob ap ek’el Nyam odad ec’a, él Nyam e nɛny af odad ɛs. Ke ɛgŋ ek’ɛŋn ob ap ek’el abu ɛlum ec’a, kók abu ɛlum ɛs e juma lɛc a eke Nyam b’ɔŋ’n ab ab. Ɛtŋ Nyam b’ow ɛŋn anygbɛl low fɛŋ ɛm Jesu Krist sosiɛm. In ec’él anygbɛl lel abusu ɔny ab sɛgŋ fɛŋ! Amɛn.
60004012	Erur ɛm ec’agŋ lisijimɛl, ow k’ɛ́w ɔny any iti, ɛsɛ low ek’okr ɔny es af! Ek’anŋn ɛbm ɛkn eke b’otarir es ɛsɛ al ɛm eci ɛcr ab af. Al na anake b’ow ɛlu ɔny ec’ob ek’eel a ɔkm a.
60004013	Eke tasi ɛm anŋn Krist eci gbre ij a e low ɛm, ke ànŋn sos ɛm iŋn ɛm, yec’ɛtŋ ke lɛgŋ a eke b’ow ɛkan in ec’anygbɛl a yɛji, ánŋn ehe lele sos ɛm iŋn ligbɛl ab ɛm.
60004014	Eke wɛl bi wɛwr ɔny eke eel Krist eci jam us ɛsɛl a sosiɛm, ke ɔny ec’a ehe ligbɛl ana! Aŋke Nyam ec’anygbɛl ec’Abŋ a anŋ ɔny af!
60004015	Ke ɔny ɛm ec’ɛgŋ kaka k’íjm gbre ɛgŋ e l’ibi, mil e liy, low ŋuŋ e li kok oglog ɛgŋ ec’ów eke l’igb l’ɛy ɛm sosiɛm eci.
60004016	Kɔ ek’ɛgŋ nyam am ij gbre kretiɛn e l’el a sosiɛm eci, ow itm eke ɛ́s k’ɔny’n; kɔ ke nana n’ɔ́ŋ Nyam bia eke li k’ɔtu l’ij nin na.
60004017	Aŋa anake el jɛj ok a e nuŋ ɔb a, ɛtŋ ow ɔb nuŋ Nyam ec’agŋ ɛm. Sica eke l’ɔb nuŋ ɛy ɛm, ke agŋ a ek’ɛgŋm ubm Nyam ec’Amani Mamn a nawrɛ ec’a, ayaf ow b’ow ɛcr ab ee?
60004018	Ɛsɛ elel eke Nyam Lɛl dad ab af: Ek’ow ɛw tuɔtuɔ eke ɛgŋ nyim nyim k’ɛŋn sel, ke ayaf ow b’ow ɛcr ów eŋuŋ ɛsɛl lele sikpl ɛsɛl ab ec’ab ee?
60004019	Ow sosiɛm agŋ a ek’am ij gbre Nyam ec’ɛlum sosiɛm a, it eke k’ocr ɛl sosi ɛlul Nyam ɛl e Kok Ɛs ek’el cɛcɛ a abu ɛm, ke -l’ucu low mamn kok -n’ɔny es.
60005001	Sica, agŋ ekpekp a ek’anŋ ɔny ab ke bi nyimn Nyamel a anake m’am dad odad a. Ɛm obi yɛji m’el ɛgŋ likpekp ɛsɛ ɔny af. M’el Krist e gbre ij a e daŋku, ɛtŋ mi b’ow m’anŋ anygbɛl a eke b’ow ɛy ɔkm a e low ɛm.
60005002	Ɛtŋ kin yec’eke m’am dad a: ɛ̀wr mɛbob eke Nyam abul ɔny a e low any. K’ɛ̀wr ɛl e low any ɛsɛ atrm ɛm af, kɔ erur tasi ɛm, ɛsɛ elel eke Nyam erur ab af. K’ɛ̀wr ɛl e low any os ɛŋn sosiɛm eci, kɔ eke ɛgŋn ebr a sosiɛm.
60005003	Agŋ a eke Nyam abul ɔny a, k’ɛ̀wr es ɛw lɛc lɛc ɛl ab; kɔ èel mɛbob a e sɛwl,
60005004	yec’ɛtŋ ke lɛgŋ a eke mɛcɛb ɔsu ɛsɛl ec’Es Ɛw Ɛs a b’ow ow a, ɛ́ŋan ob ap ek’el anygbɛl e tufɛ eke írmnm in eci jɛjn a.
60005005	Ŋgbafrɛ, ɔny yɛji, ɛ̀lumn agŋ ekpekp a. Ɔny fɛŋ, ìsr es ɛwr ekekey ɔny lawlɛl ec’any af, aŋke Nyam Lɛl dad ninɛ: Nyam b’ɔɔr agŋ eke b’ɛw sos a abr, kɔ li b’ɛlu in ec’ɛrm mamn ɔkm agŋ eke b’is es a e lís.
60005006	Ow sosiɛm, ìsr es ɛwr ekekey Nyam e lɛc a ec’ew, yec’ɛtŋ ke lɛgŋ a eke l’ɛw ab af, n’ɔ́ny l’igbl ɔny ogŋ.
60005007	Òcr ɔny ec’ɛrm mij ebr fɛŋ ɛlulil Nyam abu ɛm, aŋke li b’ɛw ɔny e low ɛrm.
60005008	Ɔ̀sur sos, ke ánŋn any owr. Agn ek’el ɔny ec’ifnu a, ɛsɛ kukuma eke am awŋn af, am did ɔny ɛtŋ am ɛc ɔl ɛgŋ eke k’ɛmn es.
60005009	Ìnymn es kikri ɔmn ɛm ke ákmn in es. Ke úwr any ek’ɔny lisijimɛl ek’anŋ wus nimum af a, am ij gbre nɛnyɛmbri nyam ɛsɛ ɔny af.
60005010	Ɔny e gbre ij a b’ow ibn sɛgŋ tɛl cɛ eci. Kɔ Nyam ek’in ɛm bibm fɛŋ anŋ a, ɛsŋ ɔny eke k’owr anŋn in ec’anygbɛl a ek’ɔnym uwr ab ɛm, Krist ab ec’af okr ab ɛm. Ɛtŋ li b’ow li kok ɔny eel sɔbɔ, eel leg leg ke ɔ́nyn lɛc, ke sica wɛl k’ɔtum ɔnym ɛlum ɔny wus ij.
60005011	In ec’él abusu ɔny sɛgŋ fɛŋ. Amɛn!
60005012	Silas el ɛgŋ lisijim ek’el cɛcɛ. M’ɛcr in ɛm mi nɔn lɛl ikprli na, eke mi k’atr ɔny sos es ke mi yɛ́gm ɔny tasi eke Nyam ec’ɔwrɔ a tasi anake ucur ɔnyn es a.
60005013	Agŋ a fɛŋ ek’anŋ Babilɔn aŋa, ke Nyam sɔsum ot ɛsɛ ɔny af a, ɛl fɛŋ am ɛsŋn ɔny, ɛm jim Mark yɛji.
60005014	Ɛ̀sŋninin ɔny ɔfr, af ɛyarir ɛm lel erur ɛm ab. Ɛrm es ɛy él ɔny fɛŋ ek’okar af Krist ɛm a eci!
61001001	Ɛm Simɔ Piɛr, m’el Jesu Krist e juma kok ɛs lel ɛrm ɛs ab, m’am awŋ agŋ a ek’ɔny ɔmn ek’il an ɛsɛ ɛy ec’ab af a lɛl. S’ɔny ɔmn na aŋke Jesu Krist el nɛny nyam ɛs; in l’el ɛy e Nyam lel ɛy e Sɔg Ɛs ab.
61001002	Ke ɔwrɔ lel ɛrm es ɛy nɔnɔ gbɛl ab ánŋ ɔny ab, Nyam lele Jesu ɛy Ɛs Kɔtɔkɔ ab ec’any uw tasi ɛm.
61001003	Ɛs Kɔtɔkɔ in ec’abusu ab ɛm, ɔŋ ɛy ów amamn fɛŋ ek’it eke si k’iir ɛb ke s’úcu s’ɔny’n es a. Tasi ɛm a, li yɛgm ɛy s’uw Nyam ek’ɛsŋ ɛy eke si k’anŋ in ec’anygbɛl a lel ɛrm mamn ab ab e low ɛm a.
61001004	Anygbɛl na lel abusu na ɛm ab, Nyam ɔŋ ɛy ów ɛgbɛl lel ów ek’il an, ke l’ɛwar ab ab. Na sosiɛm, eke ɛŋan yec’a eke l’ɛwar a, ɔtur eke k’ŋgboŋn ów aw eŋuŋ amua eke ugŋn wus na es ab ɛm ɛtŋ ɔtur eke k’ɔnyn ɛrm nyam coco Nyam in obi ab.
61001005	Ow sosiɛm àtar sos es ebr ów amua igŋn ɔny ec’ɔmn ab af: ìir ɛb low nɛnyɛmbri nyam ɛm, ke úwr low eke Nyam b’erur a yɛj’any.
61001006	Ɔ̀nyan sos es, ɔ̀nyn low eku, ke úcur Nyam ɔnyn es.
61001007	Ìjr lawl ɔny ɔfr ɛm, ke ɔ́nyn erur yɛji.
61001008	Ów amua anake el sɛwl mamn eke k’ɔnyn a. Ɛtŋ ek’ɔnyn ɛl -l’agb ɔny ɛm, b’ow ɔnyn ɔmn eke bi kok juma ɛtŋ b’ow ɔtur uwr ɛy Ɛs Kɔtɔkɔ Jesu Krist any tasi.
61001009	Sica ek’ɛgŋ nyam ɔnym ów amua anm in ɛm a, l’ɛ́knm es ɛtŋ l’ot any eflu es. Li b’ijl es eke wɛl yɔyɔg in e lɛgŋ sig ɛm e sikpl ab es.
61001010	Ow sosiɛm, agŋ lisijimɛl ɛmɛny àtar sos es, ùcur Nyam ec’ɛsŋ a ek’ɛsŋ ɔny a lel ɔny e sɔsum eke li sɔsum l’ot ɔny ab ab e low ɔnyn es. Eke b’iir ɛb ɛbɛn, k’ow ɛymn low ŋuŋ ɛm ij.
61001011	Ɛtŋ ɛbɛn a, Nyam b’ow fig ɔny, gbreŋgbi usu a ek’ɔnym nuŋ eci lisany a gbada, gbreŋgbi usu a ek’el Jesu Krist ɛy Ɛs Kɔtɔkɔ lel ɛy e Sɔg Ɛs ab ec’a.
61001012	Uwr ów amua any god’ɛtŋ ɛtŋ b’inymn es low nɛnyɛmbri nyam a ek’ebr ab af. Gbɛkɔ m’erur eke ɛbɛn yɛji mi k’ɔkn ɔny ɛl e low sɛgŋ fɛŋ.
61001013	M’ɛkn yɛj’eke ow it akpl, eke mi k’ɔkn ɔny ów amua, eke m’anŋ owr wus af aŋa a, ke ám ɛwr ɛrm.
61001014	Ɛm m’uw any eke ɛm e luw e lɛgŋ titm, ɛsɛ elel eke ɛy Ɛs Kɔtɔkɔ Jesu Krist yɛgm’m m’uw any ab af.
61001015	Gbɛkɔ mi b’ow mi kok yec’eke m’ɔtu eke mi ki kok a, ke ɛm e luw a e jam a, ɔ́tur am ɔkan low yɛgm amua fɛŋ e low.
61001016	Tasi ɛm a, ow elm ów yadŋ ɛm, odad ebl eke wɛl tutr mɛwl ɛm, s’ɛlum ɛy Ɛs Kɔtɔkɔ Jesu Krist ec’ow abusu ɛm a, e low ɔkm si yɛgam ɔny. Kɔ ɛy obi ec’anyamn ɛm s’ɛkn in e sagb a.
61001017	Ɛɛ, n’ɛŋn anygbeŋ lel anygbɛl ab Nyam Ɛs ec’abu ɛm, lɛgŋ a eke ow ec’anygbɛl liplemu ab ɛm, ow ɔŋ’n l’iri odad na a: "Ɛgŋ na el ɛm ec’Iy e m’erur, ɛtŋ m’oc ɛm eci sos ɛm iŋn fɛŋ m’ɛlu’l ɛm."
61001018	Lebl ikŋ na afr ow anŋ ow, ɛy obi yɛji s’iri, lɛgŋ a eke s’anŋ Jesu ab lafɛny lala ab af a.
61001019	Na sosiɛm, ow ɔŋ ɛy ec’ɔmn a obn nɔnɔ kokoba ɔb ɛsɛl ec’amani ab ɛm. Ow akpl eke k’ɛwr ɛrm af, aŋke ow anŋ ɛsɛ kɛniɛ ek’anŋ ncebn ɛm am iri, toŋ ke lɛgŋ ɛny ec’usuayl ów, ke ɛnyn ɛnyn eci lɛ́l a ɛ́kan ɔny e mɛrm ab es.
61001020	Ɛtŋ kin low ek’it eke k’uwr any: ɛgŋ kaka ɔnym abusu ek’in obi ɛm, k’otar kokoba ɔb ɛsɛl e sodad ek’anŋ Nyam Lɛl ɛm a, e low akr.
61001021	Tasi ɛm a, kokoba ɔb ɛs kaka ɔbm in obi ec’erur ɛm ec’amani, kɔ Abŋ Lala ec’abu ɛlum ɛm anake kokoba ɔb ɛsɛl ɔtu dad Nyam ec’odad a.
61002001	Lɛgŋ sig ɛm a, kokoba ɔb ɛsɛl ayadŋu ok ɔkm Israɛl eyŋ ec’araŋn. Ɔny ec’araŋn a yɛji, low yɛgm ɛsɛl ayadŋu b’ow anŋ. -Li b’ow mɛwl ɛm -l’ok ɔny wus ów yadŋ eci yɛgm ɛm, ɛtŋ -li b’ow -n’im toŋ -l’ɛgbr Es Ɛw Ɛs a eke sɔg ɛl a yɛji. Nɛnɛ anake -li b’ow -l’ɛsŋ es abur ow kpru ŋuŋn ɛl a.
61002002	Agŋ nɔnɔ b’ow igŋ ɛl ugŋ kok ów mramra ɛtŋ ɛl sosiɛm, wɛl b’ow yayr Nyam e low nawrɛ ec’ejagb a.
61002003	Ɛtŋ eke os ɛŋn e low am okr ɛl ɛrmij nɔnɔ a sosiɛm, -li b’ow -l’ɛju ɔny sodad ek’ɛl obi -li tutar ab ɛm. Gbɛkɔ ow anŋ ibn, ek’ɛl eci jɛj ok a am eku ɛtŋ gbre b’ow ɛŋn ɛl fafa.
61002004	Tasi ɛm a, afr ɛrm ɛsɛl eke kok sikpl a, Nyam ɛwm ɛl es nɛnɛ cɛ, kɔ n’ɔny l’ok wɛl gbre ij usu a. Yogŋ n’awŋ wɛl ŋgbraka ɛm ncebn ɛm ɛtŋ n’am ɛw wɛl es toŋ ke jɛj ok e lɛgŋ a ów.
61002005	Ɛbɛn nɛny nyam, lɛgŋ sig ɛm e wus ab af ec’agŋ eke kok sikpl a yɛji, Nyam ɛwm ɛl es nɛnɛ cɛ. Gbɛkɔ eke n’ɔŋ mij gbɛl a an ok wus ɛman agŋ eŋuŋ a fɛŋ a, li sɔg Noe ek’am ɔb kokoba ɛlu es an nyim nyim e lebl a lele agŋ lɔbŋ ɛjec’ab.
61002006	Ɛbɛn eke Sodɔm lele Gomɔr ab yɛji ɛŋn es abur ana. Nyam ɔŋ al ow ŋuŋn ɛl ɛtŋ ow el low eke k’el sɛwl agŋ eŋuŋ eci, ke ow yɛ́gm ɛl low eke b’ow ɛŋn ɛl a.
61002007	-
61002008	Ɛtŋ kin, Lɔt ir ɛb ów mramra ɛsɛl ec’araŋn, kɔ in obi ɛm a l’el ɛgŋ nyim nyim. Sos b’ɔw’r es nɔnɔ wɛl ec’es an ŋuŋ a sosiɛm. Tasi ɛm a, n’am ɛkn ɛtŋ n’am iri wɛl ec’ów eŋuŋ a fɛŋ ɛtŋ lɛgŋni nyam nyam fɛŋ, in ec’ɛgŋ nyim nyim ec’ɛrm ab ɛm, ow am ijr’r gbre. Gbɛkɔ Nyam sɔg’r agŋ amua ec’araŋn.
61002009	Ow am yɛgm eke Ɛs Kɔtɔkɔ ɔtu e ki sɔg agŋ eke bi kok cɛcɛ a gbre ɛm. Ɛtŋ l’ɔtu eke li k’ɛdŋn agŋ eŋuŋ a l’ɛw es, toŋ ke jɛj ok e lɛgŋ a ów, ke n’ɔ́ŋ wɛl gbre.
61002010	Li b’ow n’ɔŋ agŋ a fɛŋ eke b’an es, ɛl e sos megl ec’ów aw eŋuŋ ɛm a gbre. Agŋ amua ɔny ów nɛnŋn e kok ec’ɛmn, ɛtŋ -li b’ifn Nyam ec’es ɛw a. Low yɛgm ɛsɛl ayadŋu amua ɔnyn ɛl sosi ɔmn nɔnɔ. -Li b’ɛfu es ɛtŋ -l’urumn eke -li ki wɛwr afr ec’abŋ any ɛsɛl a.
61002011	Ɛtŋ kin afr ɛrm ɛsɛl bɔbɔ yɛji ókm abŋ amua ów af ɛtŋ -li wɛwrmn wɛl Nyam ec’any af. Ke afr ɛrm ɛsɛl ɔny lɛc ɛtŋ ɔny abusu nɔnɔ akm low yɛgm ɛsɛl ayadŋu amua.
61002012	Agŋ amua anŋ ɛsɛ mindey ek’ɔnym nuŋ ɛm ɔny, ke wɛl kok eke k’ɔgŋ meb ke wɛl ibi ab af. -Li bi wɛwr yec’a eke -l’uwm any a ɛtŋ -li b’ow -l’uw ɛsɛ mindey amua af.
61002013	Na anake el gbre a eke -li b’ow -n’ɛŋn ɛl ec’ów eŋuŋ a sosiɛm a. -Li b’erur -li kok ɛl ec’ów aw eŋuŋ a e low lɛgŋ owr fitaŋ. Ɛtŋ eke -li bi kok es gbɛgbl ɔny ab a, ow b’iŋn ɛl sos ɛm eke -li k’ɔny yadŋ -l’ok ɔny, ɛtŋ yogŋ eke -li b’anŋ a b’el nɛnŋn lele ɛ́s ab.
61002014	-Li bi gɛgŋm anyamn es -l’ɔl ɔyɔw nfaci ij eci, sɛgŋ fɛŋ sikpl kok owi b’aw ɛl ɛtŋ -li b’ɔdu agŋ ek’ɛw fuɛfuɛ a -l’eb. -L’el agŋ eke sɛgŋ fɛŋ os ɛŋn owi b’okr ɛrmij. Nyam ec’ofn a anŋ ɛl af.
61002015	-L’igŋ ejagb mamn a -l’ɛlu es ɛtŋ -l’irm. -L’eb ebr a eke Balam, Bosɔr jim a eke wɛl ɔŋ os low ŋuŋ kok ec’a eb a. Ɛtŋ Balam yɛb os a ɛju’r,
61002016	gbɛkɔ l’iri in e low ɛluam a ec’abr ɛnym a e low: gbaŋkɔ yɔw kpɛtɛŋ nyam eke ám dadm odad, dad odad ɛgŋ owr e lebl ɛm ɛtŋ l’ɛdŋn kokoba ɔb ɛs Balam eci nyamb owi a eke blel kok a.
61002017	Low yɛgm ɛsɛl ayadŋu amua anŋ ɛsɛ simij ɔmu eke mij anm ɛm ab af, -n’anŋ ɛsɛ jru ek’as luku eke k’an mij ok wus, ke lɛf ɛlu ɔny oc es ab af. Nyam ɛw ɛl usu es ncebn ibr ab ɛm.
61002018	Ɛɛ, ɛl e nɛnym es igŋ eci sodad a eke low kaka anm ɛm ab ɛm, agŋ a eke ow k’ibnm yɛji ŋgboŋ agŋ ek’am ir ɛb eke elm Nyam ec’ebr a ec’araŋn a, -li b’ɔdu -l’eb wɛl. Ow sosiɛm, -li b’ɛcr sos megl af eci ɛ́s ɛm ec’ów aw ab ɛm,
61002019	ɛtŋ -li b’ɛwar wɛl lewi ij. Ke ɛl obi a -l’el ów aw a eke bi ŋuŋn ɛl a eci madu. Tasi ɛm a, eke ob nyam b’akm ɛy es, ke in e madu s’el a.
61002020	Agŋ ek’uw Jesu Krist ɛy Ɛs Kɔtɔkɔ lel ɛy e Sɔg Ɛs ab any a, igŋ wus ec’ów ɔbr ɔbr a ok es, sica eke -li yɛb batŋ ów ɔbr ɔbr a ɛwl ɔdu eb ɛl ɛtŋ akm ɛl es a, ow b’ow ɔŋ ɛl eci manŋn el owi a b’ow ɛw marɛm akm lisig a.
61002021	-L’uw low nɛnyɛmbri nyam ec’ejagb ab any, gbɛkɔ -li wal Nyam odad lala a eke wɛl yɛgm ɛl a -l’ɛlu es. Ek’ow el ɛbɛn a, yec’eke blel akpl ɛl ec’a el ke -li k’uwmn low nɛnyɛmbri nyam ec’ejagb ab any.
61002022	Sica low na ek’ɛŋn ɛl a, am ɔŋ nyandrɛ odad na low ij: Ɔwr b’ɛwl im ij yec’a eke l’ɛgbl a ɛtŋ "gbroko eke wɛl ok mij a, b’ɛwl im fefl es kɔdɔg ɛm".
61003001	Erur ɛm ec’agŋ lisijimɛl, lɛl yony ɛm eke m’am awŋ ɔny ana. Ɛtŋ silɛl a yony mum ɛm, m’ɔkn ɔny ów a fɛŋ ek’uwr any a, yec’ɛtŋ ke ow ɛ́lum ɔny abu tutar ów sɛnyn sɛnyn.
61003002	Ɔ̀kan sodad a eke kokoba ɔb ɛsɛl lala dad lɛgŋ sig ɛm a lele Ɛs Kɔtɔkɔ ɛy e Sɔg Ɛs e low yɛgm a ek’ɔny ec’ ɛrm ɛsɛl yɛgm ɔny ow e low ab ab.
61003003	Ɛtŋ kin low ek’it eke k’uwr any: sɛgŋ es abal el ɛm a, agŋ b’ow ow eke b’ow ir ɛb ɛsɛ elel ek’ɛl ec’ów aw eŋuŋ a b’ɔŋn ɛl ab af.
61003004	-Li b’ow -li kokr ɔny miyɛr -li dad -l’ɛsɛ: "Jesu ɛwar ɛw es eke li b’ow l’ɛwl l’ow, kɔ yadŋ ee? Ɛtŋ sica bogŋ n’anŋ ab ee? Tasi ɛm a, ɛy ɛsɛl uw god’ɛtŋ, gbɛkɔ ów a fɛŋ anŋ ow ec’elel a cɛ eke ow anŋn god’ɛtŋ, wus eci nuŋ ɔb ɛm ɛtŋ a!"
61003005	Odad nɛnɛ eci dad ɛm a, -li b’ijl low nyam es: ow ibn eke Nyam kok afr lele wus ab. Nyam in ec’odad ebl ɛm ɔŋ mij as luku ɛtŋ wus ɔtu anŋ mij ɛm ɛy ɔkm.
61003006	Ɛtŋ ɛmɛny mij a cɛ, mij gbɛl a ek’iy eb es a cɛ anake ŋuŋn lɛgŋ sig ɛm eci wus a.
61003007	Gbɛkɔ odad ebl nyam a cɛ oc lɛgŋ na ɛm ec’afr lele wus ab a ɛw es, am eku lɛgŋ eke Nyam ec’efnu eci jɛj ok b’ow ɛy ɔkm wus aŋa a. Lɛgŋ ab anake afr lele wus ab yɛji b’ow ɛtu al ɛm a.
61003008	Gbɛkɔ erur ɛm ec’agŋ lisijimɛl, low nyam anŋ ek’it eke k’íjlmn es: Ɛs Kɔtɔkɔ ec’a, lɛgŋ nyam anŋ ɛsɛ akpo fandi af, ɛtŋ akpo fandi anŋ ɛsɛ lɛgŋ nyam af.
61003009	Ɛs Kɔtɔkɔ ec’a, ow k’ow ibnm ɛtŋ li b’ow li kok low a eke l’ɛwar a. Agŋ nyam nyam gbɛ am dad ɛsɛ ow’n am ibn o! Kɔ low eku cɛ n’am ɔny ɔny e lís, eke l’erurm ek’ɛgŋ kaka k’uw kpɛkŋ kpɛkŋ, ke n’am erur ek’agŋ fɛŋ k’ɔny abusu itŋn ɛrm ɛm a sosiɛm.
61003010	Ɛs Kɔtɔkɔ e lɛgŋ a b’ow ow ɛsɛ ulu af, ɛtŋ lɛgŋ a, likekr ligbɛl ɛm afr b’ow irm, ɛtŋ in ɛm ec’ów fɛŋ ek’anŋ a, al b’ow ŋuŋn. Wus lel in ɛm ec’ów fɛŋ ab yɛji b’ow irm.
61003011	Sica eke ow el nɛnɛ ów a fɛŋ b’ow uŋ a, ɔny, ám ɛkan elel eke k’iirir ɛb a! Ow it eke k’ɔnyn es an lala, ke Nyam ec’es ucu ɔny a ám ɛy ɔkm.
61003012	Tasi ɛm a, ɔny am ekur eke Nyam e lɛgŋ a k’ow ɛtŋ am erurir eke li k’ow fafa. Lɛgŋ a, al b’ow ɛtul afr lel in ɛm ec’ów fɛŋ ek’anŋ ab ab iri ok es nimum.
61003013	Gbɛkɔ Nyam ɛwar afr owr nyam lele wus owr nyam ab, eke yogŋ agŋ a fɛŋ b’ow kok ów nyim nyim eke li b’erur a. Ɛtŋ yeci anake s’am eku a.
61003014	Ow sosiɛm a, erur ɛm ec’agŋ lisijimɛl, lɛgŋ na ec’eku ɛm a, àtar sos es eke k’ítamn ɛm, ɔ́nymn abr ɛnym kaka, ke ánŋn ɛrm es ɛy ɛm Nyam ab.
61003015	Òcr ɛy Ɛs Kɔtɔkɔ eci low eku a ɛsɛ abusu ek’ɛru ɔny es eke k’ɛŋan sel af, ɛsɛ elel eke erur ɛm ec’ɛy lisijim Pɔl awŋ ɔny lɛl, nuŋ ɛm ɔny a eke Nyam ɔŋ’n ab ɛm, ke li dad ab af.
61003016	Low na anake ni nɔn silɛl fɛŋ ɛm eke li bi dad ów amua ec’odad a. In e silɛl ab ɛm, susu anŋ eke ow ec’iri a b’ɔtu, ɛtŋ agŋ ek’ɔnym low any uw kaka ke bi cɛcm a, am wuwal ow ec’iri a, ɛsɛ elel eke Nyam Lɛl ɛjeci e susu bɛb ab ɛm yɛji -li bi kok ab af. Ɛtŋ ow b’el ɛl obi ec’irmn eci.
61003017	Erur ɛm ec’ɛm lawlɛl, ɔny ec’a, sica m’ɛwar ɔny ŋ̂. Ɛ̀wr sos ɛrm gɔŋ, yec’ɛtŋ ke kí yɛbmn agŋ ek’ɔnym low ɛlum kaka a, irmnm ɔny ɛl ec’irm ab ɛm, bake írmnin ɔny ec’es a ek’uwr sig a.
61003018	Gbɛkɔ ɔ̀nyn es iman anym eci, bibm ɛm lele ɛy Ɛs Kɔtɔkɔ ɛy e Sɔg Ɛs Jesu Krist ec’any uw ɛm ab. In ec’él anygbɛl yɛfɛnyna ɛm toŋ godo godo fɛŋ eci! Amɛn.
62001001	Ɛgŋ a ek’in sosiɛm s’am nɔn lɛl na a, lɛgŋ eke wɛl ki kokm wus na yɛj’a, ke in n’anŋ ŋ̂. Low yec’eke s’uw any in e lís a el: ɛy s’iri in ec’odad, s’ɛkn’n ɛy ec’anyamn ɛm, s’ɛpr mɛny es gbiy s’ɛkn’n, ɛtŋ s’itŋn in abu. In l’el Odad eke b’ɔŋ agŋ sel.
62001002	Odad a ek’el sel a ɛy ɔkm, s’ɛkn’n ɛtŋ s’ij in e daŋku, ɛtŋ s’am dad ɔny sel ɛŋn ek’anŋ sɛgŋ fɛŋ a ec’odad. God’ɛtŋ n’anŋ Nyam ab, ɛtŋ sica l’ɛy ɔkm s’ɛkn’n.
62001003	Yec’eke s’iri ke s’ɛkn a, s’am dad s’ok ɔny, yec’ɛtŋ ke ɔny yɛji ókar af ɛy ab, ke ɔny lel ɛy ab s’ókr af si lool s’el nyam, Ɛs lele Jim Jesu Krist ab ɛm.
62001004	S’am nɔn ów amua s’ɔŋ ɔny, yec’ɛtŋ ke ɛy e sos ɛm iŋn a él sos ɛm iŋn tasi.
62001005	Amani e s’iri in ogŋ ke s’am dad ɔny a el: Nyam el usuayl, ncebn kaka anm in ɛm.
62001006	Eke si bi dad s’ɛsɛ s’okr af in ab, ɛtŋ si b’an es ncebn ɛm a, ke s’el ayadŋu ɛtŋ low nɛnyɛmbri nyam anm ɛy ɛm.
62001007	Kɔ eke si b’an es usuayl ɛm, ɛsɛ elel eke Nyam in obi el usuayl ab af a, ke ɛy fɛŋ s’okr af ŋ̂, ɛtŋ Jim Jesu Krist e mebl a am yɔyɔg ɛy e sikpl fɛŋ es.
62001008	Eke si bi dad s’ɛsɛ: s’am kokm sikpl, ke ɛy ɔfr s’am ɛjurir, ɛtŋ low nɛnyɛmbri nyam anm ɛy ɛm.
62001009	Eke si b’ɛgŋ ɛy e sikpl s’eb Nyam ec’any af a, li b’ow l’oc l’ap ɛy ke li yɔ́yɔg ɛy eci ŋgɛsi fɛŋ es, aŋke l’el cɛcɛ, l’el nɛny nyam ɛs.
62001010	Eke si bi dad s’ɛsɛ: s’am kokm sikpl, ke s’ɛw Nyam yadŋu, ɛtŋ in ec’odad ebl a anm ɛy ɛm.
62002001	Ɛm ec’ey, m’am nɔn ów amua e lɛl m’awŋ ɔny, yec’ɛtŋ ke kí kokmn sikpl. Kɔ eke batŋ ɛgŋ nyam kok sikpl, ke s’ɔny ɛy e dogŋn ɛs nyam, Jesu Krist, nɛny nyam Ɛs, ek’anŋ Ɛs ec’any af.
62002002	In obi l’ocr in sosi li wawr egb ɛy sosiɛm, yec’ɛtŋ ke Nyam óc ɛy e sikpl ap ɛy. Ɛtŋ ow elm ɛy sɔny cɛ eci, kɔ wus na ec’agŋ fɛŋ eci.
62002003	Eke si b’ɛlum Nyam ec’ol a, ke ow ɛm a, s’uw any eke s’uw’r any.
62002004	Ɛgŋ eke bi dad ɛsɛ: "M’uw Nyam any", ɛtŋ l’ɛ́luam ow ec’ol a, ke l’el yadŋu ɛtŋ low nɛnyɛmbri nyam anm in ɛm.
62002005	Kɔ ɛgŋ eke b’ɛlum Nyam ec’odad ebl a, ɛgŋ a l’erur Nyam iy nɛny. Eke s’ɛlum’n ɛbɛn a, s’uw any eke s’okr af in ab.
62002006	Ɛgŋ eke bi dad ɛsɛ: "M’anŋ Nyam ab", ke li kók ɛsɛ elel eke Jesu kok ab af.
62002007	Erur ɛm ec’agŋ lisijimɛl, ow elm ol owr mi nɔnm m’awŋm ɔny, kɔ ol sig a ek’ɛŋan kpɔkpɔ ɛm ɛtŋ a; ol sig a ek’el odad ek’irir a.
62002008	Gbɛkɔ ow anŋ ɛsɛ ol owr eke m’am nɔn m’awŋ ɔny af. Jesu ɛm a, s’uw any eke ol a el nawrɛ, ɛtŋ ɔny e low kok ɛm yɛji ow el ɛbɛn. Tasi ɛm a, ncebn am oc es aŋke usuayl nawrɛ ɛy ɔkm ŋ̂.
62002009	Ɛgŋ eke bi dad ɛsɛ: "M’anŋ usuayl ɛm", ɛtŋ n’am ifn lisijim a, ke n’anŋ ncebn ɛm cɛ.
62002010	Kɔ ɛgŋ eke b’erur lisijim a, n’anŋ usuayl ɛm, low kaka anm in ɛm eke b’ow ɔŋ’n l’ɛy wus.
62002011	Ɛtŋ ɛmɛny ek’ɛgŋ am ifn lisijim a, n’anŋ ncebn ɛm, n’am an es ncebn ɛm, l’uwm usu eke n’aam ab any, aŋke ncebn efal il any.
62002012	Ɛm ec’ey, m’am awŋ ɔny ów amua e lɛl mi dad ɔny eke Nyam oc ɔny e sikpl ap ɔny Jesu Krist e nin a sosiɛm.
62002013	Ɛsɛl, m’am awŋ ɔny lɛl na, aŋke uwr ɛgŋ ek’anŋ god’ɛtŋ ab any. Ŋgbafrɛ oto, m’am awŋ ɔny lɛl na, aŋke ɔny akmn agn Low ŋuŋ ɛs es.
62002014	Ɛm ec’etuey, m’am awŋ ɔny lɛl na, aŋke uwr Ɛs any. Ɛsɛl, m’awŋ ɔny lɛl na, aŋke uwr ɛgŋ ek’anŋ god’ɛtŋ ab any. Ŋgbafrɛ oto, m’awŋ ɔny lɛl na, aŋke ɔnyn lɛc, Nyam ec’odad anŋ ɔny ɛm, ɛtŋ akmn agn Low ŋuŋ ɛs es.
62002015	K’èrurir wus na, ob ek’anŋ wus af aŋa yɛji k’èrurir. Ek’ɛgŋ b’erur wus na, ke l’erurm Ɛs Nyam ana.
62002016	Tasi ɛm a, low fɛŋ ek’anŋ wus af aŋa ɛsɛ: sos megl ec’ɛrm es ɛyr owi, nyamn e low e b’ɛkn ec’erur lele ob ɔny ec’es ɛfu ab a; ów amua fɛŋ, kaka ánm Ɛs ogŋ owm, kɔ wus na af ow b’anŋ ow.
62002017	Ɔ̀kan eke wus na b’ow ɛc lel in ec’ów aw eŋuŋ ab ab. Kɔ ɛgŋ ek’am kok Nyam ec’erur a b’ow anŋ godo godo fɛŋ.
62002018	Ɛm ec’ey, sica wanci es abal el a ow ŋ̂. Irir eke Krist ec’ifnu nyam in am ow. Sica jam aŋa Krist ec’efnu a ɛny nɔnɔ; na ɛm anake s’uw any eke ow el wanci es abal el a.
62002019	Ɛy ec’araŋn cɛ -n’anŋ -l’ok ɔkm, gbɛkɔ -l’elm ɛy ec’agŋ. Blel -l’eel ɛy ec’agŋ ana, ke blel -n’anŋ ɛy ab. Kɔ low na ɛy yec’ɛtŋ ke wɛl úw any ek’ɛl fɛŋ -l’elm ɛy ec’agŋ.
62002020	Ɔny ec’a, Krist ɔŋ ɔny Abŋ Lala ek’el ɔwrɔ e mun ek’ɛŋan. Na sosiɛm, ɔny amua fɛŋ uwr low nawrɛ any.
62002021	M’am nɔn lɛl na m’awŋ ɔny, ow elm low nawrɛ eke k’uwmn any eci, kɔ ek’uwr low nawrɛ any a sosiɛm. Ɛtŋ uwr any eke yadŋ owi kaka ánm low nawrɛ ɛm owm.
62002022	Kɔ bwo el yadŋu ee? Yadŋu el ɛgŋ a eke b’ɛgbr dad ɛsɛ: "Jesu elm Krist!" Ɛgŋ na el Krist ec’ifnu eke b’ɛgbr Ɛs lele Jim ab.
62002023	Ɛgŋ eke b’ɛgbr Jim a, ɛgbr Ɛs yɛji; ɛgŋ ek’ɛgŋ Jim eb a, okr af Ɛs ab.
62002024	Ke yec’a eke irir kpɔkpɔ ɛm ɛtŋ a, ánŋ ɔny ɛrm ɛm. Eke yec’a eke irir kpɔkpɔ ɛm ɛtŋ a b’anŋ ɔny ɛrm ɛm a, ɔny yɛji b’ow okar af Ɛs lele Jim ab.
62002025	Ɛtŋ kin ob a eke Jim ɛwar ɛy a; sel ek’ɔnym uwr.
62002026	Mi nɔn ów amua ɔny eci, agŋ ek’am ɔl eke k’irmn ɔny a sosiɛm.
62002027	Ɔny ec’a, ɔ̀kan eke Abŋ Lala ek’el ɔwrɔ e mun eke Krist ɔŋ ɔny a, anŋ ɔny ɛm. Na sosiɛm, ow ibram eke k’ɔɔl low yɛgm ɛs ɛjec’es ij, aŋke Abŋ Lala am yɛgm ɔny ów a fɛŋ. Ɛtŋ ów a eke n’am yɛgm ɔny a el nawrɛ, yadŋ kaka anm ɛm. Ow sosiɛm a, ànŋn in ɛm ɛsɛ elel eke Abŋ Lala yɛgm ɔny ow e low ab af.
62002028	Sica, ɛm ec’ey, ànŋn Krist ab yec’ɛtŋ ke lɛgŋ eke li b’ow l’ɛwl l’ow a, s’ɔ́ny ɛrm susu, ke in ec’ow ɛm a ɛ́s k’ɔ́nym ɛy, si kpabm es in e lís.
62002029	Uwr any eke Jesu Krist el nɛny nyam ɛs. Ow sosiɛm, ɛgŋ eke bi kok low nɛnyɛmbri nyam a, úwr any eke l’el Nyam ec’iy.
62003001	Ɛ̀kan erur ligbɛl eke ɛy Ɛs Nyam ɛlu ɔkm ɛy e lís, bake ɛsŋ ɛy in ec’ey. Ɛtŋ nawrɛ tasi s’el. Eke wus uwm ɛy any, ke l’uwm ɛy Ɛs yɛji any ana.
62003002	Erur ɛm ec’agŋ lisijimɛl, sica s’el Nyam ec’ey, ɛtŋ elel eke si k’anŋn a, ow k’ɛym ɔkm; kɔ s’uw any eke lɛgŋ eke Krist b’ow ɛwl ow a, si b’ow s’ɛkn’n gbeŋ, ɛtŋ si b’ow s’anŋ ɛsɛ in af.
62003003	Ɛgŋ ek’am eku ɔmn ɛm low akpasu na Krist ɛm a, am ayal sos ɛsɛ elel eke Krist in obi ayl ab af.
62003004	Ɛgŋ fɛŋ eke bi kok sikpl a ɔb ol es, sikpl e kok el ol es ɔb.
62003005	Kɔ ɔny uwr any eke Jesu Krist ow ek’ɔny sikpl oc es, ɛtŋ in ɛm sikpl kaka anm.
62003006	Ow sosiɛm, ɛgŋ eke b’okr af in ab a, n’am kokm sikpl owi ij; ɛgŋ eke bi kok sikpl a, ɛknm’n ɛtŋ uwm’n any yɛji.
62003007	Ɛm ec’ey, ke ɛgŋ kaka k’ɛ́jum ɔny. Ɛgŋ eke bi kok low nɛnyɛmbri nyam a, l’el nɛny nyam ɛs, ɛsɛ elel eke Jesu Krist in obi el nɛny nyam ɛs ab af.
62003008	Ɛgŋ eke bi kok sikpl a, l’el agn eci, aŋke god’ɛtŋ agn el sikpl ɛs. Na sosiɛm anake Nyam ec’Iy ow yec’ɛtŋ ke ni ŋúŋn agn e juma a.
62003009	Ɛgŋ ek’anŋ Nyam ab a, n’am kokm sikpl owi, aŋke Nyam ec’odad a anŋ in ɛm ɛsɛ egb eke wɛl ewl af. L’ɔtum eke li ki kok sikpl owi ij aŋke l’el Nyam ec’iy.
62003010	Kin low yec’ɛm eke wɛl b’uw Nyam ec’ey lele agn ec’ey ab any a: ɛgŋ ek’am kokm low nɛnyɛmbri nyam, ke ɛmɛny érurm lisijim yɛji a, l’elm Nyam ec’iy.
62003011	Tasi ɛm a, kin yec’eke wɛl dad ɔny irir kpɔkpɔ ɛm ɛtŋ a: ke s’érurir ɛy ɔfr.
62003012	Si k’ót Kayɛn ek’agn Low ŋuŋ ɛs ɔŋ ibi lisijim ab es. Ɛtŋ kɔ bla sosiɛm l’ibi ow ee? Eke in ec’ów e li bi kok a ákplm ke lisijim ec’a b’akpl a sosiɛm.
62003013	Agŋ lisijimɛl, ow k’íti ɔny any eke wus b’ifn ɔny.
62003014	Ɛy s’uw any eke s’ubr luw ɛm s’ɛy owr anŋ ɛm, aŋke si b’erur ɛy lisijimɛl. Ɛgŋ ek’ɔnym erur a, n’anŋ luw ɛm.
62003015	Ɛgŋ eke b’ifn lisijim a, l’el ɛgŋ ibiu, ɛtŋ uwr any eke ɛgŋ ibiu, sel ek’ɔnym uwr a anm in ɛm.
62003016	Kin elel eke s’uw erur any: Jesu Krist oc in e sel a ɔŋ ɛy; ow it eke ɛy yɛji si k’oc ɛy e sel s’ɔŋ ɛy lisijimɛl.
62003017	Ek’ɛgŋ nyam ɔny ob, ɛtŋ l’ɛkn lisijim ek’anŋ es abur ɛm, ɛtŋ l’ikŋm ow sɔrŋ a, ke ayaf Nyam ec’erur a anŋ in ɛm ab ee?
62003018	Ɛm ec’ey, eke si b’erurir ɛy ɔfr a, ke s’ɔtu eke si k’ɛlumnin abu, ke ow k’élm anm af e dad ɛm sɔny.
62003019	Eke si b’erurir ɛy ɔfr, si b’ow s’uw any eke s’anŋ Nyam ek’el low nawrɛ ɛs ab, ɛtŋ si b’ow s’ɔny ɛrm es ɛy in ec’any af.
62003020	Ek’ɛy ec’ɛrm a b’ɔb ɛy low, ke Nyam agb akm ɛy ec’ɛrm a, ɛtŋ in l’uw low fɛŋ any.
62003021	Erur ɛm ec’agŋ lisijimɛl, eke sica ɛy ec’ɛrm a ɔbm ɛy low ij a, ke s’ɔny ɛrm es ɛy Nyam ec’any af.
62003022	Ob kaka fɛŋ eke si b’ibrm’n a, li b’ow n’ɔŋ ɛy, aŋke si b’ɔsu in e sol a, ɛtŋ si bi kok yeci ek’akpl’l sos ɛm a.
62003023	Ɛtŋ kin in ec’ol eke n’am ɔŋ ɛy: s’úb Jim Jesu Krist nawrɛ, ke s’érurir ɛy ɔfr.
62003024	Ɛgŋ eke b’ɔsu Nyam e sol a, okr af in ab ɛtŋ Nyam yɛji anŋ in ab. Ɛtŋ in ec’Abŋ eke n’ɔŋ ɛy ab ɛm, s’uw any eke n’anŋ ɛy ab.
62004001	Erur ɛm ec’agŋ lisijimɛl, ek’ɛgŋ b’ow ɛŋn ɔny ɛtŋ bi dad eke abŋ ec’abusu ɛm in bi kok ów yɛji, k’ùbr ir nawrɛ kpɛkŋ. Kɔ òkr any es ɛkan eke nawrɛ ɛm ɛl ec’abŋ a el Nyam ec’Abŋ, aŋke kokoba ɔb ɛsɛl ayadŋu nɔnɔ gbɛl ok ɔkm wus af aŋa.
62004002	Kin elel eke k’uwar Nyam ec’Abŋ ab any: ek’ɛgŋ bi dad ɛsɛ: "Jesu Krist el ɛgŋ ow wus af aŋa", ke ɛgŋ na ɔny Nyam ec’Abŋ.
62004003	Kɔ ɛgŋ ek’ɛ́gŋm ebm eke Jesu Krist el ɛgŋ eke wɛl ew sos megl ɛm a, elm Nyam eci. L’el Krist ec’ifnu a eke irir in eci mowrer e low a. Sica gbɛ l’ow wus af aŋa ŋ̂.
62004004	Ɔny, ɛm ec’ey, eel Nyam eci, ɛtŋ akmn kokoba ɔb ɛsɛl ayadŋu ab es, aŋke Abŋ a ek’anŋ ɔny ɛm a ɔny lɛc akm wus ec’agŋ ec’a.
62004005	Ɛl, -l’el wus na eci, na sosiɛm -li bi dad wus na ec’ów eke wɛl bi kok ec’odad, ɛtŋ wus ec’agŋ b’iri ɛl e low, ɛgŋ eb.
62004006	Ɛy, s’el Nyam ec’agŋ. Ɛgŋ ek’uw Nyam any a, b’iri ɛy e low. Ɛgŋ ek’uwm Nyam any a írim ɛy e low. Na ɛm si b’uw low nawrɛ ec’Abŋ lele yadŋ ec’abŋ ab any.
62004007	Erur ɛm ec’agŋ lisijimɛl, s’érurir ɛy ɔfr, aŋke Nyam ogŋ erur b’anŋ ow; ɛtŋ ɛgŋ fɛŋ eke b’ɔny erur a, el Nyam ec’iy ɛtŋ l’uw Nyam any.
62004008	Ɛgŋ ek’érurm a uwm Nyam any, aŋke Nyam el erur.
62004009	Kin elel eke Nyam ec’erur a ɛy ɔkm ɛy e lís: l’ɛrm in ec’Iy ekpɔbi a ow wus af aŋa, yec’ɛtŋ ke s’ɛ́ŋn sel in ɛm.
62004010	Ɛtŋ erur a el: ow elm ɛy eke s’erur Nyam a eci, kɔ Nyam in obi l’erur ɛy ɛtŋ l’ɛrm in ec’Iy a ow, ocr in sosi kokr egb waw uw ɛy e sikpl ec’oc ap sosiɛm.
62004011	Erur ɛm ec’agŋ lisijimɛl, eke Nyam erur ɛy ɛbɛn a, ɛy yɛji ow it ke s’érurir ɛy ɔfr.
62004012	Ɛgŋ kaka ɛknm Nyam; gbɛkɔ eke si b’erurir ɛy ɔfr a, Nyam anŋ ɛy ab, ɛtŋ in ec’erur a b’ɛy ɔkm tasi ɛy ɛm.
62004013	Kin elel eke s’uw any eke s’anŋ in ab, ɛtŋ in yɛji n’anŋ ɛy ab: n’ɔŋ ɛy in ec’Abŋ a.
62004014	Ɛtŋ ɛy s’ɛkn ɛtŋ s’am dad eke nawrɛ, Ɛs ɛrm Jim ow el wus na ec’agŋ ec’Eb Ɛs.
62004015	Ɛgŋ eke b’ɛgŋ eb eke Jesu el Nyam ec’Iy a, Nyam anŋ in ab ɛtŋ in yɛji n’anŋ Nyam ab.
62004016	Ɛtŋ ɛy s’uw erur eke Nyam ɔny ɛy ec’ab any, ɛtŋ s’ub erur a e low nawrɛ; Nyam el erur. Ɛgŋ ek’ɔny erur a anŋ Nyam ab, ɛtŋ in yɛji Nyam anŋ in ab.
62004017	Eke erur iy nɛny igŋ nuŋ ɛy ɛm a, si b’ow s’ɔny ɛrm susu lɛgŋ a eke si b’ow s’im Nyam ec’any af jɛj ok ɛm a. S’ɔtu eke si k’ɔny ɛrm susu ikŋ na, aŋke wus af aŋa, ɛy eci ɛb ir a otarir es Jesu Krist ec’ab ab.
62004018	Ek’ɛgŋ b’ɔny erur a, l’úrum erŋn ij. Erur tasi a b’ogŋ erŋn. Ek’am tutr eke wɛl b’ow ɔb’ŋ low jɛj ok ɛm a, ke ám uru erŋn. Ɛtŋ ɛgŋ eke b’uru erŋn a, ɔnym erur tasi.
62004019	Kɔ ɛy s’ɔny erur aŋke Nyam ikŋ anym erur ɛy.
62004020	Ek’ɛgŋ bi dad ɛsɛ: "m’erur Nyam" ɛtŋ n’am ifn lisijim a, ke l’el yadŋu; tasi ɛm a, ɛgŋ ek’erurm lisijim eke n’am ɛkn a, ayaf li b’ow l’ɔtu l’erur Nyam eke l’ɛ́knm ab ee?
62004021	Ɛtŋ kin ol eke Nyam ɔŋ ɛy: ɛgŋ eke b’erur Nyam a, ke l’érur lisijim yɛji.
62005001	Ɛgŋ fɛŋ ek’ub nawrɛ eke Jesu el Krist a, el Nyam ec’iy. Ɛtŋ ɛgŋ fɛŋ ek’am erur Ɛs Nyam a, am erur in ec’ey a yɛji.
62005002	Eke s’am erur Nyam ɛtŋ s’am ɔsu in e sol a, ke s’úw any eke s’am erur Nyam ec’ey a yɛji.
62005003	Nyam ec’erur a anŋ in e sol a ec’ɔsu ɛm. Ɛtŋ in e sol a ɔ́tum,
62005004	aŋke ɛgŋ fɛŋ ek’el Nyam ec’iy a akm wus es; ɛtŋ ɛy ec’ɔmn e s’ɔny Nyam ɛm a anake b’akm wus es a.
62005005	Bwo ec’ɛgŋ akm wus es, ek’ow elm ɛgŋ a ek’ub nawrɛ eke Jesu el Nyam ec’Iy ab ee?
62005006	Jesu Krist in obi ow wus af aŋa, wɛl ok’r mij nuŋ, ɛtŋ l’uw l’ok mebl es; l’ɛcr mij ok nuŋ ɛm, l’uw l’ok mebl es ɛsɛ ɛgŋ af; ów yony na ɛm, Abŋ Lala ij daŋku eke ów amua el nawrɛ, aŋke Abŋ Lala ɔ́nym yadŋ.
62005007	Ów nyahan anŋ eke okr af am ij daŋku nyam:
62005008	Abŋ Lala, mij lele mebl ab.
62005009	Si b’ɛgŋ agŋ e daŋku ij a s’eb, kɔ Nyam e daŋku ij a agb akm agŋ ec’a, aŋke Nyam in obi ij daŋku Jim e nuŋ af.
62005010	Ɛgŋ ek’ub Nyam Jim nawrɛ a, daŋku ij na anŋ in ɛm; ɛgŋ ek’ubm nawrɛ a b’ɔb Nyam yadŋ, aŋke l’ubm Nyam e daŋku ek’ij Jim e nuŋ af a nawrɛ.
62005011	Ɛtŋ daŋku ij a el: Nyam ɔŋ ɛy sel ek’ɔnym nuŋ, ɛtŋ sel a anŋ Jim ɛm.
62005012	Ɛgŋ ek’eb Jim a ɛŋn sel; ɛgŋ ek’ebm Jim a ɛŋnm sel.
62005013	M’am nɔn ów amua m’ɔŋ ɔny, yec’ɛtŋ ke úwr any eke, ek’am ubr Nyam ec’Iy a nawrɛ a, ke ɛŋan sel ek’ɔnym nuŋ.
62005014	Eke si b’im in ogŋ, ke s’ɔny lokm susu, aŋke low fɛŋ eke si b’ow s’ibrm in ec’erur ɛm a, li b’ow l’iri ɛy lebl.
62005015	Ɛtŋ eke s’uw any eke li b’iri ɛy lebl a, ke ob fɛŋ eke si b’ow s’ibrm’n a, s’úw any eke s’ɛŋn ŋ̂.
62005016	Ek’ɛgŋ nyam am ɛkn lisijim ek’am kok sikpl ek’elm luw ec’a, ni ŋɔ́ŋn Nyam, ke Nyam ɔ́ŋ lisijim na sel. Na ow el agŋ eke bi kok sikpl ek’elm luw ec’a e lís e low. Gbɛkɔ sikpl nyam anŋ ek’el luw eci; ow elm sikpl ikŋ na eci Nyam m’ɛsmɛ ŋɔŋan.
62005017	Low ŋuŋ fɛŋ eke wɛl bi kok Nyam e lís a el sikpl. Gbɛkɔ ow elm sikpl fɛŋ ísam ɛgŋ luw ab.
62005018	S’uw any eke ɛgŋ fɛŋ ek’el Nyam ec’iy a, am kokm sikpl, aŋke Nyam Jim Jesu Krist b’ɔsu’r, ɛtŋ agn ɛ́ŋnm’n.
62005019	S’uw any eke s’el Nyam ec’ey, kɔ wus af aŋa ec’agŋ ɛjeci ek’elm Nyam ec’ey a anŋ agn ec’es ɛw ɛm.
62005020	Ɛmɛny s’uw any eke Nyam ec’Iy ow wus af aŋa ɛtŋ n’ɔŋ ɛy nuŋ ɛm ɔny eke si k’uw Nyam nawrɛ any. S’okr af Nyam nawrɛ ab, Jim Jesu Krist ɛm. Jim na anake el Nyam nawrɛ a, in l’el sel ek’ɔnym nuŋ.
62005021	Ɛm ec’ey, ɔ̀sur sos ke k’úsmn yec’eke elm Nyam a jam.
63001001	Ɛm Nyamel ec’Ɛgŋ Likpekp, m’am awŋ Yɔw gbɛl lele in ec’ey ab eke Nyam sɔsum ot, ke m’erur a lɛl. Ɛtŋ ow elm ɛm sɔny m’erur ɔny, kɔ ɛl a fɛŋ ek’uw low nawrɛ ab any a yɛji,
63001002	low nawrɛ ek’anŋ ɛy ɛm, ke b’ow anŋ ɛy ɛm godo godo fɛŋ a sosiɛm.
63001003	Ke Nyam Ɛs, lele Jesu Krist Ɛs Iyŋ ec’ɔwrɔ, sɔrŋ ikŋ lele ɛrm es ɛy ab, ánŋ ɛy ab nawrɛ ɛm lele erur ɛm ab.
63001004	Sos ɛm am iŋn’m nɔnɔ eke m’ɛkn ŋ ec’ey bɛb am an es low nawrɛ ɛm ɛsɛ ol eke s’eb Ɛs ogŋ ab af.
63001005	Sica Yɔw gbɛl eke Nyam sɔsum oc, low eke m’am ibrm’ŋ a el: s’érurir ɛy ɔfr. Ke na ow elm ol owr m’ɛnym m’ɔɔm’ŋ, kɔ ow eke s’eb kpɔkpɔ ɛm ɛtŋ ab ana.
63001006	Ɛtŋ erur a el: ke s’án es Nyam e sol ab af. Ɛtŋ ol a el: ke kókr erur e low ɛsɛ elel eke irir kpɔkpɔ ɛm ɛtŋ ab af.
63001007	Ayadŋu nɔnɔ ow wus na af ek’ɛ́gŋm Jesu Krist ek’ow sos megl ɛm a e low ebm. Ɛgŋ eke bi kok ɛsɛ ɛl af a, l’el yadŋu, l’el Krist ec’ifnu.
63001008	Ɔ̀sur sos gɔŋ yec’ɛtŋ ke k’írmnmn ɔny e juma eke kokr a eci labm sɔg, kɔ ke ɛ́ŋan ow ec’ob ap ligbɛl a.
63001009	Ɛgŋ fɛŋ eke bi digŋ Krist eci low yɛgm a ɛlu es a, okrm af Nyam ab; kɔ ɛgŋ eke b’ucu low yɛgm na ɔny es a, l’okr af Ɛs lele Jim ab.
63001010	Ek’ɛgŋ fɛŋ am ow ɔny ogŋ ɛtŋ l’isam low yɛgm na ab a, k’èbr ir k’ɛlul il akŋ, k’ɔ̀ŋan in akpa bɔbɔ yɛji;
63001011	ɛgŋ eke b’ɔŋ’n akpa a, ke ow e juma eŋuŋ a anake in yɛji n’am kok a.
63001012	M’ɔny ów nɔnɔ eke mi ki nɔn m’awŋ ɔny, kɔ m’erurm eke mi k’oc lɛl lele lɛl mij ab; gbɛkɔ m’am tutr eke mi k’ow m’ɛkn ɔny, ke si dád s’okarir yec’ɛtŋ ke ɛy e sos ɛm iŋn a él tasi.
63001013	Esŋ jɔw eke Nyam sɔsum oc a ec’ey a am ibrm’ŋ.
64001001	Ɛm Nyamel ec’Ɛgŋ Likpekp, ɛm lawl Gayus eke m’erur nawrɛ ɛm, m’am awŋ lɛl.
64001002	Erur ɛm e lawl mamn, m’am erur eke ów fɛŋ k’akpal’ŋ, ke sos írm’ŋ es, ɛsɛ elel eke abŋ ɛm yɛji ɔny lɛc ab af.
64001003	Sos ɛm am iŋn’m nɔnɔ, lɛgŋ a ek’agŋ lisijimɛl ow, ke ij daŋku eke ŋ bi kok cɛcɛ Nyam e low fɛŋ ɛm a.
64001004	Eke m’iri eke ɛm ec’ey am an es low nawrɛ ɛm a, sos ɛm am iŋn’m ligbɛl akm low ɛjeci fɛŋ.
64001005	Erur ɛm e lawl mamn, bi kok ów amamn ɔmn ɛm ɔŋ agŋ lisijimɛl ek’el etu a yɛji.
64001006	-N’am ij ŋ ec’ɛrm mamn e daŋku Nyamel ec’any af. M’am ŋɔŋn’ŋ, kòk ɛl ec’ejagb us e low ɛsɛ elel eke Nyam erur ab af,
64001007	aŋke Jesu Krist e nin a sosiɛm anake -n’imn, ke -l’ebm ob kaka Nyam e low any uwm ɛsɛl ec’abu ɛm a.
64001008	S’ɔtu eke si k’ɛlum agŋ amua abu, yec’ɛtŋ ke ɛl ɛrŋ ɛm s’ókr af s’el low nawrɛ e juma kok ɛsɛl.
64001009	Mi nɔn ów bɛb m’ɔŋ Nyamel; kɔ Diotrɛf eke b’erur e k’el ɛl ɛm e krɛkrɛ a ebm ɛy ec’odad a.
64001010	Na sosiɛm, eke m’am ow m’ɛkn ɔny a, m’ow mi dad ɔny ów eke n’am kok a. N’am dad ów eŋuŋ l’ok ɛy af. Na yɛji ow ɛ́yrm’n ɛrm es, l’ébm agŋ lisijimɛl, ɛtŋ agŋ eke b’erur eke k’eb ɛl a yɛji, li b’ɛdŋn wɛl, ɛtŋ li b’ogŋ wɛl Nyamel ɛm.
64001011	Erur ɛm e lawl mamn Gayus, kì wewrm ów eŋuŋ kok ɛsɛl ów, kɔ kòk ów amamn. Ɛgŋ eke bi kok low mamn a, el Nyam eci; ɛgŋ eke bi kok low ŋuŋ a, l’ɛ́knm Nyam.
64001012	Demetrius ec’a gbɛ, agŋ a fɛŋ am ij in e daŋku, in ec’es an mamn a sosiɛm. Ɛy obi yɛji s’am ij in e daŋku. Ɛtŋ ŋ obi yɛji uw any eke ɛy e daŋku ij a el nawrɛ.
64001013	M’ɔny ów nɔnɔ eke mi ki nɔn m’awŋ’ŋ, kɔ m’erurm eke mi k’oc lɛl mij lele lɛl likŋ ab mi nɔn.
64001014	M’am tutr eke mi k’ow m’ɛkn’ŋ lɛgŋ tɛl ɛm, ke si dád ów s’okarir.
64001015	Ke ɛrm es ɛy ánŋ ŋ ab! Awlŋɛl a fɛŋ am ibrm’ŋ. S’am ɛkn ɛy lawlɛl a fɛŋ ec’ɛgŋ nyam nyam.
65001001	Ɛm Jud, m’el Jak lisijim lele Jesu Krist e juma kok ɛs ab; m’am ɛsŋn agŋ a fɛŋ eke Nyam ɛsŋ, ke el agŋ eke Ɛs Nyam erur, ke n’am ɔsu Jesu Krist ec’a.
65001002	Ke Nyam e sɔrŋ ikŋ, ɛrm es ɛy lel erur ab ɛ́ny bobn ɔny.
65001003	Erur ɛm ec’agŋ lisijimɛl, m’ɔny erur nɔnɔ eke mi k’awŋ ɔny lɛl sel ɛŋn a ek’el ɛy fɛŋ ec’a sosiɛm. Gbɛkɔ sica, m’ɛkn eke ow it eke mi k’awŋ ɔny lɛl na, yec’ɛtŋ ke m’átr ɔny sos es. Dògŋnin sos ɔmn na eke Nyam ɔŋ ɔny kpɛkŋ kpɛkŋ a sosiɛm, ɔny eke eel in ec’agŋ a.
65001004	M’am awŋ ɔny lɛl aŋke agŋ eŋuŋ, es lɔl ɛm, ow anŋ ɔny araŋn. -Li b’ɔny Nyam ec’ɛrm mamn ec’odad a -li titŋn, yec’ɛtŋ ke -l’ɔtu -li kok yec’eke -l’erurir a, ɛtŋ Jesu Krist ek’in sɔny coco el ɛy ec’Es Ɛw lel ɛy Ɛs Kɔtɔkɔ ab a, -li b’igŋ -l’ɔwl ow. God’ɛtŋ Nyam Lɛl ikŋ anym dad ɛl eci gbre ek’am eku ɛl a e low ɛw es.
65001005	M’uw any eke uwr low na eke m’am m’ow mi dad ɔny ab any. Gbɛkɔ m’erur eke mi k’ɔkn ɔny ów amua: Ɛs Kɔtɔkɔ eb in ec’agŋ a ɛlu es Ejipt eyŋ ec’abu ɛm, ɛtŋ ow e jam a, l’ibi ɛl a fɛŋ ek’ɛgŋm ubm nawrɛ a.
65001006	Ɛtŋ ɛbɛn cɛ afr ɛrm ɛsɛl a ek’erurm anm ɛl ec’usu a eke -n’inymn es a, ke -n’ŋgbroŋn yogŋ a, Nyam ɔny ok ɛl ŋgbraka ɛtŋ -n’anŋ ncebn ibr ab ɛm godo godo fɛŋ eci, jɛj ok e lɛgŋ ligbɛl a eci.
65001007	Sica ɔ̀kan Sodɔm, Gomɔr lel ɛl ec’ɛb saw saw ab ab e low a: ɛl ec’ɛb eyŋ a ɔny es an ŋuŋ ek’akplm ɛsɛ afr ɛrm ɛsɛl a ec’ab af. Ɛtŋ -l’ɔl ɛgŋ kaka fɛŋ ab ec’ɛrum ab, toŋ agŋ eke ɛlim sos megl nyam ɛsɛ ɛl ec’ab af a yɛji. Ow ɔŋ -n’am ij gbre al ek’ɔnym es irm ab ɛm, ɛtŋ -l’el agŋ fɛŋ ec’ɛwar eci sɛwl.
65001008	Ɛtŋ ɔny ec’araŋn a, agŋ eŋuŋ amua am ɔny es an nɛnyɛmbri nyam a ɛsɛ agŋ amua fɛŋ ec’ab af. -Li bi tutr ów yadŋ ɛtŋ ow b’ɔŋ ɛl -l’us ɛl eci sos af ec’ów aw eŋuŋ a jam. -Li b’ifn Nyam ec’es ɛw a ɛtŋ -li bi wɛwr afr ec’abŋ any ɛsɛl a.
65001009	Ɛtŋ Mikaɛl in obi yɛji eke el afr ɛrm ɛsɛl ec’es ɛw a kokm low na. Lɛgŋ a eke agn ab -n’am dogŋn Mois eci sos megl a, Mikaɛl ism nɛny igŋm’n jɛjm okm’n, kɔ ow cɛ eke li dad ow a el: "Ke Nyam íjr’ŋ gbre!"
65001010	Gbɛkɔ agŋ amua am wɛwr yec’a eke -l’uwm any a. Ɛtŋ yec’a eke -l’uwr any nyamb ɛm ɛsɛ akp ɛm eci mindey ek’ɔnym tutr af a, yɛji anake b’irmn ɛl a.
65001011	Gbre él ɛl eci! -L’eb ebr a eke Kayɛn eb a, -n’ɔny yadŋ os sosiɛm ɛsɛ Balam af, -l’uw, aŋke -l’ɔbr Nyam any ɛsɛ Kore af.
65001012	Ɛɛ, ɛl anake -li bi ŋuŋn ɔny ɔfr ɛm ec’ob eke b’asr luku usu nyam ijr a. Yogŋ, -li b’ij ɛtŋ -li b’ɛgŋ lokɛyr ɛm, ɛ́s ɔ́nym ɛl ɛtŋ -li bi tutr ɛl sɔny cɛ e low. -N’anŋ ɛsɛ afr eke ibr es lɛf am oc im ke ánm mij okm wus ab af. -N’anŋ ɛsɛ ekŋ eke ɔ́sum ey iju egb ub e lɛgŋ ab af; ekŋ eke -l’iil ok wus ke uw nimum nimum.
65001013	-Li b’ɔmun ɛl ec’ɛ́s owi ab es ɛsɛ elel eke okij b’ɔmun in e sarɔd es ok ákpaf ab af. -N’anŋ ɛsɛ mílɛ́l ek’uwm yogŋ ogŋ eke k’imn ab af, ɛtŋ Nyam ɛw ɛl usu es sɛgŋ fɛŋ eci ncok ibr ab ɛm.
65001014	Enɔk ek’el ɛy lagŋ lɔbŋ ɛm Adam eci jam a, ikŋ anym dad agŋ amua e low ninɛ: "Kin, Ɛs Kɔtɔkɔ am ow lel afr ɛrm ɛsɛl lala nɔnɔ gbɛl ab,
65001015	wus nimum e jɛj ok eci. Li b’ow l’ɔb agŋ eŋuŋ a fɛŋ low, ów eŋuŋ a fɛŋ eke -li kokr -l’ɔbar ow a sosiɛm. Li b’ow l’ɔb sikpl ɛsɛl es ɛfuu amua low, low ɔbr any odad fɛŋ eke -li dadr ow e lís a nuŋ af."
65001016	Sɛgŋ fɛŋ agŋ amua b’ucu any es. -Li b’anŋ abr ɛny ɛm ɛtŋ -li b’ir ɛb ɛsɛ elel ek’ɛl ec’ów aw eŋuŋ a b’ɔŋn ɛl ab af. -Li bi dad low any ɔbr odad ɛtŋ -li bi pop agŋ ob ɛŋn ij eci.
65001017	-
65001018	Gbɛkɔ ɔny, erur ɛm ec’agŋ lisijimɛl, ɔ̀kan ɛy Ɛs Kɔtɔkɔ Jesu Krist ec’ ɛrm ɛsɛl a e sodad eke dad ɔny lɛgŋ ek’ɛc ab ɛm a: "Sɛgŋ es abal el ɛm a, agŋ b’ow kokr ɔny miyɛr ɛtŋ ɛl ec’ów aw eŋuŋ a b’ow ɔŋ ɛl -l’ir ɛb eke bi kpab ɛl es Nyam e lís."
65001019	Ɛl anake -li bi bubr Nyamel ec’agŋ ab ɛm a. Ɛl e sow tutr a el agŋ e sow tutr cɛ, ɛtŋ -n’ɔnym Nyam ec’Abŋ a.
65001020	Gbɛkɔ ɔny, erur ɛm ec’agŋ lisijimɛl, ùsr ɔny ec’ɛb ir a ɔny ec’ɔmn ek’ɔnyn Nyam ɛm ab af, ŋɔ̀ŋan Nyam Abŋ Lala ec’abu ɛlum ɛm.
65001021	Ànŋn Nyam ec’erur ab ɛm, ke ám ekur ɛy Ɛs Kɔtɔkɔ Jesu Krist eci sɔrŋ ikŋ a eke b’ow ɔŋ ɔny sel ek’ɔnym uwr a.
65001022	Agŋ a ek’ɛl ec’ɔmn a ɛwm leg leg a, ɔ̀nyn ɛl eci sɔrŋ ikŋ.
65001023	Ɔ̀nyn okr ɛl ɔkm al ab ɛm ke éb ɛlul ɛl es. Ɔ̀nyn agŋ bɛb a yɛji eci sɔrŋ ikŋ. Gbɛkɔ ɛ̀wr sos ɛrm, kì yɛbr -li k’ibar ɔny ɛl ec’ów eŋuŋ kok ab ab.
65001024	-
65001025	Anygbɛl él Nyam nyam coco a eke b’ɛcr ɛy Ɛs Kɔtɔkɔ Jesu Krist ɛm sɔg ɛy a eci! L’ɔtu eke li k’ɛdŋn ɔny abu any ke k’ɛ́ymn low ŋuŋ ɛm; l’ɔtu eke li k’ok ɔny ɔkm in ec’anygbɛl a ec’any af, eke low ɔbr kaka k’ánm ɔny ɛm, ke sos ɛm iŋn íy ɔny ɛm gbɔŋ. In ec’él anygbɛl, sagb, abusu lel es ɛw ab god’ɛtŋ, sicaca lel sɛgŋ fɛŋ ab! Amɛn.
66001001	Ów eke lɔl es ke Jesu Krist ɛlu ɔkm kpata a anŋ lɛl na ɛm. Nyam ɔŋ’n l’uw ów amua any, yec’ɛtŋ ke li yɛ́gm in e juma kok ɛsɛl a low eke b’ow ɛy lɛgŋ tɛl ɛm a. Krist ɔŋ in ec’ afr ɛrm ɛs im ɛlu low a ɔkm yɛgm in e juma kok ɛs Jan.
66001002	Jan am ij daŋku eke ów a fɛŋ eke in ɛkn a in el Nyam ec’odad lele low nɛnyɛmbri nyam ek’in ɛy ɔkm Jesu Krist ɛm ab.
66001003	Ehe él ɛgŋ eke b’awl sodad amua eke Nyam ɛlu ɔkm ɔŋ agŋ a eci! Ɛtŋ ɛmɛny ehe él agŋ a eke b’iri, ke b’ɛlum ów a eke wɛl nɔn lɛl na ɛm a eci! Ɛɛ, lɛgŋ a eke wɛl bɛbm ɛw es ów amua ec’a ibnm ij.
66001004	Ɛm Jan, m’am ɛsŋn Azi wus af eci Nyamel lɔbŋ a: ke Nyam ek’anŋ god’ɛtŋ, anŋ yɛfɛnyna, ke am ow a, ɛ́dŋ ɔny ɔwrɔ ke ɔ́ŋ ɔny ɛrm es ɛy. Ke abŋ lɔbŋ a ek’anŋ in ec’atufu lɛkpn a ec’any af a yɛji ɔ́ŋ ɔny ów nɛnyɛmbri nyam a.
66001005	Ke Jesu Krist ek’el daŋku ij ɛs nɛny nyam ɛs a yɛji ɔ́ŋ ɔny ów amua. L’el iy krɛkrɛ ek’igb agŋ ek’uw ab ɛm, ɛtŋ ɛmɛny l’el wus eci ɛ́b ebu fɛŋ ɛm ec’ɛb ebu. Jesu Krist erur ɛy ɛtŋ in eci mebl ab ɛm li sɔg ɛy sikpl e lís.
66001006	Li kok ɛy s’el gbreŋgbi usu a ec’agŋ, egb waw ɛsɛl eke ki kok juma Nyam ek’el Ɛs a eci any af. Anygbɛl lele abusu ab él Jesu Krist eci sɛgŋ fɛŋ! Amɛn!
66001007	Kin, n’anŋ jru ɛm n’am ow! Ɛtŋ nyamn nyamn fɛŋ b’ow ɛkn’n; agŋ a ek’igŋ’n mpragb a yɛji b’ow ɛkn’n. Wus ec’agŋ eb eb a fɛŋ b’ow anŋ sɔrŋ ɛm in sosiɛm. Ɛɛ, ɛbɛn ow b’ow anŋ! Amɛn!
66001008	Ɛs Kɔtɔkɔ Nyam Abusu Ɛs dad ninɛ: "M’el Nuŋ Ɔb lele Nuŋ Ɛdŋ ab, m’el Nyam a ek’anŋ god’ɛtŋ, anŋ yɛfɛnyna, ke am ow a."
66001009	Ɛm, ɔny lisijim Jan, Jesu ab ec’af okr ɛm, m’am m’ij gbre ɔny ab. S’el Nyam e gbreŋgbi usu a ec’agŋ, s’am usur ɛrm gbre ij ɛm. Wɛl oc im ɛw’m es Patmɔs lekr, aŋke mi dad Nyam ec’odad lele low nɛnyɛmbri nyam ek’ɛy ɔkm Jesu ɛm ab ab.
66001010	Ɛs Kɔtɔkɔ eci lɛgŋ a, Abŋ Lala ow’m af ɛtŋ m’iri lebl tuɔtuɔ nyam ek’am ikŋ’m jam ɛsɛ krɔkr af
66001011	dad ɛsɛ: "Nɔ̀n low yec’a eke am ɛkn a lɛl nyam ɛm, ke óc awŋ Nyamel lɔbŋ a ek’anŋ ɛb amua ɛm a: Efɛs, Simirna, Pɛrgam, Tiatir, Sardɛs, Filadɛlfi lele Laodise ab".
66001012	M’ɛdŋ mɛny eke mi k’ɛkn ɛgŋ a eke am dad’m odad a, ɛtŋ m’ɛkn sika ɛm mun al ob lɔbŋ.
66001013	Mun al ob amua ec’araŋn a, m’ɛkn ob nyam ek’inym es ɛsɛ ɛgŋ af. Li sus mob kpakp ɛtŋ l’ucu ɔhɔny eke wɛl kok sika mij ɛm ɛr ɛm.
66001014	In eci sin nuŋ a ufu pum pum pum ɛsɛ licɛb ufu e suw af, ɛsɛ nyamok af, ɛtŋ in ec’anyamn a am jɛjn ɛsɛ al af.
66001015	In ec’akr a am jɛjn ɛsɛ jawie eke wɛl ɛtŋ ke al ayal af. Ɛtŋ in eci lebl a b’il ɛsɛ okij e mra eke b’ɛlu ab af.
66001016	In e lidr abu ab ɛm, l’ucu mílɛ́l lɔbŋ n’ɔny es, ɛtŋ lab ler ɛm ek’any yony a b’ufu a am ɛy’r ɔkm nɛnym. In ec’any a am jɛjn ɛsɛ lɛgŋ uyu nuŋ e ligbn af.
66001017	Eke m’ɛkn’n a, m’ɛy wus in ec’akr ew a ɛsɛ ek’ɛm m’uw cɛ af. L’oc in eci lidr abu a l’ɛw’m af ɛtŋ li dad ninɛ: "Erŋn k’ɔ́ny’ŋ! M’el Nuŋ Ɔb lele Nuŋ Ɛdŋ ab.
66001018	M’el ɛgŋ a ek’anŋ owr a. M’uw, gbɛkɔ ca m’anŋ owr godo godo fɛŋ eci; ɛtŋ m’ɔny abusu luw lele ɔŋnes baŋn ab af.
66001019	Sica nɔ̀n yec’a ek’ɛkn a, yec’a ek’am ɛy caca ɛm a lele yec’a eke b’ow ɛy ow eci jam ab ab.
66001020	Kin mílɛ́l lɔbŋ a ek’ɛkn ɛm e lidr abu ab ɛm a lele sika ɛm mun al ob lɔbŋ ab ab eci nyandrɛ: mílɛ́l lɔbŋ a el Nyamel lɔbŋ a eci afr ɛrm ɛsɛl a, ɛtŋ kɛniɛ lɔbŋ a el Nyamel lɔbŋ a".
66002001	"Nɔ̀n lɛl awŋ Efɛs e Nyamel a ec’ afr ɛrm ɛs a: 'Kin odad yec’eke ɛgŋ a ek’ɔnym mílɛ́l lɔbŋ ab in e lidr abu ab ɛm, ke am an es sika ɛm mun al ob lɔbŋ a ec’araŋn a am dad:
66002002	M’uw juma fɛŋ eke kok ab any, m’uw ŋ eci sos es atr a lele ŋ eci ɛrm susu ab ab any. M’uw any eke k’ɔtum ɛgŋm ów eŋuŋ ɛsɛl e low ebm; ɛtŋ agŋ a eke bi dad eke ɛl ɛrm ɛsɛl ke elm a, ɔny igbl ɛl ogŋ ɛkn, ɛtŋ ɛkn eke -l’el ayadŋu.
66002003	Ŋ, ɔny ɛrm susu, ij gbre ɛm e nin a sosiɛm ɛtŋ sos ɔwm’ŋ es kaka.
66002004	Gbɛkɔ low a eke m’ɔny ŋ ab a cɛ el: ɔnym erur krɛkrɛ a ek’ɔny ɛm ec’a ij.
66002005	Sica ɔ̀kn lɛgŋ ek’ɛc ab ɛm eci elel eke ɔnyn ɛm ec’erur a, ìtŋn ɛrm ɛm, ke kók ɛsɛ nuŋ ɔb ɛm ec’ab af. Eke itŋnm, mi b’ow m’ow m’ɛŋn’ŋ, ke m’ɔ́ny ŋ eci mun al ob a m’oc es yogŋ a eke ow anŋ a.
66002006	Gbɛkɔ yec’eke akpl ŋ ec’a el: ɛsɛ ɛm af, ifn Nikolayitɛl eci low kok a.
66002007	Ke ɛgŋ yec’eke ɛli ɔru a, íri yec’a eke Abŋ am dad ok Sinyamel a. Ɛgŋ yec’eke b’ow eb any a, mi b’ow m’ɔŋ’n sel ɛŋn eci likŋ a ek’anŋ Nyam ec’egb ɔgm a e liy a l’ij.' "
66002008	"Nɔ̀n lɛl awŋ Simirna e Nyamel a ec’ afr ɛrm ɛs a: 'Kin odad yec’eke ɛgŋ a ek’el Nuŋ Ɔb lele Nuŋ Ɛdŋ ab, ɛgŋ a ek’uw ke ɛwl anŋ owr a am dad:
66002009	M’uw ŋ e gbre lele gbɔr ab any, gbɛkɔ tasi ɛm a, ŋ gbreŋgbi! M’uw sos keskes ek’agŋ a ek’el Jwifɛl ke b’ocr ɛl sosi Nyam ec’agŋ ke elm a bi kokr’ŋ ab any; -l’el Satan eci nuŋ igŋ ɛsɛl.
66002010	B’ow ij gbre, gbɛkɔ k’ùru erŋn. Agn b’ow ot ɔny ɛm ec’agŋ bɛb ok sobel ɛm ɔny eci ɛbm ɛkn eci, ɛtŋ b’ow ijr gbre toŋ sɛgŋ lɛw. Ìj nɛny nyam toŋ luw ɛm, ke m’ɔ́ŋ’ŋ sel ɛŋn e tufɛ a.
66002011	Ke ɛgŋ yec’eke ɛli ɔru a, íri yec’a eke Abŋ am dad ok Sinyamel a. Ɛgŋ eke b’ow eb any a, k’ow ɛknm luw yony ɛm a e low ij.' "
66002012	"Nɔ̀n lɛl awŋ Pɛrgam e Nyamel ec’ afr ɛrm ɛs a: 'Kin odad yec’eke ɛgŋ a ek’ɔnym lab ler ɛm ek’any yony a b’ufu a am dad:
66002013	M’uw usu a ek’ir ab any, yogŋ anake Satan ec’atufu lɛkpn a anŋ a. Ucu ɛm e nin a ɔny es, ɛtŋ walm ɔmn ek’ɔny ɛm ɛm a ɛlum es, toŋ lɛgŋ ab ɛm eke wɛl ibi Antipas a yɛji, ɛm eci daŋku ij ɛs cɛcɛ ɔny ogŋ a, yogŋ a eke Satan ir a.
66002014	Gbɛkɔ m’ɔny abr eke mi k’ɛnym’ŋ: ŋ ogŋ yogŋ, agŋ anŋ eke ucu Balam eci low yɛgm a ɔny es. Balam anake ɔŋ Balak nuŋ ɛm eke k’uk Israɛl ec’ey meb a. L’itr wɛl eke wɛl k’ij mindey eke agŋ ibi kokr egb waw ɔŋ sinyam yadŋ, ke wɛl íj nfaci yɛji.
66002015	Ɛtŋ ɛmɛny, ŋ ogŋ a cɛ, agŋ anŋ eke ucu Nikolayitɛl eci low yɛgm a ɔny es.
66002016	Ow sosiɛm, ìtŋn ɛrm ɛm gɔŋ. Eke itŋnm, ow k’ow ibnm, mi b’ow m’ow ŋ ogŋ yogŋ ɛtŋ mi b’ow m’ogŋ agŋ amua ar, ɛm e lab ler ɛm any yony a eke anŋ’m nɛnym am ɛy’m ɔkm ab ɛm.
66002017	Ke ɛgŋ yec’eke ɛli ɔru a, íri yec’a eke Abŋ am dad ok Sinyamel a. Ɛgŋ yec’a eke b’ow eb any a, mi b’ow m’ɔŋ’n afr eci futufutu eke lɔl es a. Mi b’ow m’ɔŋ’n lebn ufu nyam, ɛtŋ lebn ab af nin owr nyam eke wɛl nɔn a b’ow anŋ. Ɛgŋ kaka k’ow uwm nin na any, ek’ow elm ɛgŋ a cɛ ek’ɛŋn lebn a.' "
66002018	"Nɔ̀n lɛl awŋ Tiatir e Nyamel a ec’ afr ɛrm ɛs a. 'Kin odad yec’eke Nyam Jim a ek’anyamn ɛm am jɛjn ɛsɛ al af, ke akr yɛji am jɛjn ɛsɛ jawie eke wɛl ɛtŋ af a, am dad:
66002019	M’uw ŋ e sijuma a, ŋ ec’erur a, ŋ ec’ɔmn a, ŋ e juma a eke bi kok ɔŋ agŋ a lele ŋ ec’ɛrm susu ab ab any. Ɛtŋ sica m’uw any eke jam aŋa, ŋ e juma a eke am kok a ɛny akm krɛkrɛ ec’a.
66002020	Gbɛkɔ m’ɔny abr nyam eke mi k’ɛnym’ŋ: am yɛb Jesabɛl, yɔw na eke am dad eke Nyam ec’odad in am dad, ke am irmn ɛm e juma kok ɛsɛl, yɛgm ɛl eke -li k’ij nfaci, ke -l’ij mindey eke wɛl wawr egb ɔŋ sinyam yadŋ a.
66002021	M’ok’r sɛgŋ es eke li k’itŋn ɛrm ɛm, kɔ l’erurm eke li k’igŋ in eci nfaci ij na l’ɛlu es.
66002022	Ow sosiɛm a, mi b’ow m’ɛrum’n es gbre ij ec’ob ɛrur ob af, ɛtŋ eke agŋ a ek’ij nfaci in ab a itŋnm ɛrm ɛm a, -li b’ow -l’ij gbre nɔnɔ ɛsɛ ow af.
66002023	Mi b’ow m’ibi in ec’agŋ a yɛji, ɛtŋ Sinyamel a fɛŋ b’ow uw any eke m’el ɛgŋ a ek’uw agŋ e tutr lele ɛl ec’erur ab a any a. Ɛtŋ mi b’ow m’ɔŋ ɔny ɛm ec’ɛgŋ nyam nyam yec’a eke li kok a ec’ow ek’it a.
66002024	Sica ɔny Tiatir e Nyamel ab ɛm ec’agŋ likpr a, ɔny eke ɛgŋmn ucumn low yɛgm yadŋ na ɔnymn es, ɔlmn eke k’uwr yec’a eke -l’ɛsŋn Satan eci low any uw eke lɔl es ab any a, m’uyulm ɔny low ɛjeci kaka fɛŋ ij.
66002025	Gbɛkɔ yec’a ek’ɛŋan a, ùcur ɔnyn es toŋ ke m’ánŋ m’ow.
66002026	-
66002028	Agŋ a eke b’ow kok ɛm ec’erur a toŋ ók nuŋ a, ɛl anake -li b’ow -l’eb any a. Mi b’ow m’ɔŋ ɛl abusu a eke m’eb ɛm Ɛs ogŋ a. Mi b’ow m’ɔŋ ɛl -n’ɔny abusu ɛbr ɛbr fɛŋ af. -Li b’ow -l’ɛw wɛl es lɛc ɛm ɛtŋ -li b’ow -li bɔbm wɛl es ɛsɛ elel eke wɛl bi bɔbm ereŋ es ab af. Ɛmɛny mi b’ow m’ɔŋ ɛl ibribr eci lɛ́l a yɛji.
66002029	Ke ɛgŋ yec’eke ɛli ɔru a, íri yec’a ek’Abŋ am dad ok Sinyamel a.' "
66003001	"Nɔ̀n lɛl awŋ Sard e Nyamel a ec’ afr ɛrm ɛs a: 'Kin odad yec’eke ɛgŋ a ek’ɔnym Nyam ec’abŋ lɔbŋ a lele mílɛ́l lɔbŋ ab ab a am dad: M’uw juma fɛŋ eke kok ab any. Agŋ bi tutr eke anŋ owr, kɔ tasi ɛm a, uw!
66003002	Ùfŋm es! Ke yec’a eke anŋ’ŋ ke k’uwm a, ɔ́ŋ’n n’anŋ kikri gbuŋ ke l’úw nimum nimum. M’ɛkn eke ŋ ec’ów a bɛbmnm tasi, ɛm e Nyam a ec’a ek’am erur ab ab.
66003003	Ɔ̀kn yec’a eke iri ke eb a, ùcu ɔny es ke ítŋn ɛrm ɛm. Eke ufŋam es, mi b’ow m’ow kpru ɛm ɛsɛ ulu af m’oc’ŋ, ɛtŋ k’ow uwm wanci ab af eke mi b’ow m’ow ab any.
66003004	Gbɛkɔ Sard yogŋ, ɔny ɛm ec’agŋ nyam nyam ibarm ɛl eci mob sus ɛm a. Agŋ amua b’ow anŋ mob efu ɛm ɛc ɛm ab, aŋke -l’it.
66003005	Ɛbɛn eke agŋ a eke b’ow eb any a b’ow sus mob efu ana. Mi k’ow mi tɛtŋm ɛl ec’en ab es sel ɛŋn e lɛl ab ɛm, ɛtŋ ɛm Ɛs lel in ec’afr ɛrm ɛsɛl ab ab ec’any af, mi b’ow mi dad eke agŋ amua el ɛm eci.
66003006	Ke ɛgŋ yec’eke ɛli ɔru a, íri yec’a eke Abŋ am dad ok Sinyamel a.' "
66003007	"Nɔ̀n lɛl awŋ Filadɛlfi e Nyamel a ec’ afr ɛrm ɛs a: 'Kin odad yec’eke ɛgŋ a ek’el lala lele low nawrɛ ab a, ɛgŋ a eke ɔnym ɛb ebu David eci safuɛ ab ab, bi fig ke ɛgŋ kaka ɔ́tum ablm, b’abl ke ɛgŋ kaka ɔ́tum figm a am dad:
66003008	M’uw juma fɛŋ eke kok ab any; mi fig lisany nyam m’ɛw’ŋ es any af eke ɛgŋ kaka k’ɔtum ablm. Lɛc tɛl cɛ ɔny, gbɛkɔ ucu ɛm ec’odad a ɔny es ɛtŋ dadm eke uwm im any.
66003009	Kin low eke mi b’ow mi kok Jwifɛl ek’el Satan ec’ogog ec’agŋ a eke b’ocr ɛl sosi Nyam ec’agŋ, ke ow b’el yadŋ a: mi b’ow m’ɔny ɛl lɛc ɛm -l’ok ɔwrɔkp wus ŋ ec’any af, ɛtŋ -li b’ow -l’uw any eke mi b’erur’ŋ.
66003010	Eke ɔsu ol a eke m’ɔŋ’ŋ eke k’usur ɛrm a, ɛm yɛji mi b’ow m’ɔsu’ŋ gbre eci lɛgŋ a eke b’ow ow wus nimum af ɛbm wus ec’agŋ a fɛŋ a.
66003011	Ow k’ow ibnm eke mi b’ow m’ow. Ow sosiɛm, yec’a ek’ɔny a, ùcu ɔny es kikri yec’ɛtŋ ke ɛgŋ kaka k’ébm ŋ ec’any eb e tufɛ a.
66003012	Agŋ a eke b’ow eb any a, mi b’ow m’ɔsŋm ɛl es ɛm Ɛs eci Nyamel ab ɛm ɛsɛ êl ec’akr ab af, ɛtŋ -li k’ow -l’okmn ɔkm ij. Mi b’ow mi nɔn ɛm e Nyam a eci nin a lele in ec’ɛb a eci nin ab ab agŋ amua eke ɛŋn any ab af. Ɛb a, in l’el Jerusalɛm owr a eke b’ow anŋ afr, ɛm e Nyam a ogŋ us es a. Mi b’ow mi nɔn nin owr a eke m’ɛŋn a yɛji ɛl af.
66003013	Ke ɛgŋ yec’eke ɛli ɔru a, íri yec’a ek’Abŋ am dad ok Sinyamel a.' "
66003014	"Nɔ̀n lɛl awŋ Laodise ec’ afr ɛrm ɛs a: 'M’el ɛgŋ a eke wɛl b’ɛsŋ Amɛn, ɛgŋ a ek’el daŋku ij ɛs cɛcɛ lele low nyim nyim ab a, ɛgŋ a eke anŋ ów fɛŋ eke Nyam kok a e nuŋ ɔb ɛm a. Kin ɛm eci odad a:
66003015	M’uw juma fɛŋ eke kok ab any, ɛtŋ m’ɛkn eke ɛwm dra ɛtŋ ɛmɛny ɛwm gbagba yɛji. Blel ɔtu el ów yony ab ɛm e nyam yɛji, ow ɛ́w afanma.
66003016	Kɔ sica ek’el dede, ke elm dra oglog gbagba a, mi b’ow m’ɛgbl m’ɛlu’ŋ es.
66003017	Ŋ bi dad ɛsɛ: m’ɔny os nɔnɔ, m’ɔnym low kaka ec’es abur. Kɔ tasi ɛm a, ŋ uwm any eke el gbre ɛs, ɔny sɔrŋ nɔnɔ, el gbɔru, el any eflu lele sos ɔfr ɛs ab.
66003018	Ow sosiɛm a, kin ów eke m’am ɔm’ŋ: òw ɛm ogŋ a, ɔ̀l sika eke al ɛlu ow eci sayl a ɔkm a, ke él gbreŋgbi. Òw ɔl mob sus ɛm efu sus, yec’ɛtŋ ke k’ánm sos ɔfr ɛ́s ɔnym’ŋ. Òw ɔl sɛkp ok ŋ ec’anyamn ab ɛm, ke ɛ́kn es.
66003019	Agŋ a fɛŋ eke mi b’erur a, mi b’ɛnym ɛl abr ɛtŋ mi b’ɛw low m’ɔŋ ɛl. Ɛ̀lu lɛc ij ɔkm ke ítŋn ɛrm ɛm.
66003020	Sica m’inym es lisany ɛtŋ m’am icm abu. Eke ɛgŋ nyam iri’m lebl ɛtŋ fig’m lisany a, mi b’ow m’ɛy’r akŋ, mi b’ow m’us abu in ab ɛtŋ in yɛji li b’ow l’us abu ɛm ab.
66003021	Agŋ a eke b’ow eb any a, mi b’ow m’ɔŋ ɛl abusu -li sig es ɛm ab, ɛm eci atufu lɛkpn ab af, ɛsɛ elel eke ɛm yɛji eke m’eb any a, ɛm Ɛs ɔŋ’m abusu mi sig es in ab, in eci atufu lɛkpn af ab af.
66003022	Ke ɛgŋ yec’ek’ɛli ɔru a, íri yec’a ek’Abŋ am dad ok Sinyamel a.' "
66004001	Ɛmɛny ow e jam a, m’ɛkn low ɛjeci. Afr, m’ɛkn lisany nyam eke fig, ɛtŋ lebl a ek’anŋ ɛsɛ krɔkr eci lebl af ke m’ikŋ anym m’iri a, dad’m ninɛ: "Ùyu af aŋa, ke mi yɛ́gm’ŋ ow e jam ec’ów eke b’ow ow a."
66004002	Kpɛkŋ Abŋ oc’m ɛtŋ afr yogŋ, m’ɛkn atufu lɛkpn nyam ek’ɛgŋ nyam sig es af.
66004003	Ɛgŋ a eke sig es af a eci jɛjn a am ot mebn sɔbɔ ɛrŋ ɛrŋ es ɛsɛ jasp lele sarduan ab af. Nyamgodi eke am jɛjn ɛsɛ lebn emerod af a iwr ɛlul atufu lɛkpn ab ɛm.
66004004	Atufu lɛkpn likŋ lele yar ab did iwr ɛlul atufu lɛkpn ligbɛl ab ɛm, ɛtŋ agŋ ekpekp likŋ lele yar ab sig es af. -Li sus mob efu ɛtŋ -l’us sika tufɛ.
66004005	Afr eci ŋɛŋn lele nyamgbrany ab ab am anŋ atufu lɛkpn ab ɛm ok ɔkm. Mrabri lɔbŋ eke wɛl gigŋ a am iri any af yogŋ. Mrabri lɔbŋ a el Nyam ec’abŋ lɔbŋ a.
66004006	Atufu lɛkpn a ec’any af a, okij ek’ayl toŋ am ɛkan es ke ot lebn ufu pum pum es anŋ. Araŋn yogŋ, mindey yar eke ɛl ec’anym lele jam ab a el anyamn ɔfr a, iwr did ɛlul atufu lɛkpn ab ɛm.
66004007	Krɛkrɛ eci ndey a anŋ ɛsɛ kukuma af, yony ɛm ec’a anŋ ɛsɛ id liy af, nyahan ɛm ec’a ɛli any ɛsɛ ɛgŋ ec’ab af, ɛtŋ yar ɛm ec’a anŋ ɛsɛ káká ek’igb nyɛnyn ɔw es af.
66004008	Mindey yar amua e nyam nyam ɛli ɔw nɔhɔn, ɛtŋ -l’ɛli anyamn eb ɛl ɔw a nimum, ew lele af ab. Ɛtŋ ncok lele lɛgŋ owr ab nɛny b’anŋ ɛl ɛm -n’am dad -l’ɛsɛ: "Lala, lala, lala el Ɛs Kɔtɔkɔ Nyam Abusu Ɛs eci, in eke n’anŋ god’ɛtŋ, n’anŋ yɛfɛnyna ke n’am ow a eci."
66004009	-
66004010	Ɛgŋ a ek’anŋ owr sɛgŋ fɛŋ eci ke sig es atufu lɛkpn ab af a, mindey yar a bi kɔklm’n, b’usr’r sos ɛtŋ b’ɔŋ’n bia. Ɛtŋ sakp sakp fɛŋ eke -li bi kɔklm ow a, agŋ ekpekp likŋ lele yar ab ab a b’ok ɔwrɔkp wus ɛgŋ a eke sig es atufu lɛkpn ab af a ec’any af. -Li b’igŋ ɛgŋ a ek’anŋ owr sɛgŋ fɛŋ ec’a nuŋ. -Li b’ot ɛl eci sika tufɛ a -li wɔwl atufu lɛkpn a ec’any af yogŋ ke -n’am dad -l’ɛsɛ:
66004011	"O, Ɛs Kɔtɔkɔ, ɛy e Nyam, it eke k’ɛŋn anygbɛl, es susm lel abusu ab, aŋke ŋ kok ob fɛŋ ɛtŋ ŋ ec’erur ɛm ob fɛŋ anŋ owr ɛtŋ b’ok sel."
66005001	Sica m’ɛkn lɛl nyam eke wɛl ar es ke anŋ ɛgŋ a eke sig es atufu lɛkpn ab af a e lidr abu ab ɛm. Wɛl nɔn lɛl a any lele jam ab, ɛtŋ wɛl ɔnyn nɛnyɛmbri ab es, es ɔnyan ob lɔbŋ ab.
66005002	Ɛtŋ m’ɛkn afr ɛrm ɛsɛl ab ɛm e lɛc ɛs nyam eke am ɔg lebl tuɔtuɔ ɛm ɛsɛ: "Bwo ec’ɛgŋ it eke ki bɔbm es ɔnyan ob amua es ke fíg lɛl na ee?"
66005003	Ke ow el afr, wus af aŋa lele wus ew ab, ɛgŋ kaka anm eke k’ɔtu fig lɛl a bake lɛr ow e lokm a.
66005004	Ow ɔŋ m’ikŋ ɔŋn nɔnɔ eke ɛgŋ kaka k’anm itm eke ki fig lɛl a bake ɔtu lɛr ow e lokm a.
66005005	Gbɛkɔ agŋ ekpekp ab ɛm e nyam dad’m ninɛ: "K’ìkŋ ɔŋn! Kin Juda ec’eb ab ɛm e kukuma a, ɛb ebu David eci lilaw a eb any, li b’ow li bɔbm es ɔnyan ob lɔbŋ ab es ke li fíg lɛl a."
66005006	Sica ɛmɛny m’ɛkn atufu lɛkpn a, mindey yar a lele agŋ ekpekp ab ab, ɛtŋ m’ɛkn licɛbli nyam eke wɛl ibi egb waw eci, ke inym es ɛl eci araŋn. L’ɛli ɔcɔwr lɔbŋ lele anyamn lɔbŋ ab. Anyamn lɔbŋ a el abŋ lɔbŋ a eke Nyam ɛrm ow wus nimum af a.
66005007	Licɛbli a ɛri im ɛtŋ oc lɛl a ɛgŋ a eke sig es atufu lɛkpn ab af a eci lidr abu ab ɛm.
66005008	Kpɛkŋ mindey yar a lele agŋ ekpekp likŋ lele yar ab ab ok ɔwrɔkp wus licɛbli a ec’any af. Ɛl ɛm ec’ɛgŋ ɛgŋ fɛŋ ɔnym saŋgo nyam ab lele sika ɛm kpɔk eke ogŋ iy ɛm gbɔŋ ab, ke el agŋ lala a eci nyam ŋɔŋn a.
66005009	-N’am ɛgŋ ɛj owr nyam: "Ŋ cɛ it eke k’oc lɛl a ke bɔ́bm es ɔnyan ob lɔbŋ ab es, aŋke wɛl ibi’ŋ oc’ŋ wawr ŋ egb ɛtŋ ow ɛm a, eb eb fɛŋ ɛm, ɛbr ɛbr fɛŋ ɛm, agŋ agŋ fɛŋ ɛm lele ɛb ɛb fɛŋ ɛm ab, ɛwl sɔg agŋ ɔŋ Nyam.
66005010	Kok ɛl -l’el gbreŋgbi usu a ec’agŋ, -l’el egb waw ɛsɛl eke ki kok juma ɛy e Nyam a ec’any af, ɛtŋ -li b’ow -l’ɛw wus na nimum es."
66005011	Sica ɛmɛny mi lɛr ɛtŋ m’am iri afr ɛrm ɛsɛl nɔnɔ gbɛl e lebl. -N’ɛny nɔnɔ ligbɛl, -l’iwr atufu lɛkpn a, mindey yar a lele agŋ ekpekp yar ab ab -l’ɛlul ɛm.
66005012	-N’am ɛgŋ ɛj lebl gege ɛm -l’ɛsɛ: "Licɛbli a eke wɛl wawr egb a cɛ it eke k’ɛŋn abusu, ob ɔny, sɛwr lele lɛc ab; es susm, anygbɛl lele kɔklm ab!"
66005013	Ɛtŋ ɛmɛny m’iri eke ob fɛŋ eke Nyam kok anŋ afr, wus af aŋa, wus ew lele okij ɛm ab a, ob fɛŋ eke anŋ owr a am ɛgŋ ɛj dad ɛsɛ: "Sɛgŋ fɛŋ, kɔklm, anygbɛl lele abusu ab él ɛgŋ a eke sig es atufu lɛkpn ab af a lele licɛbli ab ab eci!"
66005014	Ɛtŋ mindey yar a am ɛlu 'Amɛn!' Ɛtŋ agŋ ekpekp a am ok ɔwrɔkp wus igŋ Nyam lele licɛbli ab ab nuŋ.
66006001	Ow e jam a, m’ɛkn licɛbli a ɔny es ɔnyan ob lɔbŋ a eci krɛkrɛ a ɔb es, ɛtŋ m’iri mindey yar ab ɛm e nyam barm lebl ek’anŋ ɛsɛ nyamgbrany ec’ikŋ ab af ninɛ: "Òw!"
66006002	Mi bi lɛr a, m’ɛkn gbaŋkɔ ufu nyam. Ɛgŋ a eke uyu af a ɔnym bin ab, ɛtŋ wɛl ɔŋ’n any eb e tufɛ. L’ikŋ anym l’eb any ɛtŋ ɛmɛny n’aam any eb eci.
66006003	Eke licɛbli a bɔbm yony ɛm eci es ɔnyan ob ab es a, m’iri mindey yar ab ɛm e yony ɛm ec’a eke am dad ɛsɛ: "Òw!"
66006004	Ɛtŋ gbaŋkɔ ɛjeci nyam ɛy ɔkm. L’ebl es ɛsɛ al af. Ɛgŋ a eke uyu af a ɛŋn abusu eke k’ɔny ɛrm es ɛy oc es wus na af, yec’ɛtŋ ke ow ɔ́ŋ agŋ ibirir ɛl ɔfr. Ɛtŋ wɛl ɔŋ’n lab ler ɛm ligbɛl nyam.
66006005	Eke licɛbli a bɔbm nyahan ɛm eci es ɔnyan ob ab es a, m’iri mindey yar a e nyahan ɛm ec’a eke am dad ɛsɛ: "Òw!" Mi bi lɛr ɛtŋ m’ɛkn gbaŋkɔ ibr nyam. Ɛgŋ a eke uyu af a ɔnym toy ab.
66006006	M’iri ob nyam am ikŋ ɛsɛ lebl nyam ek’anŋ mindey yar a ec’araŋn af, ɛtŋ am dad ɛsɛ: "Ɛ̀wŋn ble kilo nyam lɛgŋ nyam e juma kok e labm sɔg eci; ke ɛ́wŋn ɔrj gbɛ kilo nyahan lɛgŋ nyam e juma kok e labm sɔg eci. Gbɛkɔ Lek, k’ìtŋn oliv e mun a lele viny e mar ab ab gbɛ abu."
66006007	Eke licɛbli a bɔbm yar ɛm eci es ɔnyan ob ab es a, m’iri mindey yar ab ɛm e yar ɛm ec’a eke am dad ɛsɛ: "Òw!"
66006008	Mi bi lɛr ɛtŋ m’ɛkn gbaŋkɔ nyam ek’ɛw mufu mufu. Ɛgŋ a eke uyu af a, wɛl b’ɛsŋ’n Luw, ɛtŋ ɔŋnes baŋn am us’r jam. Wɛl ɔŋ ɛl abusu wus ec’ɔy yar ab ɛm e nyam ɛm ec’agŋ ab af, eke -li k’ibi wɛl ar ogŋ ɛm, lek owi ɛm, ɔl ɛrŋ ɛrŋ ɛm lele mindey eŋuŋ ɛm ab.
66006009	Eke licɛbli a bɔbm yen ɛm eci es ɔnyan ob ab es a, m’ɛkn egb waw usu a ec’ew a, agŋ agŋ eke wɛl ibi a eci liy a. Wɛl ibi ɛl nɛny nyam eke -l’ijr Nyam odad eci lele daŋku eke -l’ijr ow ec’ab ab sosiɛm.
66006010	-N’am ɔg lɛc ɛm -li dad -l’ɛsɛ: "Es Ɛw Ɛs Lala, Es Ɛw Ɛs Nawrɛ, kɔ toŋ ba bogŋ lɛgŋ iy b’ow jɛj wus ec’agŋ a e low ok, íbrm ɛl ɛy e luw a eci low ee?"
66006011	Sica wɛl ɔŋ ɛgŋ nyam nyam mob sus ɛm ufu, ɛtŋ wɛl dad ɛl eke ɛmɛny -li k’eku sɛgŋ tɛl, toŋ bake wɛl íbi ɛl lisijimɛl a eke am kok Ɛs Kɔtɔkɔ e juma a ɛsɛ elel eke wɛl ibi ɛl ab af a, ów yibr ɛl.
66006012	Ɛtŋ m’ɛkn licɛbli a eke am bɔbm nɔhɔn ɛm ec’es ɔnyan ob ab es a, ɛtŋ kpɛkŋ wus umu lɛc ɛm; ligbn ibr pri pri pri ɛsɛ niŋn mob af, ɛtŋ awl ebl es kondoŋ ɛsɛ mebl af.
66006013	Mílɛ́l anŋ afr am ok wus ɛsɛ babm ikŋ ec’ey a eke k’eblm, ke lɛf tuɔtuɔ b’ɛlu ɔny ok wus ab af.
66006014	Afr am oc es ɛsɛ ajraŋka eke wɛl b’ɔny ar es ab af; ɛtŋ mafɛny a lele silekr ab ab fɛŋ am ŋgboŋ ɛl e susu susu a.
66006015	Ow ɔŋ ɛtŋ wus ec’ɛ́b ebu, agŋ any ɛsɛl, ar ogŋ ɛsɛl ɛm ec’agŋ ɛgbɛl, egbreŋgbi, abusu ɔny ɛsɛl, agŋ ɛjec’a fɛŋ ek’el madu oglog agŋ ewi a, im lɔl es mafɛny ɔmu ɛm lele mób ɛm ab.
66006016	-N’am dad mafɛny a lele mób ab ab -l’ɛsɛ: "Òkr ɛy af ke lɔ́ɔl ɛy es ɛgŋ a eke sig es atufu lɛkpn ab af a ec’any a e lís, ke ɔ́ny kpabr ɛy es licɛbli a ec’ɛrm bebl a e lís,
66006017	aŋke ɛl ec’ɛrm bebl a e lɛgŋ ligbɛl a ow ŋ̂. Sica bwo ec’ɛgŋ b’ow ɔtu anŋ owr ab ee?"
66007001	Sica ow e jam a, m’ɛkn afr ɛrm ɛsɛl yar ek’inym es wus eci ɔy yar ab ɛm. -N’ɔny ɔy yar a e lɛf a eke b’ɛlu wus na af ab es, yec’ɛtŋ ke lɛf kaka k’ɛ́lum wus na af, okij af lele ekŋ ɛm ab.
66007002	Ɛtŋ m’ɛkn afr ɛrm ɛs ɛjeci nyam ɛy ɔkm yogŋ a eke ligbn b’igb a. N’ɔnym Nyam ek’anŋ owr eci ob a eke b’oc ɛwr ɛgŋ mɛny ab ab. Li barm lebl tuɔtuɔ l’ɛsŋ afr ɛrm ɛsɛl yar a eke ɛŋn abusu eke ki ŋuŋn wus lel okij ab a ninɛ:
66007003	"Èkur yɛ! Kì kokr wus, okij lele ekŋ ab low ŋuŋ kaka. Ow it eke si k’ikŋ anym s’ɛw mɛny ɛwr nyam ɛy e Nyam a eci juma kok ɛsɛl a ec’anyafr a."
66007004	Ɛtŋ m’iri agŋ a eke wɛl ɛwr mɛny anyafr a e nɛny a. -L’ij agŋ fandi ekŋ lɔbŋ, agŋ miy yar. Ow ow el Israɛl ec’eb eb a fɛŋ ec’agŋ a:
66007005	Juda ec’eb ab ɛm agŋ fandi lɛw yony, Rubɛn ec’ab ɛm fandi lɛw yony, Gad ec’ab ɛm fandi lɛw yony,
66007006	Asɛr ec’ab ɛm fandi lɛw yony, Nɛftali ec’ab ɛm fandi lɛw yony, Manase ec’ab ɛm fandi lɛw yony,
66007007	Simeɔn ec’ab ɛm fandi lɛw yony, Levi ec’ab ɛm fandi lɛw yony, Isakar ec’ab ɛm fandi lɛw yony,
66007008	Zabulɔn ec’ab ɛm fandi lɛw yony, Josɛf ec’ab ɛm fandi lɛw yony, Bɛnjamɛ ec’ab ɛm fandi lɛw yony. Ɛl fɛŋ, -n’ɛŋn Nyam e mɛny ɛwr a.
66007009	Ow e jam a, mi bi lɛr ɛtŋ ɛmɛny m’ɛkn agŋ nɔnɔ gbɛl eke ɛgŋ kaka k’ɔtum awlm. Ow el ɛb ɛb fɛŋ, eb eb fɛŋ, agŋ agŋ fɛŋ lele ɛbr ɛbr fɛŋ ab ec’agŋ. -N’inym es atufu lɛkpn a lele licɛbli ab ab ec’any af, -li sus mob efu ɛtŋ arakp anŋ ɛl abu ɛm.
66007010	-N’am ɔg lɛc ɛm -l’ɛsɛ: "Ɛy e sel ɛŋn a, ɛy e Nyam a eke sig es atufu lɛkpn af a lele licɛbli ab ab ogŋ ow b’anŋ ow!"
66007011	Afr ɛrm ɛsɛl a fɛŋ iwr did ɛlul atufu lɛkpn a, agŋ ekpekp a lele mindey yar ab ab ɛm. -N’am ok ɔwrɔkp wus atufu lɛkpn a ec’any af ɛtŋ -n’am igŋ Nyam nuŋ -li dad -l’ɛsɛ:
66007012	"Nawrɛ! Kɔklm, anygbɛl, sɛwr, bia ɛlu lele sos usr ab, abusu ɔny lele lɛc ab él ɛy e Nyam a eci sɛgŋ fɛŋ! Amɛn."
66007013	Agŋ ekpekp ab ɛm e nyam ibrm im ninɛ: "Bwo ɛl el agŋ amua eke sus mob efu a, ɛtŋ bogŋ -n’anŋ l’ow ee?"
66007014	M’ɔdu m’eb mi dad’r m’ɛsɛ: "Ɛgŋ gbɛl, ŋ anake uw any a." Ɛtŋ l’ɔdu l’eb li dad’m ninɛ: "Amua, agŋ a eke ɛcr gbre ijr ligbɛl ab ɛm ab ana. -Li yɔyɔg ɛl e mob sus ɛm ab es licɛbli a e mebl ab ɛm, ɛtŋ ow ɔŋ mob sus ɛm a ufu pum pum pum.
66007015	Na sosiɛm anake -li b’inym es Nyam ec’atufu lɛkpn a ec’any af, ke ncok lele lɛgŋ owr ab -li b’igŋ ow nuŋ ow eci nuŋ igŋ usu a. Ɛgŋ a eke sig es atufu lɛkpn ab af a b’ow ot ok ɛl in eci gbad êl ab ɛm ke ɔ́su ɛl.
66007016	Namn lele mij amn ab k’ow ɔnym ɛl ij, ɛtŋ ligbn lele elubu ab yɛji k’ow ɔnynm ɛl ij.
66007017	Nawrɛ, aŋke licɛbli a ek’inym es atufu lɛkpn a e saw a, b’ow el ɛl e nyimn ɛs, ot im ɛl mij ewl mij eke b’ɔŋ ɛgŋ sel a e saw, ke Nyam tɛ́tŋ ɛl e mikŋ ab es."
66008001	Eke licɛbli a bɔbm lɔbŋ ɛm eci es ɔnyan ob ab es a, afr, usu a irm es tiŋ toŋ ow ɔtu ek’ij wanci ikpr mum.
66008002	Ɛtŋ m’ɛkn afr ɛrm ɛsɛl lɔbŋ a eke b’anŋ Nyam ec’any af a; wɛl ɔŋ ɛl krɔkr lɔbŋ.
66008003	M’ɛkn afr ɛrm ɛs ɛjeci nyam ek’ow inym es egb waw usu a; n’ɔnym ogŋ ofŋn ob sika ɛm ab. Ɛtŋ wɛl ɔŋ’n ogŋ nɔnɔ eke li k’oc, ke Nyam ec’agŋ lala a e nyam ŋɔŋn ab ab li kokr egb waw sika ɛm egb waw usu a eke anŋ atufu lɛkpn a ec’any af a.
66008004	Afr ɛrm ɛs a ec’abu ɛm a, ogŋ a e mregbn a eke wuwlm Nyam ec’agŋ lala a e sinyam ŋɔŋn ab ab a am il Nyam ec’any af.
66008005	Ɛtŋ afr ɛrm ɛs a oc ogŋ ofŋn ob a, eb egb waw usu a ec’al a ok ɛm ɛtŋ oc ɔwl wus. Ɛtŋ kpɛkŋ nyamgbrany am babarm, afr am ŋɛŋn ɛtŋ wus am umu.
66008006	Afr ɛrm ɛsɛl lɔbŋ a eke ɔnym krɔkr lɔbŋ ab ab a am bɛbm sos eke k’afl krɔkr a.
66008007	Krɛkrɛ ec’a afl in e krɔkr a. Nyamok lele al eke wuwlm mebl ab a am ok wus. Wus ec’og nyahan e nyam, ekŋ eke wɛl ok sakp nyahan eci akp nyam lele suw owr fɛŋ ab eb al iri ok es.
66008008	Yony ɛm ec’a afl in e krɔkr a. Ob ek’anŋ ɛsɛ lafɛny ligbɛl nyam ek’am iri al af ɛy okij ɛm; ɛtŋ okij ec’og nyahan a e nyam itŋn el mebl.
66008009	Mindey ek’anŋ okij ɛm a eci sakp nyahan eci akp nyam uw, ɛtŋ simijɛtŋ eci sakp nyahan eci akp nyam uŋ.
66008010	Nyahan ɛm ec’a afl in e krɔkr a. Lɛ́l ligbɛl nyam ek’am iri al ɛsɛ mrabri af a anŋ afr ɛy wus. L’ɛy simij ewl mij a ec’ogog nyahan e nyam ɛm lele mij eŋ af ab.
66008011	Lɛ́l a e nin el 'Lolo'. Simij ogog nyahan e nyam itŋn am lol, ɛtŋ agŋ nɔnɔ a eke ɛgŋ mij a am uw, aŋke ow am lol nɔnɔ.
66008012	Sica yar ɛm ec’a afl in e krɔkr a. Wɛl iyr ligbn ec’ogog nyahan a e nyam a, awl yɛji ec’ogog nyahan a e nyam a lele mílɛ́l eci sakp nyahan eci akp nyam ab ab ob; ɛtŋ ow ɔŋ ɛl eci afŋ a e nyahan ɛm irm es. Lɛgŋ owr e nyahan ɛm a lele ncok eci nyahan ɛm ab ab irmn ɛl ec’usuayl a.
66008013	Ɛmɛny mi bi lɛr ɛtŋ m’ɛkn káká nyam eke igb im afr kpoŋ ɛm a ke am ɛlu lebl tuɔtuɔ dad ɛsɛ: "Musue! Musue! Musue b’ow el wus ec’agŋ eci, lɛgŋ a eke afr ɛrm ɛsɛl nyahan a ek’anŋ a b’ow afl ɛl e krɔkr a!"
66009001	Sica yen ɛm ec’ afr ɛrm ɛs a afl in e krɔkr a, ɛtŋ m’ɛkn lɛ́l nyam ek’anŋ afr ɛy wus, ke wɛl oc nɔmu croŋ gbɛl a e safuɛ a ɛlu abu ɛm.
66009002	Lɛ́l a fig nɔmu croŋ gbɛl a ɛtŋ mregbn eke otarir es al gbɛl e mregbn ab am uyu ok ɔkm. Mregbn a ek’am ok ɔkm a ibar ligbn lele lɛf ab.
66009003	Ɛtŋ mregbn ab ɛm, tɛtɛ gbaŋgban anŋ ok ɔkm eb es wus na nimum af; ɛtŋ -n’ɛŋn abusu eke anŋ ɛsɛ sibɔban ec’ab af.
66009004	Wɛl ɛdŋn ɛl eke -li ki ŋuŋnmn suw, ekŋ lele ob ɛjeci eke ɛli wus af ab. Gbɛkɔ abusu ɛru ɛl es eke -li k’ijr agŋ a eke Nyam e mɛny ɛwr anm anyafr a gbɛ gbre.
66009005	Ɛtŋ agŋ amua e gbre ijr a eke -n’ɛŋan ow ec’abusu a yɛji elm wɛl ec’ibi eci, kɔ ke -l’ijr wɛl gbre nɔnɔ toŋ ow íj awl yen. Ke gbre ijr a e dudu a ánŋ ɛsɛ bɔban ec’ɛgŋ eke b’akŋ a e dudu ab af.
66009006	Ɛtŋ awl yen ab ɛm, agŋ b’ow ɔl luw es, kɔ -li k’ow -n’ɛŋnmn ow; -li b’ow -l’erur eke -li k’uw, kɔ luw k’ow owrm ɛl.
66009007	Tɛtɛ gbaŋgban amua anŋ ɛsɛ sigbaŋkɔ eke wɛl bɛbm sos ar ogŋ ec’af; ɛl e nuŋ ab af, wɛl b’ɛkn mob ek’anŋ ɛsɛ sika tufɛ af, ɛtŋ ɛl e many a anŋ ɛsɛ agŋ e many af.
66009008	Ɛl e sin nuŋ a anŋ ɛsɛ ɔyɔw ec’ab af, ɛtŋ ɛl ec’an nɛnym a anŋ ɛsɛ sikukuma ec’ab af.
66009009	Ɛl ec’ɛrmni a anŋ ɛsɛ erkpo lowi ɛm af, ɛtŋ ɛl ec’ɔw a ec’ikŋ a anŋ ɛsɛ ar ogŋn eci mɛtŋ a eke wɛl b’ot cucur sigbaŋkɔ nɔnɔ im ar ogŋ ɛm ab af.
66009010	Tɛtɛ gbaŋgban amua ɛli ewl eke mbe anŋ ɛm ɛsɛ sibɔban ec’ab af. Ɛtŋ ɛl ec’ewl amua ab anake -li b’ow -li kok agŋ ów eŋuŋ toŋ ke ow íj awl yen a.
66009011	Ɛl ec’es ɛw ɛs a el nɔmu croŋ gbɛl a ec’afr ɛrm ɛs a. Ebre ɛm a wɛl b’ɛsŋ’n 'Abadɔn', ɛtŋ Grɛk ɛm a wɛl b’ɛsŋ’n 'Apoliɔn' (ek’el nyandrɛ ɛm 'Ŋuŋn Ɛs').
66009012	Sica krɛkrɛ ec’abu ɛyr na ɛc ŋ̂. Gbɛkɔ ow e jam a, ɛmɛny abu ɛyr yony anŋ eke b’ow ow.
66009013	Ɛtŋ nɔhɔn ɛm ec’ afr ɛrm ɛs a afl in e krɔkr a. Egb waw usu a ek’el sika ɛm ke anŋ Nyam ec’any af a ec’ɔy yar ab ɛm, m’iri lebl nyam ek’am ikŋ ow.
66009014	Lebl a dad nɔhɔn ɛm ec’afr ɛrm ɛs a eke ɔnym krɔkr ab ab a ninɛ: "Mɔ̀mu afr ɛrm ɛsɛl yar a eke anŋ ŋgbraka ɛm, mij gbɛl a eke wɛl b’ɛsŋ Efrat a e saw ab es."
66009015	Wɛl mɔmu afr ɛrm ɛsɛl yar ab es. Nawrɛ ɛm a, wanci na af, lɛgŋ na af, awl na af lele lakpo na af ab anake wɛl bɛbm ɛl sos wus nimum ec’agŋ sakp nyahan a ec’akp nyam ec’ibi ec’a.
66009016	M’iri ɛl ec’ar ɛsɛl eke b’uyu gbaŋkɔ af a eci nɛny a: -l’ij agŋ miliɔn ekŋ lɛw.
66009017	Ɛtŋ kin elel eke m’ɛkan sigbaŋkɔ a lele ɛl ec’af uyu ɛsɛl ab ab a: -l’ɛw erkpo lowi ɛm sos. Erkpo a ebl es ɛsɛ al af, ɛw ble eke iir ɛm ɛsɛ safir lebn af, ɛtŋ ow e mij a yɛji anŋ ɛsɛ sika e mij ab af. Sigbaŋkɔ a ec’eŋ a anŋ ɛsɛ sikukuma ec’ab af; ɛl e nɛnym a, al, mregbn lele mebn eke ler ab am ok ɔkm.
66009018	Ów eŋuŋ nyahan amua ek’el al, mregbn lele mebn eke ler ab ke anŋ sigbaŋkɔ a e nɛnym am ok ɔkm a anake ibi wus ec’agŋ sakp nyahan a ec’akp nyam a.
66009019	Tasi ɛm a, sigbaŋkɔ a e lɛc a anŋ ɛl e nɛny a lel ɛl ec’ewl ab ab ɛm. Ɛl ec’ewl a b’ot morŋn es: -n’ɔny eŋ eke -li b’ot -n’am kokr agŋ low ŋuŋ.
66009020	Sica agŋ a eke ów eŋuŋ amua ibim ke anŋ a, itŋnm es an ɛl ec’abu ɛm eci ekŋ ekpr eke -li kokr a e lís; -l’igŋm abŋ eŋuŋ, sika ɛm sinyam, jɛtɛ efu ɛm eci, jawie ɛm eci, mebn ɛm eci lele ekŋ ɛm ec’a e nuŋ igŋ a -l’ɛlum es; mob amua eke ɔ́tum ɛknm es, irim ów, anm es yɛj’a.
66009021	-Li walm ɛl ec’agŋ ibi owi, ɛl e cam kok owi, ɛl eci nfaci ij lele ɛl e mil iy ab ab bɔbɔ yɛji -l’ɛlum es.
66010001	Ow e jam a, m’ɛkn afr ɛrm ɛs lɛc ɛs ɛjeci nyam eke anŋ afr am us es. Jru wiwrm’n ab ɛtŋ nyamgodi iwr’r nuŋ af; in ec’any a anŋ ɛsɛ ligbn af ɛtŋ in ec’akr a anŋ ɛsɛ al ek’am iri imn afr ec’af.
66010002	N’ɔnym lɛl likekli eke fig ab. L’oc in e lidr e lakr a l’ɛw okij af ɛtŋ l’ɛw nɛmn ec’a wus af.
66010003	Li barm lebl tuɔtuɔ ɛm ɛsɛ elel eke kukuma bi barm ab af. Ɛtŋ eke li barm l’ok es a, nyamgbrany lɔbŋ a ɔdu eb babarm.
66010004	M’erur eke mi ki nɔn ów a eke nyamgbrany a dad a, kɔ m’iri lebl nyam dad’m ninɛ: "Òc nyamgbrany lɔbŋ a ec’ów a eke dad a ɛw es sos ɛm; kì nɔn."
66010005	Sica afr ɛrm ɛs a eke m’ɛkn inym es okij af lele wus af ab a, igbl lidr abu ogŋ,
66010006	ɛtŋ ij nɛny Nyam ek’anŋ owr sɛgŋ fɛŋ ke kok afr, wus, okij lele ob fɛŋ ab a e nin ɛm. Li dad ninɛ: "Ɛmɛny Nyam k’ow ekum ij!
66010007	Kɔ wanci ab af eke lɔbŋ ɛm ec’afr ɛrm ɛs a b’ow ɔb nuŋ am afl in e krɔkr a, yogŋ anake Nyam e low a eke lɔl es a b’ow iy nɛny ɛsɛ elel eke li dad ow e low l’ok in eci juma kok ɛsɛl ek’el kokoba ɔb ɛsɛl ab af a."
66010008	Ɛtŋ ɛmɛny lebl a eke anŋ afr ikŋ m’iri a, am dad’m ɛsɛ: "Ìm oc lɛl likekli a eke fig anŋ afr ɛrm ɛs a ek’inym es okij af lele wus af ab a ec’abu ɛm a."
66010009	M’im mi titm afr ɛrm ɛs a ɛtŋ m’ibrm’n eke li k’oc lɛl likekli a n’ɔŋ’m. Li dad’m ninɛ: "Òc ij. Li b’ow li ded’ŋ nɛnym ɛsɛ mow mun af, kɔ li b’ow li lol’ŋ lokm."
66010010	M’oc lɛl a afr ɛrm ɛs a ec’abu ɛm ɛtŋ m’ij. Nawrɛ, l’ɛw mrɛmrɛ ɛm e nɛnym a ɛsɛ mow mun af, kɔ eke m’akŋ m’ɛmn a, l’ɛw’m lolo lokm.
66010011	Ɛtŋ sica wɛl dad’m ninɛ: "Ow it ke ɛmɛny ím ɔb Nyam e kokoba ok agŋ, ɛb ɛb, ɛbr ɛbr, lele ɛ́b ebu fɛŋ ab."
66011001	Ow e jam a, wɛl ɔŋ’m likŋ sreŋ nyam eke wɛl b’oc bɛbmn ob, ɛtŋ wɛl dad’m ninɛ: "Ìm bɛbmn Nyamel gbɛl a lele egb waw usu ab ab, ke áwl agŋ a eke b’igŋ Nyam nuŋ ɛm yogŋ a yɛji.
66011002	Gbɛkɔ ɛ̀w Nyamel gbɛl a e gbugŋ ab es, kì bɛbmn, aŋke wɛl oc ɔŋ Nyam any uwm ɛsɛl eke b’ow uyu ob fɛŋ af ŋuŋn ɛb lala ab ɛm toŋ awl ekŋ yony miy yony.
66011003	Ɛtŋ mi b’ow m’ɛrm ɛm ec’adaŋku yony a sus niŋn mob ow. -Li b’ow -l’ɔb Nyam ec’amani a toŋ sɛgŋ fandi sɛgŋ ekŋ lɛw nyahan."
66011004	Adaŋku yony a el oliv ekŋ yony a lele mun al yony a ek’anŋ wus ec’Es Ɛw a ec’any af a.
66011005	Ek’ɛgŋ nyam am erur eke ki kok ɛl low ŋuŋ, al b’anŋ ɛl e nɛnym a am ok ɔkm tɛtul ɛl ec’efnu a trɛ trɛ trɛ. Ɛɛ, ɛbɛn ek’ɛgŋ fɛŋ eke b’ow ɔl ɛl e low ŋuŋ kok es a b’ow uw ana.
66011006	Adaŋku amua ɔny abusu eke k’ɛdŋn nyam eke k’an ɔpar wus es a, sɛgŋ a nimum eke -n’am ɔb agŋ Nyam ec’amani a. -N’ɔny abusu eke -li k’itŋn mij el mebl, ɛtŋ -n’ɔny abusu yɛj’eke -li k’ɔŋ abu ɛyr ɛrŋ ɛrŋ fɛŋ ów wus af, sakp abi a eke -li b’erur a.
66011007	Gbɛkɔ ba -li b’uwar ɛl ec’amani ɔb a, ndey a eke b’anŋ nɔmu croŋ gbɛl ab ɛm ɛy ɔkm a, b’ow ogŋ ɛl ar, akm ɛl es ke ibi ɛl.
66011008	Ɛl e sos megl ugŋn a b’ow anŋ ɛb gbɛl a ec’ɛjɛm araŋn a, yogŋ a eke wɛl ɛw ɛl Ɛs Kɔtɔkɔ olikŋ af a. Nyandrɛ ɛm e nin eke wɛl b’ɛsŋ ɛb a el Sodɔm oglog Ejipt.
66011009	Agŋ agŋ a fɛŋ, eb eb a fɛŋ, ɛbr ɛbr a fɛŋ lele ɛb ɛb a fɛŋ ab ec’agŋ a b’ow lɛr ɛl e sos megl ugŋn a toŋ sɛgŋ nyahan lele likpr ab, ɛtŋ k’ow erurm eke wɛl k’im ot ɛl es.
66011010	Wus ec’agŋ a sos ɛm b’ow iŋn, ɛl e luw a eci; -li b’ow -li kok sos ɛm iŋn ɛtŋ -li b’ow -l’aparir ob, aŋke Nyam e kokoba ɔb ɛsɛl yony na ɔŋ ɛl -l’ɛkn gbre nɔnɔ.
66011011	Gbɛkɔ eke sɛgŋ nyahan lele likpr ab ab ɛc a, Nyam fuf kokoba ɔb ɛsɛl yony a in ec’owr anŋ e sel a, ɛtŋ ow igbm ɛl. Ow ɔŋ agŋ a fɛŋ eke am lɛr ɛl a erŋn ligbɛl ɔny.
66011012	Kokoba ɔb ɛsɛl yony a iri lebl tuɔtuɔ nyam ek’anŋ afr am ikŋ dad ɛl ɛsɛ: "Ùyur owr aŋa!" Ɛtŋ ɛl ec’efnu a fɛŋ ek’am lɛr ɛl a ec’any af, -l’uyu afr e jru ɛm.
66011013	Wanci ab af cɛ, wus umu lɛc ɛm. Ɛb a ec’ogog lɛw ɛm e nyam bubm ok ɛtŋ agŋ fandi lɔbŋ ɛŋn luw wus a ek’umu ab ɛm. Agŋ bɛb a ek’anŋ owr a erŋn afŋn es toŋ ɛtŋ -n’am ɔŋ Nyam ek’anŋ afr a anygbɛl.
66011014	Sica yony ɛm ec’abu ɛyr a ɛc ŋ̂. Gbɛkɔ, ɛ̀wr ɛrm! Ow k’ow ibnm ɛtŋ nyahan ɛm ec’a yɛji b’ow ow.
66011015	Lɔbŋ ɛm ec’ afr ɛrm ɛs a afl in e krɔkr a. Ebl nɔnɔ anŋ afr am ikŋ lɛc ɛm dad ɛsɛ: "Sica wus eci es ɛw a e low anŋ ɛy Ɛs Kɔtɔkɔ lel in e Mesi ab ab ec’abu ɛm, ɛtŋ es ɛw na b’ow anŋ sɛgŋ fɛŋ!"
66011016	Agŋ ekpekp likŋ lele yar ab a ek’ɛgŋ ɛgŋ anŋ in e lɛkpn af Nyam ec’any af a, ok ɔwrɔkp wus ɛtŋ am igŋ’n nuŋ dad ɛsɛ:
66011017	"Ɛs Kɔtɔkɔ Nyam Abusu Ɛs, ŋ eke anŋ yɛfɛnyna ke anŋ god’ɛtŋ a, s’am ɛlu’ŋ bia eke oc ŋ ec’abusu ligbɛl ab ɛm sigm ŋ ec’es ɛw ab es a.
66011018	Ɛb ɛb ec’agŋ a fɛŋ ebl ɛrm, kɔ sica ŋ ec’ɛrm bebl a anake am ɛy ɔkm a. Wanci a eke ki jɛj agŋ ek’uw a e low ok ab ana. Ŋ eci juma kok ɛsɛl ek’el kokoba ɔb ɛsɛl eci wanci a eke k’ɛŋn ɛl ec’ob ap a anake ow a. Agŋ a fɛŋ, ey lele ɛgbɛl ab ek’el ŋ eci ke b’ɛlum’ŋ ɔmn ɛm a, yɛji b’ow ɛŋn ɛl eci. Wanci a eke b’ow ŋuŋn agŋ a eke bi ŋuŋn wus ab ana."
66011019	Sica Nyamel gbɛl a ek’anŋ afr a fig, ɛtŋ sinm araka a ɛy ɔkm. Afr am ŋɛŋn, nyamgbrany am babarm, wus am umu ɛtŋ nyamok am an ok wus.
66012001	Ca ɛmɛny mɛny ɛwr ligbɛl nyam ɛy ɔkm afr: ow el yɔw nyam eke ligbn iwr ɛlul ɛm ɛsɛ mob sus ɛm af, ke awl anŋ in ec’akr ew a. L’us es ɛw e tufɛ eke mílɛ́l lɛw yony anŋ af.
66012002	Lok usu’r bɛbmn iy ew ab, ɛtŋ iy a eke am ɔnyn’n a am ɔŋ’n li babarm.
66012003	Ɛmɛny mɛny ɛwr ɛjeci nyam ɛy ɔkm afr: ow el tamranji nyam eke ebl es kondoŋ ke ɛli eŋ lɔbŋ lele ɔcɔwr lɛw ab. Nuŋ nyam nyam fɛŋ af a, es ɛw e tufɛ anŋ.
66012004	In e luwl ab ɛm, li papl afr e mílɛ́l sakp nyahan eci akp nyam ɛm a es l’ok wus. Ɛtŋ l’igb l’ow n’inym es l’ɔbr yɔw a ek’iy am ɔnyn ab any, ba ow b’ew iy a ke kpɛkŋ n’ɔ́ny n’ɛmn.
66012005	Yɔw a ew iy igŋ nyam eke b’ow ɛw ɛbr ɛbr fɛŋ es abusu ligbɛl ɛm. Ɛtŋ kpɛkŋ wɛl oc iy a im ɛw es Nyam lele in ec’atufu lɛkpn ab ab e saw.
66012006	Kɔ yɔw a gbɛ, l’uru es n’im loj, yogŋ a eke Nyam kok usu nyam ɛw’r es, eke wɛl k’ɔŋ’n ob l’ij toŋ sɛgŋ fandi sɛgŋ ekŋ lɛw nyahan a.
66012007	Ɛtŋ mum ɛy afr yogŋ; Mikaɛl lele in ec’ afr ɛrm ɛsɛl ab ab ogŋ mum tamranji a lele in ec’afr ɛrm ɛsɛl ab ab.
66012008	Kɔ tamranji a eb ɛ́s; ow ɔŋ in lel in ec’ɛrm ɛsɛl ab ab -n’ɔnym abusu eke -li k’anŋ afr yogŋ ij.
66012009	Wɛl ɔny tamranji a ɔwl gbeŋ. In anake lɛgŋ sig ab ɛm l’el lorŋn a eke wɛl b’ɛsŋ agn oglog Satan, ke b’ɛju wus nimum ec’agŋ a. Wɛl ɔny ɔwl’l wus in lel in ec’ɛrm ɛsɛl ab ab.
66012010	Ɛtŋ afr m’iri lebl nyam barm tuɔtuɔ ɛtŋ am dad ɛsɛ: "Sica es eb ɛlu eci lɛgŋ a ow ŋ̂! Ɛy e Nyam a ɛlu in ec’abusu a lele es ɛw ab ab ɔkm! Sica es ɛw a anŋ in e Mesi a abu ɛm, aŋke wɛl ɔny ɛy lisijimɛl a ec’ɛgŋ a eke b’ok ɛl ów af a ɔwl gbeŋ. Ncok lele lɛgŋ owr ab li b’ok wɛl ów af ɛy e Nyam a ec’any af.
66012011	Gbɛkɔ ɛy lisijimɛl a akm’n es licɛbli a e mebl ab ɛm lel ow e daŋku a eke -l’ijr ab ɛm, aŋke -l’erurm ɛl ec’owr anŋ a toŋ -l’urum luw bɔbɔ yɛji.
66012012	Ow sosiɛm a, afr lele ɔny eke iir ɛm ab ab, kòkr sos ɛm iŋn! Gbɛkɔ wus lel okij ab, gbre él ɔny eci! Agn us es ow ɛŋn ɔny, ɛrm bebl iy’r ɛm gbɔŋ, aŋke l’uw any eke sɛgŋ tɛl cɛ anŋ’n."
66012013	Eke tamranji a b’ɛkn eke wɛl ɔny ɔwl’l wus a, l’igb n’am ogŋ yɔw a eke ew iy igŋ ab es.
66012014	Gbɛkɔ yɔw a ɛŋn káká ligbɛl nyam ec’ɔw yony eke li k’oc ke l’ígb toŋ l’ók usu a eke wɛl kok ɛw’r es loj a, yec’ɛtŋ ke li kpáb es lorŋn a e lís, ke yogŋ wɛl ɔ́ŋ’n ob l’ij toŋ akpo nyahan lele likpr ab.
66012015	Ɛtŋ lorŋn a am ɛgbl mij ok es ɛsɛ mij ewl mij gbɛl af, yec’ɛtŋ ke ow éb yɔw a.
66012016	Gbɛkɔ wus ow ɛlum yɔw a abu: l’ɔdu mij bubutɛ a eke tamranji a ɛgbl ok es a fɛŋ l’eb.
66012017	Sica tamranji a ɛrm am ebl nɔnɔ yɔw a e lís, ɛtŋ n’im n’am ogŋ mum yɔw a ec’ey likpr ab ab, ɛl a eke b’ɛlum Nyam e sol a ke b’ucu low nɛnyɛmbri nyam eke Jesu ɛlu ɔkm a ɔny es a.
66012018	Ɛtŋ tamranji a ɛc inym es okij nɛny e sɛc ab af.
66013001	Ow e jam a, m’ɛkn ndey nyam anŋ okij ɛm ɛy ɔkm. L’ɛli ɔcɔwr lɛw lele eŋ lɔbŋ ab; in e licɔwr fɛŋ af a, es ɛw e tufɛ anŋ; ɛtŋ in e nuŋ fɛŋ af a, nin eke bi wɛwr Nyam anŋ.
66013002	Ndey a eke m’ɛkn a ot fabn es, in ec’akr a ɛw ɛgbɛl ɛsɛ urs ec’ab af, ɛtŋ in e nɛny a anŋ ɛsɛ kukuma ec’ab af. Tamranji a afl in e lɛc a, in ec’es ɛw a lele in ec’abusu ɔny ab ab es ɔŋ’n.
66013003	Ndey a ec’eŋ a e nyam ob kok ɛsɛ ek’ow’n k’uw af, gbɛkɔ ob a eke kok’r luw ec’a as. Ow ɔŋ wus nimum erur ow e low ɛtŋ am us ndey a jam.
66013004	Ɛtŋ agŋ a fɛŋ am igŋ tamranji a nuŋ, aŋke ow afl abusu es ɔŋ ndey a. Ɛtŋ ɛmɛny ɛl a cɛ, -n’am igŋ ndey a yɛji nuŋ -li dad -l’ɛsɛ: "Bwo ec’ɛgŋ ot ndey ab es ɛtŋ bwo ɔtu eke k’akm’n es ee?"
66013005	Ɛtŋ ndey a ɛŋn abusu eke ki dad es ɛfu lele ɛgŋ wɛwr e sodad ab ok Nyam af; n’ɛŋn abusu eke li ki kok low toŋ awl ekŋ yony miy yony.
66013006	Ɛtŋ ndey a am wɛwr Nyam; n’am dad ow e nin, ow ec’ɛb ir usu a lele agŋ a ek’ir afr ab ab ec’odad ŋuŋ.
66013007	Abusu ɛru’r es eke li k’ogŋ Nyam ec’agŋ a ar ke l’ákm wɛl es; n’ɛŋn abusu a eb eb fɛŋ af, agŋ agŋ fɛŋ af, ɛbr ɛbr fɛŋ af lele ɛb ɛb fɛŋ af ab.
66013008	Wus nimum ec’agŋ a b’ow igŋ’n nuŋ, agŋ a eke wus e kok ɛm ɛtŋ ɛl ec’en a anm sel ɛŋn e lɛl ab ɛm a. Sel ɛŋn e lɛl na, licɛbli a eke wɛl wawr egb a eci.
66013009	Ke ɛgŋ ek’ɛli ɔru a íri sɛnyn sɛnyn!
66013010	Ɛgŋ eke in ec’a ow el eke wɛl k’ɔny ɛlu’l sobel ɛm a, wɛl b’ow ɔny ɛlu’l sobel ɛm; ɛgŋ eke in ec’a ow el lab ler ɛm ɛm, li k’uw a, lab ler ɛm ɛm li b’ow luw. Na sosiɛm anake agŋ a ek’el Nyam ec’a it eke k’ɔny ɛrm susu lele ɔmn ab a.
66013011	Ɛtŋ m’ɛkn ndey ɛjeci nyam ek’anŋ wus ɛm ɛy ɔkm. L’ɛli ɔcɔwr yony ɛsɛ licɛb ec’ab af ɛtŋ n’am dad odad ɛsɛ tamranji af.
66013012	Ndey na ɔny abusu ɛsɛ krɛkrɛ ec’a ek’anŋ okij ɛm ɛy ɔkm ab af, ɛtŋ n’am kok juma ow e nin ɛm. N’am ɔny wus nimum lel in ec’agŋ a fɛŋ ab lɛc ɛm igŋ krɛkrɛ eci ndey a nuŋ, ndey a eke ob kok nuŋ ɛsɛ ek’ow’n k’uw af ke ow as a.
66013013	Ndey na ek’anŋ wus ɛm ɛy ɔkm a, am kok mɛny ɛwr ɛgbɛl; n’am ɔŋ al bɔbɔ yɛji anŋ afr ok wus agŋ a pupukpaŋ ec’any af.
66013014	Ɛtŋ n’am irmn wus ec’agŋ a, mɛny ɛwr a eke n’am ɔtu li kok krɛkrɛ eci ndey a eci nin ɛm a. N’am ɛju agŋ eke k’aku likŋ ɛgŋ nyam, krɛkrɛ eci ndey a e sos usr eci, ndey a eke lab kok ob nuŋ ɛsɛ ek’ow’n k’uw af, ke ɛwl mɛny anŋ owr a.
66013015	Ɛtŋ yony ɛm eci ndey a ɛŋn abusu eke k’ɔŋ ndey krɛkrɛ a eci likŋ ɛgŋ a sel, yec’ɛtŋ ke likŋ ɛgŋ a ɔ́tu dad odad ke ɔ́ŋ wɛl ibi agŋ a fɛŋ eke ɛ́gŋm igŋm’n nuŋ a.
66013016	N’ɔny agŋ a fɛŋ, ey lele ɛgbɛl ab, egbreŋgbi lele ɔgbɔru ab, ewi lele madu ab lɛc ɛm eke k’ɛw mɛny ɛwr nyam lidr abu af oglog anyafr.
66013017	Ow ɔŋ ɛtŋ ɛgŋ fɛŋ eke mɛny ɛwr anm af a ɔtum eke k’ɔl ob oglog ɛw ob an; mɛny ɛwr a el ndey a e nin oglog ob awl e mɔni ek’el nin a ec’a.
66013018	Aŋa anake ow am ibrm eke ɛgŋ k’ɔny sɛwr a. Ɛtŋ ɛgŋ yec’eke ɔny nuŋ ɛm ɔny a ɔtu eke k’uw ndey a e mɔni a ec’abi a eke k’ij a e nyandrɛ ab any, aŋke ow el ɛgŋ e nin. Ob awl e mɔni a el ekŋ yen yen sakp nɔhɔn ekŋ nyahan miy nɔhɔn.
66014001	Mi bi lɛr ɛtŋ m’ɛkn licɛbli a eke inym es Siɔn e lafɛny ab af, in lele agŋ fandi ekŋ lɔbŋ miy yar eke wɛl nɔn in e nin a lele Ɛs ec’ab ab ɛw anyafr a.
66014002	M’iri lebl nyam ek’anŋ afr am ow, ke am ikŋ ɛsɛ okij e mra af, oglog ɛsɛ nyamgbrany ligbɛl ec’ikŋ ab af. Lebl a eke m’iri a anŋ ɛsɛ saŋgo ɔny ɛsɛl e mob a eke b’ɔny ab af.
66014003	Agŋ amua fɛŋ am ɛgŋ ɛj owr nyam atufu lɛkpn a, mindey yar a lele agŋ ekpekp ab ab ec’any af. Ɛgŋ kaka ɔtum eke ki wewr ɛj a, eke ow elm agŋ fandi ekŋ lɔbŋ miy yar a eke el wus aŋa ec’agŋ a eke wɛl ɔl a cɛ.
66014004	Agŋ amua kokm sikpl owi ɔyɔw ab, -l’ayl. -Li b’us licɛbli a jam usu fɛŋ eke ow b’im a. Wɛl ɔl ɛl agŋ ec’araŋn eke -li k’el agŋ krɛkrɛ eke wɛl k’oc ap Nyam lele licɛbli ab ab.
66014005	Lɛgŋ kaka -n’ɔnym yadŋ; -li kokm sikpl kaka.
66014006	Ɛtŋ m’ɛkn afr ɛrm ɛs ɛjeci nyam ek’am igb afr kpoŋ ɛm a ɛc. N’ɔnym Amani Mamn a ek’ɔnym uwr ab ab eke li k’ɔb l’ok wus nimum, ɛb ɛb fɛŋ ec’agŋ, eb eb fɛŋ, ɛbr ɛbr fɛŋ lele agŋ agŋ fɛŋ ab.
66014007	N’am dad lebl gege l’ɛsɛ: "Ɛ̀lumn Nyam ke ɔ́ŋn in anygbɛl! Aŋke wanci ow eke li b’ow li jɛj wus nimum e low l’ok. Ìgŋn ɛgŋ a eke kok afr, wus, okij lele mij ewl mij fɛŋ ab a nuŋ!"
66014008	Yony ɛm ec’afr ɛrm ɛs a anŋ krɛkrɛ ec’a e jam ow, ɛtŋ am dad ɛsɛ: "Babilɔn ɛb gbɛl a ɛy wus! L’el ɛb a eke ɛju ɛb ɛb a fɛŋ ɛgŋ in e mar a eke b’ɔŋ ɛgŋ ij nfaci, ke b’ɔŋ ɛgŋ im ɛy Nyam ec’ɛrm bebl ab ɛm a."
66014009	Nyahan ɛm ec’afr ɛrm ɛs a anŋ yony a e jam ow, ɛtŋ am dad lebl gege ɛsɛ: "Eke ɛgŋ nyam am igŋ ndey a lele in e likŋ ɛgŋ ab ab nuŋ, ɛtŋ n’ɛŋn ow eci mɛny ɛwr a anyafr lele abu af ab,
66014010	in yɛji, li b’ow l’ɛgŋ mar a eke b’ɔŋ ɛgŋ im ɛy Nyam ec’ɛrm bebl ab ɛm a. Mar na b’ow ɛw tuɔtuɔ ɛtŋ Nyam b’ow ɛtm ok in ec’ɛrm bebl a e kpɔk ab ɛm. Agŋ amua b’ow ij gbre nɔnɔ al ɛm lele mebn eke ler ec’al ab ɛm, afr ɛrm ɛsɛl lala lele licɛbli ab ab ec’any af.
66014011	Al a eci mregbn a eke am ɔŋ ɛl -l’ij gbre nɔnɔ a, am uyu afr akpo akpo fɛŋ eci. Agŋ amua eke am igŋ ndey a lele in e likŋ ɛgŋ ab ab nuŋ, ke ɛŋn in e nin a e mɛny ɛwr a ɔnym sel eb ncok lele lɛgŋ owr ab."
66014012	Na sosiɛm anake agŋ a ek’el Nyam eci, b’ɛlum in e sol a, ke ɔny ɔmn Jesu ɛm a k’ɔny ɛrm susu a.
66014013	Ɛtŋ m’iri lebl nyam ek’anŋ afr am dad’m ɛsɛ: "Nɔ̀n odad na: ehe él agŋ a eke caca ɛm am uw Ɛs Kɔtɔkɔ e juma kok ɛm a eci! Ɛɛ, Abŋ am dad eke agŋ amua in anŋ ehe ɛm. Sica wɛ’n ɔtu eke wɛ’n k’eb sel juma a fɛŋ eke wɛ’n kok a eci, aŋke wɛl eci juma a e liy a in am us wɛl jam."
66014014	Ow e jam a, mi bi lɛr ɛtŋ m’ɛkn jru ufu nyam. Jru ab af, ob nyam ek’anŋ ɛsɛ ɛgŋ af sig es. In e nuŋ af a sika tufɛ anŋ ɛtŋ egb ubr lab fufu kɔnɔ nyam anŋ’n abu ɛm.
66014015	Ɛmɛny m’ɛkn afr ɛrm ɛs ɛjeci nyam ek’anŋ Nyamel ab ɛm ɛy ɔkm ke barm lebl tuɔtuɔ ɛm am dad in a eke sig es jru ab af a ɛsɛ: "Òc ŋ ec’egb ubr lab a ke úb gɔŋ, aŋke wus eci egb a ek’ebl ub ec’a e wanci ow."
66014016	Ɛtŋ ɛgŋ a eke sig es jru ab af a oc in ec’egb ubr lab a ɛtŋ l’ɛw abu l’ub wus nimum ec’egb a.
66014017	Ɛmɛny afr ɛrm ɛs ɛjeci nyam anŋ afr e Nyamel gbɛl ab ɛm ɛy ɔkm; in yɛji, n’ɔnym egb ubr lab fufu kɔnɔ nyam ab.
66014018	Ɛtŋ ɛmɛny afr ɛrm ɛs ɛjeci nyam eke ɛw al es a anŋ egb waw usu a ɛy ɔkm. Li barm lɛc ɛm n’am dad yec’a ek’ɔnym egb ubr lab fufu ab ab a l’ɛsɛ: "Òc ŋ e lab fufu a ke úb wus e viny egbekl a, aŋke in ec’ey a ebl."
66014019	Afr ɛrm ɛs a oc in ec’egb ubr lab a ɛtŋ ɛw abu ub wus e viny egbekl a ɛtŋ ot ok ɛl es ifir ob gbɛl ab ɛm eke -li k’ɛkn Nyam ec’ɛrm bebl a.
66014020	Wɛl ifi viny ey ab es es ifir ob ab ɛm baŋn a e jam a; ɛtŋ es ifir ob ab ɛm mebl nɔnɔ ewl ok ɔkm. Mebl a ewl toŋ im igŋ kilo ekŋ yen yen sakp nyahan, ɛtŋ uyu toŋ ok sigbaŋkɔ a e nɛnɛkp a e nɛny nɛny.
66015001	Ɛtŋ afr m’ɛkn mɛny ɛwr ligbɛl ɛjeci nyam eke in e low am iti’m any: afr ɛrm ɛsɛl lɔbŋ eke ɔnym es abal el ɛm ec’abu ɛyr lɔbŋ ab, eke ɛl ɛm Nyam ec’ɛrm bebl a b’ow ɛdŋ nuŋ a.
66015002	Ɛtŋ m’ɛkn okij eke ayl toŋ am ɛkan es, ke al wuwlm ab. Agŋ a fɛŋ eke eb any ndey a, in e likŋ ɛgŋ a lele in e nin a e mɔni a ec’abi a eke k’ij ab af a, inym es afr okij na eke ayl toŋ am ɛkan es ab af. Ɛtŋ -n’ɔnym sisaŋgo a eke Nyam ɔŋ ɛl ab ab.
66015003	-N’am ɛgŋ Nyam e juma kok ɛs Mois lele licɛbli ab ab ec’ɛj a: "Ɛs Kɔtɔkɔ Nyam Abusu Ɛs, ɛbɛn eke ŋ e sijuma a agb ke akpl ana! Ɛb ɛb ec’Ɛb Ebu, ɛbɛn eke ŋ ec’ów a eke bɛbm ok es a el nyim nyim ke el nawrɛ ana!
66015004	Ɛs Kɔtɔkɔ, bwo ec’ɛgŋ tasi ɔtu eke k’ɛluam’ŋ ee? Bwo ec’ɛgŋ ɔtu eke ki kɔklam’ŋ ee? Ŋ sɔny coco el lala. Ɛb ɛb a fɛŋ b’ow igŋ’ŋ nuŋ, aŋke ŋ ec’ów nyim nyim a ok ɔkm kpata -l’ɛkn."
66015005	Ow e jam a, afr, m’ɛkn Nyamel gbɛl a fig. Ɛm yogŋ Nyam eci sinm a eci gbad ɛm êl a anŋ.
66015006	Afr ɛrm ɛsɛl lɔbŋ a ek’ɔnym abu ɛyr lɔbŋ ab ab a anŋ Nyamel ab ɛm ok ɔkm. -Li sus mob eke ufu pum pum pum ke am jɛjn, ɛtŋ -l’ucu ɔhɔny eke wɛl kok sika mij ɛm ɛr ɛm.
66015007	Mindey yar ab ɛm eci nyam ɔŋ afr ɛrm ɛsɛl lɔbŋ a sika ɛm kpɔk lɔbŋ. Ɛm yogŋ, Nyam ek’anŋ god’ɛtŋ a ec’ɛrm bebl a iy ɛm gbɔŋ.
66015008	Mregbn iy Nyamel ab ɛm gbɔŋ; ow el Nyam ec’anygbɛl a lele in ec’abusu ab ab. Ow ɔŋ ɛgŋ kaka k’ɔtum ɛym Nyamel ab ɛm, eke afr ɛrm ɛsɛl lɔbŋ a eci abu ɛyr owi a eke ot ow a e low k’iym nɛny.
66016001	Ow e jam a, m’iri lebl ligbɛl nyam anŋ Nyamel gbɛl ab ɛm am ikŋ dad afr ɛrm ɛsɛl lɔbŋ a ɛsɛ: "Ìmn wus ke ɛ́wal Nyam ec’ɛrm bebl a ek’anŋ kpɔk lɔbŋ ab ɛm a es!"
66016002	Krɛkrɛ ec’afr ɛrm ɛs a im ɛtŋ ɛwl in e kpɔk ab ɛm ec’a es ok wus af, ɛtŋ abi ɛgbɛl eke bi dudu a ok agŋ a eke ndey a e mɛny ɛwr anŋ af, ke b’igŋ in e likŋ ɛgŋ a nuŋ a.
66016003	Yony ɛm ec’afr ɛrm ɛs a im ɛtŋ ɛwl in e kpɔk ab ɛm ec’a es ok okij ɛm. Mij a itŋn anŋ ɛsɛ lɛgŋuw e mebl ab af, ɛtŋ ob fɛŋ ek’anŋ owr okij ɛm a uw.
66016004	Nyahan ɛm ec’afr ɛrm ɛs a im ɛtŋ ɛwl in e kpɔk ab ɛm ec’a es ok simij ewl mij lele mij eŋ ɛm ab, ɛtŋ simij a titŋn el mebl.
66016005	Ɛtŋ m’iri afr ɛrm ɛs a ek’ɛw mij es a am dad ɛsɛ: "Ŋ ek’anŋ yɛfɛnyna ke anŋ god’ɛtŋ, ŋ ek’el lala a, eke ow el nɛnɛ anake jɛj ok a, ke el jɛj ok ɛs nyim nyim.
66016006	Tasi ɛm a, agŋ amua ibi agŋ lala a ek’el ŋ ec’a lele kokoba ɔb ɛsɛl ab ab ok mebl es, ɛtŋ sica ɛl yɛji ɔŋ ɛl mebl -l’ɛgŋ. Ow ek’it ɛl ec’ab ana!"
66016007	Ɛtŋ m’iri lebl nyam anŋ egb waw usu a am ikŋ dad ɛsɛ: "Ɛɛ, Ɛs Kɔtɔkɔ Nyam Abusu Ɛs, ŋ e jɛj ok fɛŋ el nawrɛ lele nyim nyim ab!"
66016008	Yar ɛm ec’afr ɛrm ɛs a ɛwl in e kpɔk ab ɛm ec’a es ok ligbn af, ɛtŋ ligbn ɛŋn abusu eke ki kakŋ wus ec’agŋ a in ec’al ab ɛm.
66016009	Agŋ al am kakŋ sos, ɛtŋ -n’am wɛwr Nyam a ek’ɔny abusu abu ɛyr amua af a e nin a. Gbɛkɔ -l’ɛgŋm eke -li k’itŋn ɛrm ɛm bake -n’ɔŋ ow any.
66016010	Yen ɛm ec’afr ɛrm ɛs a ɛwl in e kpɔk ab ɛm ec’a es ok ndey a ec’atufu lɛkpn ab af, ɛtŋ in ec’es ɛw a ɛy ncebn ɛm. Agŋ a fɛŋ am akŋn anm gbre eke -n’am ij a eci.
66016011	-N’am wɛwr afr e Nyam a ɛl e gbre e -n’am ij lele abi ab ab sosiɛm. Gbɛkɔ -l’igŋm ɛl ec’ów eŋuŋ a -l’okm es.
66016012	Nɔhɔn ɛm ec’afr ɛrm ɛs a ɛwl in e kpɔk ab ɛm ec’a es ok mij ligbɛl a eke wɛl b’ɛsŋ Efrat ab ɛm. Mij a mam es ɛtŋ ɛw ɛ́b ebu a eke b’anŋ yogŋ a eke ligbn b’igb a ejagb es ow.
66016013	Tamranji a, ndey a lele kokoba ɔb ɛs yadŋu ab ab e nɛnym a, m’ɛkn abŋ eŋuŋ nyahan ek’anŋ ɛsɛ betibɔm af am ok ɔkm.
66016014	-L’el abŋ eŋuŋ eke bi kok simɛny ɛwr. -N’aam -n’ɛŋn wus ec’ɛ́b ebu a fɛŋ, yec’ɛtŋ ke -l’as wɛl luku Nyam Abusu Ɛs e lɛgŋ ligbɛl a e mum ogŋ a eci.
66016015	Ɛs Kɔtɔkɔ dad ninɛ: "Kin, m’am ow ɛsɛ ulu af. Ehe él ɛgŋ yec’a eke anŋ any owr ke sus mob am eku, yec’ɛtŋ ke li k’íim sos ɔfr agŋ ɛknm in ec’ɛ́s a eci!"
66016016	Abŋ eŋuŋ a as ɛ́b ebu a luku usu nyam eke Ebre ɛm a wɛl b’ɛsŋ Armagedɔn.
66016017	Lɔbŋ ɛm ec’afr ɛrm ɛs a ɛwl in e kpɔk ab ɛm ec’a es ok lɛf ɛm. Lebl nyam anŋ Nyamel ab ɛm barm tuɔtuɔ; ow el lebl ek’anŋ atufu lɛkpn a ogŋ am ow. Ɛtŋ lebl a dad ninɛ: "Sica ow uwr ŋ̂!"
66016018	Ɛtŋ ɛbɛn a, afr am ŋɛŋn, nyamgbrany am babarm ɛtŋ wus am umu. Wus ec’umu ikŋ a, lɛgŋ a ɛtŋ eke agŋ anŋ wus a, -l’ɛknm ɛbɛn.
66016019	Baŋn gbɛl a ufŋ es ok sakp nyahan ɛtŋ ɛb ɛb a e baŋn baŋn a fɛŋ bubm ok. Nyam ijlm Babilɔn gbɛl ab es; n’ɔŋ eke ow k’ɛgŋ mar kpɔk gbɔŋ a ek’el in ec’ɛrm bebl ligbɛl a.
66016020	Lekr a fɛŋ irm ɛtŋ wɛl ɛ́knm mafɛny ij.
66016021	Ɛtŋ nyamok eku eku anŋ afr am an ok agŋ af; ɛtŋ agŋ am wɛwr Nyam, nyamok na sosiɛm, aŋke ow el ob eke ɔny lɛc nɔnɔ.
66017001	Ɛtŋ afr ɛrm ɛsɛl lɔbŋ a ek’ɔnym kpɔk lɔbŋ ab a eci nyam ow dad’m ninɛ: "Òw, mi b’ow mi yɛgm’ŋ abu ɛyr a eke Nyam b’ow ɔŋ facyɔw gbɛl a eke inym es simij ewl mij nɔnɔ e nɛny a.
66017002	Wus na eci ɛ́b ebu a ij nfaci in ab, ɛtŋ agŋ a eke ir wus na af a ɛgŋ in eci nfaci owi a e mar am ɔny."
66017003	Abŋ ɛm a, afr ɛrm ɛs a oc’m im loj. Yogŋ, m’ɛkn yɔw nyam eke sig es ndey ebl kondoŋ af. Nyam eci wɛwr ec’en eb ndey a e sos a fɛŋ; ɛtŋ l’ɛli eŋ lɔbŋ lele ɔcɔwr lɛw ab.
66017004	Yɔw a ok gbad ebl mamn, l’ok sika ɛm miyob nɔnɔ, mebn amamn ɛm e miyob lele ayrɛ ɛm e miyob ab. N’ɔnym sika ɛm kpɔk ab. Ɛm yogŋ, in eci nfaci ij a eci kpɔtɔm owi a fɛŋ iy ɛm gbɔŋ.
66017005	In ec’anyafr a, wɛl nɔn nin eke ow eci nyandrɛ a lɔl es: 'Babilɔn gbɛl, afacyɔw lele wus na nimum ab eci musue owi fɛŋ ec’ɛl lis.'
66017006	M’ɛkn yɔw a eke Nyam ec’agŋ a lele agŋ a ek’ij Jesu eci daŋku ke wɛl ibi a eci mebl am ɛc any. Mi b’ɛkn’n a, low eb’m sos.
66017007	Ɛtŋ afr ɛrm ɛs a dad’m ninɛ: "Kɔ bla sosiɛm ɛtŋ ow am iti’ŋ any ee? Mi b’ow m’ɛlu yɔw a eke sig es ndey ab af a lele ndey na eke ɛli eŋ lɔbŋ lele ɔcɔwr lɛw ab a e low eke lɔl es ɛm a ɔkm mi yɛgm’ŋ.
66017008	Ndey a eke ɛkn a, lɛgŋ ek’ɛc ab ɛm a, wɛl ɛkn’n n’anŋ owr, ɛtŋ yɛfɛnyna n’anm owr ij. Gbɛkɔ li b’ow n’anŋ nɔmu croŋ gbɛl ab ɛm l’ɛy ɔkm n’im in eci ŋuŋn eci. Ɛtŋ wus na ec’agŋ a eke wus eci nuŋ ɔb ɛm ɛtŋ wɛl nɔnm ɛl ec’en sel ɛŋn e lɛl ab ɛm a, low b’ow iti any ndey a ec’ɛkn ɛm, aŋke lɛgŋ ek’ɛc a, n’anŋ owr, ɛtŋ yɛfɛnyna n’anm owr ij, kɔ li b’ow l’ɛwl l’ow.
66017009	Sica wɛl ɔ́ny nuŋ ɛm ɔny lele sɛwr ab gɔŋ! Eŋ lɔbŋ a el egigl lɔbŋ eke yɔw a sig es af a; ow el ɛ́b ebu lɔbŋ yɛji:
66017010	ɛl ɛm eci yen ok wus, nyam ɛw usu es, lɔbŋ ɛm ec’a k’owm. Lɛgŋ eke li b’ow l’ow a, ow b’ow el lɛgŋ tɛl cɛ eci.
66017011	Ndey ebl kondoŋ a eke lɛgŋ ek’ɛc ab ɛm anŋ owr, ke yɛfɛnyna anm owr ij a, in obi ɛm a, l’el niwn ɛm ec’ɛb ebu; ɛtŋ ɛsɛ lɔbŋ ab af, in yɛji n’aam in ec’ibi eci.
66017012	Ɔcɔwr lɛw a eke ɛkn a el ɛ́b ebu lɛw eke k’ɔbm nuŋ k’ɛwm usu es; gbɛkɔ ndey ab ab -li b’ow -n’ɛŋn abusu -l’ɛw usu es wanci nyam eci.
66017013	Ɛ́b ebu lɛw amua eci tutr a okr af; tutr a el ke -l’ot ɛl e lɛc a lele ɛl ec’abusu ab ab -l’ɛlu ndey a e lís e low kok ɛm.
66017014	-Li b’ow -l’ogŋ licɛbli a ar, gbɛkɔ licɛbli a b’ow akm ɛl es, aŋke l’el kɔtɔkɔ ɛm e Kɔtɔkɔ lele ɛ́b ebu fɛŋ ɛm ec’Ɛb Ebu ab; ɛtŋ in ec’agŋ nɛny nyam ɛsɛl a eke li sɔsum l’ot ke l’ɛsŋ ab ab, -li b’ow -l’akm wɛl es."
66017015	Ɛmɛny afr ɛrm ɛs a dad’m ninɛ: "Simij a eke ɛkn yogŋ a eke facyɔw a sig es a el agŋ agŋ, bieku bieku, ɛb ɛb lele ɛbr ɛbr ab.
66017016	Ɔcɔwr lɛw a eke ɛkn a lele ndey ab ab b’ow ɔny facyɔw a eci sifn: -li b’ow -l’eb ow ec’ob fɛŋ eke ow ɔny a, -n’ɔŋ ow anŋ sos ɔfr. -Li b’ow -l’ot ow eci megl a fɛŋ -l’ij ke -l’ofŋ ow eci likpr a,
66017017	aŋke Nyam ɔŋ eke ɛl ec’ɛrm ab ɛm, -li ki kok low yec’a eke Nyam am erur a. Nɛny b’ow okr ɛl af -l’oc ɛl ec’es ɛw eci abusu a -li kok ndey a e lís e low toŋ ke Nyam eci sodad a fɛŋ íy nɛny.
66017018	Ca yɔw a eke ɛkn a el ɛb gbɛl a eke ɛw wus na nimum eci ɛ́b ebu a fɛŋ es a."
66018001	Na b’ɛc a, m’ɛkn afr ɛrm ɛs ɛjeci nyam ek’anŋ afr am us es. N’ɔny abusu ligbɛl nyam, ɛtŋ in ec’anygbɛl a ayal wus na nimum.
66018002	L’ɛlu lebl tuɔtuɔ li dad ninɛ: "L’ɛy wus, Babilɔn gbɛl a ɛy wus! Sica ow el abŋ eŋuŋ ɛrŋ ɛrŋ a ec’usu ek’ir, ɛl ec’es lɔl usu; aŋa anake ɔr ɛrŋ ɛrŋ lele mindey ek’ aylm ke wɛl b’ifn ab ir a.
66018003	Ɛb ɛb a fɛŋ ec’agŋ a ɛgŋ in eci mar a eke b’ɔŋ ɛgŋ ij nfaci, ke b’ɔŋ ɛgŋ im ɛy Nyam ec’ɛrm bebl ab ɛm a. Wus na eci ɛ́b ebu a igŋ’n af -l’ok nfaci ij owi ab ɛm, ɛtŋ wus na eci án ɔlu a el egbreŋgbi in ec’ob eke n’ɔny afŋn es a sosiɛm."
66018004	Ɛtŋ ɛmɛny m’iri lebl ɛjeci nyam ek’anŋ afr am ikŋ ow dad ɛsɛ: "Ɛm ec’agŋ, òkr ɔkm ɛb ab ɛm yec’ɛtŋ ke k’ánmn in e sikpl a e low ɛm, in eci abu ɛyr ɛgbɛl a eke b’ow ɛŋn’n a k’ɛ́ŋnm ɔny.
66018005	Tasi ɛm a, in eci sikpl a tatakŋ toŋ im ok afr, ɛtŋ Nyam ijlm in ec’ów ɛnyɛmbri yony yony owi amua es.
66018006	Kòkr ɛb a low ɛsɛ elel eke li kokr agŋ ɛjec’ab af. Low yec’a eke li kok a, in yɛji kòkr ir ow eci sakp yony. Mij kpɔk a eke li bi wuwlm mar tuɔtuɔ ab n’ɔŋ agŋ ɛgŋ a, in yɛji mar eke ɛw tuɔtuɔ a, wùwlmn ow eci ɔtu sakp yony ab ɔŋn in l’ɛ́gŋ.
66018007	Anygbɛl owi a eke li kok lele ɛb sɛnyn a eke l’ij ab ab a, ɔ̀war ow eci dudu a lele ow eci gbre ab ab eke bɛbmn ab a ɔŋn in. Li bi dadr in ɛm l’ɛsɛ: 'M’ir aŋa ɛsɛ ɛb eb yɔw af, m’elm iŋnyɔw ɛtŋ lɛgŋ kaka mi k’ow m’ɛknm niŋn owi.'
66018008	Low na sosiɛm anake gbre owi a fɛŋ eke wɛl bɛbm ɛw’r es a b’ow ɛŋn’n a: ɔl ek’el luw eci, niŋn owi lele lek ab. Lɛgŋ nyam coco af fɛŋ b’ow ɛŋn’n ɛtŋ wɛl b’ow ɛtul il. Tasi ɛm a, Ɛs Kɔtɔkɔ eke jɛj in e low a ok a ij lɛc nɔnɔ."
66018009	Eke wus eci ɛ́b ebu a eke in ab kok nfaci owi ke ir ɛb mɛwl ɛm a b’ow ɛkn ɛb a ek’ɛtu a eci mregbn a, -li b’ow -l’ikŋ ɔŋn -li kok sɔrŋ.
66018010	Ke in eci gbre owi a k’ɛ́ŋnm ɛl a, -li b’ow -li kpab ow es lís -n’im akpoj ke -n’am dad -l’ɛsɛ: "Bogŋ e gbre ana ee? Oy Babilɔn! Ɛb gbɛl ek’ij lɛc! Wanci liy nyam af cɛ anake wɛl ɔb’ŋ low a."
66018011	Wus na ec’án ɔlu a yɛji am ikŋ ɔŋn ɛtŋ am kok in eci sɔrŋ aŋke sica wɛl ɔ́lm ɛl ec’an ob a ij:
66018012	sika, jɛtɛ ufu, mebn amamn lele ayrɛ ab; gbad fuɛfuɛ, gbad ebl amamn, gbad frɛfrɛ; ekŋ sŋɔsŋɔ ɛrŋ ɛrŋ a fɛŋ, ɛyr nɛn ɛm ec’ob fɛŋ eke wɛl kok, ekŋ ek’il an, jawie, lowi oglog lebn mamn;
66018013	ekŋ sel sŋɔsŋɔ lele mob sɔsŋn mob ɛjec’ab, mijey, kpey lele ogŋ ab; mar, mun, ble mpupu lele miy ab; sed, mɛcɛb, sigbaŋkɔ lele ow eci mɛtŋ ab toŋ agŋ eci sos megl lele ow eci liy bɔbɔ yɛj’ab.
66018014	Wɛl am dad ɛsɛ: "Mob mob a fɛŋ ek’am erur a anm ŋ ogŋ a ij, ŋ ec’ob ɔny fɛŋ lele ŋ ec’ɛb ij sɛnyn ab ab irm; lɛgŋ kaka wɛl k’ow ɛŋnm ɛl ij!"
66018015	Án ɔlu a eke ɔl an ɛb ab ɛm ke ɔny ob a, -li b’ow -n’inym es akpoj, ɛb a eci gbre owi eke k’ɛŋn ɛl a sosiɛm. -Li b’ow -l’ikŋ ɔŋn -li kok sɔrŋ,
66018016	-li dad -l’ɛsɛ: "Kɔ bogŋ eci gbre anake ɛŋn ɛb gbɛl na ab ee? L’ɛw ob fuɛfuɛ sos, gbad ebl amamn, l’ok sika ɛm miyob, mebn amamn ɛm e miyob lele ayrɛ ɛm e miyob ab.
66018017	Ɛtŋ wanci liy nyam af cɛ anake mob amua fɛŋ irm a!" Simijɛtŋ a eci idr ɛsɛl a, agŋ a ek’us mij ɛl ab a, ɛm yogŋ eci juma kok ɛsɛl a, agŋ a fɛŋ eke b’ɛŋn ob ij mij af yogŋ a b’ow inym es akpoj.
66018018	Eke -l’ɛkan ɛb a ek’am ɛtu a eci mregbn a, -li b’ow -l’ɛlu lebl -li dad -l’ɛsɛ: "Ɛb kaka anm eke agb ot ɛb na es!"
66018019	-N’am ok siflefl nuŋ, -n’am ikŋ ɔŋn -li kok sɔrŋ ɛtŋ -n’am ɛlu lebl -li dad -l’ɛsɛ: "Kɔ bogŋ eci gbre anake ɛŋn ɛb gbɛl na ab ee? In ec’ob ɔny ab ɛm anake agŋ a fɛŋ eke ɔny simijɛtŋ okij na af a el egbreŋgbi a. Ɛtŋ wanci liy nyam af cɛ anake amua fɛŋ irm a!"
66018020	Afr, sos ɛm íŋn’ŋ Babilɔn eci wus eke ɛr ok a eci! Nyam ec’agŋ, ɛrm ɛsɛl lele kokoba ɔb ɛsɛl ab, sos ɛm íŋn ɔny aŋke Nyam jɛj ok’r low ŋuŋ a eke li kok ɔny a eci!
66018021	Ɛtŋ afr ɛrm ɛs nyam ek’ɔny lɛc a oc ma ɔlul lob legleg nyam ɔwl okij ɛm ɛtŋ am dad ɛsɛ: "Ɛbɛn eke wɛl b’ow oc Babilɔn ɛb gbɛl a ɔwl lɛc ɛm ana, ɛtŋ lɛgŋ kaka wɛl k’ow ɛknm’n ij.
66018022	Lɛgŋ kaka ŋ ogŋ a wɛl k’ow irim saŋgo ɔny ɛsɛl ec’ɛj, ɛj ɛgŋ ɛsɛl, kete afl ɛsɛl, krɔkr afl ɛsɛl e lebl ij. Wɛl k’ow ɛŋnm mɛwl ɛs kaka fɛŋ ij; wɛl k’ow irim ob iny usu eci likekr ij.
66018023	Mun al a k’ow ayalm ŋ ogŋ a ij; wɛl k’ow irim ɔyɔw ɛcɛl owr owr eci sɔ́g ij. Ŋ eci án ɔlu a ɔny any akm wus na nimum ec’a, ɛtŋ ŋ eci cam owi ab ɛm, irmn ɛbr ɛbr a fɛŋ ec’agŋ a."
66018024	Babilɔn yogŋ anake kokoba ɔb ɛsɛl, Nyam ec’agŋ a lele wus na nimum ec’agŋ a fɛŋ eke wɛl ibi ab ab eci mebl a ok es a.
66019001	Low na b’oc es a, afr m’iri lebl tuɔtuɔ nyam ek’ot agŋ nɔnɔ eci likekr es, ke am dad ɛsɛ: "Lili! Lili! Kɔ̀klmn Ɛs Kɔtɔkɔ! Aŋke es eb ɛlu, anygbɛl lele lɛc fɛŋ ab a el ɛy e Nyam a eci!
66019002	In eci jɛj ok owi a fɛŋ b’el nawrɛ lele nyim nyim ab! Ɛtŋ ow ɛm a, l’ɔb facyɔw gbɛl a eke b’ɔny wus ec’agŋ a ok in eci nfaci ij owi ɛm a low. Nyam eci juma kok ɛsɛl a eke l’ibi a, Nyam kok li sɔg ow e labm."
66019003	Ɛtŋ ɛmɛny -n’am dad -l’ɛsɛ: "Lili! Lili! Kɔ̀klmn Ɛs Kɔtɔkɔ! Ɛb gbɛl a eke wɛl ɛtul a eci mregbn a am il godo godo fɛŋ eci!"
66019004	Agŋ ekpekp likŋ lele yar ab a lele mindey yar ab ab ok ɔwrɔkp wus ɛtŋ am igŋ Nyam eke sig es atufu lɛkpn af a nuŋ, ɛtŋ am dad ɛsɛ: "Amɛn! Lili! Lili! Kɔ̀klmn Ɛs Kɔtɔkɔ!"
66019005	Lebl nyam anŋ atufu lɛkpn ab af am ikŋ dad ɛsɛ: "Ɔny a fɛŋ a eke eel Nyam eci juma kok ɛsɛl a, ey lele ɛgbɛl ab, ɔny eke b’ɔnyn in ec’ɛlum a, kɔ̀klmn ɛy e Nyam a!"
66019006	Ɛmɛny m’iri lebl ek’ot agŋ nɔnɔ eci lebl es; ow am ikŋ ɛsɛ okij eci mra eke b’ɛlu ab af, ɛsɛ nyamgbrany af. Kin lebl a ec’odad eke am dad: "Lili! Lili! Kɔ̀klmn Ɛs Kɔtɔkɔ! Aŋke ɛy Ɛs Kɔtɔkɔ Nyam Abusu Ɛs sigm in ec’es ɛw ab es!
66019007	S’ɛ́lul sos ɛm iŋn e lili, s’ánŋn sos ɛm iŋn ɛm, si kɔ́klmn in! Aŋke licɛbli a eci mɛbi a ec’es gbɛgbl a e lɛgŋ ow ŋ̂, in e yɔw a bɛbm sos inym es.
66019008	Nyam ɔŋ’n ob sos ɛw ufu fuɛfuɛ ek’am jɛjn eke li k’ɛw sos." (Ob sos ɛw ufu fuɛfuɛ a el Nyam ec’agŋ a ec’ów nyim nyim a.)
66019009	Afr ɛrm ɛs a dad’m ninɛ: "Nɔ̀n dad ɛsɛ: Ehe él agŋ a eke wɛl ɛsŋ licɛbli a e mɛbi a ec’es gbɛgbl ab ɛm a eci." Ɛtŋ l’igŋ af li dad ninɛ: "Amua, ow el Nyam ec’odad ebl tasi."
66019010	M’ok ɔwrɔkp wus in ec’akr esr a eke mi k’igŋ’n nuŋ, kɔ li dad’m ninɛ: "Kì kok! Ɛm yɛji, juma kok ɛs ɛsɛ ŋ af, ɛsɛ esŋ jimɛl a eke ij Jesu eci low nɛnyɛmbri nyam a eke ɛlu ɔkm a eci daŋku ab af. Nyam anake it eke k’igŋ nuŋ a! Low nɛnyɛmbri nyam a eke Jesu ij ow eci daŋku a, el kokoba ɔb ɛsɛl eci odad a eke dad a eci liy tasi."
66019011	Ɛtŋ ɛmɛny m’ɛkn afr ek’agbr ɛm, ke gbaŋkɔ ufu nyam ɛy ɔkm. Ɛgŋ a ek’uyu gbaŋkɔ ab af a, wɛl b’ɛsŋ’n Nɛny Nyam Ij Ɛs lele Low Nawrɛ Ɛs ab; in e jɛj ok a lele ar ogŋ ab ab b’el nɛnyɛmbri nyam ɛm eci.
66019012	In ec’anyamn a am iri ɛsɛ al af, ɛtŋ es ɛw eci tufɛ nɔnɔ anŋ’n nuŋ. Wɛl nɔn nin nyam in af ek’ɛgŋ kaka uwm ow e low any, ek’ow elm in sɔny coco cɛ.
66019013	In eci mob af ɛw a eke li sus a el mebl ɔfr. Ɛgŋ a wɛl b’ɛsŋ’n Nyam Odad.
66019014	Afr eci ar ɛsɛl a sus mob efu fuɛfuɛ ek’ayl ɛtŋ uyu sigbaŋkɔ efu af am us’r jam.
66019015	Lab ler ɛm fufu nyam ɛy’r ɔkm nɛnym agŋ ec’ɔr eci. Li b’ow ni nyimn wɛl lɛc ɛm ɛtŋ li b’ow li yɛgm Nyam Abusu Ɛs ec’ɛrm bebl ligbɛl a. Li b’ow l’ifi wɛl es lɛc ɛm ɛsɛ elel eke wɛl b’ifi viny ey es es ifir ob ɛm ab af.
66019016	Kin nin a eke wɛl nɔn in e mob af ɛw ab af lele in eci im ab ab af a: 'Ɛ́b ebu fɛŋ ɛm ec’Ɛb Ebu lele kɔtɔkɔ ɛm e Kɔtɔkɔ ab.'
66019017	Ɛtŋ ɛmɛny m’ɛkn afr ɛrm ɛs nyam ek’igb inym es ligbn ab ɛm. N’am ɛlu lebl tuɔtuɔ l’ɛsŋ ɔr a fɛŋ eke b’igb im afr kpoŋ ɛm a l’ɛsɛ: "Òwr, àsr luku Nyam eci ob ij gbɛl a eci!
66019018	Òwr ijr ɛ́b ebu a eci megl a, ìjr srɔda eyŋ ec’es ɛw ɛsɛl a lele ar ɛsɛl ab ab eci megl a, ìjr sigbaŋkɔ a lele ɛl ec’af uyu ɛsɛl ab eci megl a, ìjr agŋ fɛŋ eci megl a, ewi lele madu ab eci megl a, ìjr ey lele ɛgbɛl ab eci megl a."
66019019	Ɛtŋ ɛmɛny m’ɛkn ndey a, m’ɛkn wus eci ɛ́b ebu a lele ɛl eci ar ɛsɛl ab ab eke as luku, eke k’ogŋ ɛgŋ a eke uyu gbaŋkɔ af a lele in eci ar ɛsɛl ab ab ar.
66019020	Wɛl ɔny ndey a lele kokoba ɔb ɛs yadŋu a eke kok mɛny ɛwr owi eke k’irmn agŋ a eke ɔny ndey a eci mɛny ɛwr a, ke am igŋ likŋ ɛgŋ a nuŋ a. Wɛl ɔny ndey a lele kokoba ɔb ɛs yadŋu ab ab ow ɔwl mebn eke ler faf es am iri al ab ɛm.
66019021	Lab ler ɛm a eke anŋ ɛgŋ a eke uyu gbaŋkɔ ab af a e nɛnym am ɛy ɔkm a, ibi ɛl eci ar ogŋ ɛsɛl a fɛŋ, ɛtŋ ɔr a fɛŋ am ij ɛl e megl a.
66020001	Ɛtŋ ɛmɛny m’ɛkn afr ɛrm ɛs nyam ek’anŋ afr am us es. N’ɔnym nɔmu croŋ gbɛl a eci safuɛ a lele ŋgbraka ligbɛl nyam ab.
66020002	-
66020003	N’ɔny tamranji a, lorŋn sig a ek’el agn oglog Satan a, l’ok ow ŋgbraka ɛtŋ l’oc l’ɔwl ow nɔmu croŋ gbɛl ab ɛm akpo fandi eci. L’abl nɔmu croŋ gbɛl a safuɛ ɛm yec’ɛtŋ ke tamranji a k’írmnm ɛb ɛb ec’agŋ a toŋ ke akpo fandi a ɛc ok es. Ow b’ow uwr a, ow it ke wɛl ɛ́lu’l es lɛgŋ tɛl eci.
66020004	Ɛmɛny m’ɛkn atufu mɛkpn: agŋ a eke ok es af a ɛŋn abusu eke ki jɛj agŋ e low ok. M’ɛkn agŋ a eke wɛl ibi a yɛji eci abŋ a; wɛl ibi ɛl Jesu eci low nɛnyɛmbri nyam a ek’ɛlu ɔkm a lele Nyam odad ab ab eci daŋku eke -l’ijr a sosiɛm. -L’igŋm ndey a nuŋ, -l’igŋm ow eci likŋ ɛgŋ a nuŋ, ɛtŋ -n’ɛŋnm ndey a eci mɛny ɛwr a anyafr, -n’ɛŋnm ow anm ɛl abu af yɛji. -L’igb luw ɛm ɛtŋ Krist ab -l’ɛw usu es toŋ akpo fandi.
66020005	Na krɛkrɛ eci luw ɛm anŋ igb ab ana. Agŋ ɛjec’a eke uw a k’ow igbm luw ɛm eke akpo fandi a k’ɛcm k’okm es.
66020006	Ehe él agŋ a eke anŋ krɛkrɛ eci luw ɛm anŋ igb ab ɛm a! -L’el Nyam eci agŋ lala ɛtŋ yony ɛm eci luw a ɔnym abusu ɛl af; -li b’ow -l’el Nyam lele Krist ab eci egb waw ɛsɛl, ɛtŋ Krist ab -li b’ow -l’ɛw usu es toŋ akpo fandi a.
66020007	Lɛgŋ a eke akpo fandi a b’ow ɛc ok es a, wɛl b’ow ɛlu Satan es sobel ɛm,
66020008	ɛtŋ li b’ow n’im l’ɛju ɛb ɛb a ek’el Gɔg lele Magɔg ab ek’anŋ wus na eci susu kpekpe a. Li b’ow l’as wɛl luku ar ogŋ eci, ɛtŋ -li b’ow -n’ɛny ɛsɛ okij any eci mrici af.
66020009	-N’anŋ susu a fɛŋ -l’ow -l’iwr Nyam ec’ɛb lala a eke erur ke in ec’agŋ ir a -l’ɛlul ɛm eke -li k’eb. Gbɛkɔ al b’ow anŋ afr ow ŋuŋn ɛl.
66020010	Ɛtŋ agn eke b’ɛju ɛl a, wɛl b’ow oc ɔwl’l mebn eke ler faf es a eci al ab ɛm, yogŋ a eke ndey a lele kokoba ɔb ɛs yadŋu ab ab anŋ a. -Li b’ow -l’ij gbre nɔnɔ ncok lele lɛgŋ owr ab godo godo fɛŋ eci.
66020011	Ɛtŋ ɛmɛny m’ɛkn atufu lɛkpn ufu nyam lele ɛgŋ a eke sig es af ab ab. Wus lele afr ab kpab’r es lís im kpekpe ɛtŋ wɛl ɛwlm ɛknm ɛl ij.
66020012	Ɛmɛny m’ɛkn agŋ ek’uw a, ey lele ɛgbɛl ab, eke inym es atufu lɛkpn a ec’any af. Silɛl nɔnɔ fifig ok es, ɛtŋ lɛl ɛjeci nyam yɛji fig ɛru es, ke sel ɛŋn eci lɛl ab ana. Agŋ a ek’uw a, wɛl jɛj ɛl e lís e low ok low a eke -li kokr ab ɛm, yec’a eke wɛl nɔn anŋ silɛl ab ɛm a.
66020013	Okij ɛlu agŋ a ek’uw ke n’ɔnym ab a es. Luw lele ɔŋnes baŋn ab yɛji ok ɛl ec’agŋ a ek’uw ke -n’ɔnymn ab a es, ɛtŋ wɛl jɛj ɛgŋ ɛgŋ e lís e low ok in e juma a eke li kok ab ɛm.
66020014	Wɛl itr luw lele ɔŋnes baŋn ab ok al a eke faf es ab ɛm. Al na eke faf es a el luw sakp yony ɛm a.
66020015	Wɛl b’oc ɛgŋ fɛŋ eke wɛl nɔnm in e nin sel ɛŋn eci lɛl ab ɛm a ɔwl al a eke faf es ab ɛm.
66021001	Ɛmɛny m’ɛkn afr owr nyam lele wus owr nyam ab; krɛkrɛ ec’afr a lele krɛkrɛ eci wus ab ab irm ɛtŋ okij a yɛji anm ij.
66021002	Ɛtŋ ɛmɛny m’ɛkn Jerusalɛm owr a, ɛb lala a eke Nyam ɔŋ anŋ in ogŋ a am ow a. Li bɛbm sos ɛsɛ yɔw eke kpɛkp sos eke k’im ɔbr ɛc af.
66021003	M’iri lebl tuɔtuɔ nyam ek’anŋ atufu lɛkpn a ogŋ am ikŋ ow dad ɛsɛ: "Sica Nyam ec’ɛb ir usu a ow agŋ ec’araŋn! Li b’ow l’ir wɛl ab ɛtŋ -li b’ow -l’el Nyam ec’agŋ. Nyam in obi b’ow anŋ ɛl ab ɛtŋ li b’ow l’el wɛl e Nyam.
66021004	Li b’ow li tɛtŋ wɛl e mikŋ a fɛŋ es; luw owi, niŋn owi, likekr owi lele gbre ij owi ab k’ow anm ij. Lɛgŋ sig ɛm ec’ów a fɛŋ ot es ŋ̂."
66021005	Ɛtŋ sica ɛgŋ a eke sig es atufu lɛkpn ab af a dad ninɛ: "Sica m’am ɔŋ ów a fɛŋ itŋn el owr." Ɛtŋ ɛmɛny l’igŋ af li dad ninɛ: "Nɔ̀n low na aŋke ɛm eci sodad a el nawrɛ, wɛl ɔtu eke k’ɔny ɔmn ow ɛm."
66021006	Ɛmɛny l’igŋ af li dad ninɛ: "Sica fɛŋ uwr ŋ̂! M’el Krɛkrɛ lele Es Abal El ab, Nuŋ Ɔb lele Nuŋ Ɛdŋ ab. Ɛgŋ yec’eke mijamn am ɔny a, mi b’ow m’ɔŋ’n mij ewl mij a eke b’ɔŋ ɛgŋ sel a ɔfr ɛm l’ɛgŋ.
66021007	Ɛgŋ kaka fɛŋ eke b’ow eb any a, b’ow ɛŋn aja ikŋ na; m’ow m’el in e Nyam ɛtŋ in li b’ow l’el ɛm ec’iy.
66021008	Érŋnu, ów ɛnyɛmbri yony yony ɛsɛl, agŋ eŋuŋ, agŋ ibiu, afacu, cam kok ɛsɛl, agŋ a eke b’igŋ sɛkp nuŋ lele ayadŋu fɛŋ ab ec’a, ɛl ec’usu b’ow anŋ mebn eke ler faf es a eci al ab ɛm. Ke luw sakp yony ɛm ab ana."
66021009	Sica m’ɛkn afr ɛrm ɛsɛl lɔbŋ a, eke ɔnym kpɔk lɔbŋ a eke abu ɛyr es abal el lɔbŋ a anŋ ɛm a eci nyam. L’ow n’am dad’m l’ɛsɛ: "Òw, mi b’ow mi yɛgm’ŋ igŋ ɛya, licɛbli a eci yɔw a."
66021010	Abŋ ɛm a, afr ɛrm ɛs a oc’m im lafɛny gege ligbɛl nyam eci nuŋ af. Li yɛgm’m Jerusalɛm, ɛb lala a eke Nyam ɔŋ anŋ in ogŋ a am ow a.
66021011	Nyam ec’anygbɛl a am ɔŋ li jɛjn ɛsɛ lebn mamn af, ɛsɛ jasp eci lebn eke b’ɛkan es af.
66021012	N’ɔny lakp sisil gege nyam eke ɔny masany lɛw yony lele afr ɛrm ɛsɛl lɛw yony ek’am ɔsu ab. Masany ab af a, wɛl nɔn Israɛl ec’eb lɛw yony a ec’en a anŋ.
66021013	Baŋn ec’ogog nyam nyam fɛŋ b’ɔny masany nyahan: nyahan b’anŋ yogŋ eke ligbn b’igb a, nyahan b’anŋ yogŋ eke ligbn b’ɛru a, nyahan b’anŋ afr ogog a, ɛtŋ nyahan b’anŋ esr ɛm a.
66021014	Baŋn a eci lakp a sigr mób lɛw yony eke wɛl ok ɔmu ɛm, ɛtŋ af yogŋ, wɛl nɔn licɛbli a ec’ ɛrm ɛsɛl a ec’en a.
66021015	Afr ɛrm ɛs a eke am dad’m odad a ɔnym ob bɛbmn ob ab, sika ɛm eci likŋ soŋni eke ki bɛbmn baŋn a, in eci masany a lele in eci lakp ab ab.
66021016	Baŋn a eci ogog yar a bɛbmn; sɔfu a lele es ar ab ab bɛbmn. Afr ɛrm ɛs a oc in eci sika ɛm likŋ soŋni a bɛbmn baŋn a; ow ij sɔfu fandi lɛw yony, es ar a, sigb a lele sɔfu ab ab bɛbmn.
66021017	Li bɛbmn lakp a yɛji. Ob bɛbmn ob a eke l’oc li bɛbmn ab ɛm, n’ɛŋn sigb a eci sɔfu a ekŋ lɔbŋ miy yar,
66021018	wɛl awŋ lakp a jasp ɛm, ɛtŋ ɛb a in obi a wɛl us’r sika tasi ɛm ɛtŋ ow b’ayl ɛkan es ɛsɛ akrɔŋnɔ af.
66021019	Mób a eke wɛl ok ɔmu ɛm awŋ baŋn a eci lakp a, wɛl ot mebn amamn ek’ɔny mij ɛrŋ ɛrŋ ijr mɛwl: krɛkrɛ eci lob a jasp ɛm, yony ɛm ec’a safir ɛm, nyahan ɛm ec’a agat ɛm, yar ɛm ec’a emerod ɛm,
66021020	yen ɛm ec’a onis ɛm, nɔhɔn ɛm ec’a sarduan ɛm, lɔbŋ ɛm ec’a krisolit ɛm, niwn ɛm ec’a beril ɛm, libarm ɛm ec’a topas ɛm, lɛw ɛm ec’a krisopras ɛm, lɛw nyam ɛm ec’a turkuas ɛm, ɛtŋ lɛw yony ɛm ec’a ametis ɛm.
66021021	Masany lɛw yony a el ayrɛ lɛw yony; lisany nyam eci kok ɛm a, wɛl b’oc ayrɛ ligbɛl nyam coco. Ɛjɛm a el sika tasi ɔfr eke ayl am ɛkan es ɛsɛ akrɔŋnɔ af.
66021022	M’ɛknm Nyamel ɛb ab ɛm, aŋke ɛb a eci Nyamel a el Ɛs Kɔtɔkɔ Nyam Abusu Ɛs lele licɛbli ab ab.
66021023	Ɛb a ɔlm ligbn es, ɔlm awl es eke k’ayal il, aŋke Nyam ec’anygbɛl a am ayal il ɛtŋ licɛbli a el in eci mun al.
66021024	Ɛb ɛb a fɛŋ ec’agŋ a b’ow an es in eci usuayl ab ɛm, ɛtŋ wus eci ɛ́b ebu a b’ow ot ɛl eci ob ɔny a ow yogŋ.
66021025	Lɛgŋ owr nimum a, baŋn a eci masany a b’ow fifig ok es; lɛgŋ kaka wɛl k’ow bablm, aŋke yogŋ lɛgŋ uk k’ow anm ij.
66021026	Wɛl b’ow ot ɛb ɛb a eci sagb a lele ob ɔny ab ab ow yogŋ.
66021027	Ob fɛŋ eke aylm Nyam ec’any af lele agŋ eke bi kok musue owi ke b’ɔny yadŋ a k’ow okm baŋn a. Agŋ a sɔny coco a eke b’ow ok ɛm a el, ɛl a eke wɛl nɔn ɛl ec’en licɛbli a eci sel ɛŋn e lɛl ab ɛm a.
66022001	-
66022002	Ɛmɛny afr ɛrm ɛs a yɛgm’m sel ɛŋn eci mij ewl mij ek’am jɛjn ɛsɛ akrɔŋnɔ af, ke anŋ Nyam lele licɛbli ab ab ec’atufu lɛkpn a ogŋ am jɛjn ok ɔkm ewl im ɛb a ec’usu araŋn a. Mij a ec’ál yony a eke ok a ec’araŋn a, sel ɛŋn eci likŋ a anŋ. Lakpo nyam af a, li b’ɔsu ey sakp lɛw yony, awl nyam akp nyam. In eci suw a b’ewlm ɛb ɛb ec’agŋ a.
66022003	Ofn owi kaka k’ow anm ij. Nyam lele licɛbli ab ab eci atufu lɛkpn a b’ow anŋ ɛb ab ɛm, ɛtŋ Nyam eci juma kok ɛsɛl a b’ow igŋ’n nuŋ.
66022004	-Li b’ow -l’ɛkn ow ec’any a, ɛtŋ ow eci nin a b’ow nɔn ɛl ec’anyafr a.
66022005	Lɛgŋ uk k’ow anm ij, ɛtŋ -li k’ow -l’ibramn mun al ec’usuayl a lele ligbn ec’ab ab, aŋke Ɛs Kɔtɔkɔ Nyam in obi li b’ow l’ok wɛl in ec’usuayl ab af, ɛtŋ -li b’ow -l’el es ɛw ɛsɛl godo godo fɛŋ eci.
66022006	Ɛmɛny afr ɛrm ɛs a dad’m ninɛ: "Sodad amua el nawrɛ, wɛl ɔtu eke k’ɔny ɔmn ow ɛm; ɛtŋ Ɛs Kɔtɔkɔ Nyam a eke bi nyimn kokoba ɔb ɛsɛl eci abŋ a, ɛrm in ec’afr ɛrm ɛs ow yec’ɛtŋ ke li yɛ́gm in e juma kok ɛsɛl a low eke b’ow ɛy lɛgŋ tɛl ɛm a."
66022007	Jesu dad ninɛ: "Ìri, ow k’ow ibnm m’ow m’ow! Ehe él agŋ a eke b’oc kokoba ɔb e sodad ek’anŋ lɛl na ɛm a sɛnyn sɛnyn a eci!"
66022008	Ɛm Jan, m’iri ɛtŋ m’ɛkn ów amua. Ɛtŋ eke m’iri ke m’ɛkn a, m’ok ɔwrɔkp wus afr ɛrm ɛs a eke yɛgm’m ów amua a ec’any af eke mi k’igŋ’n nuŋ.
66022009	Gbɛkɔ li dad’m ninɛ: "Kì kok ɛbɛn! Ɛm yɛji juma kok ɛs ɛsɛ ŋ af, ɛsɛ esŋ jimɛl kokoba ɔb ɛsɛl ab af, ɛsɛ agŋ a fɛŋ eke b’oc lɛl na ɛm eci sodad a sɛnyn sɛnyn ab af. Nyam anake it eke k’igŋ nuŋ a, kɔ ow elm ɛm!"
66022010	Ɛmɛny li dad’m ninɛ: "Kokoba ɔb e sodad ek’anŋ lɛl na ɛm a, k’òc ki lɔl es, aŋke ów amua fɛŋ eci sɛgŋ a eke wɛl bɛbm ok es a titm.
66022011	Ke ɛgŋ eke akplm a, n’ánŋ in ec’akplm ab ɛm; ɛgŋ eke aylm Nyam ec’any af a, n’ánŋ in ec’ aylm ab ɛm; ɛgŋ eke bi kok low mamn a, n’ánŋ low mamn kok ab ɛm; ɛgŋ ek’el lala a, n’ánŋ lala el ab ɛm."
66022012	Jesu dad ninɛ: "Kin, ɛm ec’ow ibnm ij! Mi b’ow m’ism ob ap ab, ɛtŋ mi b’ow m’ɔŋ ɛgŋ ɛgŋ, juma a eke li kok a eci.
66022013	M’el Nuŋ Ɔb lele Nuŋ Ɛdŋ ab, m’el Krɛkrɛ lele Es Abal El ab, Kpɔkpɔ lele Uwar ab."
66022014	Ehe él agŋ a eke am ɛfn ɛl ec’ob sos ɛw es eke k’ɛŋn abusu ij sel ɛŋn e likŋ a ec’ey a eci. -Li b’ow -n’ɛŋn abusu -l’ɛ́cr masany a eci -l’ok ɛb ab ɛm.
66022015	Sica baŋn a eci jam a, agŋ eŋuŋ a, cam kok ɛsɛl, afacu, agŋ ibiu, sɛkp nuŋ igŋ ɛsɛl lele ayadŋu ab ec’usu ek’anŋ ana!
66022016	"Ɛm Jesu, m’ɛrm ɛm ec’afr ɛrm ɛs a ow ij ów amua e daŋku Nyamel fɛŋ ec’any af. Ɛm, m’el David ec’eb ab ɛm eci lilaw, ibribr eci lɛ́l ek’am jɛjn.
66022017	Abŋ a lele yɔw a eke wɛl ɛbi ab ab am dad ɛsɛ: 'Òw!' Ke ɛgŋ yec’eke in yɛji am iri low na a dád ɛsɛ: 'Òw!' Ke ɛgŋ eke mijamn am ɔny a ów; ke ɛgŋ eke am erur sel ɛŋn eci mij a, éb ɔfr ɛm."
66022018	Ɛm, Jan, kin low eke m’am igbl ow eci lebl ogŋ mi dad ɛgŋ fɛŋ eke b’ow iri kokoba ɔb owi a ek’anŋ lɛl na ɛm a: eke batŋ ɛgŋ kaka fɛŋ am oc low ɛjeci nyam ɛlu ɛm a, ke abu ɛyr owi a fɛŋ eke wɛl dad ow e low lɛl na ɛm a, Nyam b’ow ot ɔŋ’n.
66022019	Ɛtŋ eke batŋ ɛgŋ kaka fɛŋ am ɔny kokoba ɔb e sodad a ek’anŋ lɛl na ɛm a ec’ob nyam oc es, ke sel ɛŋn eci likŋ a ec’ey a lele ɛb lala a eke wɛl dad ow ec’odad lɛl na ɛm a, Nyam b’ow ɔny oc’r es abu ɛm.
66022020	Ɛgŋ a eke ij low nɛnyɛmbri nyam na ec’asmanu a dad ninɛ: "M’am ow caca!" Amɛn! Ɛs Kɔtɔkɔ Jesu, òw gɔŋ!
66022021	Ke sica Ɛs Kɔtɔkɔ Jesu ec’ɔwrɔ a ánŋ ɔny fɛŋ ab.
