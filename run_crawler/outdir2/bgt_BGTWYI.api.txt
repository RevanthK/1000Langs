40001001	Iaani na titionodia ara hutugna a Jisas Krais. Imanea na vinahuhugna a King Deved, ma na vinahuhugna a Ebraham.
40001002	Na titiono iaani ke turughu mai tagna a Ebraham me jufu tagna a Deved: Ebraham ke tamagna a Aisak. Aisak ke tamagna a Jekob. Jekob ke tamadia Jiuda mara tahigna.
40001003	Jiuda ke tamadia a Peres ma a Jera (a idodia romara, a Tama). Peres ke tamagna a Hesron. Hesron ke tamagna a Ram.
40001004	A Ram ke tamagna a Aminadab. Aminadab ke tamagna a Nason. Nason ke tamagna a Salmon.
40001005	Salmon ke tamagna a Boas // (a idogna a Boas, a Rehab). Boas ke tamagna a Obed // (a idogna a Obed, a Rut). Obed ke tamagna a Jesi.
40001006	Jesi ke tamagna a king Deved. Deved ke tamagna a Solomon (a idogna Solomon a Batsiba, na vaivine thehe sasani ke kidi taulaghi tagna a Uria).
40001007	A Solomon ke tamagna Rehoboam. Rehoboam ke tamagna Abaija. Abaija ke tamagna a Asa.
40001008	Asa ke tamagna a Jehosafat. Jehosafat ke tamagna a Jehoram. Jehoram ke tamagna Usia.
40001009	Usia ke tamagna a Jotam. Jotam ke tamagna a Ahas. Ahas ke tamagna a Hesekia.
40001010	Hesekia ke tamagna a Manase. Manase ke tamagna a Amon. Amon ke tamagna a Josaia.
40001011	Josaia ke tamadia a Jehoiakin mara tahigna (Mara iraani ena havi ghohi gi ena mai mara nidia na thevuioka mara Israel mena sekara mena hatira vano i Babilon).
40001012	Leghudia mara Israel kena mono seka i Babilon, Jehoiakin ke tamagna a Sealtiel. Sealtiel ke tamagna a Jerubabel.
40001013	Jerubabel ke tamagna a Abiud. Abiud ke tamagna a Eliakim. Eliakim ke tamagna a Aso.
40001014	Aso ke tamagna a Jadok. Jadok ke tamagna a Akim. Akim ke tamagna a Eliud.
40001015	Eliud ke tamagna a Eleasa. Eleasa ke tamagna a Matan. Matan ke tamagna a Jekob.
40001016	Jekob ke tamagna a Josep, imanea hiri a taugna a Meri. Meri a idogna a Jisas kena kiloagna a Vahavi.
40001017	Turughu tagna a Ebraham me jufu tagna a King Deved, e salaghe vati na pagusu. Turughu tagna a Deved me jufu kori vido mara nidia na thevuioka mara Israel kena hatira vano i Babilon, e salaghe vati na pagusu. Turughu kori vido mara Israel kena mono i Babilon me jufu kori havigna mai a Vahavi, e salaghe vati na pagusu.
40001018	Iaani na titiono eigna na havigna mai a Jisas Krais. A Meri, a idogna a Jisas, kena parua ghohi bali taulaghi tagna a Josep. Roira koro boi mono haidu mua, kari a Meri ke boebote kori mana nigna na Tarunga ke Tabu.
40001019	A Josep na mane jino me bosi magnahaghinia keda vamaomamoa a Meri naghodia na mavitu. Na vunegna iangeni, imanea ke haga agutu poloa na vateoagna rodia na paru.
40001020	Kori vido a Josep ke talu toatogha na eiagna na puhi iangeni, sina enjel nigna a God ke tate vania kori maumaturungita me veleagna, "Josep, vinahuhugna a King Deved, o saghoi mataghu na taulaghi tagna a Meri, eigna iia ke boebote ghohi kori mana nigna na Tarunga ke Tabu.
40001021	Iia keda vahua a dathegna mane, mo koda tughunia na ahagna a Jisas, eigna imanea keda vahavira nigna na mavitu eigna na komi paluhadia."
40001022	Na komi fata iraani e mono mai eigna keda tutuni na hava a God ke vele aua i hau ma na nigna na profet Aesaea ke risoa. A God ke velea,
40001023	"Na vaivine ke boi nere duagna sa mane keda boebote me keda vahua a dathegna mane, ma na komi tinoni kedana kiloagna Imaniuel." Na ghaghana ikoragna na aha iangeni, "A God ke mono duada."
40001024	Kori vido ke rarai, a Josep ke leghua na haghoregna na enjel nigna a Lod. Imanea ke taulaghi tagna a Meri,
40001025	keana e boi nere haidu duagna me ghieghilei havi mai na gari. Ma a Josep ke tughunia na ahagna a Jisas.
40002001	Jisas ke havi mai i Betlehem kori provins i Jiudea kori vido a Herod ke king i Jiudea. Leghugna ke havi mai a Jisas, kekeha mara Maghoi eidia sina meleha i eta vavaho kena taveti mai mena jufu i Jerusalem.
40002002	Imarea kena huahuati kilili vaghagna iaani, "Ivei ke havi mai na gari keda vunaghi pungusira mara Jiu? Ighami kiti reghia na vaitughu kori vido ke hadi mai i eta ma na vaitughu iangeni ke tatelia vanighami imanea ke havi ghohi. Na vunegna iangeni, ighami kiti mai eigna kitida maimanihihia nimami imanea."
40002003	Kori vido a King Herod ke rongovia na rorongo iaani, imanea ke boi toke na ghaghanagna, me vaghagna ghua na mavitu gougovu i Jerusalem.
40002004	Imanea ke kilo haidura mara na naghoi pris, mi mara na velepuhigna na vetula me huatira, "Na komi profet kena velea ivei keda havi mai a Vahavi na?"
40002005	Imarea kena haghore tughua, "A Vahavi keda havi mai i Betlehem, na meleha kori provins i Jiudea. Vaghagna a profet Maika ke risoa,
40002006	'Betlehem, ighoe sina meleha ko nagho puala kori provins i Jiudea, eigna sina king keda au mai itamua mi imanea keda batura me reireghira nigua na mavitu Israel.' "
40002007	King Herod ke kilora mai mara Maghoi eigna kedana haidu ghehedia duagna. Gi e huatira eigna ingiha kena kidi reghia na vaitughu.
40002008	Imanea ke velera, "Oti vano i Betlehem moti hiro toetoke maia na gari iangeni. Kori vido kotida reghi pada imanea, oti ghoi tabiru mai itagua moti varorongou eigna inau huju u magnahaghinia mua kuda vano mu maimanihihia nigua."
40002009	Leghugna iaani, mara Maghoi kena taveti au mena ghoi reghia na vaitughu kena reghia ghohi i hau. Imarea kena totogo hutu puala na reghiagna. Na vaitughu ke batura me ghieghilei soto popogna na vathe ke mono na gari.
40002011	Mara Maghoi kena haghe kori vathe mena reghia na gari duagna a idogna Meri. Imarea kena pogho horu mena maimanihihia na gari. Gi ena hati aura nidia na komi dotho mena dotho vania na gol, na frankinsens, ma na muru.
40002012	Leghugna na dotho kena eia, imarea kena tabiru kori melehadia kori hangana ke tavogha eigna a God ke velera kori maumaturungita eigna kedana boi ghoi tabiru vano tagna a Herod.
40002013	Leghudia mara Maghoi kena taveti vano, sina enjel nigna a Lod God ke tate vania a Josep kori maumaturungita me ania, "Josep, o sokara hadi mo talangira na gari ma a idogna moti ghogho vano i Ijip, eigna boi hauhaugna a Herod keda hiroa na gari iaani bali vathehea. Otolu mono ngengeni mu ghieghilei veleghamu na maghavu kotida ghoi tabiru mai."
40002014	A Josep ke sokara hadi me talangira na gari ma a idogna kori bongi iangeni mena ghogho vano i Ijip.
40002015	Tolira kotolu mono i Ijip me ghieghilei thehe a Herod. Me tutuni na hava a Lod God ke velea i hau ma a profet Hosea ke risoa, "Inau ku kilo aua a dathegu i Ijip."
40002016	Kori vido a King Herod ke adoa mara Maghoi kena pilaunia, imanea ke dikatagna puala. Imanea ke vetulara vano nigna na komi soldia i Betlehem ma na komi meleha ghaghireigna. Imarea kena vathehera na komi gari mane kena boi jufungia mua e rua na vinoghadia. A Herod ke eia iangeni eigna mara Maghoi kena velea e rua na vinogha ke haliu atu ghohi leghugna na tategna na vaitughu.
40002017	Kori dani iangeni na hava a Lod ke velea aua i hau ma a profet Jeremaea ke risoa ke tutuni. Imanea ke risoa,
40002018	"Imarea kena rongovia na tangi mate kori meleha i Rama. A Resel ke tangi eidia ara dathegna, me teo ahai ke tangomana na vasulagna eigna ara dathegna kena thehe ghohi."
40002019	Leghugna ke thehe a Herod, sina enjel nigna a Lod God ke tate vania a Josep kori maumaturungita i Ijip.
40002020	Na enjel ke velea, "O sokara hadi mo talangira na gari ma a idogna moti ghoi tabiru i Israel. Eigna arahai kena haga vathehea na gari kena thehe ghohi."
40002021	A Josep ke sokara hadi me talangira na gari ma a idogna motolu tabiru vano i Israel.
40002022	Keana a Josep ke rongovia a Akeleas ke king i Jiudea eigna ke tughua a tamagna a Herod, mi imanea ke mataghu nigna puala keda mono ngengeni. Mi kori maumaturungita sina enjel nigna a God ke veleagna a Josep eigna keda vano kori provins i Galili.
40002023	Na vunegna iangeni, tolira kotolu vano kori provins i Galili motolu mono kori meleha i Nasaret. Kori vido tolira kotolu mono i Nasaret na haghoredia mara na profet eigna a Vahavi e tutuni, "Imarea kedana kiloagna imanea, na manegna i Nasaret."
40003001	Leghugna kekeha vinogha, a Jon Siuvitabu ke turughua nigna na agutu kori meleha ke gou i Jiudea. Imanea ke titiono vanira na komi tinoni
40003002	me velera, "Oti tughua na havimiu ke koakoa eigna na maghavu a God keda vunaghi pungusira nigna na komi tinoni ke gharani mai ghohi!"
40003003	A Jon hiri, a profet Aesaea ke titionoa i hau vaghagna iaani, "Sina mane keda haohaghore heta kori meleha ke gou, 'Oti kaikalitia na hangana vania a Lod, moti vajinoa na bali taetavetigna.' "
40003004	A Jon ke pipisia na pohe ke agutua kori sesehugna na kamel ma na nigna na vovogho ke agutua kori ghuighuligna na kau. Ma na ghagna na vanga na cheche ma na kothogna na mijua.
40003005	Sethe na tinoni i Jerusalem mi kori provins i Jiudea mi tadia na komi meleha ghaghireigna na bea hutu i Jodan kena haidu mai tagna a Jon.
40003006	Imarea kena mai mena tuturi aua na komi paluhadia tagna a Jon me siuvitabura kori bea hutu i Jodan.
40003007	Kori vido a Jon ke reghira mara na Farise mi mara na Sadiusi kena mai mena haga siuvitabu nidia itagna, imanea ke velera, "Ighamu koti dika vaghagna na komi poli! Ehava? Ighamu koti ghaghana kotida polo tagna na fate a God keda eia gi kotida siuvitabu vamua? Boi tangomana nimiu!
40003008	Oti kidi eia na komi fata ke jino bali tateli aua ighamu koti tughua ghohi na havimiu ke koakoa, gi oti mai moti siuvitabu itagua.
40003009	Oti saghoi ghaghana a God keda boi fateghamu eigna koti havi mai kori vikegna a hutuda a Ebraham. Eigna inau ku veleghamu, a God tangomana keda eia na komi ghahira iraani gi kedana ara vinahuhugna a Ebraham.
40003010	Ikageeni a God ke kaikaliti ghohi bali fatera na komi tinoni kena boi tughua na havidia, vaghagna ahai ke kaikaliti na toka horuagna na komi ghai. Na komi ghai ke boi toke na sagharodia, imanea keda toka horura me sonira vano kori joto.
40003011	"Na siuvitabu inau ku eia kori bea ke tateli aua ighamu koti tughua ghohi na havimiu ke koakoa. Keana ahai keda mai leghugu keda siuvitabughamu kori Tarunga ke Tabu ma na joto. Imanea ke thaba vano itagua. Inau boi naba kuda hati aua nigna na sadol.
40003012	Imanea vaghagna sina mane ke kaikaliti bali hati aua na ghuighuligna na wit kori ghanogna. Imanea keda hatia na komi ghanogna me boa kori vathegna, keana imanea keda pughulira na komi ghuighuligna kori joto ke teo na thehegna."
40003013	A Jisas ke turughu mai i Galili me vano jufu kori bea hutu i Jodan eigna keda siuvitabu tagna a Jon.
40003014	Keana a Jon ke bosi magnahaghinia keda eia iangeni me veleagna, "Ehava gi o mai itagua eigna kuda siuvitabugho? Ighoe ghua koda siuvitabuu ri."
40003015	A Jisas ke haghore tughua, "Ikageeni e toke gi koda ei vaniu na hava ku kaegho. Roghita koroda leghua vamua na vanohehe nigna a God." Ma a Jon ke hiia a Jisas me siuvitabua.
40003016	Kori vido a Jisas ke vula hadi kori bea, na maaloa ke hangavi mi imanea ke reghia na Tarunga ke Tabu nigna a God ke horu mai vaghagna na bora me togha itagna.
40003017	Ma na ohai haghore ke mai i popo me ania, "Iaani a pukuni dathegu. Inau ku dothovia mu totogo puala eigna."
40004001	Ma na Tarunga ke Tabu ke batua vano a Jisas kori meleha ke gou eigna a Satan keda auaua.
40004002	A Jisas ke boi vanga e rua tutughu na dani ma na bongi me rofo nigna puala.
40004003	Kori vido iangeni a Satan ke mai tagna a Jisas me auaua, "Gi keda tutuni ighoe pukuni Dathegna a God, o haghore vanira na komi ghahira iraani eigna kedana vuhai bred."
40004004	A Jisas ke haghore tughua, "Na komi Rioriso ke Tabu kena velea 'Na komi tinoni kena boi havi kori bred vamua, keana tagna mua na komi haghoregna a God.' "
40004005	A Satan ke talangi vanoa a Jisas i Jerusalem, na meleha kena kiloagna na meleha ke tabu. Imanea ke veleagna a Jisas eigna keda sokara kori vido ke hadi puala popogna na Vathe ke Tabu nigna a God.
40004006	Gi a Satan ke veleagna, "Gi ighoe a Dathegna a God, o sogala horu. Eigna na komi Rioriso ke Tabu kena velea, 'God keda velera nigna na komi enjel eigna kedana reireghigho. Imarea kedana lakugho me teo keda kathea sa ghahira na naemu.' "
40004007	A Jisas ke haghore tughua, "Na komi Rioriso ke Tabu kena velea mua, 'Saghoi eia sa fata bali huruagna a Lod na nimiu God eigna keda eia vanighamu na hava ke taluhaghorea.' "
40004008	Gi a Satan ke talangi vanoa a Jisas kori suasupa ke hadi puala me tuhua vania na komi meleha hutu koragna na maramagna ma na komi fata ke toke ikoradia.
40004009	Imanea ke veleagna a Jisas, "Na komi fata gougovu ko reghia irangeni kuda hegho atu gi koda pogho horu itagua mo maimanihihiu."
40004010	A Jisas ke haghore tughua, "O taveti saniu Satan! Eigna na komi Rioriso ke Tabu kena velea, 'A Lod na nimiu a God vamua kotida maimanihihia moti agutu vania.' "
40004011	Leghugna iangeni, a Satan ke taveti sania a Jisas. Ma na komi enjel kena mai mena hathea.
40004012	Kori vido a Jisas ke rongovia na rorongogna a Jon Siuvitabu kena boa haghea kori vathe tatari, imanea ke tabiru vano kori provins i Galili.
40004013	Imanea ke boi mono i Nasaret, kari e vano me mono i Kapaneam, na meleha kori ghaghireigna na kolo i Galili, kori vido thepa ke mono na vikedia a Jebulun ma a Naftali.
40004014	A Jisas ke eia iaani eigna keda tutuni na haghoregna a profet Aesaea,
40004015	"Sethe na tinoni kena boi Jiu kena mono i Galili, tagna na vido thepa kena kiloagna rodia na thepa a Jebulun ma a Naftali, ghaghireigna na kolo hutu i Galili sethevugna na bea hutu i Jodan.
40004016	Na komi tinoni iraani kena mono kori puni, imarea kedana reghia na laema ke raraha puala. Na laema keda raraha itadia arahai kena mono saragna na managna na thehe."
40004017	Kori vido iangeni a Jisas ke turughua na velepuhiragna na komi tinoni. Imanea ke velera, "Oti tughua na havimiu ke koakoa, eigna na maghavu a God keda vunaghi pungusira nigna na mavitu ke gharani mai ghohi!"
40004018	Sina dani a Jisas ke taetaveti kori ghaghireigna na kolo i Galili me reghira romara tamatahi a Saimon, kati kiloagna a Pita, ma a Andru. Romara koro ugura kori rodia na jau eigna romara na mane ugura.
40004019	Jisas ke velera, "Romara, oro mai leghuu. Ikageeni roghamu koro ugura fei, kari inau kuda velepuhighamu na hatiragna mai na komi tinoni tagna a God."
40004020	Romara koro saisami talu horua rodia na komi jau, gi oro leghua imanea.
40004021	Jisas ke ghoi taveti vano me reghira romara tamatahi, a Jemes ma a Jon, e rua dathegna a Jebedi. Romara koro mono kori boti duagna a tamadia mena ghaura nidia na komi jau. A Jisas ke kilora eigna koroda leghua.
40004022	Romara koro saisami taveti sania na boti ma a tamadia a Jebedi, moro leghua a Jisas.
40004023	A Jisas ke vano itadia na komi meleha kori provins i Galili me velepuhi tadia na komi vathe haidu nidia mara Jiu. Imanea ke titionoa na Rorongo ke Toke eigna na puhi a God ke vunaghi pungusira nigna na komi tinoni, me vatoke tabirura na komi tinoni tadia na komi thagi vahaghi ke padara.
40004024	Na rorongogna a Jisas ke rongoragha ivei mi vei me jufu kori provins i Siria. Na vunegna iangeni, na komi tinoni kena hatira mai tagna a Jisas arahai kena vahaghi. Sethe na thagi vahaghi ke padara mena papara. Kekeha, na komi tidatho ke haghevira, kekeha kena sikili hahali eigna ke kakai na tonodia, mi kekeha ke thehe na naedia ba na limadia. Ma a Jisas ke vatoke tabirura gougovu.
40004025	Na mavitu ke sethe kena leghua a Jisas. Kekeha itadia kena mai kori provins i Galili, kekeha kena mai i Jerusalem ma na komi meleha kori provins i Jiudea, kekeha kena mai kori nohi i Dekapolis mi kekeha meleha sethevugna na bea hutu i Jodan.
40005001	A Jisas ke reghira na mavitu ke sethe kena leghua me vano hadi kori suasupa me nohe horu. Nigna na komi vaovarongo kena hathatano mai itagna,
40005002	ma a Jisas ke turughu na velepuhiragna me anira,
40005003	"A God keda vatokera arahai kena kuma kena vaututunia imanea vamua keda hathera hahali. Imarea kedana mono kori hughuta i popo.
40005004	A God keda vatokera arahai kena dikahehe. Imanea keda sulara.
40005005	A God keda vatokera arahai kena mono taluleghu. Imanea keda hera na komi fata ke taluhaghorea vanira ghohi.
40005006	A God keda vatokera arahai kena pukuni magnahaghinia na leghuagna nigna na vanohehe. Imanea keda hathera eigna kedana eia iangeni.
40005007	A God keda vatokera arahai kena rarovira na komi tinoni. Imanea keda rarovira.
40005008	A God keda vatokera arahai kena pukuni jino kori havidia. Imarea kedana reghia a God.
40005009	A God keda vatokera arahai kena hathera na komi tinoni eigna kedana mono kori soleana. Imanea keda kilora ara dathegna.
40005010	A God keda vatokera arahai kena papara eigna kena eia na hava ke jino kori matagna a God. Imarea kedana mono kori hughuta i popo.
40005011	"A God keda vatokeghamu kori vido na komi tinoni kena haghore diadikalaghamu, mena vaparaghamu, mena velea na komi piapilau eimiu ghamu eigna koti leghuu inau.
40005012	Oti totogo moti lealea kori vido kena eia na komi fata iraani itamiu, eigna a God keda heghamu na taba ke hutu puala kori vido kotida hadi i popo. Oti saghoi havaghinia na komi tinoni kena eia mua na komi fata ke dika irangeni tadia na komi profet i hau.
40005013	"Na solo na fata ke toke puala. Ighamu hiri na solo eidia na mavitu kori maramagna. Keana gi keda beabeagha na solo, boi tangomana nidia kedana ghoi vaaha. Na solo iangeni kedana soni aua vamua kori hangana ma na komi tinoni kedana tapalia.
40005014	"Ighamu hiri vaghagna na lui vanira na komi tinoni kori maramagna. Na komi tinoni boi tangomana kedana poloa na meleha kena agutua kori suasupa.
40005015	Me teo ahai keda totha na lui me boa saragna na nahu! Keana imanea keda savera hadia tagna na bali sasaveragna eigna kedana dodoro toetoke na komi tinoni koragna na vathe.
40005016	Vaghagna iangeni mua, oti saghoi polora tadia na komi tinoni na komi tango ke toke koti eia. Keana kotida tatelira au eigna kedana reghira mena kilothaba a Tamamiu i popo.
40005017	"Oti saghoi toatogha inau ku mai bali sonira au na komi vetula nigna a Moses ba na komi velepuhi nidia mara na profet. U boi mai eigna kuda sonira au, keana eigna kuda tateli aua na pukuni ghaghana ikoradia.
40005018	Inau ku veleghamu, na komi fata gougovu tadia na komi vetula nigna a Moses keda talu mono me ghieghilei govu na maaloa ma na thepa. Na komi fata gougovu a God ke velea keda mono mai tutuni.
40005019	Ahai keda boi leghua sa vetula tadia na komi vetula, me velepuhira arahai tavogha eigna kedana eia iangeni, imanea keda boi nagho tadia na komi tinoni a God ke vunaghi pungusira. Keana ahai keda leghua na komi vetula me velepuhira arahai tavogha eigna kedana leghura, imanea keda haluhadi vano tadia na komi tinoni a God ke vunaghi pungusira.
40005020	Inau ku veleghamu, gi na puhimiu keda boi toke vano tagna na puhidia mara na Farise mi mara na velepuhigna na vetula, teo kotida mono duadia na komi tinoni a God ke vunaghi pungusira.
40005021	"Ighamu koti rongovia ghohi na vetula nigna a Moses ke velea, 'Saghoi vathehea na tinoni. Ahai keda vathehea na tinoni, imarea kedana fatea.'
40005022	Keana inau ku veleghamu, ahai keda dikatagna tagna sa tinoni, a God keda fatea. Ahai keda velehouhorua sa tinoni, imarea kedana hati vanoa tadia mara na Kansol eigna kedana fatea. Ma ahai keda haghore leghua sa tinoni, e naba a God keda vapara imanea tagna na joto kori meleha papara.
40005023	"Na vunegna iangeni, gi koda hati maia nimua na sosoni bali hea a God, mo togha tabirua sina tinoni ke dikatagna itamua,
40005024	o talu horua nimua na sosoni hilighagna na olta. Mo vano tagna na tinoni iangeni mo vajinoa na fata ke hahi varihotaghimiu. Gi o tabiru mai mo hea a God nimua na sosoni.
40005025	"Gi nimua na thevuioka ke magnahaghinia keda hatigho kori vido bali fate, o saisami vano itagna mo vajinoa eigna koroda mono kori soleana gi oro vano kori vido bali fate. Gi koda boi eia iangeni, imanea keda lubatigho vano tagna na mane bali fate. Ma na mane bali fate keda lubatigho vano tadia mara na pulis eigna kedana sonigho haghe kori vathe tatari.
40005026	Na hava ku velegho ikageeni e tutuni, teo koda mamaluha mo ghieghilei voli huia e ngiha na rongo kena velegho koda volia.
40005027	"Ighamu koti rongovia ghohi na vetula nigna a Moses ke velea, 'Saghoi ghoho.'
40005028	Keana inau ku veleghamu, ahai ke reghia na vaivine me mamagna, imanea ke ghoho ghohi kori ghaghanagna.
40005029	Na vunegna iangeni, gi na mata madothomu keda batugho kori koakoa, o sipa aua mo sonia. Na soniagna sina vidoi tonomu e toke vano tagna na tonomu doudolu keda vano kori meleha papara.
40005030	Gi na lima madothomu keda batugho kori koakoa, o utuhia aua mo sonia. Na soniagna sina vidoi tonomu e toke vano tagna na tonomu doudolu keda vano kori meleha papara.
40005031	"Ighamu koti rongovia ghohi na vetula nigna na Moses ke velea, 'Ahai keda sonia a taugna, imanea keda hea iia na pepagna na veisonighi.'
40005032	Keana inau ku veleghamu, ahai keda sonia a taugna, kari iia ke boi ghohoa, imanea ke batua iia eigna keda ghoho kori vido keda ghoi taulaghi tagna na mane tavogha. Ma na mane keda taulaghi tagna na vaivine iangeni, imanea hiri ke ghoho mua kori matagna a God.
40005033	"Mi ighamu koti rongovia ghohi na vetula nigna a Moses ke velea, 'O saghoi havaghinia na eiagna na hava ko taluhaghorea, mo eia vamua na hava ko taluhaghorea tagna a Lod.'
40005034	Keana inau ku veleghamu, kori vido koti eia na taluhaghore, saghoi jijighi tagna sa fata. Saghoi jijighi tagna na hughuta i popo, eigna a God ke mono kori hughuta i popo.
40005035	Saghoi jijighi tagna na thepa, eigna a God ke vunaghi pungusira na komi fata gougovu i thepa. Saghoi jijighi tagna i Jerusalem, eigna na meleha iangeni na meleha nigna a God, na king ke haluhadi puala.
40005036	Moti saghoi jijighi vaghagna iaani, 'Gi kuda boi eia na hava ku taluhaghorea, na sesehugu keda ufa.' Eigna boi tangomana nimiu kotida vapura ba vajongoa sikei sesehumiu.
40005037	Gi kotida taluhaghorea sa fata, oti velea hii ba teo vamua me govu. Gi koti jijighi tagna sa fata, iangeni ke mai tagna a Satan.
40005038	"Ighamu koti rongovia ghohi na vetula nigna a Moses ke velea, 'Gi ahai keda vangesoa na matagna sa tinoni, oti vangesoa na matagna na tinoni iangeni. Ahai keda tupi kavuvua na keigna sa tinoni, oti tupi kavuvua na keigna na tinoni iangeni.'
40005039	Keana inau ku veleghamu, saghoi tughu tabirua vania ahai ke eia vanighamu na dika. Gi ahai keda tapoa na bako madothomu, o lubati vania na bako toimu eigna keda tapoa mua.
40005040	Gi ahai keda hatigho tagna na mane bali fate me kaea nimua na poko tono bali tughua na hava ko eia, o hea vano mua nimua na oopo.
40005041	Gi sina soldia keda vele huhurugho eigna koda hulungia nigna na ngoi sina kilomita, o hulungia vania mua e rua na kilomita.
40005042	Kori vido sa tinoni keda kaea sa fata itamua, o hea vamua. Gi ahai keda kaea sa nimua na fata me velea keda mai boa tabirua, o lubatia vania.
40005043	"Ighamu koti rongovia ghohi na vetula nigna a Moses ke velea, 'O dothovira ara kulamu, mo siriuhaghinira nimua na thevuioka.'
40005044	Keana inau ku veleghamu, oti dothovira nimiu na thevuioka, moti tarai eidia arahai kena vaparaghamu.
40005045	Gi kotida eia iangeni, ighamu kotida pukuni ara dathegna a Tamamiu ke mono i popo. Eigna imanea ke valaema na aho popodia na komi tinoni kena dika mi popodia na komi tinoni kena toke. Vaghagna mua, imanea ke vetula na uha tadia na komi tinoni koakoa mi tadia na komi tinoni kena jino.
40005046	Gi kotida dothovira vamua arahai kena dothovighamu, a God teo keda heghamu na taba. Eigna, toke mara bali oho takis kena dika, imarea kena dothovira arahai kena dothovira.
40005047	Gi kotida haghore toke tadia ara kulamiu vamua, ighamu koti boi tavogha tadia arahai tavogha. Eigna, toke na komi tinoni bongihehe kena boi leghua a God, imarea kena haghore toke tadia ara kuladia.
40005048	Oti ei hahalia na komi fata ke jino vaghagna vamua a Tamamiu i popo ke ei hahalia na komi fata ke jino."
40006001	A Jisas ke ghoi velea, "Oti reireghi toke ghamu. Kori vido koti eia na komi tango ke toke, oti saghoi eia eigna kedana reghighamu mena veletokeghamu na komi tinoni. Gi kotida eia vaghagna iangeni, a Tamamiu i popo keda boi heghamu na taba.
40006002	Na vunegna iangeni, kori vido ko hea sa fata tagna na tinoni kuma, o saghoi titionoa tadia na mavitu. Iangeni na puhi kena eia arahai kena eia vaghagna kena jino kari ena boi jino. Imarea kena eia na puhi ke dika iangeni tadia na komi vathe haidu mi tadia na komi hangana eigna na mavitu kedana haghore veletokera. Inau ku veleghamu, a God keda boi hera sa fata. Na tabadia, na haghore veletokeragna vamua.
40006003	Kori vido ko hea sa fata tagna na tinoni kuma, o saghoi titionoa.
40006004	E toke keda boi adoa sa tinoni na hava ko eia. Gi koda eia iangeni, a Tamamu i popo ke reghia na hava ko ei poloa, imanea keda hegho na taba.
40006005	"Saghoi tarai vaghadia arahai kena eia vaghagna kena jino kari ena boi jino. Kori vido kena tarai, imarea kena magnahaghinia kedana sokara kori vathe haidu ba kori na hangana hutu eigna na mavitu kedana reghira mena haghore veletokera. Inau ku veleghamu, a God keda boi hera sa fata. Na tabadia na haghore veletokeragna vamua.
40006006	Kori vido ko tarai, o vano haghe kori nimua na chogho mo bilakia na hagetha mo tarai tagna a Tamamu. Imanea, teo ahai ke tangomana na reghiagna. Gi koda eia iangeni, a Tamamu i popo ke reghia na hava ko ei poloa, imanea keda hegho na taba.
40006007	"Saghoi tarai vaghadia na komi tinoni bongihehe. Imarea kena ei hahalia na komi tarai ke nanaba vamua mena boi togha na hava kena velea. Imarea kena ghaghana nidia na komi god kedana rongovira eigna na komi haghore ke sethe kena eira.
40006008	Saghoi tarai vaghadia imarea, eigna a Tamamiu ke adoa ghohi na hava koti magnahaghinia gi oti kaea itagna.
40006009	Kori vido koti tarai, oti tarai vaghagna iaani: 'A Tamamami i popo, o hatheghami eigna kitida ghaghana bohea na ahamu.
40006010	O mai mo vunaghi pungusira na komi tinoni gougovu eigna kedana leghua nimua na vanohehe kori maramagna, vaghagna arahai kena mono i popo kena leghua.
40006011	Heghami mai ghamami na vanga ke nabamami leuleghu maghavu.
40006012	Talutavogha na komi paluhamami vaghagna ighami kiti talutavogha na komi paluhadia arahai kena eia na dika itamami.
40006013	Saghoi lubatia na auau keda mai itamami. Kari sokara pungusighami kori mana nigna a Satan.'
40006014	"Gi kotida talutavogha na paluhadia na komi tinoni kena eia na dika itamiu, a Tamamiu i popo keda talutavogha na komi paluhamiu.
40006015	Keana gi kotida boi talutavogha na paluhadia na komi tinoni kena eia na dika itamiu, a Tamamiu keda boi talutavogha na komi paluhamiu.
40006016	"Kori vido koti sota kori vanga, oti saghoi eia vaghagna koti dikahehe. Arahai kena eia vaghagna kena jino kari ena boi jino kena eia iangeni. Imarea kena vadiadikala na dodorodia eigna na komi tinoni kedana adoa kena sota mena haghore veletokera. Inau ku veleghamu, a God keda boi hera sa fata. Na tabadia, na haghore veletokeragna vamua.
40006017	Kori vido ko sota, o siusiu toetoke mo katha na sesehumu
40006018	eigna keda boi adoa sa tinoni ighoe ko sota. Keana a Tamamu i popo ke adoa ighoe ko sota. Imanea, teo ahai ke tangomana na reghiagna. Ma a Tamamu ke reghia na hava ko ei poloa, imanea keda hegho na taba.
40006019	"Oti saghoi togha vamua na kalitiragna na komi fata ke toke kori maramagna. Eigna na komi kokorosi ma na vevegha keda vadiadikalara, mi mara na bilau kedana haghe kori vathe mena bilaura.
40006020	Keana oti eia na hava ke magnahaghinia a God, eigna iangeni ke vaghagna koti kalitira na komi fata ke toke i popo. Mi imanea keda heghamu na taba i popo. Ingengeni na komi kokorosi ma na vevegha keda boi vadiadikalara, mi mara na bilau kedana boi haghe kori vathe mena bilaura.
40006021	Oti eia vaghagna iaani eigna na hehemiu keda leghua na hava ke nagho vano itamiu.
40006022	"Na matamu ke vaghagna na lui bali batugho. Gi keda toke na matamu, ighoe keda vonungigho na raraha.
40006023	Kari gi keda dika na matamu, ighoe keda vonungigho na puni. Gi ighoe ko ghaghana ko mono kori raraha, kari o mono kori puni, ighoe ko pukuni mono kori puni."
40006024	"Boi tangomana ahai keda agutu vanira e rua na vunaghi. Eigna imanea keda thevuioka tagna sikei me dothovia sikei. Ba imanea keda ghaghana bohea sikei me boi ghaghana bohea na varuagna. Vaghagna iangeni, boi tangomana kotida dothovia a God ma na rongo.
40006025	"Gi kotida magnahaghinia na leghuagna vamua a God, e boi toke keda horuhaihadi na ghaghanamiu eigna na hava kotida ghania ba kouvia ba na hava kotida pokoagna na tonomiu. Eigna na havimiu ke nagho vano tagna na vanga ma na poko.
40006026	Oti reghira vano na komi manu. Ena boi joua mena boi ghelia sa vanga. E teo sa nidia na vathe bali boa sa vanga, kari a Tamamiu ke mono i popo ke hera ghadia. Tagna a God ighamu koti nagho vano tadia na komi manu.
40006027	Toke keda horuhaihadi na ghaghanamiu eigna na komi fata kori havimiu, ighamu boi tangomana nimiu na vateveagna na havimiu.
40006028	"Ehava gi e horuhaihadi na ghaghanamiu eigna na komi pohe bali pipisimiu? Oti reghira vano na komi falaoa. Imarea kena boi agutu mena boi sukia sa pohedia.
40006029	Kari inau ku veleghamu, toke a King Solomon ke pada rongo, e teo sa nigna na pohe ke ulaghagna vano tadia na komi falaoa.
40006030	God ke vatokea na dodorodia na komi falaoa kena mono vamua sina ghathi vido iso, gi ena sonira vano kori joto. Gi keda eia iangeni, ighita kati adoa imanea keda heghita na poheda. Nimiu na vaututuni ke lae puala!
40006031	"Saghoi lubatia na ghaghanamiu keda horuhaihadi eigna na hava kotida ghania ba na hava kotida kouvia ba na hava kotida pokoagna na tonomiu. Saghoi toatogha hahalia na komi fata iraani.
40006032	Arahai kena boi adoa a God, na ghaghanadia ke horuhaihadi eigna na komi fata iraani. Oti saghoi eia vaghagna iaani, eigna a Tamamiu ke adoa ghohi na komi fata koti magnahaghinia.
40006033	Gi kotida pukuni magnahaghinia a God keda vunaghi pungusighamu moti mono kori puhi ke jino, a God keda heghamu na komi fata iraani ke nabamiu.
40006034	"Boi toke keda horuhaihadi na ghaghanamiu eigna ivughei. Eigna ivughei a God keda heghamu na hava ke nabamiu. Leuleghu dani oti togha vamua na komi fata vahotha ke padaghamu kori dani iangeni."
40007001	A Jisas ke ghoi velea, "Saghoi fatera hahali arahai tavogha eigna a God keda boi fategho.
40007002	God keda fategho leghuagna na puhi ko fatea na tinoni tavogha. Gi koda rarovia ahai kori vido ko fatea, a God keda rarovigho kori vido keda fategho. Keana gi koda boi rarovia, a God keda boi rarovigho mua.
40007003	"Ehava gi o haga hati aua na saosaghoma ke iso teoteoa kori matagna a kulamu, keana ighoe ko boi hati aua na tabala kori matamu?
40007004	E boi toke gi koda veleagna a kulamu, 'O mai eigna kuda hati aua na saosaghoma kori matamu,' kori vido ke mono mua na tabala kori matamu.
40007005	Ighoe na tinoni piapilau. O kidi hati aua na tabala kori matamu eigna koda dodoro toetoke, gi o hati aua na saosaghoma kori matagna a kulamu.
40007006	"Saghoi hea na hava ke tabu tadia na komi aku, eigna kenughua ena rihugho vamua. Mo saghoi hea na komi kidorugna na sie ke vahotha puala na volidia tadia na komi botho, eigna kenughua ena tapalira vamua.
40007007	"Oti kaea a God eidia na komi fata koti magnahaghinia, ma a God keda heghamu na komi fata irangeni. Oti hiroa na komi fata koti magnahaghinia, ma a God keda hatheghamu eigna kotida pada. Oti kiokido kori hagetha ma a God keda hangavia vanighamu.
40007008	Eigna ahai keda kaea na hava tagna a God, imanea keda hea. Ma ahai keda mai hiroa sa fata tagna a God, imanea keda pada. Ma ahai keda kiokido, a God keda hangavia vania na hagetha.
40007009	"Ahai itamiu ghamu keda hea na ghahira a dathegna kori vido ke kaea na bred na?
40007010	Ba imanea keda hea na poli kori vido a dathegna ke kaea na igha? Teo!
40007011	Toke ighamu na komi tinoni koakoa, ighamu koti adoa na hava ke toke kotida hera ara dathemiu. Na vunegna a Tamamiu i popo ke pukuni toke, ighamu koti adoa imanea keda hera na fata sethe ke toke tadia arahai kedana kaea.
40007012	"Na komi fata koti magnahaghinira na komi tinoni kedana eia vanighamu, iangeni hiri ighamu kotida eia vanira. Eigna iaani na ghaghana ikoragna na komi vetula nigna a Moses ma na komi velepuhi nidia mara na profet.
40007013	"Oti haghe kori hughuta nigna a God kori hagetha ke kapocho, eigna na hagethagna na meleha papara ke aba ma na hangana ke vano ingengeni ke malumu na leghuagna. Me sethe na komi tinoni kena leghua na hangana iangeni.
40007014	Keana na hagethagna na havi ke teo na govugna ke kapocho ma na hangana ke vano itagna ke vahotha na leghuagna. Me boi rae sethe na tinoni kena leghua na hangana iangeni.
40007015	"Reireghi toke ghamu tadia mara na velepuhi piapilau. Kori vido kena mai itamiu, na dodorodia ke vaghadia na komi sip ke dotho. Keana imarea kena vaghadia na komi aku ke asi mena magnahaghinia na diadikalaghamugna.
40007016	Ighamu kotida reghi vaughithathara tagna na puhidia vaghagna vamua ighamu koti reghi ghithathara na komi ghai tagna na sagharodia. Teo ahai keda hatia na sagharo ke toke kori ghai ke lulumu.
40007017	Eigna na sagharogna na ghai ke toke keda toke, ma na sagharogna na ghai ke dika keda dika.
40007018	Na ghai ke toke boi tangomana keda dika na sagharogna, ma na ghai ke dika boi tangomana keda toke na sagharogna.
40007019	Na komi ghai kena boi toke na sagharodia, na mane ke tonogna keda tokara horu me sonira kori joto.
40007020	Vaghagna iangeni, ighamu kotida reghi vaughithathara mara na velepuhi piapilau tadia na komi puhidia ke dika.
40007021	"Boi na komi tinoni gougovu kena kilou, 'Lod' kedana mono kori hughuta i popo. Eigna arahai vamua kena leghua na vanohehe nigna a Tamagu i popo kedana haghe itagna.
40007022	Kori maghavui fate, sethe na tinoni kedana mai itagua mena veleu, 'Lod, Lod, ighami kiti titiono aua na haghoregna God kori ahamu, miti gigi aura na komi tidatho kori veleagna na ahamu, miti eira na reghithehe ke sethe.'
40007023	Mi inau kuda velera vamua, 'Inau ku boi adoghamu. Oti taveti saniu ighamu koti ei hahalia na komi fata ke dika!'
40007024	"Ahai ke rongovia nigua na komi velepuhi me leghua, imanea ke vaghagna na mane ke thaothadogha ke vasokaraghinia na vathegna kori thepa ke ngasi.
40007025	Na uha hutu ke horu mai me biringita ma na ghuri hutu ke kathea na vathe iangeni. Keana na vathe ke boi reo eigna na mane ke agutua kori thepa ke ngasi.
40007026	"Keana ahai ke rongovia nigua na komi velepuhi me boi leghua, imanea ke vaghagna na mane ke boi thaothadogha ke vasokaraghinia na vathegna kori nahigha.
40007027	Na uha hutu ke horu mai me biringita ma na ghuri hutu ke kathea na vathe iangeni. Ma na vathe ke sikili horu me reo."
40007028	Kori vido a Jisas ke vagovua na komi titiono iraani, na mavitu kena vere nidia puala tagna nigna na komi velepuhi.
40007029	Imarea kena vere nidia puala eigna Jisas ke velepuhi kori mana nigna a God. Nigna na velepuhi ke boi vaghagna nidia na velepuhi mara na velepuhigna na vetula.
40008001	Kori horugna mai a Jisas kori suasupa, na mavitu ke sethe kena leghua.
40008002	Sina mane ke lepa ke mai me torongaghi tuturu horu tagna a Jisas me ania, "Lod, gi koda magnahaghinia, tangomana koda vatoke tabiruu!"
40008003	A Jisas ke tangolia na mane iangeni me veleagna, "Hii, inau ku magnahaghinia. O toke tabiru!" Ma na komi tubu kori tonogna ke mavo saisami.
40008004	Leghugna iangeni a Jisas ke veleagna, "O saghoi veleagna sa tinoni na hava ku eia vanigho. Kari o vano reghia na pris eigna keda reghia na tonomu ke toke tabiru. Gi o hea na pris na fata bali havughaghi ke velea na vetula nigna a Moses eigna kedana adoa na mavitu ighoe ko toke tabiru."
40008005	Kori jufugna mai a Jisas i Kapaneam, na vunaghigna sina booi soldia kori ami gna i Rom ke mai itagna me kae huhurua eigna keda hathea.
40008006	Imanea ke velea, "Lod, nigua na mane agutu ke vahaghi hutu puala. Imanea ke nere kori mathagna kori vathegu eigna ke lae na tonogna doudolu me papara puala."
40008007	A Jisas ke ania, "Inau kuda mai kori vathemu mu vatoke tabirua."
40008008	Na vunaghi kori ami ke veleagna, "Lod, inau ku bosi naba gi koda mai haghe kori vathegu. Keana inau ku adoa, gi koda haghore vamua, nigua na mane agutu keda toke tabiru.
40008009	Inau ku adoa iaani eigna ke mono na vunaghigu mu leghua na hava ke veleu. Vaghagna iangeni, inau ku vunaghi pungusira nigua na komi soldia. Gi kuda velea sikei itadia, 'Vano,' imanea keda vano. Gi kuda velea sikei itadia, 'Mai,' imanea keda mai. Ma gi kuda velea nigua na mane agutu, 'O eia na agutu iaani,' imanea keda eia."
40008010	A Jisas ke rongovia na haghore iaani me vere nigna puala. Me velera na mavitu kena leghua, "Inau ku veleghamu, inau ku boi reghia na vaututuni ke hutu vaghagna iaani tadia mara Israel gougovu.
40008011	Sethe na tinoni kena boi Jiu tadia na komi meleha ivei mi vei kori maramagna kedana nohe mena vangahaidu duadia ara hutuda, a Ebraham, Aisak, ma a Jekob kori hughuta i popo.
40008012	God ke kaikalitia nigna na hughuta eidia na komi tinonidia i Israel, kari sethe itadia imanea keda sonira au kori meleha ke puni. Ingengeni na komi tinoni kedana dikahehe mena tangi mena gigiri kei."
40008013	Gi a Jisas ke veleagna na vunaghi kori ami, "O tabiru vano kori vathemu. Nimua na mane agutu keda toke tabiru vaghagna vamua ko vaututunia." Mi kori vido iangeni vamua, nigna na mane agutu ke ghoi toke tabiru.
40008014	Jisas ke vano haghe kori vathegna a Pita, me reghi pada a vungaogna vaivine ke koli kori mathagna eigna ke vahaghi me vuvughu puala na tonogna.
40008015	Imanea ke tangolia na limagna ma na vahaghi ke govu itagna. Gi iia ke sokara hadi me kaikaliti vanga ghagna a Jisas.
40008016	Kori lavigna na dani iangeni, na mavitudia i Kapaneam kena hatira mai tagna a Jisas na komi tinoni sethe ke haghevira na komi tidatho. A Jisas ke haghore vanira na komi tidatho mena taveti au itadia. Mi imanea ke vatoke tabirura na komi tinoni gougovu kena vahaghi.
40008017	Imanea ke eia na komi fata iraani eigna keda tutuni na hava a profet Aesaea ke velea i hau, "Imanea ke vamamaluhaghita tadia na komi vahaghi ke padaghita."
40008018	Kori vido a Jisas ke reghira na mavitu ke sethe kena haidu kililivia, imanea ke velera nigna na komi vaovarongo, "Atu, mati hathavu sethevugna na kolo."
40008019	Kori vido iangeni sina mane velepuhigna na vetula ke mai itagna a Jisas me ania, "Velepuhi, kenughua inau kuda leghugho tadia na komi meleha gougovu koda vano."
40008020	A Jisas ke haghore tughua, "Na komi aku asi, e mono na vido bali eghodia ma na komi manu na gneku bali monodia. Kari inau, na Dathei Tinoni, e teo sa nigua na vathe bali nere nigua."
40008021	Sikei tadia na komi tinoni kena leghua a Jisas ke velea, "Lod, o kidi lubatiu eigna kuda vano gilua a tamagu."
40008022	A Jisas ke ania, "O lubatira arahai kena thehe eigna kedana gilura arahai itadia kena thehe. O mai mo leghuu!"
40008023	Leghugna iangeni, a Jisas ke saki haghe kori boti mi mara nigna na komi vaovarongo kena vano duagna. Imarea kena turughu na hathavu vano sethevugna na kolo.
40008024	Ma na ghuri hutu ke padara me maghavu puala. Ma na geo ke turughu haghe kori boti. Keana a Jisas ke nere.
40008025	Mara nigna na komi vaovarongo kena vano raraia mena veleagna, "Lod, o vahavighita! Kenughua ati luvu mati bilomo!"
40008026	Ma a Jisas ke veleragna, "Nimiu na vaututuni ke lae puala! Eigna na hava koti mataghu na?" Gi imanea ke sokara hadi me haghore heta vanira na ghuri ma na geo. Kori vido iangeni, na ghuri ke soto ma na kolo ke sola.
40008027	Nigna na komi vaovarongo kena vere nidia puala mena veihuahuatighi, "Na tinoni hava hina iaani? Imanea ke haghore vanira na ghuri ma na geo mena leghua na haghoregna!"
40008028	A Jisas duagna nigna na komi vaovarongo kena torongaghi sethevugna na kolo kori meleha kena kiloagna Gadara. E rua na mane ke haghevira na komi tidatho koro mai tagna a Jisas. Romara koro au mai tadia na komi luma ke mono na komi beku koradia. Teo sikei tinoni keda halu vano kori hangana iangeni eigna romara koro mee moro magnahaghinia na rihuragna na komi tinoni.
40008029	Romara koro reghia a Jisas moro ghu vano vaghagna iaani, "Jisas, Dathegna a God, na hava koda eia vanighami? O mai eeni eigna koda vaparaghami gi e jufu mai na dani a God ke boa bali fateghami?"
40008030	Ghaghireigna na vido kena mono, sethe na botho kena huehume.
40008031	Na komi tidatho irangeni kena kae huhurua a Jisas, "Gi koda gigi aughami, o lubatighami eigna kitida vano haghe nimami tadia na komi botho."
40008032	Ma a Jisas ke velera, "Oti vano itadia!" Ma na komi tidatho kena taveti au mena vano haghe tadia na komi botho. Gi na komi botho kena raghe horu leghua na suasupa mena raghe sapa kori kolo mena bilomo gougovu.
40008033	Mara kena reireghi botho kena ghogho gougovu mena vula kori melehadia, mena titionoa na hava ke padara na komi botho me rua na mane ke haghevira na komi tidatho.
40008034	Na mavitudia na meleha iangeni kena vano tagna a Jisas mena kae huhurua eigna keda taveti sania na melehadia.
40009001	A Jisas duagna nigna na komi vaovarongo kena hahaghe kori boti mena hathavu sethevugna na kolo. Imarea kena torongaghi thonga i Kapaneam, na meleha ke mono a Jisas.
40009002	Kori torongaghidia vano ngengeni, kekeha tinoni kena hulungi maia kori matha tagna a Jisas sina mane ke lae na tonogna. A Jisas ke adoa nidia na vaututuni ke hutu me haghore vania na mane ke lae na tonogna, "Kulagu, o saghoi mataghu. Inau ku talutavogha ghohi na komi paluhamu."
40009003	Kekeha mara na velepuhigna na vetula kena rongovia iaani mena ghaghana, "E boi toke na haghore ke velea. Imanea ke vananaba ghehegna duagna a God!"
40009004	A Jisas ke adoa na ghaghanadia me anira, "Eigna na hava gi oti toatogha na fata ke dika iangeni kori ghaghanamiu?
40009005	Gi kuda haghore vania na mane ke lae na tonogna vaghagna iaani, 'Inau ku talutavogha na paluhamu,' ighamu kotida boi adoa na paluhagna ke talutavogha ba teo. Kari gi kuda haghore vania vaghagna iaani, 'Sokara hadi mo taveti,' ighamu kotida reghia inau ku mono nigua na mana bali vatokeagna imanea ba teo.
40009006	Kori vido kuda vatokea na mane iaani, ighamu kotida adoa inau, na Dathei Tinoni, ku mono nigua na mana bali talutavogha na komi paluha." Govu, gi a Jisas ke velea na mane ke lae na tonogna, "O sokara hadi mo hatia na mathamu mo tabiru kori vathemu!"
40009007	Ma na mane iangeni ke sokara hadi me tabiru kori vathegna.
40009008	Na mavitu kena reghia iaani mena vere nidia puala. Imarea kena veletokea a God eigna ke hea na mana ke hutu iangeni vania na tinoni.
40009009	Kori vido a Jisas ke taveti sania na vido iangeni, imanea ke reghia sina mane bali oho takis, na ahagna a Matiu. Imanea ke nohe kori vido bali voli takis. A Jisas ke ania, "O mai mo leghuu inau." A Matiu ke sokara hadi me leghua a Jisas.
40009010	Leghugna iaani, a Jisas duagna nigna na komi vaovarongo kena vano vanga kori vathegna a Matiu. Imanea ke hulaghinira mua sethe na tinoni koakoa. Kekeha mara bali oho takis kena mono duadia.
40009011	Mara na Farise kena reghia iaani mena huatira nigna na komi vaovarongo a Jisas, "Ehava gi nimiu na mane velepuhi ke vanga duadia mara bali oho takis ma arahai tavogha kena dika?"
40009012	A Jisas ke rongovia na haghore iangeni me velera, "Arahai kena boi vahaghi kena boi magnahaghinia na vano reghiagna na dokta, kari arahai vamua kena vahaghi.
40009013	Vaghagna iaani, inau ku bosi mai bali kilora arahai kena jino kori ghaghanadia ghehedia bali leghuu inau, kari arahai vamua kena adoa kena koakoa. Oti hiro au toetokea na ghaghanagna na rioriso iaani ke mono tadia na komi Rioriso ke Tabu, 'Gi ighamu kotida boi havughaghi itagua, e toke vamua. Na fata ku pukuni magnahaghinighamu kotida eia, na raroviragna arahai tavogha.' "
40009014	Kekeha nigna na vaovarongo a Jon Siuvitabu kena mai tagna a Jisas mena huatia, "Ighami, mi mara na Farise kiti ado sota kori vanga, keana ehava gi ena boi sota nimua na komi vaovarongo eni?"
40009015	A Jisas ke haghore tughura, "Ehava? Ighamu koti ghaghana na mavitu kena mono kori vangahaidugna na taulaghi kedana dikahehedia kori vido na mane taulaghi ke mono duadia? Teo. Keana kori vido kekeha tinoni kedana mai hati aua na mane taulaghi itadia ara kulagna, imarea kedana sota eigna kena dikahehe. Vaghagna iangeni mua, boi tangomana kedana sota nigua na komi vaovarongo eigna inau ku mono duadia mua.
40009016	"Ighita ati adoa ghohi, teo ahai itada keda hatia na vidoi pohe mathangani me suki ponotia kori pohe haulaghi ke resu ghohi. Gi katida eia vaghagna iangeni, kori vido kati vano wasia kori bea, kenughua na vidoi pohe mathangani iangeni e kakai me varesua na vidoi pohe haulaghi. Ma na resu iangeni kenughua e hutu vano tagna na resugna i hau.
40009017	"Sina fata mua iaani, ighita boi tangomana katida toia na waen mathangani kori ghuighuligna na got ke haulaghi. Eigna kori vido na waen mathangani ke vano me haulaghi, kenughua na ghuighuli haulaghi iangeni e nana me poha eigna e nana ghohi. Ma na waen keda rote au ma na ghuighuli keda dika. Mati toia na waen mathangani kori ghuighuli ke mathangani eigna na waen ma na ghuighuli koroda mono toke."
40009018	Kori vido a Jisas ke talu titiono duadia nigna na komi vaovarongo a Jon, sina mane ke baubatu kori vathe haidu nidia mara Jiu ke mai tagna a Jisas me torongaghi tuturu horu itagna me ania, "A dathegu vaivine ke eu thehe vamua. Keana o mai mo taboa eigna keda ghoi havi tabiru."
40009019	A Jisas ma na komi nigna na vaovarongo kena sokara hadi mena vano duagna.
40009020	Kori vido kena taveti vano, sina vaivine ke mai leghugna a Jisas. Iia ke pada na vahaghi ghaughabua kekeha vidoi maghavu koragna salaghe rua na vinogha. Iia ke tugelia na kujukugna nigna na poko,
40009021	eigna iia ke ghaghana, "Gi kuda tugelia vamua na kujukugna nigna na poko, inau kuda ghoi toke tabiru."
40009022	A Jisas ke vajangia me rei tabiru me reghi pada na vaivine iangeni me ania, "Vaivine, o saghoi dikahehemu. Ighoe ko toke tabiru eigna nimua na vaututuni." Kori vido vamua iangeni na vaivine ke ghoi toke tabiru.
40009023	Kori vido a Jisas ke haghe vano kori vathegna na mane ke baubatu kori vathe haidu, imanea ke reghira na mavitu kena tangi heta mi kekeha tinoni kena ifua na sale thehe.
40009024	A Jisas ke velera, "Oti taveti au kori vathe. Na gari vaivine iaani e boi thehe, keana e nere nigna vamua." Ma na mavitu kena kihaghinia a Jisas.
40009025	Leghugna ke vetulara au na komi tinoni i kosi, a Jisas ke haghe vano kori chogho ke mono na gari vaivine. Imanea ke tangolia na limagna mi iia ke sokara hadi.
40009026	Na rorongogna na reghithehe iaani ke rongoragha tadia na komi meleha gharania na meleha iangeni.
40009027	Leghugna a Jisas ke taveti au ingengeni, e rua na mane koro doa koro leghua a Jisas. Romara koro ghu heta vaghagna iaani, "Dathegna Deved, o rarovighami!"
40009028	Jisas ke haghe vano tagna sina vathe mi romara koro leghua imanea. Ma a Jisas ke huatira, "Ehava? Oro vaututuniu inau tangomana kuda vatoke tabirua na matamiu?" Romara koro velea, "Hii, Lod."
40009029	Gi a Jisas ke tabora vano na matadia me anira, "Na vunegna iroghamu koro vaututuniu, roghamu koroda toke tabiru."
40009030	Ma na matadia romara ke ghoi toke tabiru. Gi a Jisas ke haghore heta vanira, "Oro saghoi titionoa vania ahai na hava ku eia vanighamu."
40009031	Keana romara koro taveti au moro titionoa na rorongo eigna a Jisas vanira na komi tinoni tadia na komi meleha ke gharania na meleha iangeni.
40009032	Kori vido e rua na mane koro doa koro au sania a Jisas, kekeha tinoni kena hati maia tagna a Jisas sina mane ke mui eigna ke haghevia na tidatho.
40009033	A Jisas ke gigi aua na tidatho itagna, ma na mane iangeni ke ghoi haohaghore tabiru. Na mavitu kena mono duagna Jisas ngengeni kena vere nidia puala mena velea, "Ati boi reghia i hau meke mai sa fata vaghagna iaani i Israel."
40009034	Keana mara na Farise kena velea, "Satan, na vunaghidia na komi tidatho, ke hea na mana gi e tangomana na gigi auragna na komi tidatho."
40009035	A Jisas ke vano tadia na komi meleha ke hutu meke iso me velepuhira na mavitu tadia na komi vathe haidu nidia mara Jiu. Imanea ke titionoa na Rorongo ke Toke eigna na puhi a God ke vunaghi pungusira nigna na komi tinoni me vatoke tabirura na komi tinoni tadia na komi thagi vahaghi ke padara.
40009036	Kori vido a Jisas ke reghira na mavitu ke sethe kena mai itagna, imanea ke rarovira eigna kena papara kori havidia mena boi tangomana na hatheragna ghehedia. Imarea kena vaghadia na komi sip ke teo ahai keda reireghira.
40009037	Ma a Jisas ke velera nigna na komi vaovarongo, "Sethe na tinoni kena mono kaikaliti bali lubatia a God eigna keda vunaghi pungusira. Iangeni ke vaghagna na gnatha ke ghano mena haga ghelia. Kari e boi sethe arahai kedana ghegheli.
40009038	Moti tarai kaea a God eigna keda vetula atua na komi tinoni sethe bali hatheghamu na hatiragna mai na komi tinoni itagna."
40010001	A Jisas ke kilora mai itagna e salaghe rua nigna na vaovarongo me hera na mana eigna kedana gigi aura na komi tidatho me vatokera na komi tinoni tadia na komi thagi vahaghi ke padara.
40010002	Iraani na ahadia e salaghe rua na mane vetula: Saimon (kena kiloagna a Pita), Andru (a tahigna a Pita), Jemes (a dathegna Jebedi), Jon (a tahigna a Jemes),
40010003	Filip, Batolomiu, Tomas, Matiu (na mane bali oho takis), Jemes (a dathegna Alfius), Tadius,
40010004	Saimon (sina mane ke magnahaghinia na gigi auragna mara i Rom), ma a Jiudas Iskariot, na mane ke peroa a Jisas.
40010005	Gi e vetulara au e salaghe rua na mane iraani, Jisas ke veleragna, "Oti saghoi vano tadia na komi tinoni kena boi Jiu moti saghoi vano tadia mara i Samaria.
40010006	Keana oti vano vamua itadia mara Israel kena vaghadia na komi sip kena taveti sania ahai ke reireghira.
40010007	Ma na rorongo kotida titionoa tadia na komi tinoni, iaani, 'Na maghavu a God keda vunaghi pungusira nigna na komi tinoni ke gharani mai ghohi.'
40010008	Oti vatokera arahai kena vahaghi ma arahai kena lepa, moti vasokaraghini tabirura arahai kena thehe, moti gigi aura na komi tidatho. Na vunegna inau ku heghamu na mana eigna kotida eia na komi fata iraani, oti saghoi kaea sa rongo itadia na komi tinoni kotida hathera.
40010009	Kori vido koti taveti vano, oti saghoi hatia duamiu sa rongo,
40010010	ba na ngoi, ba na varuai pohe, ba na varuai sadol ba na supa. Saghoi hatia duamiu na komi fata iraani eigna e toke na tinoni agutu keda hatia nigna na komi fata tadia arahai ke hathera.
40010011	"Kori vido ighamu kotida jufu tagna sina meleha, oti hiroa ahai keda sasaa na kalitighamugna. Oti mono kori vathegna moti ghieghilei taveti au kori meleha iangeni.
40010012	Kori vido koti haghe vano kori vathe, oti titiono vaghagna iaani, 'Na soleana nigna a God keda mono itamiu.'
40010013	Gi kedana sasaa na kalitighamugna kori vathe iangeni, a God keda hera na soleana. Keana, gi kedana boi sasaa na kalitighamugna, a God keda boi hera na soleana.
40010014	Gi na komi tinoni tagna sina vathe ba sina meleha kedana bosi magnahaghinia na kalitighamugna ba rongovia nimiu na velepuhi, taveti sania na meleha iangeni. Kari oti rasua na thepa ke thangu kori naemiu. Iaani na vaughithatha kotida eia eigna kedana adoa a God keda vaparara.
40010015	Inau ku veleghamu, kori maghavui fate, na hava a God keda eia vanira na komi tinonidia na meleha iangeni keda tahu vano tagna na hava keda eia vanira na komi tinoni dika eidia e rua na meleha i Sodom mi Gomora."
40010016	A Jisas ke ghoi velera, "Oti reireghi toke ghamu! Eigna inau ku vetulaghamu au tadia na komi tinoni sethe kena dika. Ighamu kotida vaghadia na komi sip tadia na komi aku asi. Na vunegna iangeni, oti mono thaothadogha vaghadia na komi poli, moti mono dotho itadia vaghadia na komi bora.
40010017	Reireghi toke ghamu eigna kekeha tinoni kedana thotighamu mena hatighamu vano kori vido bali fate. Mi imarea kedana thabuhighamu kori nidia na vathe haidu.
40010018	Na vunegna ighamu koti leghuu inau, imarea kedana fateghamu naghodia na komi primia ma na komi king. Kori vido koti sokara naghodia, ighamu kotida tuturi aua na Rorongo ke Toke itadia imarea mi tadia na komi tinoni kena boi Jiu.
40010019	Kori vido kedana thotighamu, saghoi lubatia na ghaghanamiu keda horuhaihadi eigna na hava kotida velea. A God keda heghamu na haghore kotida eia kori maghavu iangeni.
40010020	Na komi fata kotida velea boi na ghaghanamiu ghehemiu, keana na ghaghanagna na Tarunga nigna a Tamamiu i popo.
40010021	"Sethe na tinoni kedana perora ara toghadia ba ara tahidia ba ara dathedia kori limadia mara na thevuioka bali vathehera. Vaghagna mua na komi gari kedana siriuhaghinira ara idodia mara tamadia mena perora kori limadia mara na thevuioka bali vathehera.
40010022	Na komi tinoni kedana siriuhaghinighamu eigna ighamu koti leghuu inau. Keana gi kotida sokara ngasi kori nimiu na vaututuni me jufu kori vido kotida thehe, ighamu kotida hatia na havi ke teo na govugna.
40010023	Gi na komi tinoni tagna sina meleha kedana vaparaghamu, oti ghogho vano tagna na meleha tavogha. Inau ku veleghamu ighamu boi tangomana kotida vagovua nimiu na komi tango tadia na komi meleha i Israel gi u tabiru mai inau, na Dathei Tinoni.
40010024	"Na mane vaovarongo ke boi thaothadogha vano tagna na mane ke velepuhia, ma na mane agutu ke boi nagho vano tagna na vunaghigna.
40010025	Na mane vaovarongo keda totogo gi keda vaghagna na mane velepuhigna, ma na mane agutu keda totogo keda vaghagna na vunaghigna. Inau ku vaghagna na vunaghigna na vathe, mi ghamu vaghadia arahai kena mono korai vathegu. Na vunegna imarea kena kilougna a Satan, imarea kedana titionoa na komi fata eimiu ghamu ke dika tuu vano tagna iangeni.
40010026	"Oti saghoi mataghunira na komi tinoni kena thevuioka itamiu. Eigna na komi fata gougovu ke mono polo ikageeni keda tate au tadia na komi tinoni.
40010027	Na komi fata ku veleghamu kori vido kati mono gheheda, inau ku magnahaghinighamu kotida titiono aua tadia na komi tinoni ivei mi vei.
40010028	Oti saghoi mataghunira arahai kena tangomana na vatheheagna na tonomiu, kari ena boi tangomana nidia na vatheheagna na tarungamiu. Oti mataghunia vamua a God, eigna imanea ke tangomana na vaparagna na tonomiu ma na tarungamiu kori meleha papara.
40010029	Ighamu koti adoa ghohi, na volidia e rua na manu iso e sikei na siliva vamua. Toke keda boi vahotha na volidia, teo sikei itadia keda sikili me thehe gi a Tamamiu i popo ke bosi magnahaghinia keda vaghagna iangeni.
40010030	Moti saghoi mataghu, eigna kori ghaghanagna a God ighamu koti nagho vano tadia na komi manu iso. Ma na komi sesehugna na ulumiu a God ke ijumira gougovu.
40010032	"Gi ahai keda vele aua tadia na komi tinoni imanea nigua na vaovarongo, inau kuda vele aua tagna a Tamagu i popo imanea nigua na vaovarongo.
40010033	Kari ahai keda vele aua tadia na komi tinoni imanea boi nigua na vaovarongo, inau ghua kuda vele aua tagna a Tamagu i popo imanea boi nigua na vaovarongo.
40010034	"Oti saghoi ghaghana inau ku mai eigna na komi tinoni kori maramagna kedana mono haidu toetoke. Teo! Inau ku boi mai bali hati maia na soleana, kari u mai bali vathevuruara na komi tinoni.
40010035	Inau ku mai bali thevuruara na mama ma a dathegna mane, ma na ido ma a dathegna vaivine, ma na vaivine ma a vungaogna vaivine.
40010036	Nigna na komi thevuioka na tinoni, arahai vamua ke mono kori nigna na tamadathe ghehegna.
40010037	"Ahai ke dothovira vano a tamagna ba idogna tagua inau, imanea ke boi nabagna keda nigua na vaovarongo. Ahai ke dothovira vano a dathegna mane ba a dathegna vaivine tagua inau, imanea ke boi nabagna keda nigua na vaovarongo.
40010038	Ahai ke boi sasaa na papara ma na thehe eigna ke leghuu inau, imanea hiri ke boi nabagna keda nigua na vaovarongo.
40010039	Ahai keda boi leghuu inau eigna ke magnahaghinia keda tatango ngasi tagna na havigna kori maramagna, imanea keda boi hatia na havi ke teo na govugna. Keana ahai ke sasaa na papara ma na thehe eigna ke leghuu inau, imanea keda hatia na havi ke teo na govugna.
40010040	"Ahai ke kalitighamu, imanea ke kalitiu ghua. Ma ahai ke kalitiu, imanea ke kalitia a God ke vetulau mai.
40010041	Ahai keda kalitia na profet eigna ke adoa na profet ke titionoa na komi haghoregna a God, a God keda hea na taba ke nanaba vamua tagna na taba keda hera mara na profet. Ahai keda kalitia na tinoni jino eigna ke adoa imanea na tinoni jino, a God keda hea na taba ke nanaba tagna na taba keda hera na komi tinoni kena jino.
40010042	Inau ku veleghamu, gi ahai keda hea na bea ghaula tagna sina tinoni ke boi nagho tadia nigua na komi vaovarongo eigna imanea ke leghuu inau, a God keda hea na taba."
40011001	Leghugna ke titiono vanira nigna na komi vaovarongo, a Jisas ke taveti au ngengeni me vano tadia kekeha meleha kori provins i Galili eigna keda titionoa na Rorongo ke Toke me velepuhira na komi tinoni.
40011002	Kori vido iangeni, a Jon Siuvitabu ke mono ghohi kori vathe tatari me rongovia na rorongogna na komi fata ke eia a Vahavi. Gi e vetulara vano kekeha nigna na vaovarongo tagna a Jisas,
40011003	mena huatia, "Ighoe hiri a Vahavi kena velea keda mai, ba iti pitua sina mane tavogha?"
40011004	A Jisas ke haghore tughura, "Oti vano tabiru tagna a Jon moti veleagna na hava koti rongovia moti reghia ikageeni.
40011005	Arahai kena doa kena ghoi reirei, arahai kena thehe na naedia kena ghoi taetaveti, arahai kena lepa kena ghoi salu tabiru, arahai kena pui kena ghoi rorongo, arahai kena thehe kena ghoi havi tabiru, ma arahai kena kuma kena rongovia na Rorongo ke Toke.
40011006	A God keda vatokera arahai kena reghia na komi fata ku eia, kari ena boi jefe kori nidia na vaututuni."
40011007	Kori vido nigna na komi vaovarongo a Jon kena taveti au, a Jisas ke titiono vanira na mavitu eigna a Jon. Imanea ke velera, "Kori vido ighamu koti taveti vano kori meleha ke gou, na hava koti vano bali reghia ngengeni na? Na tinoni ke boi heta nigna na vaututuni vaghagna na seo ke bebeleo kori ghuri? Teo!
40011008	Ba na hava koti haga vano reghia na? Na mane ke pipisia na komi pohe ke toetokelaghagna? Teo! Na komi tinoni vaghagna iangeni kena mono tadia na komi vathedia mara na king.
40011009	Na hava koti haga vano reghia na? Na profet? Hii! Jon na profet, kari boi na profet vamua.
40011010	A Jon eni, a God ke kidi titionoa kori Rioriso ke Tabu vaghagna iaani, 'Kenughua inau kuda kidi vetula nagho atua itamua nigua na mane titiono. Imanea keda kidi vajinoa na hangana vanigho.'
40011011	Inau ku veleghamu, a Jon ke nagho vano tadia na komi tinoni gougovu kena havi mai kori maramagna. Keana ahai ke boi nagho tadia arahai a God ke vunaghi pungusira, imanea ke nagho vano tagna a Jon.
40011012	Turughu kori maghavu a Jon ke turughua nigna na agutu me ghieghilei jufu mai ikageeni, na komi tinoni dika kena bosi magnahaghinia a God keda vunaghi pungusira mena rihu pungusia imanea.
40011013	Gi mai a Jon, na komi rioriso kena risora mara na profet ma na komi vetula nigna a Moses kena velea a Vahavi keda mai.
40011014	Gi kotida vaututunia na hava ku veleghamu, a Jon hiri a Elaija kena velea mara na profet i hau keda mai.
40011015	Gi ahai ke magnahaghinia keda thaothadoghagna iaani, imanea keda vaovarongo toetoke.
40011016	"Vaghagna na hava na komi tinoni kena mono ikageeni? Imarea vaghadia vamua na booi gari kena nohe kori makete. Sina booi gari tavogha kena ghu vano tadia,
40011017	'Ighami kiti ifu vanighamu moti boi nimiu na ragi. Ighami kiti sale dikahehe moti boi nimiu na tangi.'
40011018	Inau ku velea iaani eigna kori vido a Jon Siuvitabu ke mai, imanea ke sota me boi kouvia na waen. Mi ighamu koti velea na tidatho ke haghevia.
40011019	Keana, kori vido inau, na Dathei Tinoni, ku mai mu vanga mu kou duadia na komi tinoni, ighamu koti velea, 'Imanea ke thauthavu na vangagna me kou memee, ma ara kulagna mara bali oho takis mi mara na koakoa.' Keana, na komi tango ke toke ke au mai kori leghuagna nigna na thaothadogha a God ke tateli aua nigna na thaothadogha ke tutuni."
40011020	Jisas ke eia na komi reghithehe ke sethe tadia kekeha meleha, kari na komi tinoni tadia na komi meleha irangeni kena boi tughua na havidia ke koakoa. Na vunegna iangeni a Jisas ke dikatagna me velea,
40011021	"A God keda vaparaghamu ighamu koti mono i Korasin! A God keda vaparaghamu ighamu koti mono i Betsaida! Inau ku boi eia na komi reghithehe i Taia mi Saidon vaghagna ku eia kori melehamiu. Kari gi kuda eia na komi reghithehe tadia na komi tinoni ingengeni, imarea kedana tughua ghohi na havidia ke koakoa. Imarea kedana pipisia na pohe jongo ke vaghagna na duku mena havula na pidaravu kori tonodia bali tateli aua imarea kena dikahehe.
40011022	Kori vido a God keda fatera na komi tinoni gougovu, na papara keda eia itamiu kenughua e dika vano tagna na papara keda eia itadia na mavitudia i Taia mi Saidon.
40011023	Ighamu na mavitugna i Kapaneam, oti toatogha a God keda abeghamu hadi i popo. Teo! Imanea keda soni horughamu kori meleha papara. Gi na komi tinoni kena mono i Sodom i hau kedana reghia na komi reghithehe ku eia kori melehamiu, na melehadia keda talu mono mua ikageeni.
40011024	Inau ku veleghamu, na hava a God keda eia itamiu kori na maghavui fate keda dika tuu vano tagna na hava imanea keda ei vania na komi tinonidia i Sodom."
40011025	Kori vido iangeni a Jisas ke tarai vaghagna iaani, "Mama, ighoe ko vunaghi pungusira na komi fata gougovu i popo mi thepa. Inau ku veletokegho eigna ighoe ko poloa na komi fata iraani tadia arahai kena ghaghana kena thaothadogha, mo tatelira tadia arahai kena vaghadia na komi gari.
40011026	Hii, Mama, ighoe ko magnahaghinia keda ai."
40011027	Jisas ke govu na veletokeagna a God me velera na komi tinoni, "A Tamagu ke heu na komi fata gougovu. Sikei vamua a Tamagu ke pukuni adou inau. Mi inau vamua ku pukuni adoa a Tamagu ma arahai vamua ku vahira eigna kedana adoa imanea.
40011028	"Ighamu koti mause kori hulungiagna na komi fata ke tahu, oti mai itagua mu kuda hatheghamu eigna kotida mamatho.
40011029	Oti lubatiu eigna kuda batughamu mu velepuhighamu, eigna inau ku mono taluleghu mu sasaa na hatheghamugna. Ighamu kotida tangomana na mamatho
40011030	eigna na leghuugna inau ke boi vahotha, ma na hava kuda kaeghamu keda boi tahuvighamu."
40012001	Boi hau leghugna iangeni, tagna sina Sabat, a Jisas mi mara nigna na komi vaovarongo kena halu vano hotaghidia na komi gnathai wit. Nigna na komi vaovarongo kena rofo mena vihukira kekeha sagharogna na wit mena ghania.
40012002	Mara na Farise kena reghia mena dikatadia mena haghore vania Jisas, "Nighe! O reghia! Nimua na komi vaovarongo kena eia na agutu ke lutia nida na vetula kori Sabat."
40012003	A Jisas ke veleragna, "Ehava? Oti boi ijumia na hava ke eia a King Deved ma na komi nigna na mane kori vido kena rofo?
40012004	Imanea ke vano haghe kori vathe tapole ke tabu nigna a God me hatia na bred ke tabu. Gi imanea ma na komi nigna na mane kena ghania. Toke na vetula ke lutira na ghaniagna na bred iangeni me lubatira vamua mara na pris kedana ghania, a God ke boi dikatagna tagna a Deved.
40012005	Ba oti boi ijumia tadia na komi vetula nigna a Moses eigna na hava kena eia mara na pris? Kori Sabat imarea kena boi leghua na vetula eigna kena agutu kori Vathe ke Tabu. Kari a God ke boi velea imarea kena ei hahia.
40012006	Inau ku veleghamu, sina tinoni ke nagho vano tagna na Vathe ke Tabu nigna a God ke mono eeni.
40012007	A God ke velea iaani tadia na komi Rioriso ke Tabu, 'Gi ighamu kotida boi havughaghi itagua, e toke vamua. Na fata ku pukuni magnahaghinighamu kotida eia, na raroviragna arahai tavogha.' Gi kotida thaothadoghagna na komi haghore iraani, teo kotida fatera arahai kena boi ei hahia sa fata.
40012008	Eigna inau, na Dathei Tinoni, ku mono nigua na mana bali velera na komi tinoni na hava kedana tangomana na eiagna kori Sabat."
40012009	A Jisas ke au sania na gnathai wit me vano haghe kori vathe haidu.
40012010	Ingengeni ke mono sina mane ke thehe na limagna. Na vunegna mara na Farise kena magnahaghinia kedana toroagna a Jisas, imarea kena huatia, "E lubatighita mua na nida na komi vetula eigna katida vatoke tabirua na tinoni kori Sabat?"
40012011	Ma a Jisas ke huatira, "Na hava koda eia gi keda sikili horu kori lodu sikei nimua na sip kori Sabat na? Ighoe koda vano mo kiaria aua!
40012012	Na tinoni ke pukuni nagho vano tagna na sip. Na vunegna iangeni, nida na komi vetula ke lubatighita eigna katida eia na komi tango ke toke kori Sabat."
40012013	Gi a Jisas ke haghore vania na mane ke thehe na limagna, "O vajinoa na limamu." Imanea ke vajinoa na limagna, me pukuni toke tabiru me vaghagna vamua na limagna ke boi thehe.
40012014	Mara na Farise kena taveti au mena turughu vapuipuhi haidu bali vathehea a Jisas.
40012015	A Jisas ke adoa mara na Farise kena haga vathehea me taveti sania na meleha iangeni. Na mavitu ke sethe kena leghua, mi imanea ke vatoke tabirura na komi tinoni kena vahaghi itadia.
40012016	Kari a Jisas ke haghore heta vanira eigna kedana saghoi titiono eigna imanea ghehegna tadia na komi tinoni.
40012017	A Jisas ke eia na komi reghithehe irangeni eigna keda tutuni na haghoregna a God ke risoa a profet Aesaea i hau,
40012018	"Iaani nigua na mane agutu ku vahia. Inau ku dothovia mu totogo eigna. Inau kuda hea nigua na Tarunga ke Tabu, mi imanea keda titiono tadia na komi tinoni gougovu eigna na puhi ku eia bali vajinora kori matagu.
40012019	Imanea keda boi rihu haohaghore ba ghuvira na komi tinoni, me keda boi haohaghore tadia na komi hangana.
40012020	Imanea keda rarovira arahai kena boi heta nidia na vaututuni, me keda hathera arahai kena boi tangomana na hatheragna ghehedia. Imanea keda talu eia vaghagna iangeni me ghieghilei jufu na maghavu imanea ke eira na komi tinoni eigna kedana leghua na puhi ke jino.
40012021	Ma na komi tinoni kori maramagna kedana vaututunia imanea keda vahavira."
40012022	Kekeha tinoni kena talangi maia tagna a Jisas sina mane ke doa me mui eigna na tidatho ke haghevia. A Jisas ke vatoke tabirua, mi imanea ke ghoi tangomana na reirei ma na haohaghore.
40012023	Na mavitu kena vere nidia puala mena velea, "Ehava? Iaani hiri a Vahavi keda havi mai kori vikegna a King Deved?"
40012024	Keana kori vido mara na Farise kena rongovia na hava ke eia a Jisas, imarea kena velea, "Imanea ke gigi aura na komi tidatho kori nigna na mana a Satan, na vunaghidia na komi tidatho."
40012025	Jisas ke adoa na ghaghanadia me veleragna, "Gi na mavitu tagna sina moumolu kedana riurihu ghadia ghehedia, na moumolu iangeni keda govu. Gi na komi tinonidia sina meleha ba sina tamadathe kedana riurihu ghadia ghehedia, na meleha iangeni ba na tamadathe iangeni keda thevurua.
40012026	Gi a Satan keda gigi aura nigna na komi tidatho, imanea ke rihua ghehegna ma na nigna na mana keda govu saisami.
40012027	Gi keda tutuni inau ku gigi aura na komi tidatho kori mana nigna a Satan, kori mana nigna ahai nimiu na komi vaovarongo kena gigi aura na komi tidatho na? Na mana nigna a Satan? Teo! Imarea kedana fateghamu ighamu mara na Farise eigna na hava koti velea, eigna ighamu koti hahi.
40012028	Keda tutuni inau ku gigi aura na komi tidatho kori nigna na mana na Tarunga ke Tabu nigna a God, iaani ke tateli aua a God ke turughu ghohi na vunaghi pungusiragna na komi tinoni.
40012029	"Gi ahai keda magnahaghinia na gigi auragna na komi tidatho, imanea keda heta vano tagna a Satan. Vaghagna sina mane ke magnahaghinia keda vano haghe koragna na vathegna sina mane ke heta me bilaura nigna na komi fata, imanea keda heta vano tagna na mane ke heta iangeni. Gi e malumu na tariagna na mane ke heta bali bilaura nigna na komi fata.
40012030	"Ahai ke boi thevu itagua, imanea nigua na thevuioka. Ma ahai ke boi hatheu na hatiragna mai na komi tinoni tagna a God, imanea ke vajefera tagna a God.
40012031	Inau ku veleghamu, a God ke tangomana na talutavoghagna na komi thagi paluha ma na komi thagi haghore ke dika gougovu kena eia na komi tinoni vania a God. Keana, ahai keda velehouhorua na Tarunga ke Tabu, a God keda bosi talutavogha na paluhagna.
40012032	Ahai keda haghore diadikala na Dathei Tinoni, a God ke tangomana na talutavoghagna na paluhagna. Kari ahai keda haghore diadikala na Tarunga ke Tabu, a God keda boi talutavogha na paluhagna ikageeni ba ivughei valiha."
40012033	A Jisas ke ghoi titiono tadia mara na Farise, "Ighamu koti adoa na ghai tagna na sagharogna. Gi na sagharogna na ghai keda toke, ighamu koti adoa na ghai iangeni ke toke. Gi na sagharogna na ghai keda dika, ighamu koti adoa na ghai iangeni ke dika.
40012034	Ighamu koti dika puala vaghadia na komi poli! Na vunegna koti dika, oti boi tangomana na veleagna sa fata ke toke. Eigna na hava ke vele aua na tinoni e leghua vamua na hava ke mono kori ghaghanagna.
40012035	Na tinoni ke toke keda vele aua na komi fata ke toke ke au mai kori ghaghanagna ke toke. Ma na tinoni ke dika keda vele aua na komi fata ke dika ke au mai kori ghaghanagna ke dika.
40012036	Inau ku veleghamu, kori maghavui fate, a God keda fatera na komi tinoni eigna na komi haghore gougovu kena velea, haluhadi na komi haghore ke dika.
40012037	Gi koda eia na komi haghore ke toke, a God keda velea ighoe na tinoni jino. Kari gi koda eia na komi haghore ke dika, imanea keda velea ighoe na tinoni dika."
40012038	Kekeha mara Farise mi mara na velepuhigna na vetula kena velea a Jisas, "Velepuhi, ighami kiti magnahaghinigho koda eia na reghithehe bali tateli aua ighoe ko mai tagna a God."
40012039	Jisas ke haghore tughura, "Ighamu koti havi ikageeni, oti dika puala moti boi leghua a God. Ighamu koti magnahaghinia puala na reghiagna na reghithehe. Kari ighamu kotida reghia sikei vamua na reghithehe ke vaghagna na reghithehe a God ke ei vania a profet Jona.
40012040	Vaghagna imanea ke mono kori kutugna na igha hutu e tolu na dani me tolu na bongi, inau, na Dathei Tinoni, kuda mono kori beku e tolu na dani me tolu na bongi.
40012041	Kori maghavui fate, na mavitugna i Ninive kedana sokara hadi duamiu ighamu koti havi ikageeni mena velea ighamu koti eia na hahi. Eigna imarea kena tughua na havidia ke koakoa kori vido a Jona ke titiono vanira na hava a God ke veleagna. Ikageeni na tinoni ke nagho vano tagna a Jona ke mai ghohi itamiu. Kari ighamu koti bosi magnahaghinia na tughuagna na havimiu ke koakoa.
40012042	Kori maghavui fate, na Kuin gna i Siba keda sokara hadi duamiu ighamu koti havi ikageeni me velea ighamu koti eia na hahi. Eigna iia ke turughu mai kori kujukugna na maramagna me mai vaovarongo tagna a King Solomon ke thaothadogha puala. Ikageeni na tinoni ke thaothadogha vano tagna a Solomon ke mai ghohi itamiu, kari ighamu koti bosi magnahaghinia na rongoviagna."
40012043	A Jisas ke ghoi velea, "Kori vido na tidatho ke taveti au tagna na tinoni, na tidatho ke vano me mai kori meleha ke gou me hiroa na vido bali monogna. Gi keda boi pada sa vido bali monogna,
40012044	imanea keda velea, 'Da u ghoi tabiru vamua tagna na vathe ku au mai i hau.' Kori vido na tidatho ke ghoi tabiru mai, imanea ke reghia na vathe ke jaojaro me raraha ghohi kari e korogha.
40012045	Gi e ghoi taveti au me vano hatira mai duagna e vitu na tidatho ke dika vano itagna, mena mai mono ngengeni. Ma na havigna na tinoni iangeni keda dika vano tagna na havigna i hau. Iaani keda padaghamu ighamu na komi tinoni koti dika koti havi ikageeni."
40012046	Kori vido a Jisas ke talu titiono tadia na mavitu kori vathe, a idogna mara tahigna kena mai mena sokara i kosi eigna kena magnahaghinia kedana titiono duagna.
40012047	Gi sina tinoni ke veleagna a Jisas, "A idomu mara tahimu kena sokara i kosi mena magnahaghinia kedana titiono duamu."
40012048	Ma a Jisas ke haghore tughua, "Ahai a idogu na? Ma arahai ara tahigu na?"
40012049	Gi imanea ke tuhu vano tadia na komi tinoni kena leghua me velea, "Mara iraani hiri a idogu mara tahigu.
40012050	Eigna ahai vamua ke eia na hava a Tamagu i popo ke magnahaghinia, imanea a tahigu ma a vaivinegu ma a idogu."
40013001	Kori dani iangeni, a Jisas ke au sania na vathe me vano kori ghaghirei kolo i Galili. Imanea ke nohe eigna keda velepuhira na mavitu.
40013002	Na vunegna na mavitu ke sethe kena haidu mai itagna, imanea ke vano saki haghe kori boti me nohe ikoragna, ma na mavitu kena sokara i longa.
40013003	Gi imanea ke eia kekeha titiono velepuhi bali velepuhiragna na komi fata ke sethe. Imanea ke velera, "Sina mane ke sonira kilili na katura kori nigna na gnatha.
40013004	Kori vido imanea ke sonira kilili na komi katura, kekeha kena sikili horu kori hangana ma na komi manu kena mai mena ghani govura.
40013005	Kekeha katura kena sikili horu popogna na thepa ke mono na ghahira saragna. Kori vido kena kotu hadi, ena ghathi havi toke sina vido vamua.
40013006	Kori vido na aho ke vuvughu, na komi katura kena kotu kena gho'e mena thehe eigna na oghadia ke boi pukuni horu i thepa.
40013007	Kekeha katura kena sikili horu kori vido ke sethe na atho kaekathe. Kori vido na komi katura kena kotu hadi me hutu, na atho kaekathe irangeni ke virighira mena thehe.
40013008	Keana kekeha katura kena sikili horu kori thepa ke toke mena havi mena sagharo toke. Kekeha, tolu hangavulu na sagharodia, kekeha tolu tutughu, mi kekeha ghua sina hathangatu.
40013009	Gi ahai ke magnahaghinia keda thaothadoghagna iaani, imanea keda vaovarongo toetoke."
40013010	Mara nigna na komi vaovarongo a Jisas kena mai itagna mena huatia, "Ehava gi o velepuhiragna na mavitu tadia na komi titiono velepuhi?"
40013011	A Jisas ke haghore tughura, "I hau, a God ke boi lubatia ahai eigna keda adoa na puhi keda eia kori vunaghi pungusiragna nigna na komi tinoni. Keana ikageeni imanea ke lubatighamu gi kotida adoa. Kari tadia arahai kena boi leghuu inau, imanea ke boi lubatira kedana adoa.
40013012	Ahai ke magnahaghinia keda thaothadoghagna a God, a God keda vasethea nigna na thaothadogha eigna keda pukuni thaothadoghagna. Keana ahai ke bosi magnahaghinia keda thaothadoghagna a God, a God keda hati aua itagna na ghathi nigna na thaothadogha.
40013013	Inau ku eia na komi titiono velepuhi vanira na mavitu eigna, toke imarea kena reghia na hava ku eia, teo kedana thaothadoghagna na hava kena reghia. Toke imarea kena rongovia na hava ku velera, teo kedana thaothadoghagna nigua na komi velepuhi.
40013014	Inau ku eia iangeni, mi ikageeni na fata ke risoa a profet Aesaea ke tutuni, 'Imarea kedana vaovarongo kori haghoregu, kari imarea kedana boi thaothadoghagna. Imarea kedana reghia na hava ku eia, kari imarea kedana boi adoa na ghaghanagna.
40013015	Eigna na komi tinoni iraani e pono puala na uludia. Imarea kena boi vaovarongo kori kulidia, mena bilakia na matadia. Gi kedana boi eia iangeni, imarea kedana dodoro kori matadia, me kedana rorongo kori kulidia. Imarea kedana thaothadoghagna kori hehedia na komi fata ku eia mu velea me kedana tabiru mai itagua eigna kuda vahavira.' "
40013016	Gi a Jisas ke velera nigna na komi vaovarongo, "God ke vatokeghamu eigna ighamu koti thaothadoghagna na hava koti reghia kori matamiu, moti thaothadoghagna na hava koti rongovia kori kulimiu.
40013017	Inau ku veleghamu, sethe na profet me sethe na komi tinoni kena jino kena thehe ghohi kena magnahaghinia puala na reghiagna na komi fata koti reghia, keana ena boi reghia. Mena magnahaghinia na rongoviagna na komi fata koti rongovia, keana ena boi rongovia.
40013018	"Oti rorongo mai itagua eigna kuda veleghamu na ghaghana ikoragna na titiono velepuhi eigna na mane ke sonira kilili na komi katura.
40013019	Na komi tinoni kena rongovia na rorongogna na hughuta i popo keana kena boi thaothadoghagna, mara iraani kena vaghagna na komi katura kena sikili horu kori hangana. A Satan ke saisami mai me hati aua kori ghaghanadia na rorongo iangeni.
40013020	Na komi katura kena sikili horu popogna na thepa ke mono na ghahira saragna kena vaghadia na komi tinoni kena rongovia na haghoregna a God mena saisami hatia mena totogo.
40013021	Kari ena kalitia sina ghathi vido iso vamua, eigna na haghore ke boi mono kori havidia vaghagna na komi katura kena boi pukuni horu i thepa na oghadia. Kori vido ke padara na vahotha ba na papara eigna kena leghua na haghoregna a God, imarea kena saisami havaghinia nidia na vaututuni.
40013022	Na komi katura kena sikili horu tagna ke mono na atho kaekathe ke vaghadia na komi tinoni kena rongovia na haghoregna a God, keana imarea kena toatogha puala eigna na komi fata kori havidia leuleghu dani. Mena magnahaghinia puala kedana pada rongo. Na vunegna iangeni, imarea kena boi leghua na haghoregna a God. Teo sa fata ke toke ke au mai kori havidia.
40013023	Na komi katura kena sikili horu kori thepa ke toke kena vaghadia na komi tinoni kena rongovia na haghoregna a God mena thaothadoghagna. Na komi tinoni irangeni, sethe na fata ke toke ke au mai kori havidia, vaghagna na komi katura kena havi toke me sethe na sagharodia. Kekeha e tolu hangavulu na sagharodia, kekeha e tolu tutughu, mi kekeha ghua sina hathangatu."
40013024	Jisas ke ghoi velepuhira na mavitu kori titiono velepuhi iaani, "Na hughuta i popo ke vaghagna na mane ke sonira kilili na komi katura wit ke toke kori nigna na gnatha.
40013025	Sina bongi, kori vido na komi tinoni gougovu kena nere, nigna na thevuioka ke mai me sonira kilili na komi katuragna na buburu ke dika kori gnatha gi e taveti au.
40013026	Leghugna iangeni, kori vido na komi katura wit kena kotu hadi mena rugu, na buburu ke dika ghua ke kotu hadi.
40013027	Mara kena agutu vania na mane ke tonogna na gnatha kena mai itagna mena veleagna, 'Vunaghi, ighoe ko sonira kilili kori nimua na gnatha na komi katura wit vamua. Ehava gi na komi buburu kena kotu hadi mua ngengeni?'
40013028	"Imanea ke velera, 'Nigua na thevuioka ke eia.' "Nigna na komi mane agutu kena huatia, 'Ehava? O magnahaghinia kitida vano miti vuti aura na komi buburu irangeni?'
40013029	"Imanea ke velera, 'Teo! Gi kotida vuti aura na komi buburu, kenughua oti vuti aura mua na komi wit duadia.
40013030	Talura eigna kedana sakai kotu hadi me ghieghilei ghano na wit. Kori vido iangeni, inau kuda veleragna mara bali hathatanora na wit eigna kedana kidi hathatanora na komi buburu mena tari haidura bali pughulira. Gi u velera eigna kedana hathatanora na wit mena boa kori nigua na vathe bali mono komi ghagua na vanga.' "
40013031	Jisas ke ghoi eia mua na titiono velepuhi iaani, "Na hughuta i popo ke vaghagna na katuragna na ghai mastad na tinoni ke joua kori nigna na gnatha.
40013032	Na katuragna na ghai iaani e iso vano tadia na komi katura gougovu. Keana kori vido ke kotu hadi, na ghai mastad ke hutu vano tadia na komi fata gougovu ke joua kori nigna na gnatha. Me nabadia na komi manu kedana mai mena ei gnekudia tadia na komi ototogna."
40013033	Gi a Jisas ke ghoi eia mua na titiono velepuhi iaani, "Na hughuta i popo ke vaghagna sina ghathi vido isi sina vaivine ke ngignoa duagna sina duku flaoa. Leghugna ke ngignoa, na isi ke vapotea na flaoa me hutu."
40013034	Na komi fata iraani a Jisas ke velepuhira na komi tinoni kori titiono velepuhi. Na komi fata gougovu ke velepuhira, imanea ke eia kori titiono velepuhi vamua.
40013035	Jisas ke eia iangeni eigna keda tutuni na hava a God ke veleagna sina nigna na profet i hau, "Inau kuda titiono itamiu kori titiono velepuhi, mu kuda vele aua na komi fata ku boi tatelia tagna sa tinoni turughu kori vido ku vavuha na maramagna."
40013036	Jisas ke au sanira na mavitu me vano haghe kori vathe ke mono itagna. Nigna na komi vaovarongo kena mai itagna mena huatia, "O unuhia vanighami na ghaghana ikoragna na titiono velepuhi eigna na komi buburu ke dika ke kotu kori gnatha."
40013037	Ma a Jisas ke velera, "Na mane ke sonira kilili na komi katura ke toke ke vaghagu inau, na Dathei Tinoni.
40013038	Na gnatha ke vaghagna na maramagna ma na komi katura ke toke kena vaghadia na komi tinoni kena lubatia a God eigna keda vunaghi pungusira. Na komi buburu ke dika ke vaghagna na komi tinoni a Satan ke vunaghi pungusira.
40013039	Na thevuioka ke sonira kilili na komi katuragna na buburu ke dika ke vaghagna a Satan. Na dani bali hathatanora na wit ke vaghagna na vagovugna na maramagna, ma na komi tinoni bali hathatanora kena vaghagna na komi enjel.
40013040	"Na hathatanoragna ma na pughuliragna kori joto na komi buburu ke dika ke vaghagna na hava keda tate mai kori vagovugna na maramagna.
40013041	Inau, na Dathei Tinoni, kuda vetulara au nigua na komi enjel me kedana sonira au kori nigua na hughuta na komi tinoni koakoa ma na komi tinoni kena vajefera arahai tavogha kori koakoa.
40013042	Mi imarea kedana sonira kori joto ke hutu. Ingengeni na komi tinoni kedana tangi mena gigiri kei.
40013043	Ma na komi tinoni kena jino kedana siasilada vaghagna na aho kori nigna na hughuta a Tamadia. Gi ahai ke magnahaghinia keda thaothadoghagna iaani, imanea keda vaovarongo toetoke.
40013044	"Na hughuta i popo ke vaghagna na rongo kena gilu poloa kori gnatha. Kori vido sina tinoni ke pada, imanea ke totogo puala me gilu tabirua. Imanea ke vano me salemua komi nigna na fata gougovu me volia na gnatha iangeni.
40013045	"Na hughuta i popo ke vaghagna na tinoni ke hiroa na komi kidorugna na sie ke ulaghagna eigna keda salemura.
40013046	Kori vido imanea ke pada sikei ke toke me vahotha puala, imanea ke vano me salemua nigna na komi fata gougovu me volia.
40013047	"Na hughuta i popo ke vaghagna na jau mara ugura kena tathahia kori kolo me hogho na komi soasopa thagi fei itagna.
40013048	Na jau ke vonu fei mi imarea kena thaghia thonga kori lilihi. Gi ena nohe mena hoghonira kori arao na komi fei ke toke mena sonira au na komi fei ke dika.
40013049	Vaghagna iangeni keda tate mai kori vagovugna na maramagna. Na komi enjel kedana mai mena vahira au na komi tinoni kena dika itadia na komi tinoni kena jino. Mi imarea kedana sonira na komi tinoni dika kori joto ke hutu.
40013050	Ingengeni na komi tinoni kedana tangi mena gigiri kei."
40013051	A Jisas ke huatira nigna na komi vaovarongo, "Oti thaothadoghagna mua na ghaghanagna na komi titiono velepuhi iraani?" Mi imarea kena haghore tughua, "Hii, ighami kiti thaothadoghagna ghohi."
40013052	Gi imanea ke velera, "Ahai ke thaothadoghagna na komi vetula nigna a Moses me thaothadoghagna mua na komi velepuhi mathangani eigna na puhi a God ke vunaghi pungusira na komi tinoni, imanea ke vaghagna na tinoni ke mono nigna na komi fata ke toke ke mathangani me haulaghi kori vathegna."
40013053	Leghugna a Jisas ke vagovua na komi titiono velepuhi iraani, imanea ke au sania na meleha iangeni,
40013054	me vano kori melehagna i Nasaret. Imanea ke vano haghe kori vathe haidu me velepuhira na mavitu. Imarea kena vere nidia puala tagna nigna na velepuhi mena velea, "Ehava gi e thaothadogha puala na mane iaani? Ahai ke hea na mana gi e eia na komi reghithehe?
40013055	Ighita kati adoa na mane iaani a dathegna vamua na mane agutu vathe. A idogna imanea a Meri kari ara tahigna; Jemes, Josep, Saimon ma a Jiudas. Ara vaivinegna huju ena mono mua eeri.
40013056	Ehava gi e thaothadogha puala me tangomana na eiagna na komi reghithehe na mane iaani?"
40013057	Ma na komi tinonidia i Nasaret kena boi magnahaghinia na vaututuniagna. Ma a Jisas ke velera, "Ahai ke profet, na mavitu tadia na komi meleha ena ghaghana bohea. Kari na mavitu kori melehagna ma nigna na tamadathe ena boi ghaghana bohea."
40013058	A Jisas ke boi eia sa reghithehe ke sethe kori melehagna eigna imarea kena boi vaututunia.
40014001	Kori vido iangeni King Herod Antipas ke rongovia na rorongogna a Jisas.
40014002	Imanea ke velera nigna na komi mane agutu, "Na mane iaani a Jon Siuvitabu ke ghoi havi tabiru kori thehe! Iangeni na vunegna gi e mono nigna na mana bali eia na komi reghithehe."
40014003	A Herod ke toatogha vaghagna iangeni eigna i hau imanea ke vetula mara nigna na soldia mena thotia mena taria a Jon Siuvitabu mena boa haghea kori vathe tatari. Imanea ke eia iangeni bali vatotogoa a Herodias, a taugna. I hau a Herodias ke taulaghi tagna a Filip, a toghagna a Herod. Ma Herod ke hatia me taulaghi itagna.
40014004	Jon ke veleagna hahalia a Herod, "E boi jino kori vetula nigna a God ko hatia a taugna a toghamu."
40014005	A Herod ke magnahaghinia keda vathehea a Jon, kari e mataghunira na mavitu eigna imarea kena vaututunia a Jon na profet.
40014006	Tagna sina dani a Herod ke eia na vangahaidu hutu bali togha tabirua na dani havigna. Kori vido iangeni a dathegna vaivine a Herodias ke ragi vanira arahai kena mai kori vangahaidu. A Herod ke reghia me totogo puala itagna,
40014007	me jijighi vania eigna keda hea sa fata keda kaea.
40014008	Leghugna a idogna ke veleagna na hava keda kaea, iia ke veleagna a Herod, "Inau ku magnahaghinia koda heu mai na ulugna a Jon Siuvitabu kori tapera."
40014009	Herod ke dikahehegna puala, kari na vunegna ke jijighi vania ghohi ma ara kulagna kena rongovia, imanea ke velera nigna na komi soldia eigna kedana eia na hava iia ke kaea.
40014010	Imarea kena vano kori vathe tatari mena vihukia na luagna a Jon Siuvitabu.
40014011	Imarea kena boa na ulugna kori tapera gi ena hatia mena vano hea a dathegna vaivine a Herodias. Gi iia ke hati vanoa tagna a idogna.
40014012	Na rorongogna ke jufungira nigna na komi vaovarongo a Jon, gi ena mai hatia na tonogna mena gilua. Leghugna iangeni imarea kena vano mena titiono vania a Jisas eigna na rorongogna na theheagna a Jon Siuvitabu.
40014013	Kori vido a Jisas ke rongovia a Jon Siuvitabu ke thehe, imanea duagna nigna na komi vaovarongo kena hahaghe kori boti mena vano ghehedia tagna na vido ke korogha. Kari na komi tinoni kena rongovia tagna kena vano. Imarea kena au mai kori melehadia mena leghua Jisas.
40014014	Kori vido a Jisas ke thonga vano i longa me reghia na mavitu ke sethe, imanea ke rarovira me vatoke tabirura arahai kena vahaghi itadia.
40014015	Kori vido ke haga hu ghohi na aho, nigna na komi vaovarongo a Jisas kena mai itagna mena ania, "E lavi ghohi me teo sa vanga kori meleha iaani. O vetulara au na mavitu eigna kedana vano tadia na komi meleha ke gharanighita bali voli ghadia vanga."
40014016	Kari a Jisas ke velera, "E teo sa vunegna kedana vano. Oti hera ghadia."
40014017	Imarea kena haghore tughua, "Boi tangomana nimami. E lima na bred me rua vamua na fei ke mono itamami."
40014018	Ma a Jisas ke velera, "Oti hatira mai itagua."
40014019	Imanea ke velera na mavitu eigna kedana nohe kori buburu, gi e tangolia e lima na bred me rua na fei me tada hadi i popo me veletokea a God. Gi e vidoa na bred ma na fei me hera nigna na komi vaovarongo eigna kedana kemulia tadia na mavitu.
40014020	Na mavitu kena vanga mena mahu. Ma na nigna na komi vaovarongo kena hathatanora na komi viovidoi vanga ke tomagha, mena hoghoni vavonura e salaghe rua na arao.
40014021	Na haidudia mara na mane kena vanga, e lima na togha. Na koi vaivine ma na komi gari, imarea kena boi ijumira.
40014022	Leghugna a Jisas ke hera ghadia na mavitu, imanea ke velera nigna na komi vaovarongo eigna kedana hahaghe kori boti mena kidi hathavu sethevugna na kolo. A Jisas ke mono horu duadia na mavitu eigna keda vetulara tabiru kori melehadia.
40014023	Leghugna ke eia iangeni, a Jisas ke vano hadi tagna sina suasupa me tarai. Kori hugna na aho a Jisas ke mono ghehegna ngengeni.
40014024	Kori vido iangeni nigna na komi vaovarongo kena haunia ghohi i longa. Na boti ke saosaporaghi eigna na ghuri ke heta ke mai naghodia.
40014025	Kori vuevughei puni, a Jisas ke vano itadia nigna na komi vaovarongo. Imanea ke taetaveti popogna na bea.
40014026	Kori vido kena reghia, imarea kena toatogha kena reghia na tidatho. Imarea kena mataghu nidia puala mena ghu heta.
40014027	Kari a Jisas ke velera, "Saghoi mataghu! Inau vamua iaani."
40014028	A Pita ke velea, "Lod, keda pukuni ighoe tutuni, o veleu eigna kuda taveti mai itamua popogna na bea."
40014029	Ma a Jisas ke ania, "O taveti mai." A Pita ke saki au kori boti me turughu taetaveti vano tagna a Jisas popogna na bea.
40014030	Keana kori vido ke reghia na maghavu ke hutu, a Pita ke mataghu nigna puala me turughu tororo. Imanea ke ghu vano tagna a Jisas, "Lod, o vahaviu!"
40014031	Jisas ke saisami me lakua na limagna a Pita me ania, "Nimua na vaututuni ke lae. Ehava gi o ghaghana ruarua?"
40014032	Romara koro vano saki haghe kori boti mi kori vido vamua iangeni, na ghuri ke soto.
40014033	Gi mara na komi vaovarongo kena maimanihihia a Jisas mena veleagna, "Ighoe pukuni Dathegna a God tutuni!"
40014034	Jisas duagna nigna na komi vaovarongo kena hathavu sethevugna na kolo mena thonga kori meleha i Genesaret.
40014035	Kori vido na komi tinoni ngengeni kena ghithatha a Jisas, imarea kena vetula vanoa na haghore tadia na komi meleha ghaghireidia. Ma na komi tinoni kena hatira mai tagna a Jisas arahai kena vahaghi eigna keda vatoke tabirura.
40014036	Imarea kena kae huhurua a Jisas eigna keda lubatira arahai kena vahaghi gi kedana taboa na kujukui pohegna. Ma na komi tinoni gougovu kena tugelia kena toke tabiru.
40015001	Sina dani kekeha mara Farise duadia kekeha mara na velepuhigna na vetula kena kalasu mai i Jerusalem mena mai huatia a Jisas,
40015002	"Ehava gi nimua na komi vaovarongo kena boi leghua na komi vetula kena agutua ara hutuda mena talu horua vanighita? Imarea kena boi leghua na puhi bali sikame gi ena vanga."
40015003	Ma a Jisas ke haghore tughura, "Ehava gi oti huhughua na komi vetula nigna a God moti leghura vamua nimiu na komi vetula ghehemiu?
40015004	Ighamu koti adoa a God ke velea ghohi, 'Ghaghana bohea a tamamu ma a idomu,' ma 'Ahai keda velehouhorua a tamagna ba a idogna, na tinoni iangeni kedana vathehea.'
40015005	Kari ighamu koti velea e toke vamua ahai keda veleagna a idogna ma a tamagna, 'Tangomana kuda hatheghamu tagna na komi fata ku tonogna, kari boi tangomana nigua ikageeni. Eigna inau ku taluhaghorea ghohi kuda hea a God.'
40015006	Ighamu koti velepuhia na tinoni iangeni eigna keda boi ghaghana bohea a tamagna ma a idogna. Ighamu koti huhughua na vetula nigna a God eigna koti magnahaghinia na leghuagna nimiu na velepuhi ghehemiu vamua.
40015007	Oti piapilau puala eigna na puhi bali leghua a God! Na hava a God ke veleagna a profet Aesaea i hau eimiu ghamu e tutuni. A God ke velea,
40015008	'Na komi tinoni iraani kena maimanihihiu kori haghoredia vamua, kari kori havidia ena hauniu inau.
40015009	Imarea kena hai maimanihihiu vamua eigna kena tughua nigua na komi vetula, mena leghua vamua nidia na komi vetula kena eia ghehedia.' "
40015010	Jisas ke kilo haidura na mavitu me velera, "Oti vaovarongo toetoke eigna kotida thaothadoghagna na hava kuda veleghamu.
40015011	Na vanga kena ghania na komi tinoni e boi tangomana keda vagarura kori matagna a God. Kari na komi fata dika kena velea na komi tinoni ke vagarura kori matagna a God."
40015012	Komi nigna na vaovarongo a Jisas kena mai itagna mena veleagna, "O adoa mua mara na Farise kena dikatadia eigna na haghore ko eia iangeni?"
40015013	Ma a Jisas ke velera, "Na komi ghai ke boi joua a Tamagu, imanea keda vuti aura.
40015014	Oti saghoi mono duadia mara na Farise. Imarea kena vaghagna na mane ke doa ke batua sina mane ke doa mua. Iromara koroda sakai sikili kori lodu."
40015015	A Pita ke veleagna a Jisas, "O unuhia vanighami na ghaghana ikoragna na titiono ko eia eigna na hava ke vagarura na komi tinoni kori matagna a God."
40015016	A Jisas ke velera, "Ehava? Oti boi thaothadoghagna mua?
40015017	Na komi fata ke ghania na tinoni ke horu kori kutugna gi e leghua na hanganagna me au kori tonogna.
40015018	Keana na komi fata ke dika ke velea na tinoni ke au mai kori ghaghanagna, me iangeni na hava ke vagarua kori matagna a God.
40015019	Na komi fata ke dika vaghagna iraani kena au mai kori ghaghanagna na tinoni: na komi ghaghana ke dika, na vathehe tinoni, na nere duagna ahai ke boi a taugna, na biabilau, na piapilau, ma na haghore diadikalagna na tinoni tavogha.
40015020	Irangeni na komi fata ke vagarura na komi tinoni kori matagna a God. Keana gi keda boi sikame me ghania na vanga na tinoni, iangeni keda boi vagarua kori matagna a God."
40015021	Jisas duagna nigna na komi vaovarongo kena taveti au kori meleha iangeni mena vano kori nohi ke gharania e rua na meleha i Taia mi Saidon.
40015022	Sina vaivinegna i Kenan ke boi Jiu ke mono ngengeni. Iia ke mai tagna a Jisas me ghu heta vaghagna iaani, "Lod, a Dathegna a Deved, o raroviu! Na tidatho ke haghevia a dathegu vaivine mi iia ke papara puala."
40015023	Keana a Jisas ke boi haghore tughua. Mara na vaovarongo kena mai tagna a Jisas mena veleagna, "O veleagna na vaivine iangeni eigna keda taveti sanighita. Eigna iia ke talu leghughita me ghuvighita hahali."
40015024	Gi a Jisas ke veleagna na vaivine iangeni, "A God ke vetulau mai bali hathera vamua na komi tinoni Jiu kena vaghadia na komi sip kena taveti sania ahai ke reireghira."
40015025	Na vaivine ke mai me torongaghi tuturu naghogna a Jisas me veleagna, "Lod, o hatheu!"
40015026	Ma a Jisas ke ania, "Boi toke katida hatia ghadia na vanga na komi gari mati soni vanoa tadia na komi aku."
40015027	Iia ke haghore tughua, "Vunaghi, tutuni puala. Keana na komi aku ena ado mai mena ghania na komi pupurumai vanga kena sikili horu saragna na tevo nidia mara kena reireghira."
40015028	Ma a Jisas ke ania, "Vaivine, nimua na vaututuni ke heta puala! Na hava ko kaeu, inau kuda eia vanigho." Kori vido vamua iangeni, a dathegna na vaivine iangeni ke ghoi toke tabiru.
40015029	Jisas ke taveti au ingengeni me ghoi tabiru vano kori kolo i Galili. Imanea ke vano hadi tagna sina suasupa me nohe.
40015030	Na mavitu sethe kena haidu mai itagna mena hatira mai duadia na komi tinoni kena thehe na naedia, na komi tinoni kena doa, na komi tinoni ke thoki na naedia ba na limadia, na komi tinoni kena mui, mi sethe mua na tinoni kena vahaghi. Imarea kena vaegora kori naegna a Jisas mi imanea ke vatoke tabirura gougovu.
40015031	Na mavitu kena reghia na hava ke eia a Jisas mena vere nidia puala. Arahai kena mui kena haohaghore, arahai kena thoki na naedia ba na limadia kena ghoi toke tabiru, arahai kena thehe na naedia kena taetaveti, ma arahai kena doa kena ghoi reirei tabiru. Mi imarea gougovu kena veletokea nidia God mara Israel.
40015032	A Jisas ke kilora mai nigna na komi vaovarongo me velera, "Inau ku rarovira nigua puala na mavitu iraani eigna imarea kena mono duagu tolu ghohi na dani me teo sa ghadia vanga. Boi tangomana kuda vetulara tabiru kori melehadia kori vido kena rofo. Kenughua ena lae mena sikili kori hangana."
40015033	Nigna na komi vaovarongo kena huatia, "Ivei hina katida pada sa vanga kori meleha ke gou eni keda nabadia na mavitu ke sethe iraani?"
40015034	Gi a Jisas ke huatira, "E ngiha na bred ke mono itamiu?" Imarea kena haghore tughua, "E vitu na bred me rua tolu fei iso vamua."
40015035	A Jisas ke velera na mavitu eigna kedana nohe horu kori thepa,
40015036	gi e hatia na bred ma na fei. Govu, gi e veletokea a God me vidoa, me hera nigna na komi vaovarongo eigna kedana kemulira tadia na mavitu.
40015037	Imarea gougovu kena vanga mena mahu. Gi ena hathatanora na komi viovidoi vanga ke tomagha mena hoghoni vavonura e vitu na arao.
40015038	Na haidudia mara na mane koragna na mavitu, e vati na togha. Imarea kena boi ijumira na koi vaivine ma na komi gari.
40015039	A Jisas ke vetulara tabiru na komi tinoni kori melehadia, gi e hahaghe kori boti duagna nigna na komi vaovarongo mena vano kori nohi i Magadan.
40016001	Sina dani kekeha mara Farise mi mara na Sadiusi kena mai tagna a Jisas eigna kena magnahaghinia na pipiliagna. Imarea kena kaea na reghithehe eigna kedana adoa a God ke vetula maia ba teo.
40016002	Jisas ke veleragna, "Kori vido ke hu na aho me mela na maaloa, ighamu koti velea ivughei keda sola.
40016003	Keana kori vido ke sogala hadi na aho me mela na maaloa, ighamu koti velea kenughua keda uha. Kori vido koti reghia na maaloa, ighamu koti adoa na hava keda tate mai, kari ighamu koti boi adoa na ghaghana ikoragna na komi fata ku eia.
40016004	Ighamu na komi tinoni koti havi ikageeni, oti dika puala moti boi leghua a God. Ighamu koti magnahaghinia puala na reghiagna na reghithehe. Kari ighamu kotida reghia sikei vamua na reghithehe ke vaghagna na reghithehe a God ke ei vania a profet Jona." Govu, gi a Jisas ke taveti au itadia.
40016005	Jisas duagna nigna na komi vaovarongo kena hathavu vano sethevugna na kolo i Galili, kari mara na vaovarongo kena havaghinia na ohoagna ghadia na bred.
40016006	Jisas ke velera, "Oti reireghi toke ghamu kori isi nidia mara na Farise mi mara na Sadiusi."
40016007	Mara na vaovarongo kena haohaghore ghehedia mena velea, "Imanea ke velea iaani eigna ke teo sa bred itada."
40016008	Jisas ke adoa na hava kena titionoa me velera, "Nimiu na vaututuni ke boi heta! Ehava gi oti haohaghore varihotaghimiu eigna na havaghiniagna na bred?
40016009	Oti talu boi thaothadoghagna mua eigu inau? Ehava? Oti madoa nimiu ghohi e lima na toghai mane ku hera ghadia tagna e lima na bred vamua, ma na komi arao koti hoghoni vavonua tagna na komi viovidoi vanga ke tomagha?
40016010	Moti madoa nimiu ghohi e vati na toghai mane ku hera ghadia tagna e vitu na bred, ma na komi arao koti hoghoni vavonura tagna na komi viovidoi vanga ke tomagha?
40016011	Ehava gi oti boi adoa inau ku boi titiono vanighamu eigna na bred? Oti reireghi toke ghamu kori isi nidia mara na Farise mi mara na Sadiusi."
40016012	Kori vido vamua iangeni imarea kena adoa a Jisas ke boi titiono eigna na isi bali kuki bred, keana imanea ke magnahaghinira eigna kedana boi leghua na velepuhi nidia mara na Farise mi mara na Sadiusi.
40016013	A Jisas ma na nigna na komi vaovarongo kena taveti vano kori meleha i Sisaria Filipai. Kori vido kena mai gharania, a Jisas ke huatira, "Kori ghaghanadia na komi tinoni, ahai na Dathei Tinoni na?"
40016014	Imarea kena ania, "Kekeha tinoni kena velea ighoe a Jon Siuvitabu ke havi tabiru. Kekeha kena velea ighoe a profet Elaija, mi kekeha kena velea ighoe a profet Jeremaea ba sina profetgna mua i hau."
40016015	A Jisas ke ghoi huatira, "Ighamu na ba? Ahai oti aniu?"
40016016	Saimon Pita ke veleagna, "Ighoe a Vahavi, a Dathegna God ke havi."
40016017	Gi a Jisas ke ania, "Saimon, dathegna a Jona, a God ke vatokegho eigna na hava ko vele aua, a Tamagu i popo ke tatelia vanigho me boi na tinoni.
40016018	Inau kuda kilogho a Pita, ma na ghaghana ikoragna na aha iangeni, 'na ghahira.' Mi popogna na ghahira iaani inau kuda vasokaraghinia nigua na kiloau. Ma na mana nigna na thehe keda boi heta pungusia.
40016019	Inau kuda hegho na komi kiigna na hughuta i popo. Na hava koda lutia kori maramagna, a God i popo keda lutia. Ma na hava koda lubatia kori maramagna, a God i popo keda lubatia."
40016020	Gi a Jisas ke haghore heta vanira nigna na komi vaovarongo eigna kedana saghoi veleagna sa tinoni imanea hiri a Vahavi.
40016021	Turughu kori vido iangeni me vano, a Jisas ke velera nigna na komi vaovarongo imanea keda vano i Jerusalem me velera mua na hava keda kathea ingengeni. Imanea ke velera mara na naghoi pris mi mara na velepuhigna na vetula duadia kekeha mara puhi kedana vapara mena vathehea, kari kori vatolugna na dani imanea keda sokara tabiru kori thehe.
40016022	Keana a Pita ke hatia a Jisas moro vano tagna ke korogha me haghore peoa. A Pita ke veleagna, "Lod, teo keda kathegho na hava ko titionoa!"
40016023	Ma a Jisas ke rei vano tagna a Pita me veleagna, "Satan, o taveti saniu! Ighoe ko magnahaghinia kuda jefe tagna na vanohehe nigna a God. Na komi fata ko velea e boi mai tagna a God, kari na ghaghanadia vamua na komi tinoni."
40016024	A Jisas ke velera nigna na komi vaovarongo, "Gi ahai ke magnahaghinia keda nigua na vaovarongo, imanea keda saghoi eia na komi fata ke magnahaghinia ghehegna. Imanea keda leghuu hahali me sasaa na papara ma na thehe kori ghaibabala.
40016025	Arahai kena boi leghuu inau eigna kena magnahaghinia na eiagna vamua na hava kena magnahaghinia ghehedia, imarea kedana boi hatia na havi ke teo na govugna. Kari arahai kena sasaa na papara ma na thehe eigna kena leghuu inau, imarea kedana hatia na havi ke teo na govugna.
40016026	Gi ahai ke tonogna na komi fata ke sethe kori maramagna, kari e boi tonogna na havi ke teo na govugna, kenughua e hathea mua na komi fata ke tonogna iangeni? Teo! Eigna imanea boi tangomana keda volia na havi ke teo na govugna tagna nigna na komi fata ke tonogna.
40016027	Inau, na Dathei Tinoni, kuda ghoi tabiru mai duadia nigua na komi enjel kori mana ma na silada nigna a Tamagu. Kori vido iangeni inau kuda hera na taba tadia arahai kena eia na komi fata ke toke, mu vaparara arahai kena eia na komi fata ke dika.
40016028	Kekeha itamiu koti mono duagu ikageeni, ighamu kotida boi thehe moti ghieghilei reghiu inau, na Dathei Tinoni, kuda ghoi tabiru mai mu vunaghi pungusira nigua na komi tinoni."
40017001	Leghugna e ono na dani, a Jisas ke hatia a Pita duadia romara tamatahi a Jemes ma a Jon, mena vano ghehedia kori suasupa ke hadi.
40017002	Tolu na mane vaovarongo kena rei vano mena reghia na dodorogna a Jisas ke tughu. Turughu kori langegna me horu kori luagna ke siasilada vaghagna na aho. Ma na nigna na pohe ke pura me siasilada puala.
40017003	Gi a Moses ma a Elaija koro tate mai moro urungu duagna a Jisas.
40017004	Ma a Pita ke veleagna a Jisas, "Lod, toke puala kiti mono duamiu eeni! Koda magnahaghinia inau kuda agutua e tolu na aava, sikei nimua ighoe, sikei nigna a Moses me sikei nigna a Elaija."
40017005	Kori vido a Pita ke haohaghore mua, na parako ke siasilada ke mai popodia me ungahira, ma na haghore ke au mai kori parako, "Iaani a pukuni Dathegu ku dothovia puala. Oti vaovarongo itagna."
40017006	Tolu na mane vaovarongo kotolu mataghu puala motolu nere ulu horu kori thepa.
40017007	A Jisas ke mai itadia me tangolira me velera, "Oti sokara hadi moti saghoi mataghu."
40017008	Tolumara kotolu tada hadi mena reghia a Jisas vamua ke mono duadia.
40017009	Kori vido Jisas duagna tolu nigna na mane vaovarongo kena horu mai kori suasupa, a Jisas ke haghore heta vanira, "Otolu saghoi veleagna ahai na hava kotolu reghia me ghieghilei jufu mai na dani inau, na Dathei Tinoni, kuda havi tabiru kori thehe."
40017010	Gi otolu huatia a Jisas, "Ehava gi mara na velepuhigna na vetula kena velea a profet Elaija keda kidi mai gi e mai a Vahavi? Kari ighoe o kidi mai nimua ghohi."
40017011	A Jisas ke haghore tughura, "Tutuni puala a Elaija keda kidi mai me kaikalitira na mavitu eigna na maigna a Vahavi.
40017012	Kari inau ku veleghamu a Elaija e mai nigna ghohi kari imarea kena boi ghithatha imanea. Imarea kena leghua vamua na ghaghanadia mena vapara mena vathehea. Mi inau, na Dathei Tinoni, imarea kedana eia vaghagna mua iangeni itagua."
40017013	Kori vido iangeni e tolu nigna na vaovarongo kotolu adoa a Jisas ke titiono vanira eigna a Jon Siuvitabu.
40017014	Kori vido a Jisas duagna tolu nigna na mane vaovarongo kena horu mai kori suasupa, na mavitu ke sethe kena pitura. Sina mane tadia na mavitu ke mai tagna a Jisas me torongaghi tuturu horu itagna me veleagna,
40017015	"Lod, o rarovia a dathegu mane. Na tonogna ke ado kakai me aiariri. Imanea ke pukuni papara puala. Sethe na maghavu imanea ke sikili kori joto ba na bea.
40017016	Inau ku hati vanoa ghohi tadia nimua na komi vaovarongo, keana imarea kena boi tangomana nidia na vatokeagna."
40017017	A Jisas ke ania, "Ighamu na komi tinoni dika. Oti boi vaututuniu! Sethe na maghavu ghohi ku mono duamiu. Ingiha gi kotida vaututuniu? Oti hati maia na gari itagua!"
40017018	Ma a Jisas ke haghore heta vania na tidatho ke haghevia me taveti au itagna. Kori vido vamua iangeni na gari ke ghoi toke tabiru.
40017019	Leghugna iangeni, na komi vaovarongo kena mai ghehedia tagna a Jisas mena huatia, "Ehava gi iti boi tangomana na gigi auagna na tidatho iangeni?"
40017020	Ma a Jisas ke haghore tughura, "Nimiu na vaututuni ke boi nabagna na gigi auagna. Inau ku veleghamu, toke nimiu na vaututuni keda iso puala vaghagna na katuragna na ghai mastad, ighamu tangomana kotida veleagna na suasupa iangeni, 'O riu vano kori vido iangeni,' ma na suasupa keda riu vano. Teo sa fata keda vahothahaghinighamu gi kotida vaututuni."
40017022	Sina dani, leghugna kena tabiru vano i Galili, a Jisas ke velera nigna na komi vaovarongo, "Sina tinoni keda perou inau, na Dathei Tinoni, kori limadia mara nigua na thevuioka.
40017023	Imarea kedana vatheheu, kari kori vatolugna na dani inau kuda havi tabiru kori thehe." Kori rongoviagna na haghore iangeni, nigna na komi vaovarongo kena dikahehedia hutu puala.
40017024	A Jisas duagna nigna na komi vaovarongo kena jufu mai i Kapaneam. Gi mara bali ohoa na takisigna na Vathe ke Tabu kena mai tagna a Pita mena huatia, "Ehava? Nimua na mane velepuhi ke ado volia na takisigna na Vathe ke Tabu ba teo?"
40017025	A Pita ke haghore tughura, "Hii, imanea ke volia." Leghugna iangeni a Pita ke haghe vano kori vathe ma a Jisas ke kidi huati maia vaghagna iaani, "Saimon Pita, ehava na ghaghanamu na? Na komi king kori maramagna kena hatia nidia na takis tadia ara dathedia ba tadia na komi tinoni tavogha?"
40017026	A Pita ke veleagna, "Tadia na komi tinoni tavogha." Ma a Jisas ke ania, "Tutuni. Ma na vunegna iroghita ara dathegna a God na king, e toke vamua iroghita koroda boi volia na takis iangeni.
40017027	Keana na vunegna kati bosi magnahaghinia mara bali oho takis kedana dikatadia, o vano kori kolo mo tatagho. Na fei koda kidi saraka, o hangavia na livogna mo koda reghi pada sikei na siliva. O hatia mo vano volia roda na takisigna na Vathe ke Tabu."
40018001	Kori vido iangeni, nigna na komi vaovarongo a Jisas kena mai itagna mena huatia, "Ahai ke pukuni nagho tadia na komi tinoni a God ke vunaghi pungusira?"
40018002	A Jisas ke kilo maia na gari iso me vasokaraghinia itadia.
40018003	Gi e veleragna, "Inau ku veleghamu, gi kotida boi tughua na havimiu ke koakoa moti boi mono taluleghu vaghadia na komi gari, teo kotida mono duadia na komi tinoni a God ke vunaghi pungusira.
40018004	Keana ahai ke mono taluleghu vaghagna na gari iaani, imanea ke pukuni nagho vano tadia na komi tinoni gougovu a God ke vunaghi pungusira.
40018005	Ahai ke kalitia sa tinoni ke vaghagna na gari iaani eigna ke leghuu inau, imanea ke kalitiu inau.
40018006	"Ahai keda vajefea nigna na vaututuni sa tinoni vaghagna na gari iaani, imanea ke dika puala. E toke gi kedana taria na ghahira hutu kori luagna mena vabilomoa kori tahi, eigna na hava a God keda eia itagna kenughua e tahu vano tagna iangeni.
40018007	Rarovira puala na komi tinonigna na maramagna iaani. Eigna sethe na fata ke tangomana na vajeferagna nidia na vaututuni. Na komi fata ke ado vajefera na komi tinoni kedana mono thovohaliu, kari ahai keda vajefea sa tinoni, a God keda pukuni vapara.
40018008	"Gi na limamu ba na naemu ke batugho kori koakoa, o utuhi aua mo sonia. E toke keda mono sikei na limamu ba sikei na naemu vamua, kari o hatia na havi ke teo na govugna. E boi toke keda mono rua na limamu ba rua na naemu, kari a God ke sonigho vano kori joto ke ghatha thovohaliu.
40018009	Gi sikei na matamu ke batugho kori koakoa, o sipa aua mo sonia. E toke keda mono sikei na matamu vamua kari o hatia na havi ke teo na govugna. E boi toke keda mono e rua na matamu kari a God keda sonigho vano kori joto kori meleha papara."
40018010	A Jisas ke ghoi velea, "Oti reireghi toke ghamu eigna e boi toke gi kotida toatogha sina tinoni tadia arahai kena leghuu inau ke boi nagho. Inau ku veleghamu, nidia na komi enjel kena mono hahali duagna a Tamagu i popo.
40018012	"Ehava? Gi sina mane keda tonogna sina hathangatui sip me hahi sikei itadia, na hava keda eia na mane iangeni? Imanea keda talu horura e hia hangavulu me hia na sip kori suasupa kena vanga itagna me vano hiroa sikei ke hahi.
40018013	E tutuni na hava ku veleghamu, kori vido ke reghi pada, nigna na totogo eigna na sip iangeni keda hutu vano tagna nigna na totogo eidia e hia hangavulu me hia na sip kena boi hahi.
40018014	A Tamamiu i popo ke vaghagna iangeni ghua. Imanea ke bosi magnahaghinia sikei itadia nigna na komi tinoni keda jefe itagna.
40018015	"Gi sa tinoni ke vaututuni keda eia na fata ke dika itamua, o vano ghehemu itagna mo veleagna na hava ke ei hahia. Gi keda rongovigho me tughuhehe, ighoe ko hati tabirua tagna a God a kulamu kori vaututuni.
40018016	Keana gi keda boi rongovigho, o ghoi tabiru itagna mo hatia duamu sikei be rua na tinoni. Eigna na komi Rioriso ke Tabu kena velea, 'Gi koda toroagna sa tinoni, e rua be tolu na tinoni keda mono duamu bali velea na hava ko titionoa e tutuni.'
40018017	Gi keda talu boi rongovigho, o vano mo titionoa tadia na komi tinoni kiloau. Leghugna iangeni, gi keda boi rongovia na hava kena velea na komi tinoni kiloau, o saghoi mono haidu duagna vaghagna ighoe ko boi mono haidu duadia mara bongihehe mi mara na oho takis kena dika.
40018018	"Inau ku veleghamu, na hava koti lutia kori maramagna, a God i popo keda lutia. Ma na hava koti lubatia kori maramagna, a God i popo keda lubatia.
40018019	"Inau ku ghoi veleghamu, gi e rua na tinoni koro vaututuni koroda magnahaghinia sina fata moro tarai kaea, a Tamagu i popo keda eia vanira.
40018020	Imanea keda hera, eigna ivei kedana haidu bali tarai e rua be tolu na tinoni kena leghuu inau, inau kuda mono duadia."
40018021	A Pita ke mai tagna a Jisas me huatia, "Lod, gi sina tinoni ke vaututuni keda eia itagua sa fata ke dika, e ngiha horui talutavoghagna na paluhagna kuda eia? E vitu?"
40018022	A Jisas ke haghore tughua, "Boi e vitu, kari e vitu hangavulu me vitu.
40018023	Inau ku haghore vaghagna iaani eigna na hughuta i popo ke vaghagna na titiono eigna sina king ke magnahaghinia na hatiagna na rongo kena kaonia itagna kekeha nigna na mane agutu.
40018024	Kori vido na king ke turughu hati tabirua nigna na rongo, nigna na komi soldia kena hati maia itagna sina nigna na mane agutu ke kaonia e salaghe na togha i gol.
40018025	Na vunegna ke sethe puala na rongo iangeni, imanea ke boi tangomana na tughu tabiruagna. Ma na king ke velera nigna na komi soldia eigna kedana hatia imanea duagna a taugna mara dathegna ma na nigna na komi fata gougovu. Imanea ke velera eigna kedana salemura bali tughua nigna na rongo.
40018026	Na mane iangeni ke torongaghi tuturu horu itagna na king me kae huhurua vaghagna iaani, 'O raroviu mo pitu sina vido. Inau kuda tughu tabirua nimua na komi rongo gougovu.'
40018027	Na king ke rarovia imanea me veleagna e toke vamua keda boi tughu tabirua na rongo ke kaonia itagna. Gi e lubatia mamaluha.
40018028	"Leghugna ke taveti au, na mane iangeni ke pada sina mane agutu mua ke kaonia sina hathangatu i siliva itagna. Imanea ke thotia me pognoia na luagna me ania, 'O tughu tabirua na rongo ko kaonia itagua!'
40018029	"Ma na mane agutu iangeni ke torongaghi tuturu horu itagna me kae huhurua vaghagna iaani, 'O raroviu mo pitu sina vido. Inau kuda tughu tabirua na rongo ku kaonia itamua.'
40018030	Keana imanea ke bosi sasaa na pituagna me vano velera mara puhi eigna kedana boa na mane iangeni kori vathe tatari me ghieghilei tughu tabirua nigna na kaoni.
40018031	"Kekeha nigna na mane agutu na king kena rongovia na hava ke eia na mane iangeni mena dikahehedia. Imarea kena vano tagna na king mena veleagna na hava ke eia imanea.
40018032	Na king ke kilo tabiru maia nigna na mane agutu me veleagna, 'Ighoe na mane agutu ko dika puala! Inau ku rarovigho gi u vathehea govua nimua na kaoni eigna ko kaeu.
40018033	Ehava gi o boi rarovia na mane ke kaonia itamua vaghagna inau ku rarovigho na?'
40018034	Na king ke dikatagna puala me velera nigna na komi soldia eigna kedana boa haghea imanea kori vathe tatari mena vapara me ghieghilei tughu tabirua nigna na kaoni."
40018035	Gi a Jisas ke velera, "Vaghagna iangeni a Tamagu i popo keda eia vanighamu gi kotida boi talutavogha kori hehemiu doudolu na paluhagna sa tinoni ke vaututuni mua."
40019001	Leghugna a Jisas ke vagovua nigna na titiono iangeni, imanea ke au sania na provins i Galili me vano kori provins i Jiudea me hathavu sethevugna na bea hutu i Jodan tadia na komi meleha ingengeni.
40019002	Na mavitu ke sethe kena leghua, mi imanea ke vatoke tabirura arahai kena vahaghi itadia.
40019003	Kekeha mara Farise kena mai tagna a Jisas eigna kena magnahaghinia na pilauniagna. Imarea kena huatia, "Ehava? Na komi vetula nigna a Moses ke lubatia na mane keda sonia a taugna eigna ke magnahaghinia vamua?"
40019004	A Jisas ke haghore tughura, "Inau ku adoa ighamu koti ijumia ghohi tadia na komi Rioriso ke Tabu, kori turughugna mai na maramagna a God ke vavuha na mane ma na vaivine.
40019005	Ma a God ke velea, 'Na vunegna iaani na mane keda taveti sania a tamagna ma a idogna me mono haidu duagna a taugna. Mi iroira koroda sikei vamua na tinoni.'
40019006	Iroira boi e rua na tinoni, kari oro sikei vamua. Na vunegna iangeni, e boi toke na tinoni keda sonia a taugna. Saghoi thevurua na hava a God ke tari haidua ghohi."
40019007	Gi mara na Farise kena huatia a Jisas, "Gi keda ai na, ehava gi a Moses ke lubatia na mane keda sonia a taugna gi keda hea na pepagna na veisonighi?"
40019008	Ma a Jisas ke velera, "A Moses ke lubatia na veisonighi eigna ke pono puala na ulumiu. Keana kori turughugna, a God ke bosi magnahaghinia keda ai.
40019009	Inau ku veleghamu, na mane keda sonia a taugna me taulaghi tagna sina vaivine tavogha, imanea ke ghoho. Keana gi a taugna keda ghohoa, imanea keda tangomana na soniagna."
40019010	Gi nigna na komi vaovarongo a Jisas kena velea, "Gi iangeni vamua na vunegna na mane keda sonia a taugna, e toke na komi tinoni kedana boi taulaghi."
40019011	A Jisas ke anira, "Boi na komi tinoni gougovu kedana tangomana na leghuagna na velepuhi iaani, kari arahai vamua a God ke hathera eigna kedana leghua.
40019012	Kekeha mane kena boi taulaghi eigna kena kara, mi kekeha eigna imarea kena sogira eigna kedana boi mono gari. Mi kekeha tinoni kena boi taulaghi eigna kena magnahaghinia vamua kedana agutu vania a God. Arahai kena tangomana na leghuagna na velepuhi iaani, e toke imarea kedana leghua."
40019013	Kekeha tinoni kena talangira mai na komi gari tagna a Jisas eigna keda taboa na uludia me tarai eidia. Keana mara na vaovarongo kena ngarara mena lutira arahai kena hatira mai.
40019014	Kari a Jisas ke velera, "Oti lubatira mai na komi gari itagua moti saghoi lutira eigna na komi tinoni a God ke vunaghi pungusira, imarea vaghadia na komi gari iraani."
40019015	Gi e taboa na uludia me vatabura. Leghugna iangeni a Jisas ke taveti au tagna na meleha iangeni.
40019016	Sina mane pada rongo ke mai tagna a Jisas me huatia, "Velepuhi, na hava na fata ke toke kuda eia bali hatia na havi ke teo na govugna na?"
40019017	A Jisas ke haghore tughua, "Ehava gi o huatiu eigna na hava ke toke? Ighoe ko adoa ghohi a God vamua ke toke. Keana gi koda magnahaghinia na hatiagna na havi ke teo na govugna, o leghura nigna na komi vetula a God."
40019018	Gi na mane iangeni ke ghoi huatia, "Na hava nigna na komi vetula kuda leghura na?" Ma a Jisas ke veleagna, "Saghoi vathehea na tinoni, saghoi ghoho, saghoi bilau, saghoi vuha haghoregna ahai,
40019019	ghaghana bohera a tamamu ma a idomu, mo dothovira na komi tinoni vaghagna ko dothovigho ghehemu."
40019020	Ma na mane mathangani iangeni ke veleagna a Jisas, "Na komi vetula irangeni, inau ku leghura gougovu ghohi. E mono mua sa fata kuda eia?"
40019021	A Jisas ke ania, "Gi koda magnahaghinia na mono jino kori matagna a God, o vano mo salemua na komi fata gougovu ko tonogna, kari o hatia na rongodia mo kemulia itadia mara kena kuma. O vano mo eia iaani, gi o mai leghuu inau. Gi koda eia, ighoe koda tonogna na komi fata ke toke i popo."
40019022	Kori vido na mane mathangani ke rongovia iaani, imanea ke dikahehegna puala eigna ke sethe puala na komi fata ke tonogna. Me taveti sania a Jisas.
40019023	Gi a Jisas ke velera nigna na komi vaovarongo, "Inau ku veleghamu, e vahothahaghinira puala na komi tinoni pada rongo kedana haghe kori hughuta i popo.
40019024	Ehava? Tangomana mua na kamel keda haghe vano kori katogna na nili? Vahotha puala! Keana e vahotha vano mua tagna ahai ke pada rongo keda haghe vano kori hughuta nigna a God!"
40019025	Kori rongoviagna na haghore iaani, mara na vaovarongo kena vere nidia puala mena velea, "Keda vahotha puala na hatiagna na havi ke teo na govugna tagna na tinoni pada rongo, ahai keda tangomana na?"
40019026	A Jisas ke rei vano itadia me velera, "Tadia na komi tinoni e vahotha puala, keana a God ke tangomana na eiagna vanira na komi tinoni na komi fata kena boi tangomana na eiagna ghehedia."
40019027	Gi a Pita ke veleagna, "Ighami kiti taveti sania nimami na komi fata miti leghugho. Na hava na tabamami a God keda heghami na?"
40019028	Ma a Jisas ke anira, "Inau ku veleghamu, kori vido inau, na Dathei Tinoni, kuda nohe kori nigua na sapei vunaghi mu vunaghi pungusira na komi tinoni kori maramagna mathangani, ighamu nigua na komi vaovarongo kotida nohe tadia salaghe rua na sapei vunaghi moti vunaghi pungusira e salaghe rua na vikegna i Israel.
40019029	Ahai keda taveti sania na vathegna ba ara tahigna ba ara vaivinegna ba a tamagna ba a idogna ba a taugna ba ara dathegna ba nigna na thepa eigna ke leghuu inau, a God keda hea sethe mua na komi fata iraani ke taveti sania. Mi imanea keda hatia mua na havi ke teo na govugna.
40019030	Kari sethe na tinoni kena nagho ikageeni kedana leghu. Me sethe kena leghu ikageeni kedana nagho."
40020001	A Jisas ke velera nigna na komi vaovarongo, "Na hughuta i popo ke vaghagna sina mane ke tonogna na gnatha. Kori vuevughei puni, imanea ke taveti au eigna keda hirora kekeha tinoni bali agutu kori nigna na gnatha.
40020002	Imanea ke padara kekeha me velera keda volira na rongo nabagna na agutu koragna sina dani. Gi imanea ke vetulura vano kori nigna na gnatha mena agutu.
40020003	"Nabagna tangi hia kori vuevughei, imanea ke ghoi taveti au me reghira kekeha tinoni kena hai mono kori vido bali makete.
40020004	Imanea ke velera, 'Gi kotida vano moti agutu kori nigua na gnatha, inau kuda volighamu na hava ke nabagna na agutu kotida eia.'
40020005	Mi imarea kena vano mena agutu. "Kori tangi salaghe rua mi kori tangi tolu kori hinaota lavi, imanea ke ghoi taveti au me padara kekeha tinoni bali agutu.
40020006	Kori tangi lima kori lavi, imanea ke ghoi taveti au me reghira kekeha tinoni kena hai mono me huatira, 'Ehava gi oti hai mono eeni moti boi eia sa agutu na dani doudolu?'
40020007	"Imarea kena ania, 'Eigna teo ahai ke kaeghami eigna kitida agutu vania.' "Mi imanea ke velera, 'Oti vano moti agutu duadia arahai kena agutu ghohi kori nigua na gnatha.'
40020008	"Kori lavigna na dani iangeni, na mane ke tonogna na gnatha ke veleagna na mane ke reireghira na komi tinoni agutu, 'O kilora mai na komi tinoni agutu mo volira. Kari o kidi volira arahai kena turughu agutu kori lavi me jufu tadia arahai kena kidi agutu.'
40020009	"Kori vido na komi tinoni kena turughu na agutu kori tangi lima kori lavi kena mai, imarea kena hatia na rongo nabagna na agutu sina dani.
40020010	Na vunegna iangeni, kori vido na komi tinoni kena kidi agutu kena mai, imarea kena toatogha kedana hatia na rongo ke hutu vano tagna iangeni. Keana imarea kena hatia na rongo ke nanaba vamua.
40020011	Leghugna kena hatia nidia na rongo, imarea kena dikatadia tagna na mane ke tonogna na gnatha mena veleagna,
40020012	'Na komi tinoni irangeni kena agutu koragna sina aoa vamua, kari ighami kiti agutu miti papara kori aho na dani doudolu. Keana ighoe ko volira nanaba vamua tagna na hava ko volighami!'
40020013	"Imanea ke veleagna sikei itadia, 'Kulagu, inau ku boi pilaunigho. Gi o mai agutu vaniu, ighoe ko hiia na hava ku velegho kuda voligho.
40020014	O hatia nimua na rongo mo vano. Inau ku magnahaghinia kuda volia na tinoni ke turughu na agutu kori lavi na rongo ke nanaba vamua tagna na rongo ku voligho.
40020015	Ehava? E boi jino kuda hea nigua na rongo leghuagna na ghaghanagu na? Ighoe ko tahotha eigna ku eia na fata ke toke vanira arahai kena boi agutu dani doudolu?' "
40020016	Gi a Jisas ke velea, "Vaghagna iangeni, arahai kena leghu ikageeni, imarea kedana nagho. Ma arahai kena nagho ikageeni, imarea kedana leghu."
40020017	Kori vido a Jisas duagna salaghe rua nigna na komi vaovarongo kena taetaveti vano i Jerusalem, a Jisas ke talangira au kori hangana eigna kedana mono ghehedia me velera,
40020018	"Oti vaovarongo toetoke. Ikageeni ighita kati taveti atu i Jerusalem. Ingengeni sina tinoni keda perou inau, na Dathei Tinoni, kori limadia mara na naghoi pris mi mara na velepuhigna na vetula. Imarea kedana fateu bali vatheheu,
40020019	gi ena ghoi lubatiu vano tadia mara kena boi Jiu eigna kedana kihaghiniu mena thabuhiu mena tupipuhiu kori ghaibabala. Kari, kori vatolugna na dani inau kuda havi tabiru kori thehe."
40020020	A taugna a Jebedi duagna e rua dathegna, Jemes ma a Jon, kena mai tagna a Jisas. Iia ke torongaghi tuturu horu tagna a Jisas eigna keda kaea sina fata.
40020021	Jisas ke huatia, "Na hava ko magnahaghinia?" Iia ke haghore tughua, "Kori maghavu koda vunaghi pungusira na komi tinoni, inau ku magnahaghinia koda lubatira e rua dathegu eigna koroda vunaghi pungusira duamu. Sikei keda sopou kori madothomu mi sikei kori toimu."
40020022	Ma a Jisas ke veleragna, "Otolu boi adoa na hava koti kaeu. Ehava? Tangomana iroghamu koroda papara vaghagna kuda eia inau?" Romara koro veleagna, "Hii! Tangomana mua kuruda eia!"
40020023	Ma a Jisas ke velera, "Tutuni puala! Roghamu koroda papara vaghagna kuda eia inau. Keana inau boi tangomana kuda vahira arahai kedana sopou kori madothogu ma na toigu kori vido kuda vunaghi pungusira na komi tinoni. A Tamagu vamua keda vele aua arahai kedana nohe duagu, eigna imanea ke vahira ghohi."
40020024	Kori vido mara salaghe na vaovarongo kena rongovia na hava koro kaea, imarea kena dikatadia tadia a Jemes ma a Jon.
40020025	A Jisas ke kilora mai mara nigna na vaovarongo gougovu itagna me velera, "Ighamu oti adoa ghohi na komi vunaghidia mara kena boi Jiu kena magnahaghinia na hururagna nidia na mavitu bali eia na hava kena magnahaghinia.
40020026	Kari oti saghoi eia vaghagna iangeni. Ahai ke magnahaghinia keda baubatu itamiu, imanea keda agutu vanighamu.
40020027	Ma ahai ke magnahaghinia keda nagho itamiu, imanea keda agutu vanighamu vaghagna na tinoni seka.
40020028	Oti leghua na puhigu, eigna inau, na Dathei Tinoni, u bosi mai kori maramagna eigna kedana agutu vaniu na mavitu. Keana u mai bali agutu vanira, mu kuda thehe bali vamamaluhara na komi tinoni tagna na komi paluhadia."
40020029	Na mavitu ke sethe kena leghua a Jisas kori vido imanea duagna nigna na komi vaovarongo kena au sania i Jeriko.
40020030	E rua na mane koro doa koro nohe ghaghireigna na hangana. Romara koro rongovia na rorongogna a Jisas ke halu atu moro ghu heta, "Lod, Dathegna Deved, o rarovighami!"
40020031	Sethe na tinoni kena veleragna eigna koroda bughoro, kari romara koro ghoi ghu heta vano mua, "Lod, Dathegna Deved, o rarovighami!"
40020032	A Jisas ke sokara soto me kilora mai, gi e huatira, "Na hava koro magnahaghinia kuda eia vanighamu?"
40020033	Mi romara koro veleagna, "Lod, roghami kuru magnahaghinia kuruda ghoi reirei tabiru."
40020034	Ma a Jisas ke rarovira me tabora vano na matadia. Kori vido iangeni na matadia ke ghoi toke tabiru moro leghua a Jisas.
40021001	Kori vido a Jisas ma na nigna na komi vaovarongo kena taveti vano i Jerusalem, imarea kena kidi mai kori meleha i Betpej tagna na Suasupai Ghai Olev. A Jisas ke vetulara vano tagna na meleha iangeni e rua nigna na mane vaovarongo.
40021002	Gi e vetulara, imanea ke anira, "Roghamu oro vano kori meleha kati reghi vanoa iangeni mo koroda reghia sina dongki ke piniti ma a dathegna ke sokara hilighagna. Oro unuhira moro hatira mai itagua.
40021003	Gi ahai keda huatighamu eigna na fata koro eia, oro veleagna, 'A Lod ke magnahaghinira.' Mi imanea keda lubatira vanighamu eigna koroda hatira mai."
40021004	Iaani ke tate mai eigna keda tutuni na hava a God ke velea tagna sina profet i hau,
40021005	"Iaani na hava koda velera na komi tinonidia i Jerusalem kori Suasupai Saion. 'Oti reghia, nimiu na king ke mai itamiu. Imanea ke mono taluleghu me taetaveti popogna na dongki. E tutuni, imanea ke taetaveti popogna na dongki mathangani.' "
40021006	Gi e rua nigna na vaovarongo koro vano eia vaghagna a Jisas ke kidi velera ghohi.
40021007	Romara koro hatira mai e rua na dongki moro valiagna rodia na oopo itagna na dongki mathangani, ma a Jisas ke hahaghe itagna.
40021008	Sethe na tinoni kena valia nidia na oopo kori hangana tagna keda halu atu a Jisas, me kekeha kena toka na komi tubo mena tutua kori hangana.
40021009	Na komi tinoni kena taveti naghogna mi leghugna a Jisas kena ngingili, "Hosana, veletokea a Dathegna a Deved! God, o vathaba imanea ke mai duagna nimua na mana! Veletokea a God i popo!"
40021010	Kori haghegna vano a Jisas i Jerusalem, na mavitu gougovu tagna na meleha iangeni kena totogo mena lealea mi kekeha itadia kena huahuati vaghagna iaani, "Ahai hina ke mai iaani?"
40021011	Ma na mavitu kena velera, "Iaani a Jisas, na profetgna i Nasaret kori provins i Galili."
40021012	Jisas ke vano haghe kori Vathe ke Tabu nigna a God me gigi aura arahai kena voivoli ma arahai kena salemua na komi fata ngengeni. Imanea ke koli poghora na komi tevo nidia mara kena tughu rongo bali volia na takisigna na Vathe ke Tabu, ma na komi sape kena nohe mara kena salemua na komi bora bali havughaghi.
40021013	Ma a Jisas ke haghore vanira, "Tadia na komi Rioriso ke Tabu, a God ke velea, 'Nigua na Vathe ke Tabu na vathe bali tarai.' Kari ighamu koti eia vaghagna na vido bali monodia mara kena biabilau."
40021014	Gi kekeha tinoni kena doa mi kekeha kena thehe na naedia kena mai tagna a Jisas kori Vathe ke Tabu, mi imanea ke vatoke tabirura gougovu.
40021015	Mara na naghoi pris mi mara na velepuhigna na vetula kena dikatadia kori vido kena reghia na komi reghithehe ke eia a Jisas mena rongovira na komi gari kena ngingili koragna na Vathe ke Tabu, "Veletokea a Dathegna a Deved!"
40021016	Mena huatia a Jisas, "Ehava? O rongovia na hava kena velea na komi gari irangeni? E boi jino!" Ma a Jisas ke anira, "Hii, inau ku rongovira. Keana ehava? Oti boi ijumia na rioriso ke mono tadia na komi Rioriso ke Tabu ke velea a God keda hathera na komi gari ma na komi meomeo eigna kedana veletokea?"
40021017	Leghugna iangeni a Jisas ke taveti au kori meleha i Jerusalem me tabiru vano i Betani me nere ngengeni.
40021018	Kori vuevugheigna, a Jisas duagna nigna na komi vaovarongo kena ghoi taveti vano i Jerusalem, ma a Jisas ke rofo.
40021019	Imanea ke reghia na ghai fig ke sokara kori ghaghirei hangana me vano itagna bali hatia na sagharogna. Kari e teo sa sagharogna ke mono, na elelogna vavaha vamua. Ma a Jisas ke haghore leghua, "Teo koda ghoi sagharo mua!" Kori vido vamua iangeni na ghai fig ke gho'e.
40021020	Mara na vaovarongo kena vere nidia mena velea, "Ehava gi e gho'e saisami na ghai fig iaani?"
40021021	Ma a Jisas ke velera, "Inau ku veleghamu, gi kotida vaututuni moti boi ghaghana ruarua, ighamu tangomana kotida eia vaghagna ku ei vania na ghai fig, me boi iangeni vamua. Ighamu tangomana kotida veleagna na suasupa iangeni, 'O sokara mo vano mono kori tahi.' Ma na suasupa iangeni keda leghua na haghoremiu.
40021022	Gi kotida vaututuni kori vido koti tarai kaea sa fata tagna a God, imanea keda eia vanighamu na hava koti kaea."
40021023	Kori vido kena jufu vano i Jerusalem, a Jisas ke vano haghe kori Vathe ke Tabu me velepuhira na mavitu. Mara na naghoi pris mi kekeha mara puhidia mara Jiu kena mai mena huatiagna, "Ahai ke velegho na gigi auragna na komi tinoni kori Vathe ke Tabu? Ahai ke hegho na mana gi o eia na komi fata iraani?"
40021024	A Jisas ke haghore tughura, "Inau kuda kidi huatighamu sina huahuati. Gi kotida haghore tughuu, inau kuda veleghamu ahai ke heu na mana gi u eia na komi fata iraani.
40021025	Ahai ke hea na mana a Jon Siuvitabu bali siuvitabura na mavitu? A God ba na tinoni vamua?" Imarea kena haohaghore ghehedia vaghagna iaani, "Gi katida veleagna a God ke hea na mana, imanea keda veleghita, 'Ehava gi oti boi vaututunia na komi velepuhi nigna a Jon na?'
40021026	Keana gi katida veleagna na tinoni ke hea na mana, da na mavitu kedana dikatadia mena rihughita, eigna imarea kena vaututunia a Jon sina nigna profet a God."
40021027	Na vunegna iangeni, imarea kena haghore tughua, "Iti boi adoa." Ma a Jisas ke anira, "Na vunegna koti boi haghore tughuu, inau kuda boi veleghamu ahai ke heu na mana gi u eia na komi fata iraani."
40021028	Gi a Jisas ke velera mara puhidia mara Jiu, "Oti kidi rorongo mai tagna na titiono velepuhi iaani, gi oti veleu na ghaghanamiu. Sina mane ke mono e rua dathegna mane. Imanea ke titiono vania a dathegna ke havi nagho vaghagna iaani, 'Dathegu, dani iaani o vano mo agutu kori gnatha.'
40021029	A dathegna ke veleagna, 'Teo, bosi nigua.' Keana leghugna ke velea iangeni, imanea ke tughua na ghaghanagna me vano me agutu kori gnatha.
40021030	Gi a tamadia ke vano tagna a dathegna ke havi leghu me veleagna eigna keda vano me agutu kori gnatha. Imanea ke velea, 'Hii, inau kuda vano agutu.' Keana leghugna iangeni imanea ke boi vano."
40021031	Gi a Jisas ke huatira, "Ahai itadia romara tamatahi iaani ke leghua na haghoregna a tamadia na?" Imarea kena haghore tughua, "A dathegna ke havi nagho." Ma a Jisas ke velera, "Inau ku veleghamu, mara na oho takis kena dika ma na koi vaivine kikirase kedana kidi haghe nagho itamiu kori hughuta nigna a God.
40021032	Eigna kori vido a Jon Siuvitabu ke mai bali tateli vanighamu na puhi havi ke jino kotida leghua, mara na oho takis ma na koi vaivine kikirase kena vaututunia, kari ighamu koti boi vaututunia. Toke koti reghia imarea kena vaututunia, ighamu koti boi tughua na havimiu ke koakoa moti boi vaututunia a Jon."
40021033	A Jisas ke ghoi anira, "Oti vaovarongo mai tagna na titiono velepuhi iaani. Sina mane tono thepa ke joua na komi ghai grep kori nigna na gnatha. Govu, gi e agutua na peo ma na vido bali pojiagna na komi grep bali agutu waen. Gi e sokaraghinia na vathe bali kaekale. Govu, gi e hirora kekeha tinoni bali agutu me reireghia nigna na gnatha. Imanea ke velera eigna kedana hatia kekeha sagharogna na ghai grep vaghagna na volidia. Leghugna iaani, imanea ke taveti au me vano mono tagna sina meleha ke hau.
40021034	"Kori vido ke jufungia na maghavu ke ghano na komi grep, imanea ke vetula kekeha nigna na mane agutu eigna kedana hati maia itagna na thevugna na komi sagharo ke nigna.
40021035	Keana mara kena reireghia na gnatha kena thotira mena tupia sikei, vathehea sikei, mena piria sikei.
40021036	Leghugna iangeni na mane ke tonogna na gnatha ke ghoi vetulara mua kekeha nigna na mane agutu. Mara iraani ke sethe vano tadia mara kena kidi vano. Keana mara kena reireghia na gnatha kena eia vanira vaghagna vamua kena eia ghohi tadia mara kena kidi vano.
40021037	"Vagovugna, imanea ke vetula a pukuni dathegna eigna imanea ke ghaghana imarea kedana ghaghana bohea.
40021038	Keana, kori vido imarea kena reireghia na gnatha kena reghia a dathegna, imarea kena velea varihotaghidia, 'Iaani na mane keda tonogna na gnatha leghugna keda thehe a tamagna. Gi katida vathehea, ighita katida tonogna.'
40021039	Gi ena thotia mena hati aua kori gnatha mena vathehea."
40021040	Gi a Jisas ke huatira mara na naghoi pris mi mara puhidia mara Jiu, "Kori vido ke tabiru mai na mane ke tonogna na gnatha, na hava keda eia tadia mara kena reireghi vania na?"
40021041	Imarea kena velea, "Imanea keda vathehera na komi tinoni ke dika irangeni me lubatira mara tavogha eigna kedana reireghia nigna na gnatha. Imarea irangeni kedana hea na mane ke tonogna na gnatha kekeha sagharogna na ghai grep kori vido kena vihukira."
40021042	Gi a Jisas ke velera, "Ighamu koti adoa ghohi na fata iaani kena risoa tadia na komi Rioriso ke Tabu: 'Na ghahira kena boi magnahaghinia mara kena agutu vathe, ikageeni na ghahira iaani na naghoi ghahira kori hidigna na vathe. A God ke eia na fata iaani me toke puala itamami.'
40021043	"Inau ku veleghamu, i hau a God ke vahighamu ighamu na komi tinoni Jiu eigna keda vunaghi pungusighamu. Keana imanea keda tughughamu me keda vunaghi pungusira na komi tinoni kedana eia na hava ke magnahaghinia.
40021044	Ahai keda pejuraghi tagna na ghahira iaani, imanea keda purungongojo, ma ahai na ghahira iangeni keda sikili popogna, imanea keda baka."
40021045	Kori vido mara na naghoi pris mi mara na Farise kena rongovira na komi titiono velepuhi iraani, imarea kena adoa a Jisas ke titionora mena dikatadia.
40021046	Imarea kena magnahaghinia na thotiagna a Jisas, keana imarea kena mataghunira na mavitu eigna na mavitu kena vaututunia a Jisas sina profet nigna a God.
40022001	A Jisas ke ghoi titiono vanira mara puhidia mara Jiu me velera sina titiono velepuhi mua.
40022002	Imanea ke velera, "Na hughuta i popo ke vaghagna na king ke eia na vangahaidu hutu kori sonihaidugna a dathegna mane.
40022003	Kori vido ke kaikaliti ghohi na komi fata, imanea ke vetulara nigna na komi mane agutu eigna kedana velera na komi tinoni ke hulaghinira ghohi eigna kedana mai. Keana imarea kena boi nidia na mai kori vangahaidu.
40022004	Gi na king ke vetulara kekeha mua nigna na mane agutu me velera, 'Oti vano moti velera na komi tinoni ku hulaghinira ghohi eigna kedana mai saisami. Kekeha nigua na kau kena vathehera ghohi ma na komi vanga ke kaikaliti ghohi!'
40022005	"Keana kori vido kena vano, na komi tinoni kena hulaghinira kena boi rongovira mena eia vamua nidia na fata kena magnahaghinia ghehedia. Kekeha kena vano kori nidia na gnatha, kekeha kena vano tadia na komi vido kena agutu,
40022006	mi kekeha kena thotira nigna na komi mane agutu na king. Imarea kena thabuhira mena vathehera.
40022007	"Na king ke dikatagna puala me vetulara nigna na komi soldia mena vathehera gougovu arahai kena vathehera nigna na komi mane agutu. Gi ena pughulira na komi vathe kori melehadia.
40022008	Ma na king ke velera kekeha mua nigna na komi mane agutu, 'Na vangahaidu ke kaikaliti ghohi, keana na komi tinoni ku hulaghinira ghohi kena boi naba kedana mai.
40022009	Moti vano au tadia na komi hangana hutu moti kilora mai kori vangahaidu arahai koti padara ingengeni.'
40022010	"Nigna na komi mane agutu na king kena taveti au mena hatira mai na komi tinoni dika ma na komi tinoni toke kena padara. Na vathe kena vangahaidu itagna ke vonu.
40022011	Kori vido ke mai na king bali reghira arahai kena mai, imanea ke reghia sina mane ke pipisia na pohe ke boi nabagna na vangahaidugna na sonihaidu.
40022012	Ma na king ke veleagna, 'Kulagu, ehava gi o haghe mai eeni? Eigna ighoe ko pipisia na pohe ke boi nabagna na vangahaidugna na sonihaidu.' Ma na mane iangeni ke mono bughoro vamua.
40022013	Na king ke velera nigna na komi mane agutu, 'Oti thotia moti taria na naegna ma na limagna moti soni vanoa kori vido ke puni. Ingengeni na komi tinoni kedana dikahehe mena tangi mena gigiri kei.' "
40022014	Gi a Jisas ke velea, "Sethe na tinoni a God ke hulaghinira, keana boi sethe a God ke vahira."
40022015	Leghugna iangeni mara na Farise kena haidu mena vapuhia eigna kedana pilaunia a Jisas. Imarea kena magnahaghinia a Jisas keda velea sa fata ke boi jino eigna kedana fatea.
40022016	Imarea kena vetulara vano tagna a Jisas kekeha nidia na mane vaovarongo duadia kekeha tinoni Jiu kena leghua a King Herod. Imarea kena veleagna, "Velepuhi, ighami kiti adoa na komi fata ko velea ke jino meke tutuni. Kari o velepuhira mua na mavitu na komi fata a God ke magnahaghinia kedana eia. O boi mataghunia na hava kena ghaghana na mavitu eimu ighoe. Toke kedana boi magnahaghinia nimua na velepuhi, ighoe ko velepuhira vamua na hava ke tutuni eigna a God.
40022017	Na vunegna iangeni, ighami kiti magnahaghinia na rongoviagna na ghaghanamu. Ehava? E jino kori nida na vetula katida volia na takis tagna na King gna i Rom ba teo?"
40022018	A Jisas ke adoa imarea kena haga pilaunia me velera, "Ighamu na komi tinoni piapilau! Ehava gi oti magnahaghinia na pilauniugna eigna kuda velea sa fata ke boi jino?
40022019	Oti tateli vaniu mai sikei na sileni bali voli takis." Imarea kena hea vano sikei itagna,
40022020	ma a Jisas ke huatira, "Ahai na totoghalegna ma na ahagna ke mono itagna?"
40022021	Imarea kena haghore tughua, "Na King gna i Rom." Ma a Jisas ke velera, "Hea na King gna i Rom na hava ke tonogna, moti hea a God na hava ke tonogna."
40022022	Kori vido kena rongovia nigna na haghore tughu, imarea kena vere nidia puala mena taveti sania.
40022023	Kori dani iangeni kekeha mara na Sadiusi kena mai tagna a Jisas. Imarea iraani kena boi vaututunia na komi tinoni kedana havi tabiru leghugna na thehe. Imarea kena ania,
40022024	"Velepuhi, a Moses ke risoa gi na mane keda thehe sania a taugna me teo mua sa dathedia, a tahigna keda taulaghi itagna na vaivine ke thehe a taugna eigna keda boa na gari itagna bali vavusua na pagusugna a toghagna ke thehe.
40022025	I hau, mara vitu tamatahi kena mono itamami eeni. Na mane ke havi nagho ke taulaghi me thehe, kari e teo sa dathegna. Na vunegna iangeni, a tahigna imanea ke ghoi taulaghi tagna na vaivine ke thehe sania a taugna.
40022026	Imanea huju ke thehe me teo sa dathegna. Ma na vatolugna tadia mara tamatahi ke taulaghi tagna me nanaba vamua. Vano me mara vitu tamatahi gougovu kena taulaghi tagna na vaivine iangeni.
40022027	Vagovugna, na vaivine ke thehe.
40022028	O veleghami, kori vido a God keda vasokaraghini tabirura arahai kena thehe, ahai itadia mara tamatahi irangeni keda taugna na vaivine iangeni? Eigna mara vitu tamatahi gougovu kena taulaghi itagna."
40022029	A Jisas ke velera, "Oti pukuni hahi tutuni! Ighamu koti boi talu adoa na komi Rioriso ke Tabu moti bosi thaothadoghagna a God ke mana puala.
40022030	Leghugna a God keda vasokaraghini tabirura na komi tinoni kena thehe, imarea kedana boi taulaghi, vaghadia na komi enjel kena mono i popo kena boi taulaghi.
40022031	Ikageeni inau kuda velepuhighamu eigna na sokara tabiru kori thehe. Oti adoa ghohi na hava a God ke veleghamu tadia na komi Rioriso ke Tabu eigna na havi tabiru kori thehe. Imanea ke velea,
40022032	'Inau na nidia a God a Ebraham, Aisak ma a Jekob.' Tolumara kotolu thehe ghohi i hau, kari tagna a God tolumara kotolu havi mua. A God, boi na God nidia arahai kena thehe ghohi, kari nidia na God arahai kena havi."
40022033	Kori vido na mavitu kena rongovia iaani, imarea kena vere nidia puala tagna nigna na velepuhi.
40022034	Kori vido kena rongovia a Jisas ke vamaomamora mara na Sadiusi, mara na Farise kena haidu bali vapuipuhi eigna na hava kedana eia.
40022035	Sikei itadia ke adoa puala na komi vetula nigna a Moses, imanea ke vano tagna a Jisas eigna keda pilaunia me huatia,
40022036	"Na hava na vetula nigna a Moses ke nagho vano tadia na komi vetula gougovu?"
40022037	Ma a Jisas ke velea, " 'O dothovia a Lod na nimua a God kori havimu gougovu, kori tarungamu gougovu, mi kori ghaghanamu gougovu.'
40022038	Iangeni na vetula ke nagho vano tadia na komi vetula gougovu.
40022039	Na varuagna na vetula ke nagho iaani: 'O dothovira na komi tinoni vaghagna ko dothovigho ghehemu.'
40022040	E rua na vetula iraani ke kuikuvira na komi vetula gougovu nigna a Moses ma na komi rioriso nidia mara na profet."
40022041	Kori vido mara na Farise kena talu mono mua ingengeni, a Jisas ke huatira,
40022042	"Na hava ke mono kori ghaghanamiu eigna a Vahavi na? Imanea a vinahuhugna ahai?" Imarea kena ania, "Na vinahuhugna a King Deved."
40022043	Gi a Jisas ke velera, "Gi keda tutuni iangeni, ehava gi a Deved ke velea iaani kori vido na Tarunga ke Tabu ke batua na ghaghanagna,
40022044	'A God ke veleagna na vunaghigu, o nohe kori thevu madothogu me jufu kori maghavu kuda talu horua nimua na komi thevuioka i thepa eigna koda vunaghi pungusira.'
40022045	Deved ke kiloagna a Vahavi na vunaghigna. Gi imanea na vunaghigna a Deved, ehava gi imanea na vinahuhugna a Deved mua?"
40022046	Kori vido iangeni, teo sikei itadia mara na Farise kena haghore tughua. Turughu kori dani iangeni teo mua sa tinoni ke mathaghai na ghoi huatiagna a Jisas.
40023001	A Jisas ke titiono tadia na mavitu ma na nigna na komi vaovarongo. Imanea ke velera,
40023002	"Nidia na agutu mara na velepuhigna na vetula mi mara na Farise, bali unuhia na ghaghana ikoragna na komi vetula nigna a Moses.
40023003	Na vunegna iangeni, oti leghua na komi fata kena velepuhighamu. Keana oti saghoi leghua na puhidia. Eigna imarea ghehedia kena boi leghua na hava kena velepuhighamu.
40023004	Imarea kena velepuhira na komi tinoni na komi vetula ke sethe ke vahotha puala na leghuragna. Kari imarea kena boi eia sa fata bali hathera eigna kedana leghura.
40023005	"Na komi fata kena eia mara na velepuhigna na vetula mi mara na Farise, imarea kena eia vamua eigna na mavitu kedana reghira mena veletokera. Imarea kena vahutura na fata bali boa na komi Rioriso ke Tabu ikoradia mena taria kori limadia mi kori langedia. Mena vatevea na komi piru kena taria kori kujukugna nidia na pohe.
40023006	Tadia na komi vangahaidu mi tadia na komi vathe haidu, imarea kena magnahaghinia puala kedana nohe tadia na komi naghoi sape.
40023007	Kori vido kena vano kori makete, imarea kena magnahaghinira na komi tinoni kedana veletokera mena kilora 'Velepuhi.'
40023008	"Keana oti saghoi magnahaghinia ahai keda kiloghamu 'Velepuhi,' eigna inau vamua nimiu na velepuhi. Mi ighamu gougovu koti mono nanaba vaghagna na komi tamatahi kena mono nanaba.
40023009	Moti saghoi ghaghana bohea sa mane velepuhi kori maramagna kori kiloagna, 'Mama.' Eigna ighamu kotida ghaghana bohea vamua a Tamamiu ke mono i popo.
40023010	Oti saghoi lubatia ahai keda kiloghamu 'Vunaghi,' eigna inau vamua, a Vahavi, nimiu na vunaghi.
40023011	Ahai ke magnahaghinia keda nagho itamiu, imanea keda mono taluleghu me agutu vanira arahai tavogha.
40023012	Ahai keda vahaihadia ghehegna, a God keda vahorua. Ma ahai keda vahouhorua ghehegna, a God keda vahaihadia.
40023013	"A God keda vaparaghamu ighamu mara na velepuhigna na vetula mi ghamu mara na Farise! Ighamu na komi tinoni piapilau! Kori nimiu na velepuhi, ighamu koti vajefera na komi tinoni eigna kedana boi lubatia a God keda vunaghi pungusira. Ighamu koti boi lubatia a God eigna keda vunaghi pungusighamu moti vajefera arahai kena magnahaghinia a God keda vunaghi pungusira.
40023015	"Tutuni, a God keda pukuni vaparaghamu ighamu mara na velepuhigna na vetula mi ghamu mara na Farise! Ighamu koti eia vaghagna koti jino, kari oti boi jino! Ighamu koti taveti ivei mi vei kori maramagna eigna kotida pada sikei na tinoni ke boi Jiu ke magnahaghinia na leghuagna nimiu na velepuhi. Mi kori vido imanea ke leghua nimiu na velepuhi, na puhigna ke dika vano tagna na puhimiu. Imanea ke nabagna keda vano kori meleha papara.
40023016	"Ighamu koti vaghagna na mane ke doa ke batura na komi tinoni. A God keda vaparaghamu eigna ighamu koti velera na komi tinoni, 'Gi ahai keda jijighi kori ahagna na Vathe ke Tabu kari e boi eia na hava ke jijighia, e toke vamua. Keana gi ahai keda jijighi tagna na gol ke mono kori Vathe ke Tabu, imanea keda eia na hava ke jijighia.'
40023017	Ighamu oti doa moti hahi puala! Na Vathe ke Tabu nigna a God ke nagho vano tagna na gol ke mono ikoragna, eigna na Vathe ke Tabu na hava ke vatabua na gol.
40023018	Moti velea mua, 'Gi ahai keda jijighi kori olta, kari e boi eia na hava ke jijighia, e toke vamua. Keana gi ahai keda jijighi tagna na fata bali havughaghi ke mono popogna na olta, imanea keda eia na hava ke jijighia.'
40023019	Ighamu koti doa! Na olta ke nagho vano tagna na fata bali havughaghi eigna na olta na hava ke vatabua na fata bali havughaghi.
40023020	Na vunegna iangeni, ahai ke jijighi tagna na olta, imanea ke jijighi mua tagna na hava ke mono popogna.
40023021	Ma ahai ke jijighi tagna na ahagna na Vathe ke Tabu, imanea ke jijighi mua tagna na ahagna a God, eigna a God ke mono ikoragna.
40023022	Ahai ke jijighi vano i popo, imanea ke jijighi mua tagna na sapei vunaghi nigna a God me jijighi mua tagna na ahagna a God, eigna a God ke nohe popogna na sape iangeni.
40023023	"Tutuni, a God keda pukuni vaparaghamu ighamu mara na velepuhigna na vetula mi ghamu mara na Farise! Ighamu na komi tinoni piapilau! Ighamu koti hea a God na vasalaghegna nimiu na komi fata gougovu, toke keda hutu ba iso. Keana ighamu koti boi leghua na komi fata ke nagho tadia na komi vetula nigna a Moses. Ighamu koti boi eia na puhi ke jino vanira na komi tinoni, moti boi hathera arahai kena papara, moti boi sokara ngasi tagna a God. Na heagna a God na vasalaghegna nimiu na komi fata, na fata ke toke. Keana inau ku magnahaghinighamu kotida eia na komi fata ke nagho vano tagna iangeni.
40023024	Ighamu koti vaghagna na mane ke doa ke batura na komi tinoni. Ighamu koti agutu heta bali leghua na komi vetula ke iso kari oti havaghinia na komi vetula ke nagho. Ighamu koti vaghagna na tinoni ke agutu heta bali hati aua na thothovo ke iso kori kap bea, kari imanea ke kouvia na tonogna na kamel.
40023025	"Tutuni, a God keda pukuni vaparaghamu ighamu mara na velepuhigna na vetula mi ghamu mara na Farise! Ighamu na komi tinoni piapilau! Ighamu koti vaghagna na tinoni ke lumi toetokea vamua kosigna na kap ma na tapera. Eigna na dodorogna na havimiu ke toke, kari koragna na havimiu e vonungia na gumao ma na ghaghana bali eia na hava keda vatotogoghamu ghehemiu.
40023026	Ighamu mara na Farise koti vaghagna na tinoni ke doa. Oti kidi lumi toetokea koragna na kap ma na tapera gi na kosigna keda raraha mua.
40023027	"Tutuni, a God keda pukuni vaparaghamu ighamu mara na velepuhigna na vetula mi ghamu mara na Farise! Ighamu na komi tinoni piapilau! Ighamu koti vaghagna na komi beku kena peda pura. Na dodorodia i kosi ke toke, kari ikoradia na komi beku ke vonungia na hulidia na komi tinoni ma na komi fata ke boto.
40023028	Ighamu koti vaghagna vamua iangeni, eigna na dodoromiu ke toke puala kori matadia na komi tinoni, kari na havimiu ke vonungia na piapilau ma na koakoa.
40023029	"Tutuni, a God keda pukuni vaparaghamu ighamu mara na velepuhigna na vetula mi ghamu mara na Farise! Ighamu na komi tinoni piapilau! Na vunegna ighamu koti magnahaghinia na komi tinoni kedana toatogha na puhimiu ke jino, ighamu koti agutu toetokera na bekudia mara na profet kena vathehera ara hutumiu i hau. Moti gnilaura na komi bekudia na komi tinoni jino kena vathehera mua.
40023030	Moti velea gi kotida havi kori vido ara hutumiu kena havi, ighamu kotida boi hathera kori vido kena vathehera mara na profet.
40023031	Kori vido koti velea iangeni, ighamu koti tateli aua na puhimiu ke dika vaghagna na puhidia ara hutumiu kena vathehera mara na profet.
40023032	Na vunegna iangeni, oti vano moti vagovua na fata ke dika kena turughua ara hutumiu i hau.
40023033	Ighamu koti dika vaghagna na komi poli! E vahothahaghinighamu kotida ghogho sania na papara a God ke boa eimiu ighamu kori meleha papara.
40023034	"Oti rorongo toetoke! Inau kuda vetulara atu itamiu mara na profet, mi mara kena thaothadogha, mi mara na velepuhi. Ighamu kotida vathehera kekeha, tupipuhira kekeha kori ghaibabala, thabuhira kekeha tadia na komi vathe haidu, moti pajira kekeha tadia na komi meleha bali vadiadikalara.
40023035	Na vunegna kotida eia vaghagna iangeni, a God keda vaparaghamu eigna na vatheheragna nigna na komi tinoni jino, turughu kori vido a Kein ke vathehea a tahigna ke jino a Ebol me jufu mai tagna a Sakaraea, a dathegna a Barakia. Ighamu mara Jiu koti vathehea na mane iangeni hotaghigna na olta ma na Vathe ke Tabu nigna a God.
40023036	E tutuni na hava ku veleghamu. A God keda vaparaghamu ighamu koti havi ikageeni eidia na komi fata ke dika irangeni."
40023037	Gi a Jisas ke velea, "Jerusalem, Jerusalem! Ighoe ko vathehera na komi profet mo pirira arahai a God ke vetulara atu itamua. Sethe na maghavu inau ku magnahaghinia kuda hathegho, vaghagna na kokorako vaivine ke hathatanora ara dathegna sarai baghigna me reireghira. Kari ighoe ko boi lubatiu gi kuda hathegho.
40023038	Ikageeni a God ke taveti sanigho me au sania nigna na Vathe ke Tabu.
40023039	Inau ku velegho, ighoe koda boi reghiu me ghieghilei jufu kori dani koda velea, 'God, o vatokea imanea ke mai duagna nimua na mana.' "
40024001	Kori vido a Jisas ke au sania na Vathe ke Tabu, nigna na komi vaovarongo kena mai mena veleagna eigna keda reghia na Vathe ke Tabu ma na komi vathe hilighagna kena toetokelaghadia puala.
40024002	Ma a Jisas ke veleragna, "Oti reghia mua na komi vathe irangeni? Inau ku veleghamu, tagna na dani keda mai, teo sikei ghahira keda mono kori mathagna vaghagna ke mono ikageeni. Imarea kedana reo horura na komi hidi gougovu."
40024003	Leghugna iangeni, kori vido a Jisas ke nohe kori Suasupai Ghai Olev, nigna na komi vaovarongo kena mai ghehedia itagna mena velea, "O veleghami, ingiha kedana reo horua na Vathe ke Tabu nigna a God iangeni? Na hava na vaughithatha kitida reghia bali adoa ighoe koda ghoi tabiru mai, ma na vagovugna na maramagna ke gharani mai ghohi?"
40024004	Ma a Jisas ke anira, "Oti reireghi toke ghamu, kenughua e pilaunighamu sa tinoni.
40024005	Eigna sethe na tinoni kedana mai mena velea, 'Inau a Vahavi,' me sethe na tinoni kedana vaututunira.
40024006	Ighamu kotida rongovia na rorongogna na komi rihu hutu, kari oti saghoi mataghu. Toke keda tutuni na komi fata iraani, boi na vagovugna na maramagna mua.
40024007	Sethe na meleha kori maramagna kedana riurihu varihotaghidia me sethe na tinoni kedana thehe eigna ke teo sa ghadia vanga, ma na komi agnu keda agnu tadia na komi meleha.
40024008	Na komi fata iraani na turughugna vamua na papara keda mai.
40024009	"Kori vido iangeni, na komi tinoni ivei mi vei kori maramagna kedana thevuioka itamiu eigna koti leghuu inau. Imarea kedana thotighamu mena vaparaghamu mena vatheheghamu.
40024010	Sethe na tinoni keda luvu nidia na vaututuni. Imarea kedana boi veimagnahaghinighi me kedana veilubatighi tadia nidia na komi thevuioka.
40024011	Sethe mara velepuhi piapilau kedana mai me kedana batu hahira na komi tinoni.
40024012	Na vunegna na komi tinoni sethe kedana ei hahalia na komi fata ke dika, imarea kedana boi dothovira arahai tavogha.
40024013	Keana ahai keda sokara ngasi kori nigna na vaututuni me jufu kori vido keda thehe, imanea keda hatia na havi ke teo na govugna.
40024014	Ma na Rorongo ke Toke eigna nigna na hughuta a God, imarea kedana titionoa ivei mi vei kori maramagna ma na komi tinoni gougovu kedana rongovia. Leghugna iangeni na vagovugna na maramagna keda mai."
40024015	Gi a Jisas ke velea, "Kori dani keda mai, ighamu kotida reghia na fata ke dika vano a profet Daniel ke titionoa i hau. Na fata iangeni keda sokara kori Vathe ke Tabu nigna a God tagna bali boi monoagna. Na vunegna iaani a God keda korogha sania nigna na Vathe ke Tabu. (Arahai kena ijumia na haghore iaani kedana hiohiro toetokea na pukuni ghaghanagna.)
40024016	Kori dani iangeni, gi kotida mono kori provins i Jiudea, oti ghogho hadi tadia na komi suasupa.
40024017	Gi kotida mono kosigna na vathe, saghoi raghe haghe moti hatia nimiu na fata.
40024018	Gi kotida agutu kori gnatha, saghoi tabiru moti hatia nimiu na oopo.
40024019	Kori vido iangeni, na mataghu keda padara na koi vaivine kena boebote ma arahai kena susuua mua a dathedia eigna kenughua vahotha puala na ghoghodia.
40024020	Oti tarai kaea a God eigna keda boi mono mai na komi fata irangeni kori vido ke mai na koburu ba kori Sabat.
40024021	Eigna na papara kori vido iangeni keda dika vano tadia na komi papara ke mono mai ghohi kori maramagna. Leghugna iangeni, teo mua sa fata vaghagna iangeni keda ghoi mono mai.
40024022	Na vunegna a God ke dothovira nigna na mavitu, imanea keda hatira au kekeha dani papara. Gi keda boi hatira au kekeha, teo sa tinoni keda havi.
40024023	"Gi ahai keda veleghamu, 'Na mane iaani a Vahavi!' ba 'Na mane iangeni a Vahavi!' oti saghoi vaututunia.
40024024	Sethe na tinoni piapilau kedana velea, 'Inau a Vahavi,' me sethe mara na profet piapilau kedana mai mua. Imarea kedana eia na komi reghithehe bali pilaura me vajefera arahai a God ke vahira ghohi, kari boi tangomana nidia.
40024025	Oti reireghi toke ghamu! Inau ku veleghamu na komi fata iraani gi ena jufu mai.
40024026	"Gi ahai keda veleghamu, 'Oti rorongo itagua! A Vahavi ke mono kori meleha ke gou,' oti saghoi vano. Gi ahai keda veleghamu, 'Imanea ke polo eeni,' oti saghoi vaututunia.
40024027	Eigna na komi tinoni gougovu kedana adoa kori vido inau, na Dathei Tinoni, kuda ghoi tabiru mai. Na tabirugu mai keda tate aua vaghagna na onga ke palaku ke tate au kori manga turughu i eta me jufu i paka.
40024028	Mati adoa, tagna ke mono na fata ke thehe, na komi manu hutu kena haidu vano ingengeni."
40024029	Gi a Jisas ke velera, "Leghugna na komi papara iraani, 'Na aho keda boi raraha, ma na vula keda puni, ma na komi vaitughu kedana sikili horu mai i popo. Ma na komi fata gougovu kori maaloa kedana ghaighali.'
40024030	"Leghugna iangeni, na komi tinoni gougovu kori maramagna kedana reghia na vaughithatha kori maaloa keda tateli aua inau, na Dathei Tinoni, kuda tabiru mai. Kori vido iangeni, imarea gougovu kedana tangi. Imarea kedana reghiu inau kuda tabiru mai kori parako duagu na mana ma na silada ke hutu.
40024031	Mi kori tangigna na tavuli, inau kuda vetulara au komi nigua na enjel itadia na komi meleha gougovu kori maramagna eigna kedana hathatanora mai na komi tinoni a God ke kidi vahira ghohi."
40024032	A Jisas ke ghoi velera, "Oti reghia na ghai fig eigna keda velepuhighamu. Gi kotida reghia na ghai fig ke dudu me turughu vusu, ighamu koti adoa ke haga sagharo ghohi.
40024033	Vaghagna mua iangeni, kori vido na komi papara keda jufu mai, ighamu kotida adoa inau ku gharani mai ghohi.
40024034	Inau ku veleghamu, na komi fata gougovu iraani keda kidi jufu mai gi na komi tinoni kena mono ikageeni kedana thehe.
40024035	Na thepa ma na maaloa keda govu, kari na komi haghoregu keda boi govu.
40024036	"Teo ahai ke adoa na dani ba na aoa keda jufu mai na komi fata irangeni. Mara na enjel ena boi adoa. Inau u boi adoa. Sikei vamua a Tamagu ke adoa.
40024037	Kori vido inau, na Dathei Tinoni, kuda tabiru mai, na havidia na komi tinoni keda vaghagna vamua na havidia na komi tinoni kori vido ke mono a Noa.
40024038	Tadia na komi dani irangeni na komi tinoni kena vanga mena kou mena taulaghi. Imarea kena eia na komi fata iraani me ghieghilei jufu kori dani a Noa ke haghe vano kori vaka.
40024039	Imarea kena boi toatogha sa fata keda kathera, gi na biringita ke mai me vathehera gougovu. Vaghagna iangeni ghua na hava keda tate mai kori vido inau, na Dathei Tinoni, kuda tabiru mai.
40024040	"Kori vido iangeni e rua na mane koroda agutu kori gnatha. A God keda hati aua sikei me talua sikei.
40024041	E rua na vaivine koroda kaikaliti vanga. Ma a God keda hati aua sikei me talua sikei.
40024042	Na vunegna iaani, oti reireghi toke ghamu moti mono kaikaliti eigna ighamu oti boi adoa ingiha inau na nimua a Lod kuda ghoi tabiru mai.
40024043	"Oti ghaghana tokea iaani: Na tinoni ke tonogna na vathe ke boi adoa na maghavu keda mai na mane bilau. Gi keda adoa, imanea keda rarai thovohaliu me boi lubatia na mane bilau keda haghe kori vathegna.
40024044	Vaghagna iangeni, oti mono kaikaliti hahali eigna inau, na Dathei Tinoni, kuda tabiru mai kori vido ighamu koti boi adoa."
40024045	Jisas ke ghoi velera, "Ahai na mane agutu ke toke me ke thaothadogha na? Imanea na mane agutu na vunaghi keda lubatia vania na reireghiagna kekeha mara nigna na mane agutu eigna keda hera ghadia kori vido kedana vanga.
40024046	Ma na mane agutu iangeni keda totogo kori vido na vunaghigna keda tabiru mai me reghia imanea ke ei tokea nigna na agutu.
40024047	Inau ku veleghamu, kenughua na vunaghigna keda lubati vania na reireghiagna komi nigna na fata gougovu.
40024048	Gi keda dika na mane agutu iangeni, da imanea keda toatogha vaghagna iaani, 'Na vunaghigu keda boi tabiru mai saisami.'
40024049	Mi imanea keda turughu thabuhira na komi tinoni agutu ke reireghira, me vanga me kou memee duadia arahai kena thauthavu na koudia.
40024050	Na vunaghigna keda tabiru mai kori maghavu na mane agutu iangeni ke boi pitua me boi kaikaliti eigna.
40024051	Ma na vunaghigna keda pukuni diadikala na mane agutu iangeni, me vetula vano bali papara duadia arahai kena eia vaghagna kena jino kari ena boi jino. Imarea kedana dikahehe mena tangi mena gigiri kei ingengeni."
40025001	A Jisas ke velera nigna na komi vaovarongo, "Kori vido inau kuda ghoi tabiru mai, na hughuta i popo keda vaghagna salaghe na vaivine mathangani kena hatia nidia na juta mena vano kori vathegna sina vaivine ke pitua na mane keda taulaghi itagna.
40025002	E salaghe na vaivine irangeni, e lima kena boi thaothadogha me lima kena thaothadogha.
40025003	E lima na vaivine kena boi thaothadogha kena hatia nidia na juta, kari ena boi hatia na botolo oela duadia.
40025004	Kari e lima na vaivine kena thaothadogha kena hatia nidia na juta ma na botolo oela.
40025005	Na mane keda taulaghi ke boi saisami mai, ma na koi vaivine kena pitu mena paghana mena nere sania.
40025006	Kori hotaghi bongi iira kena rongovia na komi tinoni kena haghore heta, 'Na mane keda taulaghi ke gharani mai ghohi! Oti mai eigna kotida reghia!'
40025007	"E salaghe na vaivine irangeni kena rarai hadi gougovu mena kalitira nidia na juta.
40025008	Me lima na vaivine kena boi oha duadia na botolo oela kena veleragna e lima na vaivine kena hatia na botolo oela, 'Oti heghami mai na oela eigna nimami na juta ke haga peso ghohi.'
40025009	Me lima na vaivine kena thaothadogha kena haghore tughura, 'Teo. Nimami na oela e boi nabada ighita gougovu. Oti vano tagna ahai ke salemua na oela moti volia nimiu ghehemiu.'
40025010	"Kori vido kena vano bali volia na oela, na mane keda taulaghi kena pitua ke jufu mai ghohi. E lima na vaivine kena kaikaliti ghohi kena haghe vano duagna kori vathe bali eia na vangahaidugna na sonihaidu. Leghugna kena haghe ikora, imarea kena bilakia na hagetha.
40025011	Leghugna iangeni, e lima na vaivine kena hiroa na oela kena ghoi tabiru mai. Mena sokara kosi mena jathea, 'Mane puhi, o hangavia na hagetha vanighami!'
40025012	Ma na mane keda taulaghi ke velera, 'Na hava ku veleghamu ikageeni e tutuni. Inau ku boi adoghamu!' "
40025013	Gi a Jisas ke velea, "Oti reireghi toke ghamu moti mono kaikaliti hahali eigna ighamu oti boi adoa ingiha inau kuda ghoi tabiru mai."
40025014	A Jisas ke ghoi velera nigna na komi vaovarongo, "Na hughuta i popo ke vaghagna sina mane puhi ke au sania na melehagna me taveti vano tagna sina meleha tavogha. Gi e taveti au, imanea ke kilora mai nigna na komi mane agutu me hera nigna na rongo eigna kedana reireghi vania.
40025015	Imanea ke hera na rongo leghuagna nidia na thaothadogha. Sina mane e hea lima na togha, sina mane e rua na togha, me sina mane sikei na togha. Govu, gi imanea ke au sanira.
40025016	"Na mane agutu ke hatia e lima na togha ke vano me agutu tagna na rongo iangeni me hatia lima mua na togha.
40025017	Na mane agutu ke hatia e rua na togha ke eia vaghagna iangeni me hatia e rua mua na togha.
40025018	Ma na mane agutu ke hatia sikei na togha ke vano me ghelia na lodu me gilua na rongo ke hea na vunaghigna.
40025019	"Sethe na dani ke haliu atu, gi na mane puhi ke ghoi tabiru mai me kilora mai nigna na komi mane agutu eigna keda adoa na hava kena eiagna kori nigna na rongo.
40025020	Na mane agutu ke hatia e lima na togha ke hati maia nigna na rongo me veleagna na vunaghigna, 'Vunaghi, ighoe ko heu e lima na togha. O reghia! Inau ku hatia e lima mua na togha!'
40025021	"Na vunaghigna ke ania, 'Toke puala! Ighoe na mane agutu toke ko ei tokea tagna na hava ku hegho. Na vunegna na puhimu ke toke kori reireghiagna na komi fata ke iso, ikageeni inau ku lubatia vanigho eigna koda reireghira na komi fata ke hutu. O mai mo mono totogo duagu.'
40025022	"Ma na mane agutu ke hatia e rua na togha ke mai me velea, 'Vunaghi, ighoe ko heu e rua na togha. O reghia! Inau ku hatia e rua mua na togha!'
40025023	"Na vunaghigna ke ania, 'Toke puala! Ighoe na mane agutu ke toke ko ei tokea tagna na hava ku hegho. Na vunegna na puhimu ke toke kori reireghiagna na komi fata ke iso, ikageeni inau ku lubatia vanigho gi koda reireghia na komi fata ke hutu. O mai mo mono totogo duagu.'
40025024	"Gi na mane agutu ke hatia sikei na togha ke mai me velea, 'Vunaghi, inau ku adoa ighoe sina mane e vahotha puala na vatotogoghogna. Toke ighoe ko boi agutu kori nimua na komi gnatha, inau ku adoa ighoe koda hatia na rongo ke mai tagna na vanga nimua na komi mane agutu kena joua.
40025025	Inau ku mataghu mu vano mu gilua nimua na rongo kori thepa. O reghia! Iaani nimua na rongo.'
40025026	"Na vunaghigna ke haghore heta vania, 'Nighe! Ighoe na mane agutu ko toali mo dika! Ighoe ko adoa ghohi inau ku hatia na rongo ke mai tagna na vanga nigua na komi mane agutu kena joua.
40025027	Ehava gi o boi boa haghea nigua na rongo kori vathe bali bobo rongo eigna keda vusu mu ghieghilei tabiru mai mu hatia?'
40025028	"Gi na vunaghigna ke velera nigna na komi mane agutu, 'Oti hati aua na rongo iangeni itagna, moti hea imanea ke tonogna e salaghe na togha.
40025029	Ahai ke ei tokea tagna na hava ku hea, inau kuda hea sethe mua na komi fata. Kari ahai ke boi ei tokea tagna na hava ku hea, toke keda boi sethe nigna na komi fata, inau kuda hati aua itagna.
40025030	Oti thotia moti taria na naegna ma na limagna moti soni aua kori meleha ke puni. Na komi tinoni kedana dikahehe me tangi me gigiri kei ingengeni.' "
40025031	A Jisas ke ghoi velera, "Kori vido inau, na Dathei Tinoni, kuda ghoi tabiru mai duai silada ma na nigua na komi enjel, inau kuda nohe kori nigua na sapei vunaghi.
40025032	Na komi enjel kedana hathatanora mai itagua na komi tinoni gougovu kori maramagna. Inau kuda thevuruara vaghagna na mane ke reireghia na sip ke thevuruara na komi sip ma na komi got.
40025033	Inau kuda hathatanora mai na komi tinoni kena jino kori madothogu ma na komi tinoni kena boi jino kori toigu.
40025034	"Gi, inau na king kuda velera na komi tinoni kori madothogu, 'Ighamu ke vatokeghamu a Tamagu, oti haghe mai kori hughuta nigna a God moti hatia na komi fata ke toke imanea ke kaikalitia vanighamu ghohi kori turughugna na maramagna.
40025035	Eigna kori vido ku mono rofo, ighamu koti heu ghagua. Kori vido ku langasa, ighamu koti vakouu. Kori vido koti boi adou, ighamu koti kalitiu kori vathemiu.
40025036	Kori vido ke teo sa nigua na pohe, ighamu koti vapipisiu. Kori vido ku vahaghi, ighamu koti reireghiu. Kori vido ku mono kori vathe tatari, ighamu koti mai sighou.'
40025037	"Ma na komi tinoni kena jino kedana huatiu, 'Lod, ingiha kiti reghigho ko mono rofo miti hegho ghamua? Ingiha ko langasa miti vakougho?
40025038	Ingiha kiti boi adogho, miti kalitigho kori vathemami? Ingiha ke teo sa nimua na pohe miti vapipisigho?
40025039	Ingiha ko vahaghi ba o mono kori vathe tatari miti mai sighogho?'
40025040	"Gi inau na king kuda velera, 'Na hava ku veleghamu e tutuni. Kori vido koti hathera sa tinoni ke leghuu inau ke boi nagho kori maramagna iaani, ighamu koti hatheu inau.'
40025041	"Leghugna iangeni, inau na king kuda velera na komi tinoni kena mono kori toigu, 'Ighamu a God keda vaparaghamu, oti rughu au itagua. Moti vano mono kori joto ke ghatha thovohaliu a God ke kalitia ghohi vanira a Satan ma na nigna na komi enjel.
40025042	Eigna kori vido ku mono rofo, ighamu koti boi heu ghagua. Kori vido ku langasa, ighamu koti boi vakouu.
40025043	Kori vido ke teo sa vido bali monogu, ighamu koti boi kalitiu kori vathemiu. Kori vido ke teo sa nigua na pohe, ighamu koti boi vapipisiu. Kori vido ku vahaghi mu mono kori vathe tatari, ighamu koti boi mai sighou.'
40025044	"Imarea kedana huatiu, 'Lod, ingiha kiti reghigho ko mono rofo, ba ko langasa, ba e teo sa vido bali monomu, ba teo sa nimua na pohe, ba ko vahaghi, ba ko mono kori vathe tatari, miti boi hathegho?'
40025045	"Inau kuda haghore tughura, 'Na hava ku veleghamu e tutuni. Kori vido koti boi hathera sa tinoni ke leghuu inau ke boi nagho kori maramagna iaani, ighamu koti boi hatheu inau.'
40025046	"Na komi tinoni iraani kena boi jino, a God keda vaparara thovohaliu. Keana na komi tinoni jino kedana hatia na havi ke teo na govugna."
40026001	Leghugna a Jisas ke titionoa na komi fata irangeni, imanea ke velera nigna na komi vaovarongo,
40026002	"Ighamu koti adoa na Laulahugna na Thovoliungi keda turughu ivaliha. Kori vido iangeni, imarea kedana lubatiu vano inau, na Dathei Tinoni, tadia nigua na thevuioka eigna kedana tupipuhiu kori ghaibabala."
40026003	Kori vido iangeni, mara na naghoi pris mi mara puhidia mara Jiu kena haidu kori vathegna a Kaiafas. Imanea na pukuni naghoi pris.
40026004	Imarea kena hiohiro puhi eigna kedana thotia mena vathehea a Jisas kori puhi kedana boi adoa na mavitu.
40026005	Keana imarea kena velea, "Ati saghoi eia tadia na komi dani kati eia na laulahu, kenughua ena adoa na mavitu mena eia na rihu hutu."
40026006	A Jisas ke mono i Betani kori vathegna a Saimon, sina mane ke toke tabiru kori lepa.
40026007	Kori vido kena nohe mena vanga, sina vaivine ke haghe mai duagna na botolo ke ulaghagna ke mono na sedi ikoragna. Na sedi iangeni e ghuba tokegna puala me vahotha puala na voligna. Iia ke hangavia me rotea kori ulugna a Jisas.
40026008	Nigna na komi vaovarongo kena reghia mena dikatadia itagna mena vele aua, "Ehava gi e hai rote diadikala na sedi iangeni?
40026009	Na botolo sedi iangeni vaghagna keda salemua, da e hatia na rongo ke sethe me kemulia vanira mara kena kuma."
40026010	A Jisas ke adoa na hava kena velea me haghore vanira, "Saghoi velehouhorua! Iia ke eia vaniu na fata ke toke puala.
40026011	Mara na kuma kena mono duamiu hahali. Keana inau eni, teo kuda mono duamiu hahali.
40026012	Kori vido ke rotea na sedi itagua, iia ke kaikalitia na tonogu gi jufu mai na maghavu kuda thehe mena giluu.
40026013	Inau ku veleghamu, ivei kedana titionoa na Rorongo ke Toke koragna na maramagna, imarea kedana titionoa na hava ke eia na vaivine iaani mena togha tabirua iia."
40026014	A Jiudas Iskariot, imanea sikei itadia e salaghe rua nigna na komi vaovarongo a Jisas, ke vano tadia mara na naghoi pris.
40026015	Imanea ke huatira, "Na hava kotida voliu gi kuda lubatia a Jisas vanighamu na?" Mi imarea kena hea tolu hangavulu na sileni ke silva.
40026016	Leghugna iangeni, a Jiudas ke hiroa na maghavu ke toke keda lubatia a Jisas vanira.
40026017	Tagna na dani ke nagho mai kori Laulahugna na Bred ke Teo na Isi Ikoragna, nigna na komi vaovarongo a Jisas kena mai itagna mena huatia, "Ivei ko magnahaghinighami kitida vano kaikalitia na vanga katida ghania kori Laulahugna na Thovoliungi na?"
40026018	Ma a Jisas ke velera, "Oti vano i Jerusalem tagna na mane ku titionoa vanighamu ghohi. Moti veleagna, 'Nimami na mane velepuhi ke velea nigna na maghavu ke gharani mai ghohi. Imanea keda vanga duadia nigna na komi vaovarongo kori vathemu bali togha tabirua na Thovoliungi.' "
40026019	Mi mara na vaovarongo kena vano mena eia vaghagna vamua a Jisas ke velera. Imarea kena kaikalitia na vanga bali togha tabiruagna na Thovoliungi kori vathe iangeni.
40026020	Kori lavi, a Jisas duagna nigna na komi vaovarongo kena nohe bali vanga.
40026021	Kori vido kena sakai vanga, a Jisas ke velera, "Inau ku titiono tutuni, sikei itamiu keda perou."
40026022	Kori rongoviagna na haghore iangeni, nigna na komi vaovarongo kena dikahehe mena sopa veleagna a Jisas, "Lod, boi inau na?"
40026023	Ma a Jisas ke velera, "Sikei itamiu koti sakai vanga duagu tagna sina disi keda perou.
40026024	Inau, na Dathei Tinoni, kuda papara mu thehe vaghagna na komi Rioriso ke Tabu kena velea. Keana kenughua e dika vano tagna ahai keda perou. Na tinoni iangeni, e toke vamua keda boi havi mai kori maramagna eigna imanea keda pada na papara ke hutu puala."
40026025	Ma a Jiudas, imanea ke taluhaghore eigna keda peroa a Jisas, ke velea, "Velepuhi, boi inau na?" Ma a Jisas ke veleagna, "Ighoe ghehemu ko velea iangeni."
40026026	Kori vido kena vanga, a Jisas ke tangolia na bred me veletokea a God. Gi e vidoa me kemulia itadia nigna na komi vaovarongo me velera, "Oti hatia moti ghania. Iaani na tonogu."
40026027	Gi e hatia na hinao ke mono na waen ikoragna. Imanea ke veletokea a God me hera me velera, "Oti kouvia iaani, ighamu gougovu.
40026028	Iaani na ghaughabuagu keda lulu eidia na komi tinoni eigna a God keda talutavogha na komi paluhadia. Na ghaughabuagu keda kaputi ngasia na taluhaghore haehathe ke mathangani ke eia a God vanira nigna na komi tinoni.
40026029	Inau ku veleghamu, inau kuda boi ghoi kouvia na waen me ghieghilei jufungia na maghavu inau kuda kouvia na waen mathangani duamiu kori nigna na hughuta a Tamagu."
40026030	Gi ena salea na sale ke tabu mena taveti vano kori Suasupai Ghai Olev.
40026031	A Jisas ke velera nigna na komi vaovarongo, "Kori bongi iaani ighamu gougovu kotida korogha saniu vaghagna na komi Rioriso ke Tabu kena velea, 'A God keda vathehea na mane ke reireghira na komi sip, ma na komi sip kedana ghogho kilili.'
40026032	Keana, kori vido kuda sokara tabiru kori thehe, inau kuda kidi nagho atu itamiu kori provins i Galili."
40026033	Ma a Pita ke veleagna, "Toke kedana ghogho sanigho mara na vaovarongo gougovu, inau teo kuda ghogho sanigho!"
40026034	A Jisas ke haghore vania a Pita, "Inau ku velegho, kenughua bongi, gi e tangi na kokorako, ighoe koda tolu horui veleagna ko boi adou."
40026035	Keana a Pita ke veleagna, "Toke kuda thehe duamu, teo kuda velea inau ku boi adogho!" Mara na vaovarongo gougovu kena taluhaghore vaghagna iangeni mua.
40026036	A Jisas duagna nigna na komi vaovarongo kena vano jufu kori vido kena kiloagna i Getsemani. Imanea ke velera, "Oti nohe eeni. Inau kuda taveti vano sina ghathi vido iso mu tarai."
40026037	Imanea ke talangira duagna a Pita me rua dathegna a Jebedi, a Jemes ma a Jon. Kori vido iangeni a Jisas ke dikahehegna puala eigna na komi fata keda kathea.
40026038	Imanea ke velera e tolu nigna na mane vaovarongo, "Na dikahehe ke hutu ke padau me haga vatheheu. Otolu mono eeni motolu rarai."
40026039	Imanea ke taveti vano sina vido gi e nere kolipogho horu kori thepa me tarai, "Mama, gi keda mono sa puhi ke tavogha, o saghoi lubatiu gi kuda papara mu thehe. Keana o saghoi leghua nigua na vanohehe, kari nimua na vanohehe vamua."
40026040	Gi a Jisas ke tabiru mai tadia tolu nigna na mane vaovarongo me reghira kena nere. Imanea ke veleagna a Pita, "Ehava? Boi tangomana kotida rarai duagu sikei na ghathi aoa vamua?
40026041	Otolu rarai motolu tarai eigna kotida boi sikili kori vido na auau keda mai itamiu. Tolughamu kotolu magnahaghinia na eiagna na hava ke jino, kari boi tangomana nimiu eigna na tonomiu ke lae."
40026042	Gi a Jisas ke ghoi taveti vano me tarai vaghagna iaani, "Mama, gi keda boi mono sa puhi ke tavogha tagna na papara ma na thehe kuda eia, inau kuda leghua vamua nimua na vanohehe."
40026043	Kori vido ke ghoi tabiru mai itadia tolu na mane vaovarongo, imanea ke reghira kena ghoi nere mua eigna kena magoli nidia puala.
40026044	A Jisas ke vatolui tabirugna vano me tarai vaghagna ke eia ghohi.
40026045	Gi imanea ke ghoi tabiru mai me velera, "Otolu talu nere nimiu mua? Otolu rorongo mai itagua. Na maghavu ke jufu mai ghohi. Sina tinoni ke perou inau, na Dathei Tinoni, kori limadia mara na koakoa.
40026046	Mi imanea ke perou ke mai ghohi iangeni. Sokara hadi mati atu itagna!"
40026047	Kori vido a Jisas ke talu haohaghore mua, a Jiudas, sikei itadia mara salaghe rua, ke jufu mai itadia. Sethe na tinoni kena mai duagna kena tangolira na komi ghau ma na komi ghai bali rihu. Mara na naghoi pris, mi kekeha mara puhidia mara Jiu kena vetulara mai.
40026048	A Jiudas ke kidi velera ghohi na mavitu, "Ahai inau kuda kisia, iangeni imanea. Oti thotia."
40026049	A Jiudas ke mai tagna a Jisas me velea, "Velepuhi! Na soleana keda mono duamu." Gi e kisia.
40026050	A Jisas ke veleagna, "Kulagu, o eia na hava ko mai bali eia." Gi imarea kena mai mena thotia a Jisas.
40026051	Sina mane vaovarongo nigna a Jisas ke sipa aua nigna na ghau me toka vurukusua sina kuligna nigna na mane agutu na pukuni naghoi pris.
40026052	Ma a Jisas ke haghore vania, "O sulupaghini tabirua nimua na ghau kori mathagna. Ahai ke rihu kori ghau, imanea keda thehe kori ghau.
40026053	Ehava? O boi adoa gi kuda kaea a Tamagu, imanea keda vetulara mai itagua sethe na toghai enjel?
40026054	Keana gi kuda eia iangeni, kenughua e boi tutuni na komi Rioriso ke Tabu kena velea iaani keda padau."
40026055	Gi a Jisas ke haghore vanira na komi tinoni ngengeni, "Ehava? Inau na mane geogeno gi oti tangolia maia duamiu na ghau ma na ghai bali rihu? Leuleghu dani inau ku nohe kori Vathe ke Tabu nigna a God mu velepuhira na komi tinoni. Ehava gi oti boi thotiu ingengeni?
40026056	Keana ighamu koti eia na komi fata iraani eigna keda tutuni na hava kena risoa i hau mara na profet itadia na komi Rioriso ke Tabu." Kori vido iangeni mara na vaovarongo gougovu kena ghogho sania a Jisas.
40026057	Mara kena thotia a Jisas kena hatia mena vano kori vathegna a Kaiafas, na pukuni naghoi pris. Kori vathe iangeni mara na velepuhigna na vetula mi mara puhidia mara Jiu kena kidi haidu ghohi.
40026058	A Pita ke leghura kari e boi taveti gharanira eigna ke mataghu. Imanea ke haghe vano kori lalabagna na vathe iangeni, me nohe duadia na komi soldia kena Jiu kena reireghia na Vathe ke Tabu. Imanea ke magnahaghinia keda adoa na hava keda pada a Jisas.
40026059	Na vunegna kena magnahaghinia na vatheheagna a Jisas, mara na naghoi pris mi mara puhi kena mono kori Kansol kena hirora kekeha tinoni kedana piapilau eigna a Jisas.
40026060	Sethe na tinoni kena mai mena titiono piapilau, keana boi tangomana nidia na padagna sikei titiono ke nabagna kedana vathehea. Gi e rua na mane koro mai
40026061	moro velea, "Na mane iaani ke velea ke tangomana na reo horuagna na Vathe ke Tabu nigna a God me ghoi vasokaraghini tabirua koragna tolu na dani."
40026062	Na pukuni naghoi pris ke sokara hadi me huatia a Jisas, "Ehava gi o boi velea sa fata tadia na komi tinoni kena titionogho?"
40026063	Keana a Jisas ke mono bughoro vamua. Ma na pukuni naghoi pris ke velea, "O jijighi kori ahagna a God ke havi mo veleghami, ighoe a Vahavi, a Dathegna a God?"
40026064	A Jisas ke haghore tughua, "Ighoe ghehemu ko velea iangeni. Mi inau ku veleghamu, ighamu kotida reghiu inau, na Dathei Tinoni, kuda sopou kori madothogna a God ke mana puala. Ighamu kotida reghiu inau kuda tabiru mai kori parako."
40026065	Kori rongoviagna na haghore iaani, na pukuni naghoi pris ke dikatagna puala. Imanea ke resua nigna na poko ghehegna me velea, "Imanea ke vananaba ghehegna duagna a God. Teo sa vunegna katida hiroa mua sa tinoni keda toroagna imanea. Ighamu gougovu koti rongovia ghohi na hava ke velea imanea.
40026066	Ehava kori ghaghanamiu na?" Imarea gougovu kena veleagna, "Imanea ke nabagna keda thehe."
40026067	Gi imarea kena angusua na matagna mena tupia kori limadia. Kekeha kena tapoa
40026068	mena veleagna, "Gi ighoe a Vahavi, o veleghami, ahai ke tapogho?"
40026069	Kori vido kena talu fatea mua a Jisas, Pita ke nohe kori lalabagna na vathegna na pukuni naghoi pris. Sina vaivine ke agutu kori vathe iangeni ke mai tagna a Pita me veleagna, "Ighoe sikei itadia mara kena mono duagna a Jisas gna i Galili."
40026070	Ma a Pita ke veleagna, "Teo! U boi adoa na hava ko velea."
40026071	Gi e riu vano kori hagethagna na peo. Sina vaivine agutu ke tavogha ke reghia me velera arahai kena mono ngengeni, "Na mane iaani ke mono duagna a Jisas gna i Nasaret."
40026072	Ma a Pita ke jijighi me velea, "Teo! Inau ku boi adoa na mane iangeni!"
40026073	Boi hauhaugna leghugna iangeni kekeha tinoni kena sokara ingengeni kena vano tagna a Pita mena veleagna, "Tutuni, ighoe sikei itadia eigna na haghoremu vaghagna na haghoredia mara i Galili."
40026074	Imanea ke velera, "Inau ku jijighi u boi adoa na mane iangeni. Gi kuda piapilau, e toke a God keda vaparau!" A Pita ke eu govu horu na veleagna na haghore iaani ma na kokorako ke tangi.
40026075	Gi a Pita ke togha tabirua na haghore a Jisas ke kidi veleagna, "Inau ku velegho, kenughua bongi, gi e tangi na kokorako, ighoe koda tolu horui veleagna o boi adou." A Pita ke dikahehegna puala me taveti au kori lalabagna na vathe me tangi heta.
40027001	Kori vuevugheigna hadi, mara na naghoi pris mi mara puhidia mara Jiu kena sakai haidu mena vapuhia na hava kedana velera mara puhi kori gaumane gna i Rom eigna kedana hiia na vatheheagna a Jisas. Kori vido kena vagovua nidia na haidu,
40027002	imarea kena taria na limagna a Jisas mena hati vanoa tagna a Paelat. Imanea na manegna Rom ke primia kori provins i Jiudea.
40027003	Kori vido a Jiudas, na mane ke peroa a Jisas, ke adoa imarea kena fatea a Jisas bali vathehea, imanea ke dikahehegna puala. Imanea ke hatia e tolu hangavulu na sileni ke silva me ohoa vano tadia mara na naghoi pris mi mara puhidia mara Jiu.
40027004	Imanea ke velera, "Inau ku eia na koakoa. Eigna na mane ku peroa e boi eia sa fata ke dika." Keana imarea kena veleagna, "Ighami teo sa nimami vunegna iangeni! Nimua na thevu ighoe ghehemu."
40027005	Jiudas ke soni horura na sileni kori Vathe ke Tabu me taveti au. Imanea ke vano me oha na piru me taria kori luagna me vathehea ghehegna.
40027006	Mara na naghoi pris kena hathatanora na komi sileni irangeni mena velea vaghagna iaani, "E boi jino kori nida na vetula katida boa haidua na komi sileni iraani tagna na rongogna na Vathe ke Tabu. Eigna iaani na rongo kena volia bali vathehea na tinoni."
40027007	Imarea kena vajiojino mena toatogha kedana volia na vidoi thepa nigna sina mane ke agutura na komi disi tagna na thepa. Ma na vidoi thepa iangeni, imarea kena volia bali gilura na komi tinonidia i Jerusalem kena havi tadia na komi meleha tavogha.
40027008	Mi iangeni na vunegna imarea kena kiloagna na vidoi thepa iangeni, "Na Thepa Ghaughabua."
40027009	Kori vido kena eia iaani, na hava ke risoa a profet Jeremaea i hau e tutuni, "Mara Israel kena hatia e tolu hangavulu na sileni ke silva, na rongo kena hiia kedana sonia bali vathehea na tinoni.
40027010	Ma na rongo iangeni kena hatia bali volia na vidoi thepa tagna na mane ke agutua na komi disi tagna na thepa, vaghagna vamua a Lod God ke veleu."
40027011	A Jisas ke sokara naghogna a Paelat, mi imanea ke huatia a Jisas, "Ighoe na king nidia mara Jiu?" Ma a Jisas ke haghore tughua, "Ighoe ko velea ghohi inau imanea."
40027012	Mara na naghoi pris mi mara puhidia mara Jiu kena toroagna a Jisas, kari imanea ke boi haghore tughura.
40027013	Ma a Paelat ke veleagna, "Ehava? O rongovia ghohi na komi fata kena toroghogna?"
40027014	Keana a Jisas ke boi haghore eigna sa fata kena toroagna, ma a Paelat ke vere nigna puala.
40027015	Leuleghu vinogha, kori Laulahugna na Thovoliungi, a Paelat ke ado lubati aua kori vathe tatari sina tinoni kena kaea na mavitu.
40027016	Kori vido iangeni, sina mane kena pukuni adoa na mavitu ke mono kori vathe tatari. Na ahagna imanea a Barabas.
40027017	A Paelat ke huatira na mavitu kena haidu kosigna na vathegna, "Ahai koti magnahaghinia kuda vamamaluha na? A Barabas ba a Jisas kena kiloagna a Vahavi?"
40027018	A Paelat ke velea iangeni eigna imanea ke adoa ghohi imarea kena hati maia a Jisas eigna kena tahotha itagna.
40027019	Kori vido a Paelat ke talu nohe mua kori sape bali fate, a taugna ke vetula mai itagna sina nigna rorongo. Iia ke velea, "O saghoi ei vania sa fata na mane jino iangeni. Eigna ibongi inau ku maumaturungita eigna imanea me boi toke na ghaghanagu."
40027020	Keana mara na naghoi pris mi mara puhidia mara Jiu kena vele huhurura na mavitu eigna kedana kaea a Paelat meke vamamaluha a Barabas me vathehea a Jisas.
40027021	Gi a Paelat ke ghoi huatira na mavitu, "Ahai itadia koti magnahaghinia kuda vamamaluha na?" Mi imarea kena haghore tughua, "A Barabas!"
40027022	Ma a Paelat ke huatira, "Gi kuda vamamaluha a Barabas, na hava kuda eiagna a Jisas kena kiloagna a Vahavi?" Mi imarea gougovu kena ghu heta, "Tupipuhia!"
40027023	A Paelat ke velera, "Eigna na hava? Na hava ke ei hahia?" Kari imarea kena ghoi ghu heta vano mua, "Tupipuhia!"
40027024	A Paelat ke adoa e vahotha keda tughua na ghaghanadia na mavitu me reghia imarea kena turughu rihu. Na vunegna iangeni, imanea ke hatia na bea me wasia na limagna naghodia na mavitu. Imanea ke velera, "Na vatheheagna na mane iaani boi na paluhagu inau! Na paluhamiu ghehemiu!"
40027025	Ma na mavitu gougovu kena velea, "Keda boi jino na vatheheagna imanea, e toke vamua a God keda vaparaghami ma ara vikemami."
40027026	Ma Paelat ke vamamaluha a Barabas, kari e velera mara na soldia eigna kedana thabuhia a Jisas mena tupipuhia.
40027027	Nigna na komi soldia a Paelat kena hati vanoa a Jisas kori vathe hutu nigna a Paelat mena kilora mai na komi soldia gougovu kena mono kori nidia na boo.
40027028	Imarea kena hati aua nigna na pohe a Jisas mena vapokoa kori poko mela ke teve.
40027029	Mena vakepiagna na kepi kena agutua kori kuji mena boa na supa kori lima madothogna. Gi ena torongaghi tuturu itagna mena leuleua. Imarea kena velea, "Ighami kiti kilothabagho, ighoe na king nidia mara Jiu!"
40027030	Imarea kena angusua mena hatia na supa gi ena thabuhia mena thabuhia na ulugna.
40027031	Govu na leuleuagna, gi ena hati aua na poko mela ke vahaghea. Imarea kena ghoi vapokoagna komi nigna na poko mena hati vanoa bali tupipuhia.
40027032	Kori vido mara na soldia kena hati vanoa a Jisas kosigna i Jerusalem, imarea kena pada sina manegna Sairin, na ahagna a Saimon. Mara na soldia kena huruagna eigna keda hulungia nigna na ghaibabala a Jisas.
40027033	Imarea kena mai jufungia na vido kena kiloagna Golgota, na ghaghana ikoragna, "Na Suasupa Ulu."
40027034	Imarea kena hea Jisas na waen kena ngignoa duagna sina fata ke aha kena kiloagna "gal." Imanea ke gnamia kari e boi nigna na kouviagna.
40027035	Mara na soldia kena tupipuhia a Jisas kori ghaibabala. Gi ena hatia nigna na komi poko mena laulahu vavahi bali adoa ahai keda hatia sikei na vidogna.
40027036	Leghugna iangeni, imarea kena nohe mena kaekalea a Jisas.
40027037	Mena risoa sina rioriso kori pava mena tupia kori ghaibabala popogna a Jisas. Imarea kena risoa, " Iaani A Jisas, Na King Nidia Mara Jiu."
40027038	Imarea kena tupipuhira e rua na mane geogeno duagna a Jisas, sikei kori madothogna me sikei kori toigna.
40027039	Na komi tinoni kena halu vano kori hangana ngengeni kena velehouhorua a Jisas mena lilighia na uludia
40027040	mena veleagna, "Ighoe ko velea i hau ighoe koda reo horua na Vathe ke Tabu nigna a God mo vasokaraghini tabirua koragna e tolu na dani. Gi ighoe a pukuni Dathegna a God, o vahavigho ghehemu mo horu mai kori ghaibabala!"
40027041	Mara na naghoi pris mi mara na velepuhigna na vetula, mi kekeha mara puhi kena leuleua a Jisas.
40027042	Imarea kena velea, "Imanea ke vahavira kekeha tinoni tavogha, kari boi tangomana nigna keda vahavia ghehegna! Vaghagna ivei? Imanea hina na king nidia mara Jiu? Gi keda horu mai kori ghaibabala, ighita katida vaututunia.
40027043	Imanea ke velea hahali imanea ke vaututunia a God me velea mua imanea hiri a Dathegna a God. Na vunegna iangeni, ati dodoro gi a God keda magnahaghinia na vahaviagna imanea ikageeni ba teo."
40027044	Vaghagna iangeni mua, rua na mane bilau kena tupipuhira duagna a Jisas koro velehouhorua mua.
40027045	Turughu kori hotaghi dani me jufu kori tangi tolu, na meleha i Israel doudolu ke puni.
40027046	Kori vido iangeni a Jisas ke ghu me velea iaani kori haghoregna, "Eli, Eli, lama sabaktani?" Na ghaghana ikoragna, "Nigua God, nigua God, ehava gi o korogha saniu?"
40027047	Kekeha tinoni kena mono gharania kena boi rongovia tokea mena velea, "Imanea ke kiloa a Elaija."
40027048	Gi sikei itadia ke raghe vano me vagnubua na pocho kori waen ke aha me jongia kori ghai. Govu, gi e tuhu hadi vano kori livogna a Jisas eigna keda kouvia.
40027049	Keana kekeha tinoni kena mono ngengeni kena veleagna, "Talua. Ighami kiti magnahaghinia kitida reghia a Elaija keda mai vahavia imanea ba teo."
40027050	Gi a Jisas ke ghoi ghu heta me thehe.
40027051	Kori vido iaani, na pohe ke sasavera koragna na Vathe ke Tabu nigna a God ke resu, turughu i popo me jufu kori kokotogna. Na agnu ke ghaighalia na thepa me fotalira na komi ghahira.
40027052	Na komi luma kena gilura na komi tinoni koragna kena hangavi, me sethe na tinoni kena jino kori matagna a God kena thehe ghohi kena ghoi havi tabiru,
40027053	mena taveti au tadia na komi luma. Leghugna a Jisas ke sokara tabiru kori thehe, imarea kena vano kori meleha ke tabu i Jerusalem. Me sethe na tinoni kena reghira ingengeni.
40027054	Na mane ke nagho tadia mara na soldia ma na nigna na komi soldia kena kaekalea a Jisas kena mataghu nidia puala kori vido kena vajangia na agnu mena reghia na komi fata ke tate mai ngengeni. Imarea kena velea, "Tutuni, iaani pukuni Dathegna a God!"
40027055	Kekeha vaivine kena mono ngengeni. Iira kena leghua a Jisas mena hathea kori nigna na taetaveti turughu i Galili me jufu i Jerusalem. Iira kena dodoro mai tagna ke hau.
40027056	Kekeha itadia; a Meri gna i Magdala, Meri a idodia a Jemes ma a Josep, ma a idodia a Jemes ma a Jon.
40027057	Sina mane pada rongo ke mono i Jerusalem. Imanea na manegna i Arimatea ma na ahagna a Josep. Imanea sina mane ke leghua a Jisas. Kori lavigna na dani iangeni,
40027058	imanea ke vano tagna a Paelat me kaea na tonogna a Jisas. Ma a Paelat ke velera nigna na komi soldia eigna kedana hea.
40027059	Gi a Josep ke hatia na tonogna a Jisas me fifiriagna kori pohe pura ke mathangani,
40027060	gi e vano boa koragna nigna na luma kena joua kori ghahira. Na luma iangeni, e teo mua sa tinoni kena boa ikoragna.
40027061	Meri gna i Magdala, ma sina Meri tavogha koro nohe ghaghireigna na luma kori vido iangeni.
40027062	Sina dani leghugna iangeni, kori Sabat, mara na naghoi pris mi mara na Farise kena vano tagna a Paelat.
40027063	Imarea kena veleagna, "Vunaghi, ighami kiti togha tabirua na hava ke velea na mane piapilau iangeni. Kori vido ke havi mua, imanea ke velea, 'Leghugna tolu na dani inau kuda ghoi havi tabiru.'
40027064	Na vunegna iangeni, ighami kiti magnahaghinia koda vetulara kekeha nimua na soldia eigna kedana kaekalea na luma me ghieghilei jufu kori vatolugna na dani leghugna imanea ke thehe. Gi koda boi eia iangeni, kenughua da mai nigna na komi vaovarongo mena bilaua na tonogna. Mi imarea kedana piapilau mena velera na komi tinoni imanea ke sokara tabiru kori thehe. Na piapilau iaani keda dika vano tagna na piapilau ke eia a Jisas kori vido ke velea imanea a Vahavi."
40027065	A Paelat ke velera, "Oti hatira vano kekeha nigua na soldia bali kaekale kori luma leghuagna na puhi koti toatogha ke toke."
40027066	Mi imarea kena vano mena boa na bali vavangasigna kori ghahira ke ponotia na hagethagna na luma. Gi kedana pipilia na kokopili auagna sa tinoni, imarea kenughua ena adoa. Mena boa na komi soldia bali kaekaleagna.
40028001	Leghugna na dani Sabat kori pohagna na thabota kori Sade, Meri gna i Magdala duagna sina Meri tavogha koro vano bali reghia na luma.
40028002	Gi sina agnu hutu ke kahia na thepa eigna sina enjel nigna a God ke horu mai i popo me kokopili aua na ghahira kori hagethagna na luma me nohe popogna.
40028003	Na enjel ke siasilada vaghagna na onga, ma na nigna na poko ke pura puala vaghagna na kovesa.
40028004	Mara na soldia kena kaekalea na luma kena mataghunia puala na enjel mena aiariri. Gi ena sikili horu kori thepa mena boi ghaighali vaghagna na tinoni ke thehe.
40028005	Na enjel ke velera e rua na vaivine iangeni, "Oro saghoi mataghu! Inau ku adoa iroghamu koro hiroa a Jisas gna i Nasaret kena tupipuhia.
40028006	Imanea e teo eeni! Imanea ke sokara tabiru ghohi vaghagna vamua ke veleghamu i hau. Oro mai moro reghia na vido kena boa na tonogna."
40028007	Roira koro vano haghe moro reghia. Gi na enjel ke ghoi velera, "Ikageeni oro vano saisami moro velera nigna na komi vaovarongo, 'A Jisas ke sokara tabiru ghohi kori thehe. Imanea keda kidi nagho atu itamiu i Galili. Ingengeni ighamu kotida reghia imanea.' Iaani na hava ku mai bali veleghamu roghamu."
40028008	Roira koro saisami au mai kori luma moro raghe vano bali velera mara na vaovarongo na rorongo iangeni. Roira koro mataghu, kari oro totogo puala mua.
40028009	Kori vido koro raghe vano, a Jisas ke mai itadia me velera, "Na soleana itamiu." Gi iroira koro vano itagna moro torongaghi tuturu moro tangolia na naegna. Gi oro maimanihihia imanea.
40028010	Ma a Jisas ke anira, "Saghoi mataghu. Oro vano velera mara kena leghuu inau eigna kedana atu i Galili. Imarea kedana reghiu ingengeni."
40028011	Kori vido e rua na vaivine iraani koro taetaveti vano, kekeha mara soldia kena kaekalea na luma kena vano i Jerusalem mena velera mara na naghoi pris eigna na komi fata ke tate mai kori luma.
40028012	Gi mara na naghoi pris kena vapuipuhi haidu duadia kekeha mara puhi mena volira kori rongo hutu na komi soldia kena kaekalea na luma.
40028013	Mena velera, "Ighamu kotida velea vaghagna iaani, 'Nigna na komi vaovarongo a Jisas kena mai kori bongi mena bilaua na tonogna kori vido ighami kiti nere.'
40028014	Gi keda rongovia a Paelat ighamu koti nere, ighami kitida vajinoa itagna eigna keda boi eia sa fata dika itamiu."
40028015	Mara na soldia kena hatia na rongo iangeni mena ei leghua na komi fata kena veleragna. Ma na titiono piapilau kena velea ke rongoragha ivei mi vei tadia mara Jiu. Mi mara Jiu kena talu velea me jufu ikageeni.
40028016	Salaghe sikei na mane vaovarongo kena vano i Galili mena vano hadi kori suasupa a Jisas ke kidi velera ghohi kedana vano itagna.
40028017	Kori vido kena jufu ingengeni, imarea kena reghia a Jisas mena maimanihihia. Keana kekeha itadia kena ghaghana ruarua eigna imanea.
40028018	Gi a Jisas ke mai itadia me velera, "A God ke heu na mana eigna kuda vunaghi pungusira na komi fata gougovu i popo mi thepa.
40028019	Oti vano tadia na komi tinoni gougovu kori maramagna, moti titiono vanira eigna kedana nigua na komi vaovarongo. Oti siuvitabura kori ahagna na Mama, ma na Dathe ma na Tarunga ke Tabu.
40028020	Oti velepuhira eigna kedana leghua na komi fata gougovu ku veleghamu. Moti saghoi havaghinia inau kuda mono duamiu hahali me ghieghilei govu na maramagna iaani."
41001001	Iaani na turughugna na Rorongo ke Toke eigna a Jisas Krais a Dathegna God.
41001002	I hau, a profet Aesaea ke risoa na hava a God ke velea eigna a Dathegna vaghagna iaani, "Kenughua inau kuda kidi vetula nagho atua itamua nigua na mane titiono. Imanea keda vajinoa na hangana vanigho.
41001003	Me keda haohaghore heta kori meleha ke gou, 'Oti kaikalitia na hangana vania a Lod, moti vajinoa na bali taetavetigna.' "
41001004	Gi a Jon ke mai me taveti au kori meleha ke gou me turughu siuvitabura na mavitu me titiono aua vaghagna iaani, "Oti tughua na havimiu ke koakoa moti siuvitabu, ma a God keda talutavogha na komi paluhamiu."
41001005	Kori vido iangeni, sethe na tinonidia Jerusalem ma na komi meleha kori provins i Jiudea, imarea kena haidu mai tagna a Jon. Imarea kena mai mena tuturi aua na komi paluhadia tagna a Jon me siuvitabura kori bea hutu i Jodan.
41001006	A Jon ke pipisia na pohe ke agutua kori sesehugna na kamel ma na nigna na vovogho ke agutua kori ghuighuligna na kau. Ma na ghagna na vanga na cheche ma na kothogna na mijua.
41001007	Me velera na mavitu vaghagna iaani, "Sina mane ke thaba vano itagua keda mai i leghugu. Inau boi naba kuda pogho horu mu hati aua nigna na sadol.
41001008	Inau ku siuvitabughamu kori bea vamua, kari imanea keda siuvitabughamu kori Tarunga ke Tabu."
41001009	Leghugna iaani, a Jisas ke turughu mai i Nasaret kori provins i Galili me vano siuvitabu tagna a Jon kori bea hutu i Jodan.
41001010	Leghugna na siuvitabuagna, imanea ke vula hadi kori bea me reghia na maaloa ke hangavi ma na Tarunga ke Tabu ke horu mai i popogna vaghagna na bora.
41001011	Ma na ohai haghore ke haghore mai i popo me ania, "Ighoe a pukuni Dathegu. Inau ku totogo puala eimu ighoe mu ku dothovigho."
41001012	Boi hau leghugna iaani, na Tarunga ke Tabu ke batua a Jisas me vano kori meleha ke gou.
41001013	Ingengeni na komi fata asi ke kaukagu kena mono. A Jisas ke mono ngengeni e rua tutughu na dani. Ma a Satan ke mai me auaua a Jisas ma na komi enjel kena mai mena hathea imanea.
41001014	Leghugna a Herod ke boa haghea a Jon Siuvitabu kori vathe tatari, a Jisas ke vano kori provins i Galili me tuturia vanira na Rorongo ke Toke ke mai tagna a God.
41001015	Imanea ke velera, "Na maghavu a God keda vunaghi pungusira nigna na mavitu ke gharani mai ghohi. Oti tughua na havimiu ke koakoa moti vaututunia na Rorongo ke Toke!"
41001016	Sina dani a Jisas ke taetaveti kori ghaghireigna na kolo i Galili me reghira romara tamatahi a Saimon ma a Andru. Romara koro ugura kori rodia na jau eigna romara na mane ugura.
41001017	Jisas ke velera, "Romara, oro mai leghuu. Ikageeni roghamu koro ugura fei, kari inau kuda velepuhighamu na hatiragna mai na komi tinoni tagna a God."
41001018	Romara koro saisami talu horua rodia na komi jau, gi oro leghua imanea.
41001019	A Jisas ke ghoi taveti vano sina ghathi vido iso me reghira a Jemes ma a Jon e rua dathegna a Jebedi. Romara koro nohe korai boti moro ghaura rodia na komi jau.
41001020	Kori vido iangeni, a Jisas ke kilora romara tamatahi eigna koroda leghua. Romara koro saisami taveti sania a tamadia a Jebedi duadia rodia na mane agutu kori boti, moro leghua a Jisas.
41001021	A Jisas duagna nigna na komi vaovarongo kena mai jufu kori meleha i Kapaneam. Kori Sabat imanea ke vano haghe kori vathe haidu me velepuhira na mavitu.
41001022	Imarea kena rongovia mena vere nidia puala tagna nigna na velepuhi, eigna imanea ke velepuhi kori mana nigna a God. Nigna na velepuhi ke boi vaghagna nidia na velepuhi mara na velepuhigna na vetula.
41001023	Kori vido iangeni, sina mane ke haghevia na tidatho ke haghe mai kori vathe haidu me ghu heta,
41001024	"Jisas, ighoe na manemu i Nasaret, na hava ko haga mai eia itamami? O mai bali diadikalaghami? Inau ku adogho ghohi. Ighoe na pukuni mane tabu a God ke vetulagho mai!"
41001025	A Jisas ke haghore heta vania na tidatho, "O bughoro mo taveti au itagna!"
41001026	Na tidatho ke vaaiariria puala na tonogna na tinoni iangeni me tangi heta me taveti sania.
41001027	Imarea gougovu kena vere nidia puala mena turughu haohaghore varihotaghidia vaghagna iaani, "Tolumara! Na hava fata hina iaani? Iaani na velepuhi mathangani. Imanea ke haohaghore kori mana ke hutu. Kori vido ke haghore heta tadia na komi tidatho, imarea kena leghua!"
41001028	Ma na rorongogna a Jisas ke rongoragha ivei mi vei kori provins i Galili.
41001029	Jisas ma na komi nigna vaovarongo kena taveti au mai kori vathe haidu mena vano duadia Jemes ma a Jon kori vathedia a Saimon ma a Andru.
41001030	Kori vido kena jufu kori vathe, kekeha tinoni kena veleagna a Jisas a vungaogna vaivine a Saimon ke koli kori mathagna eigna ke vahaghi me vuvughu puala na tonogna.
41001031	Jisas ke vano tangolia na limagna me hathea gi e vanohe hadia ma na vahaghi ke govu itagna. Iia ke sokara hadi me kaikalitia vanira ghadia na vanga.
41001032	Kori lavi iangeni leghugna ke hu ghohi na aho, na mavitu kena hatira mai tagna a Jisas na komi tinoni ke padara na komi thagi vahaghi, ma arahai ke haghevira na tidatho.
41001033	Na mavitugna na meleha iangeni kena haidu mai kori naghogna na vathe ke mono a Jisas.
41001034	Ma a Jisas ke vatoke tabirura na komi tinoni sethe ke padara na komi thagi vahaghi me gigi aura na komi tidatho ke sethe. A Jisas ke boi lubatira na komi tidatho gi kedana velea sa fata eigna kena adoa imanea a Vahavi.
41001035	A Jisas ke rarai hadi kori vuevughei puni me au mai kori vathe. Imanea ke vano tagna sina vido ke korogha me tarai.
41001036	A Saimon duagna kekeha ara kulagna kena vano hiroa a Jisas.
41001037	Kori vido kena pada imanea, imarea kena veleagna, "Vunaghi, na mavitu gougovu kena hirogho."
41001038	Kari a Jisas ke haghore tughura, "Ati atu tadia kekeha meleha ke gharanighita eigna kuda titionoa na Rorongo ke Toke itadia. A God ke vetulau mai eigna kuda eia na agutu iaani!"
41001039	Ma a Jisas ke vano tadia na komi vathe haidu nidia mara Jiu kori provins i Galili me titionoa na Rorongo ke Toke me gigi aura na komi tidatho tadia na komi tinoni.
41001040	Sina mane ke lepa ke mai tagna a Jisas me torongaghi tuturu horu itagna. Imanea ke kaea huhurua eigna keda vatokea me velea, "Gi koda magnahaghinia, tangomana koda vatoke tabiruu!"
41001041	Jisas ke rarovia me tangolia me ania, "Hii, inau ku magnahaghinia. O toke tabiru!"
41001042	Ma na komi tubu kori tonogna ke mavo saisami.
41001043	A Jisas ke haghore heta vania, "Saghoi titiono vania ahai na hava ku eia vanigho. Kari o vano reghia na pris eigna keda reghia na tonomu ke toke tabiru. Gi o hea na pris na fata bali havughaghi ke velea na vetula nigna a Moses eigna kedana adoa na mavitu ighoe ko toke tabiru."
41001045	Kari na mane iangeni ke vano me turughu titionoa tadia na komi tinoni. Na vunegna iaani, sethe na tinoni kena mai tagna a Jisas me boi tangomana nigna keda vano tadia na komi meleha. Imanea ke vano kori vido ke korogha, kari na mavitu tadia na komi meleha kena talu mai nidia mua itagna.
41002001	Leghugna kekeha dani a Jisas ke ghoi tabiru vano i Kapaneam. Kori vido iangeni, na komi tinonidia ngengeni kena rongovia a Jisas ke mono kori vathe ke ado mono hahali itagna.
41002002	Me sethe na tinoni kena haidu mai kori vathe iangeni me teo sa vido ke manga i kora me jufu au i kosi. Kori vido a Jisas ke titiono vanira na haghoregna a God,
41002003	e vati na mane kena hulungi maia sina mane ke lae na tonogna.
41002004	Kari imarea kena boi tangomana nidia na hatiagna mai tagna a Jisas eigna na mavitu ke vonu kori vathe. Mi imarea kena hulu leghu hadia na rangana mena jufu popogna na vathe. Gi ena vabiloa na vathe mena uli horua imanea kori mathagna tagna a Jisas.
41002005	Jisas ke adoa nidia na vaututuni ke hutu me haghore vania na mane ke lae na tonogna, "Kulagu, inau ku talutavogha ghohi na komi paluhamu."
41002006	Kori vido iangeni, kekeha mara na velepuhigna na vetula kena mono ingengeni kena ghaghana vaghagna iaani,
41002007	"Na haghore ke velea e boi toke. A God vamua ke tangomana na talutavoghagna na komi paluha. Kori vido imanea ke haghore vaghagna iaani, imanea ke vananaba ghehegna duagna a God."
41002008	A Jisas ke adoa na ghaghanadia me velera vaghagna iaani, "Ehava gi oti toatogha na hava ku velea iangeni e boi toke?
41002009	Gi kuda haghore vania na mane ke lae na tonogna vaghagna iaani, 'Inau ku talutavogha na paluhamu,' ighamu kotida boi tangomana na adoagna na paluhagna ke talutavogha ba teo. Kari gi kuda haghore vania vaghagna iaani, 'Sokara hadi mo hatia na mathamu mo taveti,' ighamu kotida reghia inau ku mono nigua na mana bali vatokeagna imanea ba teo.
41002010	Kori vido kuda vatokea na mane iaani, ighamu kotida adoa, inau, na Dathei Tinoni, ku mono nigua na mana bali talutavogha na komi paluha." Me govu, gi a Jisas ke velea na mane ke lae na tonogna,
41002011	"O sokara hadi mo hatia na mathamu mo tabiru kori vathemu!"
41002012	Imanea ke sokara hadi saisami me hatia na mathagna me taveti au kori vathe. Na mavitu kena reghia iaani mena vere nidia puala. Mi imarea kena veletokea a God mena velea vaghagna iaani, "Turughu i hau me jufu ikageeni ighita kati bosi reghia sa fata ke vaghagna iaani!"
41002013	A Jisas ke ghoi tabiru vano kori ghaghireigna na kolo i Galili. Ma na mavitu ke sethe kena haidu mai itagna me velepuhira na haghoregna a God.
41002014	Kori vido ke taetaveti vano, imanea ke reghia sina mane bali oho takis, na ahagna a Livae, dathegna Alfius. A Livae ke nohe kori vido bali voli takis. A Jisas ke ania, "O mai mo leghuu inau eigna koda nigua na mane vaovarongo." Imanea ke sokara hadi me leghua a Jisas.
41002015	Leghugna iaani, a Jisas duagna nigna na komi vaovarongo kena vano vanga kori vathegna a Livae. Imanea ke hulaghinira mua sethe na tinoni koakoa. Kekeha mara bali oho takis kena mono duadia (Sethe na tinoni vaghagna iaani kena mono duadia na mavitu kena leghua a Jisas).
41002016	Kekeha mara na velepuhigna na vetula, kena kiloragna mara na Farise, kena reghia a Jisas ke vanga duadia mara bali oho takis mi mara na koakoa. Imarea kena huatira nigna na komi vaovarongo a Jisas, "Ehava gi na mane iaani ke vanga duadia mara bali oho takis ma arahai tavogha kena dika?"
41002017	A Jisas ke rongovia iaani me haghore tughura, "Arahai kena boi vahaghi kena boi magnahaghinia na vano reghiagna na dokta, kari arahai vamua kena vahaghi. Vaghagna vamua iaani, inau ku bosi mai bali kilora arahai kena jino kori ghaghanadia ghehedia bali leghuu inau, kari arahai vamua kena adoa kena koakoa."
41002018	Sina dani mara nigna na komi vaovarongo a Jon Siuvitabu mi mara na Farise kena sota kori vanga. Kekeha tinoni kena mai tagna a Jisas mena huatia, "Mara nigna na komi vaovarongo a Jon Siuvitabu ma na nidia mara na Farise, imarea kena sota. Kari, ehava gi nimua na komi vaovarongo kena boi eia iaani?"
41002019	Jisas ke haghore tughura, "Vaghagna ivei, e toke vanira mua na mavitu kena mono kori vangahaidugna na taulaghi kedana sota? Teo! Kori vido na mane taulaghi ke mono duadia ara kulagna imarea boi tangomana kedana sota.
41002020	Keana kori vido kekeha tinoni kedana mai hati aua na mane taulaghi itadia ara kulagna, imarea kedana sota eigna kena dikahehe. Vaghagna iangeni mua, boi tangomana kedana sota nigua na komi vaovarongo eigna inau ku mono duadia mua.
41002021	"Ighita ati adoa ghohi, teo ahai itada keda hatia na vidoi pohe mathangani me suki ponotia kori pohe haulaghi ke resu ghohi. Gi katida eia vaghagna iangeni, kori vido kati vano wasia kori bea, kenughua na vidoi pohe mathangani iangeni e kakai me varesua na vidoi pohe haulaghi. Ma na resu iangeni kenughua e hutu vano tagna na resugna i hau.
41002022	Sina fata mua iaani, ighita boi tangomana katida toia na waen mathangani kori ghuighuligna na got ke haulaghi. Eigna kori vido na waen mathangani ke vano me haulaghi, kenughua na ghuighuli haulaghi iangeni e nana me poha eigna e nana ghohi. Ma na waen ma na ghuighuli koroda dika govu. Mati toia na waen mathangani kori ghuighuli ke mathangani eigna ke tangomana na nana."
41002023	Sina Sabat, a Jisas duagna nigna na komi vaovarongo kena taveti vano kori hangana hotaghidia na komi gnathai wit. Ma na nigna na komi vaovarongo kena vihukira kekeha sagharogna na wit.
41002024	Kekeha tadia mara na Farise kena reghia iaani mena velea a Jisas, "Nighe! O reghia! Ehava gi nimua na komi vaovarongo kena eia na agutu ke lutia nida na vetula kori Sabat?"
41002025	A Jisas ke haghore tughura, "Ehava? Oti boi ijumia na hava ke eia a King Deved sina maghavu kori vido Abiata na pukuni naghoi pris i hau? Deved ma na komi nigna na mane ke teo sa ghadia na vanga mena rofo puala. A Deved ke vano haghe kori vathe tapole ke tabu nigna a God me ghania na bred ke tabu, me hera mara nigna na mane. Kori na vetula, mara na pris vamua ke tangomana na ghaniagna na bred iangeni, kari a God ke boi dikatagna tagna a Deved."
41002027	Ma a Jisas ke velera, "Na Sabat eni, a God ke turughua bali hathera na komi tinoni. Me boi turughua bali vaparara na komi tinoni.
41002028	Ma na vunegna iaani, inau, na Dathei Tinoni, ku mono nigua na mana bali velera na komi tinoni na hava kedana tangomana na eiagna kori Sabat."
41003001	Sina Sabat mua, a Jisas ke ghoi tabiru vano kori vathe haidu. Sina mane ke thehe na limagna ke mono ngengeni.
41003002	Kori vido iangeni, kekeha mara Farise kena kaekalea a Jisas. Gi keda vatokea na mane iangeni kori Sabat, imarea kedana fatea eigna ke boi leghua na vetula.
41003003	Jisas ke veleagna na mane ke thehe na limagna, "Sokara hadi mo mai nagho eeni."
41003004	Gi a Jisas ke huatira na mavitu, "Ehava? E lubatia mua na nida na vetula katida eia na hava ke toke kori Sabat? E lubatighita katida hathea na tinoni ba katida eia na fata ke dika itagna? Bali vahavia na tinoni ba bali vathehea?" Kari imarea kena boi haghore tughua a Jisas.
41003005	A Jisas ke rei kilili tadia na mavitu me dikatagna itadia. Me dikahehegna mua eigna kena boi rarovia na mane ke thehe na limagna. Gi imanea ke haghore vania na mane iaani, "O vajinoa na limamu." Imanea ke vajinoa na limagna ma na limagna ke pukuni toke tabiru.
41003006	Kori vido iangeni, mara na Farise kena au mai kori vathe haidu mena haidu duadia kekeha mara kena leghua a Herod. Imarea kena turughu vapuipuhi haidu bali vathehea a Jisas.
41003007	A Jisas duagna nigna na komi vaovarongo kena taveti au kori vido iangeni mena tabiru vano kori kolo i Galili. Ma na mavitu ke sethe kena leghura. Na mavitu kena mai tadia na komi meleha koragna e tolu na provins; Galili, Jiudea mi Idumea. Kekeha kena mai tagna na meleha hutu i Jerusalem, mi kekeha kena mai tadia na komi meleha thevu etagna na bea hutu i Jodan, mi tadia kekeha meleha mua hilighagna e rua na meleha i Taia mi Saidon. Na mavitu iraani ena mai tagna a Jisas eigna kena rongovia na komi fata ke eia.
41003009	Na vunegna na mavitu ke sethe puala, a Jisas ke velera nigna na komi vaovarongo gi kedana kaikaliti vania na boti eigna kedana boi huhujua na mavitu.
41003010	Sethe na tinoni kena vahaghi, imanea ke vatokera. Na vunegna iaani, mara na vahaghi gougovu kena huhuru mena mai itagna eigna kedana taboa.
41003011	Kori vido na komi tinoni ke haghevira na tidatho kena reghia a Jisas, imarea kena mai torongaghi tuturu itagna mena tangi heta, "Ighoe a pukuni Dathegna a God."
41003012	Ma a Jisas ke haghore heta vanira na komi tidatho eigna kedana saghoi velera na mavitu ahai imanea.
41003013	Leghugna iaani, a Jisas ke vano hadi tagna sina suasupa duadia arahai kena vaututunia me kilora mai itagna arahai ke magnahaghinia kedana agutu duagna.
41003014	Mi imanea ke vahira au salaghe rua na mane me kiloragna mara na vetula. Imanea ke vahira mara iraani eigna kedana mono duagna. Imanea ke vetulara au eigna kedana titionoa na Rorongo ke Toke,
41003015	me hera na mana eigna kedana gigi aura na komi tidatho.
41003016	Iraani na ahadia e salaghe rua na mane ke vahira: Saimon (a Jisas ke kiloagna a Pita),
41003017	Jemes ma a Jon e rua dathegna Jebedi (Jisas ke kilora romara iaani Boaneges, na ghaghanagna "Ara Dathegna na Gumu"),
41003018	Andru, Filip, Batolomiu, Matiu, Tomas, Jemes dathegna Alfius, Tadius, Saimon (sina mane ke magnahaghinia na gigi auragna mara i Rom),
41003019	ma a Jiudas Iskariot, na mane ke peroa a Jisas.
41003020	Ma a Jisas ke ghoi tabiru vano kori vathe ke mono itagna ma na mavitu kena ghoi mai mena haidu kililivia. Na vunegna iaani, a Jisas ma na nigna na komi vaovarongo kena rugusi puala mena boi tangomana na vanga ghadia.
41003021	Kori vido ara tahigna ma a idogna kena rongovia a Jisas ke boi vanga, imarea kena velea, "Imanea ke pukuni mee ghohi." Gi ena turughu taveti au bali talangi tabirua kori vathedia.
41003022	Kekeha mara na velepuhigna na vetula kena mai i Jerusalem kena velea, "Oti reghia! A Satan, na vunaghidia na komi tidatho, ke mono itagna a Jisas. A Satan ke hea na mana gi e tangomana na gigi auragna na komi tidatho."
41003023	Gi a Jisas ke kilo haidura mai na mavitu i hilighagna eigna keda velepuhira kori titiono velepuhi. Imanea ke velera, "A Satan bosi tangomana keda gigi aura nigna na komi tidatho.
41003024	Gi na mavitu tagna sina moumolu kedana riurihu ghadia ghehedia, na moumolu iangeni teo keda mono hau.
41003025	Ba gi sina tamadathe kedana riurihu ghehedia, na tamadathe iangeni kenughua teo kedana mono haidu.
41003026	Vaghagna iaani mua, gi a Satan ma na nigna na komi tidatho kedana riurihu varihotaghidia, teo kedana mono hau. Iangeni vamua na vagovugna na mana nigna a Satan.
41003027	"Gi ahai keda magnahaghinia na gigi auragna na komi tidatho, imanea keda heta vano tagna a Satan. Vaghagna sina mane ke magnahaghinia keda vano haghe koragna na vathegna sina mane ke heta bali bilaura nigna na komi fata, imanea keda heta vano tagna na mane ke heta iangeni. Gi e malumuhaghinia na tariagna na mane ke heta iangeni me bilaura nigna na komi fata.
41003028	"Na hava ku veleghamu e tutuni, a God ke tangomana na talutavoghagna na komi thagi paluha, ma na komi thagi haghore ke dika gougovu na komi tinoni kena ei vania a God.
41003029	Keana, gi ahai ke velehouhorua na Tarunga ke Tabu, a God keda bosi talutavogha na paluhagna, kari na paluha iangeni keda talu mono itagna hahali."
41003030	Jisas ke velea iaani eigna kekeha mara na velepuhigna na vetula kena velea, "Imanea ke tangomana na gigi auragna na komi tidatho eigna na tidatho ke mono ikoragna."
41003031	Kori vido a idogna mara tahigna a Jisas kena jufu mai kori vathe ke mono a Jisas, imarea kena mono i kosi. Gi ena vetula sina tinoni bali veleagna eigna keda mai au itadia.
41003032	Na mavitu kena nohe kililivia a Jisas kena veleagna, "A idomu mara tahimu kena pitugho i kosi."
41003033	Kari a Jisas ke huatira, "Ahai a idogu na? Ma arahai ara tahigu na?"
41003034	Jisas ke rei kilili tadia na mavitu kena nohe kililivia me velera, "Oti reghia, ighamu a idogu mara tahigu!
41003035	Eigna arahai vamua kena eia na hava a God ke magnahaghinia, irangeni hiri ara tahigu mara vaivinegu ma a idogu."
41004001	Jisas ke ghoi velepuhira na mavitu ghaghireigna na kolo i Galili. Sethe puala na mavitu kena mai haidu kililivia imanea me hahaghe tagna sina boti ke mono kori kolo me nohe. Ma na mavitu kena sokara i longa.
41004002	A Jisas ke velepuhira tadia na komi titiono velepuhi ke sethe. Imanea ke velera,
41004003	"Oti vaovarongo toetoke! Sina mane ke sonira kilili na katura kori nigna na gnatha.
41004004	Kori vido imanea ke sonira kilili na komi katura, kekeha kena sikili horu kori hangana ma na komi manu kena mai mena ghani govura.
41004005	Kekeha katura kena sikili horu popogna na thepa ke mono na ghahira saragna. Kori vido kena kotu hadi ena ghathi havi toke sina vido vamua.
41004006	Kori vido na aho ke vuvughu, na komi katura kena kotu kena gho'e mena thehe eigna na oghadia ke boi pukuni horu i thepa.
41004007	Kekeha katura kena sikili horu kori vido ke sethe na atho kaekathe. Kori vido na komi katura kena kotu hadi me hutu, na atho kaekathe irangeni ke virighira mena boi sagharo.
41004008	Keana kekeha katura kena sikili horu kori thepa ke toke mena havi mena sagharo toke. Kekeha, e tolu hangavulu na sagharodia, kekeha e tolu tutughu, mi kekeha ghua sina hathangatu."
41004009	Govu, gi a Jisas ke velera, "Gi ahai ke magnahaghinia keda thaothadoghagna iaani, imanea keda vaovarongo toetoke."
41004010	Kori vido a Jisas ke mono ghehegna, kekeha tinoni kena mai duadia mara salaghe rua na vaovarongo, mena mai huatia na ghaghana ikoragna na komi titiono velepuhi iraani.
41004011	A Jisas ke velera, "I hau a God ke boi lubatia ahai eigna keda adoa na puhi keda eia kori vunaghi pungusiragna nigna na komi tinoni. Keana ikageeni imanea ke lubatighamu gi kotida adoa. Keana tadia arahai kena boi leghuu inau, inau kuda velepuhira kori titiono velepuhi vamua.
41004012	Inau ku boi velera na ghaghana ikoragna na komi titiono velepuhi eigna, 'Imarea kena reghia na hava ku eia, kari imarea kena boi adoa na ghaghanagna. Imarea kena vaovarongo kori haghoregu, kari imarea kena boi thaothadoghagna. Gi kedana thaothadoghagna, imarea kedana tughua na havidia ke koakoa, ma a God keda talutavogha na komi paluhadia.' "
41004013	A Jisas ke velera, "Gi kotida boi thaothadoghagna na ghaghana ikoragna na titiono velepuhi iaani, ehava gi kotida thaothadoghagna kekeha titiono velepuhi mua na?
41004014	Na mane ke sonira kilili na komi katura vaghagna na mane ke tuturi aua na haghoregna a God.
41004015	Kekeha tinoni kena vaghadia na komi katura kena sikili horu kori hangana ma na komi manu kena ghanira. Leghugna kena rongovia na haghoregna a God, a Satan ke mai me hatia aua itadia na haghore ke mono kori havidia.
41004016	Kekeha tinoni kena vaghadia na komi katura kena sikili horu popogna na thepa ke mono na ghahira i saragna. Imarea kena rongovia na haghoregna a God mena saisami hatia mena totogo.
41004017	Kari ena kalitia sina ghathi vido iso vamua, eigna na haghore ke boi mono kori havidia vaghagna na komi katura kena boi pukuni horu i thepa na oghadia. Kori vido ke padara na vahotha ba na papara eigna kena leghua na haghoregna a God, imarea kena saisami havaghinia nidia na vaututuni.
41004018	Kekeha tinoni kena vaghadia na komi katura kena sikili horu tagna ke mono na atho kaekathe. Imarea kena rongovia na haghoregna a God,
41004019	keana imarea kena toatogha puala na komi fata kori havidia leuleghu dani. Mena magnahaghinia puala kedana pada rongo ma na fata ke sethe. Na vunegna iangeni, imarea kena boi leghua na haghoregna a God. Teo sa fata ke toke ke au mai kori havidia.
41004020	Kari kekeha tinoni kena vaghadia na komi katura kena sikili horu kori thepa ke toke. Imarea kena rongovia na haghoregna a God mena pukuni vaututunia. Na komi tinoni irangeni, sethe na fata ke toke ke au mai kori havidia, vaghagna na komi katura kena havi toke me sethe na sagharodia. Kekeha e tolu hangavulu na sagharodia, kekeha e tolu tutughu, mi kekeha ghua sina hathangatu."
41004021	A Jisas ke huatira na mavitu, "Tangomana mua ahai keda totha na lui me boa saragna na nahu ba saragna na matha saesape?
41004022	Bosi tangomana! Imanea keda savera hadia tagna na bali sasaveragna. Na hava ke mono kori vido ke puni, kenughua e tate au kori raraha. Vaghagna mua iangeni, na komi fata kena boi thaothadoghagna na komi tinoni kori nigua na velepuhi ikageeni, imarea kedana thaothadoghagna.
41004023	Ahai ke magnahaghinia na adoagna iaani, imanea keda vaovarongo toetoke.
41004024	"Oti ghaghana toetokera na komi fata ku veleghamu. Eigna a God keda heghamu na thaothadogha leghuagna vamua na puhimiu kori leghuagna nigua na velepuhi.
41004025	Ahai ke ghathi thaothadoghagna me leghua nigua na velepuhi, a God keda vasethea nigna na thaothadogha, kari ahai ke bosi magnahaghinia na leghuagna nigua na velepuhi, a God keda hati aua itagna na ghathi nigna thaothadogha."
41004026	Gi a Jisas ke velera, "Na hughuta nigna a God ke vaghagna na tinoni ke joua na komi katura kori nigna na gnatha.
41004027	Leuleghu maghavu imanea ke nere kori bongi, me rarai kori dani, ma na komi katura kena turughu kotu mena havi. Imanea ke boi adoa ehava gi ena kotu na komi katura irangeni.
41004028	Na thepa vamua ke vatokera me vasagharora. Na fata ke nagho mai na havidia, leghugna iaani na rugudia, ma na vagovugna na sagharodia.
41004029	Kori vido ke ghano na sagharodia, imanea ke hatia nigna na ghau me utuhira eigna ke jufungia ghohi na maghavu bali haugera."
41004030	A Jisas ke ghoi huatira, "Na hughuta nigna a God, vaghagna ivei kori ghaghanamiu na? Inau kuda ghoi veleghamu sina titiono velepuhi eigna kotida pukuni thaothadoghagna.
41004031	Hii, vaghagna vamua na ghai mastad na tinoni ke joua kori nigna na gnatha. Na ghai iaani, na katuragna e iso teoteoa vano tadia na komi katura gougovu.
41004032	Keana kori vido ke kotu hadi, na ghai mastad ke hutu vano tadia na komi fata gougovu ke joua kori nigna na gnatha. Na komi ototogna e hutu puala, me nabadia na komi manu kedana mai mena ei gnekudia."
41004033	A Jisas ke velepuhira na mavitu tagna na komi titiono velepuhi ke sethe. Imanea ke velepuhira na komi fata leghuagna nidia na thaothadogha.
41004034	Imanea ke velepuhira kori titiono velepuhi vamua. Keana kori vido a Jisas ma na nigna na komi vaovarongo kena mono ghehedia, a Jisas ke unuhia na ghaghana ikoradia na komi titiono velepuhi.
41004035	Kori lavigna na dani iangeni, a Jisas ke velera nigna na komi vaovarongo, "Atu, mati hathavu sethevugna na kolo."
41004036	Mara nigna na komi vaovarongo kena taveti sanira na mavitu mena vano hahaghe kori boti ke kidi nohe ghohi a Jisas ikoragna mena vano duagna. Kekeha boti mua kena vano duadia.
41004037	Kori vido imarea kena vano hotaghigna na kolo, na ghuri hutu ke padara me maghavu puala. Ma na geo ke turughu haghe kori boti mena haga luvu.
41004038	Kari a Jisas ke nere leghugna na boti me vaegoa na ulugna kori ulunga. Nigna na komi vaovarongo kena vano raraia. Imarea kena ania, "Nighe, velepuhi! Ehava gi o nere kori vido kati haga luvu mati bilomo?"
41004039	Gi a Jisas ke sokara hadi me haghore heta vanira na ghuri ma na geo, "Soto! Sola!" Ma na ghuri ke soto ma na kolo ke sola.
41004040	Ma a Jisas ke huatira nigna na komi vaovarongo, "Tolumara! Eigna na hava kotinia mataghu? Oti boi vaututuniu mua?"
41004041	Imarea kena mataghu puala mena velea varihotaghidia, "Na tinoni hava hina iaani? Na ghuri ma na geo huju kena leghua na haghoregna eni!"
41005001	A Jisas duagna nigna na komi vaovarongo kena vano jufu sethevugna na kolo i Galili ghaghireigna na meleha i Gerasa.
41005002	Kori vido a Jisas ke thonga vano i longa, sina mane ke haghevia na tidatho ke mai itagna. Na mane iaani ke au mai
41005003	kori vido ke mono hahali, tadia na komi luma ke mono na komi beku koradia. Imanea ke heta puala me teo ahai keda taria.
41005004	Sethe na maghavu imarea kena pilia na tariagna na naegna ma na limagna kori sen kari imanea ke tautua vamua. Teo ahai keda pukuni heta keda vasotoa.
41005005	Dani ma na bongi imanea ke hilivia na komi luma ma na suasupa me ghu heta me tutupia ghehegna kori ghahira.
41005006	Imanea ke hau mua me reghia a Jisas me raghe vano tagna me torongaghi tuturu horu itagna.
41005007	A Jisas ke velea, "Tidatho, o au sania!" Ma na tidatho ke ghu heta, "Jisas, Dathegna God, pukuni mana! Na hava koda eiugna? Kori ahagna a God, inau ku kaegho, saghoi vaparau!"
41005009	Ma a Jisas ke huatia, "Ahai na ahamu?" Ma na tidatho ke haghore tughua, "Na ahagu, 'Gnaghu,' eigna ighami sethe kiti mono koragna na mane iaani!"
41005010	Gi na komi tidatho kena kaea mena kaea Jisas eigna keda boi vetulara au kori meleha iangeni.
41005011	Kori vido ngengeni e rua na togha botho kena huehume ghaghireigna na suasupa hilighadia.
41005012	Na komi tidatho kena kae huhurua a Jisas, "O vetulaghami tadia na komi botho eigna kitida mono nimami koradia."
41005013	Gi a Jisas ke lubatira mena taveti au gi ena vano haghe tadia na komi botho. Ma na komi botho kena raghe horu leghua na suasupa mena raghe sapa kori kolo mena bilomo gougovu.
41005014	Mara kena reireghi botho kena reghia iangeni mena raghe vano bali titionoa na rorongo iaani tadia na komi tinoni kori melehadia, ma arahai kena mono gharania na melehadia. Me sethe na tinoni kena mai bali reghia nidia na hava ke eia a Jisas.
41005015	Kori vido imarea kena mai tagna a Jisas, imarea kena reghia na mane ke haghevia na komi tidatho i hau. Imanea ke nohe bughoro me pipisi ma na ghaghanagna ke jino. Ma na komi tinoni kena mataghunia a Jisas.
41005016	Kekeha tinoni kena mono ngengeni kena reghia na hava ke eia a Jisas. Imarea kena titiono vanira na komi tinoni kena eu mai na hava ke padara na komi botho ma na mane ke haghevia na komi tidatho.
41005017	Ma na mavitu kena kaea a Jisas eigna keda taveti sania na melehadia, mi imanea ke hiira me taveti au.
41005018	A Jisas ke ghoi tabiru vano kori boti ma na mane ke haghevia na komi tidatho ke mai me kaea bali leghua.
41005019	A Jisas ke boi lubatia me ania, "O tabiru vano kori melehamu tadia ara kulamu mo tuturia vanira na fata ke toke a God ke eia vanigho eigna ke rarovigho."
41005020	Mi imanea ke taveti au me vano tadia na komi meleha kori nohi i Dekapolis me titionoa na hava ke ei vania a Jisas. Ma na mavitu kena vere nidia puala.
41005021	A Jisas duagna nigna na komi vaovarongo kena ghoi tabiru vano sethevugna na kolo i Galili. Kori vido a Jisas ke saki horu, na mavitu kena mai haidu kililivia.
41005022	Sina mane ke baubatu kori vathe haidu nidia mara Jiu ke mono kori meleha iangeni, na ahagna a Jairus. Imanea ke mai me torongaghi tuturu horu tagna a Jisas.
41005023	Imanea ke dikahehegna puala me kaea, "Vunaghi, a dathegu vaivine ke haga thehe ghohi. Tangomana koda mai taboa eigna keda ghoi toke tabiru?"
41005024	Ma a Jisas ke vano duagna a Jairus. Ma na mavitu ke sethe kena leghura. Imarea kena veihuhujughi eigna kena magnahaghinia na mai tagna a Jisas.
41005025	Koragna na mavitu iangeni sina vaivine puhi ke pada na vahaghi ghaughabua kekeha vidoi maghavu koragna salaghe rua na vinogha.
41005026	Iia ke papara puala ma na komi dokta kena pipilia na vatokeagna, keana e boi talu toke me huhuru vamua. Ma na nigna na rongo ke govu eigna ke volira na komi dokta.
41005027	Iia ke rongovia na rorongogna a Jisas me mai leghugna me tugelia nigna na poko.
41005028	Iia ke ghaghana, "Gi kuda tugelia vamua nigna na poko, kenughua inau kuda ghoi toke tabiru."
41005029	Mi kori vido vamua iangeni, na ghaughabua ke soto me vajangia iia ke ghoi toke tabiru.
41005030	Ma a Jisas ke adoa na mana ke au itagna me rei tabiru me huatira na mavitu, "Ahai itamiu ke tugelia nigua na poko?"
41005031	Nigna na komi vaovarongo kena veleagna, "Nighe! Ehava gi o huatira eigna ahai ke tugelia nimua na poko? Boi tangomana koda adoa ahai ke tugeligho eigna na mavitu kena haiduvigho."
41005032	Keana a Jisas ke talu hiroa mua ahai ke tugelia nigna na poko.
41005033	Na vaivine puhi iangeni ke adoa na hava ke pada me aiariri eigna ke mataghugna puala. Iia ke vano me torongaghi tuturu horu tagna a Jisas, gi e titiono vania na hava ke eia.
41005034	A Jisas ke veleagna, "Vaivine, ighoe ko toke tabiru eigna ko vaututuni. O taveti kori soleana. Teo keda ghoi padagho ghohi na vahaghi iaani."
41005035	Kori vido a Jisas ke talu titiono mua, kekeha tinoni kena turughu mai kori vathegna a Jairus kena jufu mai itadia. Imarea kena veleagna a Jairus, "A dathemu vaivine e thehe ghohi. Saghoi kaea mua na mane velepuhi keda mai."
41005036	Jisas ke rongovia na gari vaivine ke thehe ghohi, keana imanea ke veleagna a Jairus, "Saghoi mataghu. O vaututuni vamua."
41005037	A Jisas ke boi lubatira na mavitu kedana leghua mua, kari e hatira vamua a Pita ma a Jemes ma a Jon, a tahigna a Jemes.
41005038	Imarea kena vano jufu kori vathegna a Jairus ma a Jisas ke rongovia na komi tinoni kena tangi heta eigna kena dikahehedia.
41005039	A Jisas ke vano haghe kora me velera, "Vunegna na hava kotinia tangi? Na gari iaani e boi thehe kari e nere nigna vamua."
41005040	Ma na komi tinoni kena kihaghinia. Gi a Jisas ke velera, "Oti vano au i kosi." Gi e hatia duagna a tamagna ma a idogna na gari duadia e tolu nigna na mane vaovarongo mena vano haghe kori chogho ke mono na gari.
41005041	Gi e tangolia na limagna na gari me veleagna kori haghore Arameik, "Talita Kum!" (na ghaghana ikoragna, "Gari vaivine, o sokara hadi!").
41005042	Iia ke sokara hadi kori vido iangeni me taveti kilili. A idogna ma a tamagna koro reghia moro vere rodia puala. Ma a Jisas ke haghore heta vanira roira, "Oro saghoi titionoa tadia sa tinoni na hava koro reghia ghohi." Govu, gi e velera mua, "Oro hea ghagna." Na gari vaivine iangeni e salaghe rua ghohi na vinoghagna.
41006001	A Jisas duagna nigna na komi vaovarongo kena au sania na meleha iangeni mena tabiru vano i Nasaret, na meleha ke hutu hadi a Jisas itagna.
41006002	Kori Sabat imanea ke vano haghe kori vathe haidu me velepuhi. Sethe na tinoni kena mai mena vaovarongo itagna, mena vere nidia puala. Keana imarea kena velehouhorua vaghagna iaani, "Ehava gi e adoa na komi fata iraani na mane iaani? Ehava gi e thaothadogha puala? Ivei ke hatia na mana bali eia na komi reghithehe iraani?
41006003	Ighita kati adoa na mane iaani, na mane agutu vathe vamua. Imanea a dathegna Meri kari ara tahigna; a Jemes, a Josep, a Jiudas ma a Saimon. Ara vaivinegna huju mono mua eeni." Ma na komi tinonidia i Nasaret kena boi magnahaghinia na vaututuniagna.
41006004	Ma a Jisas ke velera, "Ahai ke profet, na mavitu tadia na komi meleha ena ghaghana bohea. Kari na mavitu kori melehagna, ma ara vikegna, ma na nigna na tamadathe ena boi ghaghana bohea."
41006005	A Jisas ke boi tangomana na eiagna na reghithehe ke sethe kori meleha iangeni eigna imarea kena boi vaututunia. Keana imanea ke tabora e rua tolu tinoni vamua kena vahaghi mena toke tabiru.
41006006	Imanea ke vere nigna puala eigna na mavitu kori melehagna kena boi vaututunia. Leghugna iaani, a Jisas ke ghoi taetaveti vano tadia na komi meleha me velepuhira na mavitu.
41006007	Sina maghavu imanea ke kilora mai mara salaghe rua nigna na vaovarongo me velera keda vetulara au rua na mane tagna sina meleha. Imanea ke hera na mana eigna kedana gigi aura na komi tidatho.
41006008	Gi e haghore heta vanira, "Kori vido koti taveti au kori nimiu na taetaveti, saghoi hatia sa fata kari na supa vamua. Saghoi hatia na vanga, ba na ngoi, ba na rongo.
41006009	Oti vahaghea nimiu na sadol kari saghoi ohoa sa varuai pohe.
41006010	Kori vido kotida jufu vano tagna sina meleha, oti mono kori vathe kena kalitighamu vamua moti ghieghilei taveti au kori meleha iangeni.
41006011	Keana gi kotida jufu tagna sina meleha mena boi kalitighamu mena boi magnahaghinia na rongoviagna nimiu na velepuhi, oti taveti sania na meleha iangeni. Kari oti rasua na thepa ke thangu kori naemiu. Iaani na vaughithatha kotida eia eigna kedana adoa a God keda vaparara."
41006012	Gi nigna na komi vaovarongo kena taveti au mena tuturi aua vanira na mavitu na haghoregna a God mena velera, "Oti tughua na havimiu ke koakoa."
41006013	Imarea kena gigi aura na komi tidatho tadia na komi tinoni mena havularagna na oela tadia arahai kena vahaghi mena toke tabiru.
41006014	King Herod Antipas ke rongovia eigna a Jisas eigna na rorongogna na komi fata ke eia ke rongoragha ivei mi vei. Kekeha tinoni kena velea, "Imanea a Jon Siuvitabu ke ghoi havi tabiru. Iangeni na vunegna gi e mono nigna na mana bali eia na komi reghithehe."
41006015	Kekeha tinoni kena velea, "Imanea a profet Elaija ba sina profetgna i hau."
41006016	Kori vido a Herod ke rongovia eigna a Jisas, imanea ke velea, "A Jon Siuvitabu ku vihukia ghohi na luagna ke ghoi havi tabiru!"
41006017	I hau a Herod ke vetulara mara nigna na soldia mena thotia mena taria a Jon Siuvitabu kori sen mena boa haghea kori vathe tatari. Imanea ke eia iaani bali vatotogoa a Herodias, a taugna. I hau a Herodias ke taulaghi tagna a Filip, a toghagna a Herod. Gi a Herod ke hatia me taulaghi tagna.
41006018	Jon ke veleagna hahalia a Herod, "E boi jino kori vetula nigna a God ko hatia a taugna a toghamu."
41006019	Na vunegna iaani, a Herodias ke dikatagna puala tagna a Jon me magnahaghinia keda vathehea. Keana iia ke boi tangomana nigna eigna a Herod ke boi magnahaghinia na vatheheagna.
41006020	A Herod ke mataghunia na vatheheagna a Jon eigna ke adoa a Jon na mane tabu ma na mane jino. Kekeha maghavu a Herod ke titiono duagna a Jon. Kori vido ke rongovia nigna na velepuhi, a Herod ke hahi hehegna puala, keana imanea ke magnahaghinia puala na rongoviagna nigna na titiono a Jon.
41006021	Tagna sina dani, a Herod ke eia na vangahaidu hutu bali togha tabiruagna na dani havigna. Imanea ke hulaghinira arahai kena nagho kori nigna na gaumane, arahai kena nagho kori ami, ma na komi mane puhi kori provins i Galili. Kori dani iangeni a Herodias ke hiropada na puhi keda vathehea a Jon.
41006022	Kori vido kena nohe mena vanga, dathegna vaivine a Herodias ke haghe vano me ragi vanira. A Herod ma na komi mane ngengeni kena magnahaghinia puala na reghiagna mena totogo puala. Gi a Herod ke jijighi vania na vaivine mathangani vaghagna iaani, "Na hava ko magnahaghinia inau kuda hegho.
41006023	Toke koda magnahaghinia na thevugna na vido ku vunaghi pungusia, inau ku taluhaghore kuda hegho."
41006024	Na vaivine mathangani iangeni ke au vano tagna a idogna me huatia, "Na hava kuda kaea." A idogna ke veleagna, "O kaea na ulugna a Jon Siuvitabu."
41006025	Ma a dathegna vaivine a Herodias ke sokara hadi me tabiru vano saisami tagna a Herod me veleagna, "Inau ku magnahaghinia koda heu mai na ulugna a Jon Siuvitabu kori tapera. Mo eia ikageeni vamua!"
41006026	A Herod ke rongovia me dikahehegna puala, kari e maomamogna keda vateoa eigna ke jijighi vania ghohi, ma ara kulagna kena rongovia.
41006027	Na vunegna iaani, imanea ke vetula vanoa kori vathe tatari sina soldia mi imanea ke vihukia na luagna a Jon Siuvitabu.
41006028	Na soldia ke boa na ulugna kori tapera me hea na vaivine mathangani. Gi iia ke hati vanoa me hea a idogna.
41006029	Na rorongo ke jufungira nigna na komi vaovarongo a Jon mena mai hatia na tonogna mena boa kori luma.
41006030	Kori vido mara na vetula kena tabiru mai kori nidia na taetaveti, imarea kena titiono vania a Jisas na komi fata kena eia ma na komi velepuhi kena velepuhira na komi tinoni.
41006031	Gi na mavitu ke sethe kena mai tadia mena varugusira puala, mi imarea kena boi tangomana na vanga ghadia. Na vunegna iangeni, a Jisas ke velera, "Ati atu tagna sa vido ke korogha eigna katida mamathoda."
41006032	Mena hahaghe kori boti mena vano tagna na vido ke korogha.
41006033	Kari sethe na tinoni kena reghira na audia vano, mena ghithathara. Imarea kena taveti sania na komi melehadia mena raghe me kidi jufu kori vido kedana vano a Jisas ma na nigna na komi vaovarongo.
41006034	Kori vido a Jisas ke thonga vano i longa me reghia na mavitu ke sethe, imanea ke rarovira eigna imarea kena vaghadia na komi sip ke teo ahai keda reireghira. Gi e velepuhira tagna na komi fata ke sethe.
41006035	Kori vido ke haga hu ghohi na aho, nigna na komi vaovarongo a Jisas kena mai itagna mena veleagna, "E lavi ghohi me teo sa vanga kori meleha iaani.
41006036	O vetulara au na mavitu eigna kedana vano tadia na komi meleha ke gharanighita mena voli ghadia vanga ghehedia."
41006037	Kari a Jisas ke velera, "Oti hera ghadia." Imarea kena haghore tughua, "Ighoe ko magnahaghinighami kitida vano miti sonia na rongo ke sethe bali voli vanga eigna kitida hera ghadia na mavitu? E vahotha puala!"
41006038	Gi a Jisas ke velera, "Oti vano hiro aua e ngiha na bred ke mono tadia na mavitu." Imarea kena vano hiro aua mena mai veleagna, "E lima na bred me rua na fei."
41006039	Jisas ke velera nigna na komi vaovarongo eigna kedana vano tutura na mavitu mena nohe kori buburu.
41006040	Ma na mavitu kena nohe leghua na boo. Koragna kekeha boo, e lima hangavulu tinoni, kekeha, sina hathangatu.
41006041	Govu, gi a Jisas ke tangolia e lima na bred ma na fei me tada hadi me veletokea a God. Gi e vidoa na bred ma na fei me hera nigna na komi vaovarongo eigna kedana kemulia itadia na mavitu.
41006042	Na mavitu kena vanga mena mahu.
41006043	Gi mara na vaovarongo kena hathatanora na komi viovidoi bred ma fei ke tomagha mena hoghoni vavonura salaghe rua na arao.
41006044	Na haidudia, mara na mane koragna na mavitu, e lima na togha.
41006045	Govu, gi a Jisas ke velera nigna na komi vaovarongo eigna kedana hahaghe kori boti mena kidi hathavu sethevugna na kolo kori meleha Betsaida. A Jisas ke mono horu duadia na mavitu eigna keda vetulara tabiru kori melehadia.
41006046	Leghugna ke vetulara vano kori melehadia, a Jisas ke vano hadi tagna sina suasupa me tarai.
41006047	Kori vido ke bongi ghohi, a Jisas ke talu mono mua kori suasupa ma na nigna na komi vaovarongo kena jufu ghohi hotaghigna na kolo.
41006048	A Jisas ke reghira nigna na komi vaovarongo kena babao ghohi na valuha eigna na ghuri ke heta ke mai naghodia. Kori vuevughei puni a Jisas ke vano itadia. Imanea ke taetaveti popogna na bea me haga thovohaliungira.
41006049	Kori vido imarea kena reghia, imarea kena toatogha kena reghia na tidatho mena ghu heta.
41006050	Imarea gougovu kena reghia mena mataghu nidia puala. Kari a Jisas ke velera, "Teo! Saghoi mataghu! Inau vamua iaani."
41006051	Mi imanea ke saki haghe kori boti ma na ghuri ke soto. Mara na vaovarongo kena vere nidia puala
41006052	eigna kena boi pukuni thaothadoghagna mua a Jisas ke mono nigna na mana bali eia na komi reghithehe, vaghagna kori vido ke hera ghadia e lima na toghai mane kori lima na bred. Imarea kena poru puala na thaothadoghagna na hava kena reghia.
41006053	A Jisas duagna nigna na komi vaovarongo kena hathavu sethevugna na kolo kori meleha i Genesaret mena pinitia na boti.
41006054	Imarea kena saki au kori boti ma na mavitu kena ghithatha a Jisas.
41006055	Gi ena raghe vano tadia na komi meleha mena velera a Jisas ke mai. Imarea kena hulungira mai kori mathadia arahai kena vahaghi.
41006056	Tadia na komi meleha ke vano a Jisas, imarea kena hatira mai na komi tinoni kena vahaghi mena bora tadia na komi vido bali makete. Mena kaea a Jisas eigna keda lubatira na tugeliagna vamua nigna na pohe. Ma na komi tinoni gougovu kena tugelia kena toke tabiru.
41007001	Sina dani, kekeha mara Farise duadia kekeha mara na velepuhigna na vetula kena kalasu mai i Jerusalem, imarea kena hathatano mai tagna a Jisas.
41007002	Gi ena reghira kekeha nigna na komi vaovarongo a Jisas kena vanga kari ena boi kidi sikame kori puhi ke jino tadia mara na Farise.
41007003	Mara Jiu, haluhadi mara na Farise, kena talu leghua mua na komi vetula nidia ara hutudia vaghagna na puhi bali sikame gi ena vanga.
41007004	Imarea boi tangomana kedana ghania na vanga kena volia kori makete mena ghieghilei sikame na limadia. Me sethe mua nidia na vetula kena leghua, vaghagna na puhi bali lumiagna na kap ma na kuro ma na tapera.
41007005	Mara na Farise duadia mara na velepuhigna na vetula kena huatia a Jisas, "Ehava gi nimua na komi vaovarongo kena boi leghua na komi vetula kena agutua ara hutuda mena talu horua vanighita? Imarea kena boi leghua na puhi bali sikame gi ena vanga."
41007006	Ma a Jisas ke haghore tughura vaghagna iaani, "Oti piapilau puala eigna na puhi bali leghua a God! Na hava a God ke veleagna a profet Aesaea i hau eimiu ghamu e tutuni. A God ke velea, 'Na komi tinoni iraani kena maimanihihiu kori haghoredia vamua, kari kori havidia ena hauniu inau.
41007007	Imarea kena hai maimanihihiu vamua eigna kena tughua nigua na komi vetula mena leghua vamua nidia na komi vetula kena eia ghehedia.'
41007008	Ighamu koti boi leghua ghohi na komi vetula nigna a God, kari na komi vetula nidia na komi tinoni vamua."
41007009	A Jisas ke ghoi velera mua, "Ighamu koti boi ghaghana bohea nigna na vetula a God, eigna ighamu koti leghua vamua nimiu na komi vetula ghehemiu.
41007010	Oti adoa ghohi a Moses ke velea iaani, 'Ghaghana bohea a tamamu ma a idomu,' ma 'Ahai keda velehouhorua a tamagna ba a idogna, na tinoni iangeni kedana vathehea.'
41007011	Kari ighamu koti velea e toke vamua ahai keda veleagna a idogna ma a tamagna, 'Tangomana kuda hatheghamu tagna na komi fata iraani ku tonogna, kari boi tangomana nigua ikageeni. Eigna inau ku taluhaghorea ghohi kuda hea a God na komi fata iraani ku tonogna.'
41007012	Kori ghaghanamiu e jino vamua kotida boi hathera ara idomiu mara tamamiu.
41007013	Kori vido koti velepuhira na mavitu vaghagna iangeni, ighamu koti huhughua na vetula nigna a God. Me sethe mua na fata ke vaghagna iangeni koti ei hahalia."
41007014	Jisas ke kilo haidura na mavitu me velera, "Oti vaovarongo toetoke eigna kotida thaothadoghagna na hava kuda veleghamu.
41007015	Na vanga kena ghania na komi tinoni e boi tangomana keda vagarura kori matagna a God. Kari na komi fata dika kena eia na komi tinoni ke vagarura kori matagna a God."
41007017	Jisas duagna nigna na komi vaovarongo kena taveti sania na mavitu mena vano haghe korai vathe. Mara na vaovarongo kena huatia a Jisas eigna keda titiono vanira na ghaghana ikoragna na titiono velepuhi iaani.
41007018	Jisas ke velera, "Tolumara! Oti boi adoa mua? Na vanga kena ghania na komi tinoni e boi tangomana keda vagarura kori matagna a God,
41007019	eigna e boi vano haghe kori ghaghanadia, kari e haghe kori livodia, horu kori kutudia, me au kori tonodia." Jisas ke velea iangeni itadia eigna kedana adoa na komi vanga gougovu e toke vamua na bali vanga.
41007020	Imanea ke ghoi velera, "Na hava ke au mai kori ghaghanadia na komi tinoni ke vagarura kori matagna a God.
41007021	Eigna na komi fata ke dika vaghagna iraani kena au mai kori ghaghanadia na komi tinoni: na komi ghaghana ke dika, na nere duagna ahai ke boi a taugna, na biabilau, na vathehe tinoni,
41007022	na gumao, na eiagna na komi fata ke dika tagna ahai, na piapilau, na tahotha, na velehouhoruagna na tinoni, na mono tautalunagho ma na puhi memee.
41007023	Irangeni na komi fata ke dika ke au mai kori ghaghanadia na komi tinoni ke vagarura kori matagna a God."
41007024	A Jisas ma na nigna na komi vaovarongo kena taveti au kori meleha iangeni mena vano tadia na komi meleha ke gharania na meleha i Taia. Imarea kena vano tagna sina meleha mena vano haghe tagna sina vathe eigna kena boi magnahaghinia na komi tinoni kedana adora ivei kena mono. Keana na mavitu kena adora vamua kena mono ingengeni.
41007025	Sina vaivine puhi ke rongovia a Jisas ke mono ngengeni. Na vaivine iaani boi na Jiu. Iia ke havi mai i Fonisia, sina vidogna na provins i Siria. Iia ke mai tagna a Jisas eigna na tidatho ke haghevia a dathegna vaivine. Iia ke torongaghi tuturu horu itagna a Jisas me kaea eigna keda gigi aua na tidatho tagna a dathegna.
41007027	A Jisas ke veleagna, "Inau ku mai bali kidi hathera nigua na mavitu, mara Jiu. Boi toke katida hatia ghadia na vanga na komi gari mati soni vanoa tadia na komi aku."
41007028	Na vaivine ke veleagna, "Vunaghi, tutuni puala. Keana na komi aku kena mono saragna na tevo kena ghania na komi pupurumai vanga kena sikili horu kori limadia na komi gari."
41007029	Ma a Jisas ke veleagna, "Toke puala! Na vunegna ighoe ko haghore tughu thaothadogha, na tidatho ke au sania ghohi a dathemu. Vano mo tabiru kori vathemu."
41007030	Na vaivine ke tabiru kori vathegna me reghia a dathegna ke toke tabiru me nere kori mathagna eigna na tidatho ke taveti au ghohi itagna.
41007031	A Jisas ma na nigna na komi vaovarongo kena taveti sania na meleha i Taia mena vano kori meleha i Saidon. Gi ena taveti vano kori nohi i Dekapolis mena vano kori kolo i Galili.
41007032	Kekeha tinoni kena hati maia tagna a Jisas sina mane ke pui me boi haghore toke. Imarea kena kaea a Jisas eigna keda tangolia meke toke tabiru.
41007033	A Jisas ke hati aua na mane iangeni tadia na mavitu moro mono ghehedia. A Jisas ke kidi jongia na kaukaugna kori kuligna. Gi e angusu kori kaukaugna me tugelia na thapigna na mane iangeni.
41007034	Govu, gi e tada hadi i popo me soni aheahe me velea, "Efata!" Na ghaghanagna na haghore iaani, "Hangavi!"
41007035	Kori vido iangeni, na kuligna ke hangavi me tangomana na rorongo me haghore toetoke.
41007036	A Jisas ke velera na mavitu eigna kedana saghoi titionoa na fata ke ei vania na mane iangeni. Toke a Jisas ke velera iangeni, imarea kena titionoa nidia vamua na fata iaani.
41007037	Mara gougovu kena vere nidia puala mena velea, "Tolumara! Na komi fata gougovu ke eia na mane iaani e toke puala. Imanea ke vatoke tabirura arahai kena pui mena boi haohaghore toetoke!"
41008001	Leghugna kekeha dani, sethe na tinoni kena ghoi mai tagna a Jisas. Imarea kena mono duagna tolu na dani ghohi me teo ghohi sa vanga itadia. A Jisas ke kilora mai nigna na komi vaovarongo me velera, "Inau ku rarovira nigua puala na mavitu iraani eigna ke teo ghohi sa ghadia vanga.
41008003	Boi tangomana kuda vetulara tabiru kori melehadia kori vido kena rofo. Kenughua ena lae mena sikili kori hangana eigna kekeha itadia kena mai tagna ke hau."
41008004	Nigna na komi vaovarongo kena huatia, "Ivei hina katida pada sa vanga kori meleha ke gou eni keda nabadia na mavitu ke sethe iraani?"
41008005	Gi a Jisas ke huatira, "E ngiha na bred ke mono itamiu?" Imarea kena haghore tughua, "E vitu vamua."
41008006	A Jisas ke velera na mavitu eigna kedana nohe kori thepa. Gi e hatia na bred me veletokea a God. Govu, gi e vidoa me hera nigna na komi vaovarongo eigna kedana kemulira tadia na mavitu.
41008007	Kekeha fei iso mua ke mono itadia ma a Jisas ke hatia me veletokea a God. Gi e hera mara na vaovarongo eigna kedana kemulira mua tadia na mavitu.
41008008	Imarea kena vanga mena mahu. Gi ena hathatanora na komi viovidoi vanga ke tomagha mena hoghoni vavonura e vitu na arao. Govu, gi a Jisas ke vetulara tabiru kori melehadia. Na mavitu iangeni, haga vati na togha na haidudia.
41008010	Gi a Jisas duagna nigna na komi vaovarongo kena hahaghe kori boti mena hathavu vano kori nohi i Dalmanuta.
41008011	Kori vido kekeha mara Farise kena rongovia a Jisas ke mai, imarea kena vano itagna. Gi ena rihu haohaghore duagna eigna kena magnahaghinia na pipiliagna. Imarea kena kaea na reghithehe eigna kedana adoa a God ke vetula maia ba teo.
41008012	Jisas ke soni aheahe me velera, "Ehava gi oti magnahaghinia kuda tatelia vanighamu na reghithehe? Inau ku veleghamu, teo kuda eia sa reghithehe vanighamu!"
41008013	Govu, gi ena hahaghe kori boti mena turughu hathavu sethevugna na kolo i Galili.
41008014	Kori vido imarea kena talu hathavu vano mua, mara na vaovarongo kena adoa kena havaghinia na ohoagna ghadia na vanga. Sina bred vamua kena hatia duadia.
41008015	A Jisas ke velera, "Oti reireghi toke ghamu kori isi nidia mara na Farise ma a Herod."
41008016	Mara na vaovarongo kena haohaghore ghehedia mena velea, "Imanea ke velea iaani eigna ke teo sa bred itada."
41008017	A Jisas ke adoa na hava kena titionoa me huatiragna, "Ehava gi oti haohaghore eigna na havaghiniagna na bred? Oti talu boi thaothadoghagna mua eigu inau? Ighamu koti poru puala na vaututuniugna!
41008018	Ighamu e mono na matamiu, kari ehava gi oti boi reghia moti boi adoa? Ighamu e mono mua na kulimiu, kari ehava gi oti boi rorongo? Ehava? Oti madoa nimiu ghohi
41008019	inau ku vidoa e lima na bred vanira e lima na toghai mane? E ngiha na arao koti hoghoni vavonua tagna na komi viovidoi vanga ke tomagha na?" Imarea kena veleagna, "E salaghe rua."
41008020	Gi e ghoi huatira mua, "Kori vido inau ku vidoa e vitu na bred vanira e vati na toghai tinoni, e ngiha na arao koti hoghoni vavonua kori viovidoi vanga ke tomagha na?" Imarea kena veleagna, "E vitu."
41008021	Gi a Jisas ke velera, "Ehava gi oti boi talu thaothadoghagna mua eigu inau?"
41008022	Kori vido imarea kena jufu i Betsaida, kekeha tinoni kena hati maia sina mane ke doa. Mena kaea a Jisas eigna keda tangolia meke toke tabiru.
41008023	Jisas ke tangolia na limagna me batua au kori meleha iangeni. Gi e angusua na matagna me taboa me huatia, "Ehava? O reghia mua sa fata?"
41008024	Imanea ke rei kilili me velea, "Inau ku reghira na komi tinoni, kari na dodorodia vaghagna na komi ghai kena taetaveti kilili."
41008025	A Jisas ke ghoi taboa mua na matagna. Govu gi na mane iangeni ke rarabuabuta. Kori vido iangeni imanea ke turughu dodoro toetoke me ghithathara na komi fata gougovu.
41008026	Ma a Jisas ke haghore heta vania, "O tabiru vano kori vathemu mo saghoi tabiru kori meleha ikageeni."
41008027	A Jisas ma na nigna na komi vaovarongo kena taveti au i Galili mena vano tagna kekeha meleha hilighagna na meleha hutu i Sisaria Filipai. Kori taetavetidia vano kori hangana, a Jisas ke huatira, "Kori ghaghanadia na komi tinoni, ahai inau ena niu?"
41008028	Imarea kena veleagna, "Kekeha tinoni kena velea ighoe a Jon Siuvitabu ke havi tabiru. Kekeha tinoni kena velea ighoe a profet Elaija. Mi kekeha tinoni kena velea ighoe sina profetgna mua i hau."
41008029	A Jisas ke ghoi huatira mua, "Ighamu na ba? Ahai oti aniu?" A Pita ke veleagna, "Ighoe a Vahavi."
41008030	A Jisas ke haghore heta vanira eigna kedana saghoi veleagna sa tinoni imanea hiri a Vahavi.
41008031	Kori vido iangeni, a Jisas ke velepuhira nigna na komi vaovarongo. Imanea ke velera, "Inau, na Dathei Tinoni, kedana vaparau. Mara na naghoi pris mi mara na velepuhigna na vetula duadia kekeha mara puhi mua kedana siriuhaghiniu. Imarea kedana vaparau mena vatheheu, kari kori vatolugna na dani inau kuda havi tabiru."
41008032	A Jisas ke boi poloa sa fata itadia. A Pita ke hatia a Jisas moro vano tagna ke korogha ma a Pita ke haghore peoa.
41008033	Kari a Jisas ke rei vano itadia nigna na komi vaovarongo me veleagna a Pita, "Satan, o taveti saniu, na komi fata ko velea e boi mai tagna a God, kari na ghaghanadia vamua na komi tinoni."
41008034	A Jisas ke kilora mai na mavitu ma na nigna na komi vaovarongo me velera, "Ahai itamiu ke magnahaghinia keda nigua na mane vaovarongo, imanea keda saghoi eia na komi fata ke magnahaghinia ghehegna. Imanea keda leghuu hahali me sasaa na papara ma na thehe kori ghaibabala.
41008035	Arahai kena boi leghuu inau eigna imarea kena magnahaghinia na eiagna vamua na hava kena magnahaghinia ghehedia, imarea kedana boi hatia na havi ke teo na govugna. Kari arahai kena sasaa na papara ma na thehe eigna kena leghuu inau ma na Rorongo ke Toke, imarea kedana hatia na havi ke teo na govugna.
41008036	Gi ahai ke tonogna na komi fata ke sethe kori maramagna, kari e boi tonogna na havi ke teo na govugna, kenughua e hathea mua na komi fata ke tonogna iangeni? Teo!
41008037	Eigna imanea boi tangomana keda volia na havi ke teo na govugna kori nigna na komi fata ke tonogna.
41008038	Ikageeni, sethe na tinoni kena boi leghua a God mena eia na komi fata ke dika. Gi kotida maomamohaghiniu moti maomamohaghinia nigua na velepuhi kori matadia na komi tinoni irangeni, inau, na Dathei Tinoni, kuda siriuhaghinighamu. Inau kuda eia iangeni kori vido kuda ghoi tabiru mai duadia na komi enjel ke tabu duai silada ma na mana nigna a Tamagu."
41009001	A Jisas ke ghoi velera, "Na hava ku veleghamu e tutuni, kekeha itamiu koti mono duagu ikageeni, ighamu kotida boi thehe moti ghieghilei reghia a God keda vunaghi pungusira nigna na mavitu kori nigna na mana ke hutu."
41009002	Leghugna e ono na dani, a Jisas ke hatia a Pita, Jemes ma a Jon mena vano ghehedia kori suasupa ke hadi. Tolu na mane vaovarongo kena rei vano mena reghia na dodorogna a Jisas ke tughu.
41009003	Nigna na komi pohe ke pura puala me siasilada. Teo ahai keda wasia sa pohe keda pura vaghagna iangeni.
41009004	Kori vido iangeni a Moses ma a Elaija koro tate mai moro urungu duagna a Jisas.
41009005	A Pita ke veleagna a Jisas, "Velepuhi, toke puala kiti mono duamiu eeni! Tolughami kotoluda agutua e tolu na aava, sikei nimua ighoe, sikei nigna a Moses me sikei nigna a Elaija."
41009006	A Pita ke hai velea nigna vamua iaani eigna kena mataghu puala.
41009007	Ma na parako ke mai popodia me ungahira, ma na haghore ke au mai kori parako vaghagna iaani, "Iaani a pukuni Dathegu ku dothovia puala. Oti vaovarongo itagna."
41009008	Kori vido iangeni tolumara kotolu rei kilili kari a Jisas vamua ke mono. A Moses ma a Elaija koro teo ghohi.
41009009	Kori vido a Jisas duagna tolu nigna na mane vaovarongo kena horu mai kori suasupa, a Jisas ke haghore heta vanira, "Otolu saghoi veleagna ahai na hava kotolu reghia me ghieghilei jufu na dani inau, na Dathei Tinoni, kuda havi tabiru kori thehe."
41009010	Tolumara kotolu leghua na hava a Jisas ke veleragna, kari tolumara kotolu veihuahuatighi varihotaghidia eigna na ghaghana ikoragna "na havi tabiru kori thehe."
41009011	Gi otolu huatia a Jisas, "Ehava gi mara na velepuhigna na vetula kena velea a profet Elaija keda kidi mai gi e mai a Vahavi?"
41009012	A Jisas ke velera, "Tutuni puala a Elaija keda kidi mai me kaikalitira na komi fata eigna na maigna a Vahavi. Kari inau ku veleghamu a Elaija e mai nigna ghohi. Mi imarea kena leghua vamua na ghaghanadia mena vapara mena vathehea vaghagna na komi Rioriso ke Tabu kena velea eigna imanea. Na vunegna na komi Rioriso ke Tabu kena velea iaani, tolughamu otolu toatogha puala eigna na hava kuda veleghamu ikageeni. Na komi Rioriso ke Tabu kena velea mua na Dathei Tinoni keda pukuni papara, mi imarea kedana siriuhaghinia."
41009014	Kori vido a Jisas duagna tolu nigna na mane vaovarongo kena horu mai kori suasupa, imarea kena reghia na mavitu kena haidu kililivira mara na vaovarongo. Kekeha mara na velepuhigna na vetula kena rihu haohaghore duadia.
41009015	Na mavitu kena reghia a Jisas mena vere nidia puala mena raghe saisami mai itagna.
41009016	Ma a Jisas ke huatira, "Ehava gi oti rihu haohaghore na?"
41009017	Sina mane tadia na mavitu ke haghore tughua, "Velepuhi, inau ku hati maia a dathegu itamua eigna na tidatho ke haghevia me boi lubatia gi keda haohaghore.
41009018	Kori vido na tidatho ke mai heta itagna, na tidatho ke vasikili horua kori thepa. Na pachaghuaghura ke au kori livogna me ghathati ngasia na keigna ma na tonogna ke kakai. Inau ku kaera nimua na komi vaovarongo eigna kedana gigi aua na tidatho itagna, kari ena boi tangomana nidia."
41009019	Ma a Jisas ke velera na mavitu, "Oti boi vaututuniu! Sethe na maghavu ghohi ku mono duamiu. Ingiha gi kotida vaututuniu? Oti hati maia na gari itagua!"
41009020	Mi imarea kena hatia mai itagna. Kori vido na tidatho ke reghia a Jisas, na tidatho ke kahia na gari iangeni. Imanea ke sikili horu kori thepa me kokopili kilili me au na pachaghuaghura kori livogna.
41009021	Ma a Jisas ke huatia a tamagna na gari iangeni, "Ingiha ghohi na hagheviagna na tidatho?" Ma a tamagna ke veleagna, "Turughu kori isogna.
41009022	Sethe ghohi na komi maghavu na tidatho ke haga vathehea. Na tidatho ke vasikili horua kori joto ba kori bea. Gi koda tangomana, o rarovighami mo hatheghami."
41009023	Ma a Jisas ke veleagna, "Ighoe ko huatiu, 'Gi kuda tangomana?' Inau ku tangomana na eiagna na komi fata gougovu vanira arahai kena vaututuniu."
41009024	Ma a tamagna ke ania, "Inau ku vaututuni kari e boi rae heta. Hatheu eigna keda heta nigua na vaututuni."
41009025	Jisas ke reghia sethe mua na tinoni kena turughu mai haidu kililivia me haghore heta vania na tidatho, "Ighoe na tidatho ko vapuia mo boi lubatia keda haohaghore na gari iaani, o taveti au itagna mo saghoi tabiru mai mua itagna!"
41009026	Ma na tidatho ke ghu heta me kahia na tonogna na gari iangeni me vasikili horua kori thepa. Gi e taveti au itagna. Na gari ke boi ghaighali ma na mavitu kena velea, "Na gari ke thehe ghohi."
41009027	Kari a Jisas ke tangolia na limagna me saraki hadia. Ma na gari iangeni ke sokara hadi eigna ke ghoi toke tabiru.
41009028	Leghugna iaani, a Jisas ma na nigna na komi vaovarongo kena tabiru kori vathe. Kori vido kena mono ghehedia, imarea kena huatia, "Ehava kiti boi tangomana na gigi auagna na tidatho iangeni?"
41009029	A Jisas ke veleragna, "Na tarai vamua ke tangomana na gigi auragna na komi tidatho vaghagna iangeni."
41009030	Jisas duagna nigna na komi vaovarongo kena taveti sania na meleha iangeni mena taveti thovohaliungira na komi meleha kori provins i Galili. A Jisas ke boi magnahaghinia sa tinoni keda adora ivei kena mono,
41009031	eigna imanea ke magnahaghinia keda titiono vanira nigna na komi mane vaovarongo eigna na komi fata keda kathea. Imanea ke velera, "Sina tinoni keda perou inau, na Dathei Tinoni, kori limadia mara nigua na thevuioka. Imarea kedana vatheheu, kari kori vatolugna na dani inau kuda havi tabiru kori thehe."
41009032	Nigna na komi vaovarongo ena boi thaothadoghagna na hava ke veleragna, kari ena mataghu na huatiagna.
41009033	A Jisas ma na nigna na komi mane vaovarongo kena jufu i Kapaneam mena vano haghe tagna sina vathe. A Jisas ke huatira, "Eigna na hava koti rihu haohaghore kori vido kati taetaveti mai kori hangana?"
41009034	Imarea kena boi haghore tughua eigna kena rihu haohaghore varihotaghidia eigna ahai ke nagho itadia.
41009035	A Jisas ke nohe me kilora mai nigna na komi mane vaovarongo hilighagna me velera, "Ahai ke magnahaghinia keda nagho itamiu, imanea keda sasaa na hatheagna ahai itamiu."
41009036	Govu, gi e pala maia na gari iso i naghodia me velera,
41009037	"Ahai ke kalitia sa tinoni ke vaghagna na gari iaani eigna ke leghuu inau, imanea ke kalitiu inau. Ma ahai ke kalitiu inau, imanea ke kalitia a God ke vetulau mai."
41009038	Ma a Jon ke veleagna, "Velepuhi, ighami kiti reghia sina mane ke gigi aura na komi tidatho itadia na komi tinoni kori kiloagna na ahamu. Na vunegna imanea ke boi mono kori nida na boo, ighami kiti veleagna eigna keda saghoi eia."
41009039	Kari a Jisas ke velera, "Saghoi vasotoa. Ahai ke eia na reghithehe kori kiloagna na ahagu, vahotha puala imanea keda velea sa fata ke dika eigu inau.
41009040	Ahai ke boi eia sa fata ke dika itada, imanea ke thevu itada.
41009041	E tutuni, gi ahai keda hatheghamu kori fata ke iso vaghagna na kap bea vamua eigna koti nigua na komi tinoni, a God keda hea na taba."
41009042	A Jisas ke ghoi velera ghua, "Ahai keda vajefea nigna na vaututuni sa tinoni vaghagna na gari iaani, imanea ke dika puala. E toke gi kedana taria na ghahira hutu kori luagna mena soni horua kori tahi, eigna na hava a God keda eia itagna kenughua e tahu vano tagna iangeni.
41009043	Gi na limamu ke batugho kori koakoa, o utuhia aua. E toke keda mono sikei na limamu vamua mo hatia na havi ke teo na govugna. E boi toke keda mono rua na limamu kari o vano kori meleha papara. Kori meleha iangeni na joto ke ghatha thovohaliu.
41009045	Gi na naemu ke batugho kori koakoa, o utuhia aua. E toke keda mono sikei na naemu vamua kari o hatia na havi ke teo na govugna. E boi toke keda mono e rua na naemu kari o vano kori meleha papara. Kori meleha iangeni na joto ke ghatha thovohaliu.
41009047	Gi na matamu ke batugho kori koakoa, o sipa aua. E toke keda mono sikei na matamu vamua kari o hatia na havi ke teo na govugna. E boi toke keda mono e rua na matamu kari o vano kori meleha papara.
41009048	Kori meleha iangeni na poipoli keda boi thehe ma na joto ke ghatha thovohaliu.
41009049	"Na komi papara keda padara na komi tinoni nigna a God keda hathera na leghuagna a God.
41009050	"Na solo sina fata ke toke, keana gi keda beabeagha, boi tangomana nidia kedana ghoi vaaha. Gi kotida boi mono haidu toetoke, ighamu vaghagna na solo ke dika ghohi. Na vunegna iangeni, oti vaghagna na solo ke toke moti mono haidu kori soleana."
41010001	A Jisas duagna nigna na komi vaovarongo kena taveti sania i Kapaneam. Imarea kena vano kori provins i Jiudea mena hathavu sethevugna na bea hutu i Jodan tadia na komi meleha ngengeni. Sethe na tinoni kena ghoi haidu mai itagna gi e ghoi velepuhira vaghagna ke ado ei hahalia.
41010002	Kekeha mara Farise kena mai mena pipilia a Jisas eigna kena magnahaghinia na rongoviagna nigna na haghore tughu ke leghua nigna na vetula a Moses ba teo. Imarea kena huatia, "Ehava? Na komi vetula nigna a Moses ke lubatia na mane keda sonia a taugna ba teo?"
41010003	A Jisas ke haghore tughura, "Na hava ke velea kori vetula nigna a Moses na?"
41010004	Imarea kena veleagna, "A Moses ke lubatia na mane keda sonia a taugna gi keda risoa ghohi na pepagna na veisonighi."
41010005	A Jisas ke velera, "A Moses ke heghamu na vetula iangeni eigna ke pono puala na ulumiu.
41010006	Keana kori turughugna mai na maramagna, 'a God ke vavuha na mane ma na vaivine.'
41010007	'Na vunegna iaani na mane keda taveti sania a tamagna ma a idogna me mono haidu duagna a taugna.'
41010008	Mi iroira koroda sikei vamua na tinoni. Iroira koro boi e rua na tinoni kari oro sikei vamua.
41010009	Na vunegna iangeni, e boi toke na tinoni keda sonia a taugna. Saghoi thevurua na hava a God ke tari haidua ghohi."
41010010	A Jisas duagna nigna na komi mane vaovarongo kena tabiru kori vathe. Mi imarea kena huatia na ghaghana ikoragna na komi fata iraani.
41010011	Jisas ke velera, "Gi na mane keda sonia a taugna me taulaghi tagna sina vaivine tavogha, imanea ke ghoho.
41010012	Vaghagna iangeni vamua, na vaivine keda sonia a taugna me taulaghi tagna sina mane tavogha, iia ke ghoho."
41010013	Kekeha tinoni kena talangira mai na komi gari iso tagna a Jisas eigna keda tabora me vatokera, kari nigna na komi vaovarongo kena ngarara mena lutira arahai kena hatira mai.
41010014	Kori vido a Jisas ke reghia iaani, imanea ke dikatagna tadia nigna na komi vaovarongo me velera, "Oti lubatira mai na komi gari itagua moti saghoi lutira eigna na komi tinoni a God ke vunaghi pungusira, imarea vaghadia na komi gari iraani.
41010015	E tutuni na hava ku veleghamu, arahai kena boi vaututunia a God vaghagna na gari, imarea kedana boi mono duadia na komi tinoni a God ke vunaghi pungusira."
41010016	Govu, gi a Jisas ke palara mai na komi gari me tabo soasopara me vatokera.
41010017	Kori vido a Jisas ma na nigna na komi vaovarongo kena ghoi turughu taveti mua, sina mane ke raghe mai itagna me torongaghi tuturu horu. Gi e huatia a Jisas, "Velepuhi, ighoe ko toke! Na hava kuda eia bali hatia na havi ke teo na govugna?"
41010018	Jisas ke veleagna, "Ehava gi o kilou inau ku toke? A God vamua ke toke.
41010019	Ighoe ko adoa ghohi na komi vetula: 'Saghoi vathehea na tinoni, saghoi ghoho, saghoi bilau, saghoi vuha haghoregna ahai, saghoi pilaunia sa tinoni bali hatia nigna na fata, mo ghaghana bohera a tamamu ma a idomu.' "
41010020	Na mane iangeni ke veleagna, "Velepuhi, inau ku leghura na komi vetula irangeni turughu kori garigu."
41010021	A Jisas ke rei vano itagna me dothovia puala gi e veleagna, "Sina fata vamua ko boi eia mua. O vano mo salemua na komi fata gougovu ko tonogna, kari o hatia na rongodia mo kemulia itadia mara kena kuma. O vano eia iaani, gi o mai leghuu inau. Gi koda eia iangeni, ighoe koda tonogna na komi fata ke toke i popo."
41010022	Kori vido ke rongovia iaani, imanea ke dikahehegna puala eigna ke sethe puala na komi fata ke tonogna. Me taveti sania a Jisas.
41010023	A Jisas ke rei vano tadia nigna na komi mane vaovarongo me veleragna, "E vahothahaghinira puala na komi tinoni pada rongo kedana haghe kori hughuta nigna a God."
41010024	Nigna na komi mane vaovarongo kena vere nidia puala na rongoviagna nigna na komi haghore. Gi a Jisas ke velera mua, "Ara dathegu, e vahotha puala na haghe kori hughuta nigna a God!
41010025	Tangomana mua na kamel keda haghe vano kori katogna na nili? Vahotha puala! Keana e vahotha vano mua tagna ahai ke pada rongo, na haghe vano kori hughuta nigna a God!"
41010026	Kori vido nigna na komi mane vaovarongo kena rongovia iangeni, imarea kena vere nidia vano mua, mena haghore vaghagna iaani, "Keda vahotha puala na hatiagna na havi ke teo na govugna tagna na tinoni pada rongo, ahai keda tangomana na?"
41010027	A Jisas ke rei vano itadia me velera, "Tadia na komi tinoni e vahotha puala, keana tagna a God e boi vahotha. A God ke tangomana na eiagna vanira na komi tinoni na komi fata kena boi tangomana na eiagna ghehedia."
41010028	Gi a Pita ke veleagna, "Reghia! Ighami kiti taveti sania nimami na komi fata miti leghugho!"
41010029	A Jisas ke haghore tughua, "Inau ku veleghamu, ahai ke taveti sania nigna na komi fata eigna ke leghuu inau ma na Rorongo ke Toke, kenughua imanea keda tonogna na komi fata ke sethe vano mua itagna na komi fata ke taveti sania. Gi keda taveti sania na melehagna ba ara tahigna, ara vaivinegna, a tamagna, a idogna, ara dathegna ba nigna na thepa, kenughua a God keda pukuni vatokea. Kori maramagna iaani a God keda vasethea vanoa mua itagna na komi fata ke taveti sania irangeni. Keana na mavitu kedana vapara mua. Kari kori vido ke mai na maramagna mathangani nigna a God, imanea keda hatia na havi ke teo na govugna.
41010031	Kari sethe na tinoni kena nagho ikageeni kedana leghu. Me sethe kena leghu ikageeni kedana nagho."
41010032	Kori vido imarea kena leghua na hangana ke vano hadi i Jerusalem, a Jisas ke kidi taveti nagho itadia nigna na komi mane vaovarongo. Imarea kena vere nidia puala itagna a Jisas ma na mavitu ke leghura kena mataghu nidia puala. Imanea ke hatira tavogha nigna na komi mane vaovarongo tadia na mavitu eigna keda titiono vanira na hava keda kathea.
41010033	A Jisas ke velera, "Oti vaovarongo toetoke. Ikageeni ighita kati taveti atu i Jerusalem. Ingengeni sina tinoni keda perou inau, na Dathei Tinoni, kori limadia mara na naghoi pris mi mara na velepuhigna na vetula. Imarea kedana fateu bali vatheheu me kedana lubatiu vano tadia mara kena boi Jiu.
41010034	Imarea kedana kihaghiniu mena angusuu mena thabuhiu mena vatheheu. Keana, kori vatolugna na dani inau kuda havi tabiru kori thehe."
41010035	Leghugna iaani, a Jemes ma a Jon, e rua dathegna a Jebedi koro mai tagna a Jisas moro veleagna, "Velepuhi, roghami kuru magnahaghinigho koda eia vanighami sikei na fata."
41010036	A Jisas ke huatira, "Na hava fata koro magnahaghinia kuda eia vanighamu na?"
41010037	Romara koro veleagna, "Kori maghavu koda vunaghi pungusira na komi tinoni, iroghami kuru magnahaghinia kuruda vunaghi pungusira duamu. Sikei itamami keda sopou kori madothomu, sikei kori toimu."
41010038	A Jisas ke velera, "Na hava koro kaea, roghamu oro boi adoa. Oro tangomana mua koroda papara vaghagna kuda eia inau? Oro tangomana mua koroda thehe vaghagna na thehe keda katheu inau?"
41010039	Romara koro veleagna, "Hii! Tangomana mua kuruda eia." Ma a Jisas ke velera, "Tutuni puala! Roghamu koroda papara vaghagna kuda eia inau moro thehe vaghagna na thehe keda katheu inau.
41010040	Kari inau bosi tangomana kuda vahira arahai kedana sopou kori madothogu ma na toigu kori vido kuda vunaghi pungusira na komi tinoni. A God vamua keda vele aua arahai kedana nohe duagu, eigna imanea ke vahira ghohi."
41010041	Kori vido salaghe na mane vaovarongo kena rongovia na hava koro kaea, imarea kena dikatadia tadia a Jemes ma a Jon.
41010042	A Jisas ke kilora mai nigna na komi mane vaovarongo gougovu itagna me velera, "Ighamu oti adoa ghohi na komi vunaghidia mara kena boi Jiu, imarea kena magnahaghinia na hururagna nidia na mavitu bali eia na hava kena magnahaghinia.
41010043	Kari oti saghoi eia vaghagna iangeni. Ahai ke magnahaghinia keda baubatu itamiu, imanea keda agutu vanighamu.
41010044	Ma ahai ke magnahaghinia keda nagho itamiu, imanea keda agutu vanighamu vaghagna na tinoni seka.
41010045	Inau, na Dathei Tinoni, u bosi mai kori maramagna eigna kedana agutu vaniu na mavitu. Keana u mai bali agutu vanira mu kuda thehe bali vamamaluhara na komi tinoni tagna na komi paluhadia."
41010046	A Jisas duagna nigna na komi mane vaovarongo kena jufu kori meleha i Jeriko. Kori vido kena taveti au kori meleha iangeni, na mavitu ke sethe kena leghura. Sina mane ke doa, na ahagna a Batimeus, ke nohe ghaghireigna na hangana. Imanea a dathegna Timeus. Imanea ke nohe ngengeni me kaekae rongo itadia arahai kena halu atu kori hangana.
41010047	Kori vido imanea ke adoa a Jisas gna i Nasaret ke mai kori hangana, imanea ke ghu heta, "Jisas, Dathegna Deved, o raroviu!"
41010048	Sethe na tinoni kena veleagna eigna keda bughoro kari imanea ke ghoi ghu heta vano mua, "Jisas, Dathegna Deved, o raroviu!"
41010049	A Jisas ke sokara soto me velera, "Oti vano velea maia." Imarea ke vano mena veleagna, "Batimeus, saghoi dikahehemu, sokara hadi, a Jisas ke kilogho!"
41010050	A Batimeus ke hati aua nigna na oopo me sokara hadi me vano itagna a Jisas.
41010051	A Jisas ke huatia, "Na hava ko magnahaghinia kuda eia vanigho?" Imanea ke veleagna a Jisas, "Velepuhi, inau ku magnahaghinia kuda ghoi reirei."
41010052	A Jisas ke veleagna, "Nimua na vaututuni ke vatokegho. Tangomana koda taveti." Kori vido vamua iangeni, na matagna ke ghoi toke tabiru me taveti duagna a Jisas kori hangana.
41011001	A Jisas duagna nigna na komi vaovarongo kena vano gharania i Jerusalem mena reghi vanoa e rua na meleha i Betpej mi Betani tagna na Suasupai Ghai Olev. A Jisas ke kilora mai itagna rua nigna na mane vaovarongo
41011002	me velera, "Oro vano kori meleha kati reghi vanoa iangeni. Kori vido koroda jufu ingengeni roghamu koroda reghia na dongki mathangani kena pinitia. Na dongki iangeni, teo ahai ke taetaveti mua itagna. Oro unuhia moro hati maia itagua.
41011003	Gi ahai keda huatighamu ahai ke veleghamu na hatiagna, oro veleagna, 'A Lod ke magnahaghinia, kari kenughua e saisami me ghoi vetula tabirua.' "
41011004	Romara koro vano moro reghia na dongki mathangani kena pinitia ghaghireigna na hangana naghogna sina vathe. Romara koro turughu unuhia.
41011005	Kekeha tinoni kena sokara ngengeni kena huatira, "Bali hava koro na unuhiagna?"
41011006	Leghugna romara koro velera na hava ke kidi velera ghohi a Jisas, imarea kena lubatia vanira.
41011007	Romara koro hatia moro vano tagna a Jisas. Gi oro valiagna rodia na oopo ma a Jisas ke nohe popogna na dongki.
41011008	Sethe na tinoni kena valia nidia na oopo kori hangana me sethe mua kena toka na komi ototo ghai iso mena tutua kori hangana.
41011009	Na komi tinoni kena taveti naghogna a Jisas ma arahai kena leghu, kena ngingili, "Hosana! God, o vathaba imanea ke mai duagna nimua na mana!
41011010	God, o vathaba imanea ke mai bali nimami na vunaghi vaghagna a hutumami a King Deved. Veletokea a God i popo!"
41011011	A Jisas ke jufu i Jerusalem me vano haghe kori Vathe ke Tabu nigna a God me reghira na komi fata ke mono ikoragna. Imanea ke boi mono hau eigna ke lavi ghohi me vano duadia nigna na komi vaovarongo i Betani.
41011012	Me ghoi dani hadi, gi ena au sania i Betani bali vano i Jerusalem. Ma a Jisas ke rofo.
41011013	Imanea ke reghia vano tagna ke hau na ghai fig ke sethe na elelogna, gi e taveti vano itagna. Imanea ke boi reghia sa sagharogna, kari na elelogna vavaha vamua eigna ke boi jufungia mua na vido bali sagharogna.
41011014	A Jisas ke haghore leghua na ghai fig, "Teo koda ghoi sagharo mua!" Nigna na komi vaovarongo kena rongovia na haghore iaani.
41011015	Kori vido imarea kena jufu i Jerusalem, a Jisas ke vano haghe kori Vathe ke Tabu nigna a God me gigi aura arahai kena voivoli ma arahai kena salemua na komi fata ngengeni. Imanea ke koli poghora na komi tevo nidia mara kena tughu rongo bali volia na takisigna na Vathe ke Tabu, ma na komi sape kena nohe mara kena salemua na komi bora bali havughaghi.
41011016	Mi imanea ke boi lubatira sa tinoni kedana hati maia sa fata mua koragna na Vathe ke Tabu.
41011017	Govu, gi e velepuhira na mavitu me velera, "Tadia na komi Rioriso ke Tabu, a God ke velea, 'Nigua na Vathe ke Tabu, na vathe bali tarai nidia na mavitu kori maramagna.' Kari ighamu koti eia vaghagna na vido bali monodia mara kena biabilau."
41011018	Mara na naghoi pris mi mara na velepuhigna na vetula kena rongovia iaani, mena hiohiroa na puhi bali vathehea a Jisas eigna imarea kena mataghunia. Imarea kena mataghu eigna na mavitu kena magnahaghinia puala nigna na velepuhi a Jisas.
41011019	Kori lavi a Jisas duagna nigna na komi vaovarongo kena taveti au i Jerusalem.
41011020	Kori vuevugheigna, imarea kena ghoi taetaveti vano kori hangana mena reghia na ghai fig ke haghore leghua a Jisas ke thehe.
41011021	A Pita ke togha tabirua na haghore ke velea a Jisas, gi e veleagna, "Velepuhi, reghia! Na ghai fig ko haghore leghua ke gho'e ghohi."
41011022	A Jisas ke velera nigna na komi vaovarongo, "Oti vaututunia a God.
41011023	Inau ku veleghamu, gi ahai keda vaututuni me boi ghaghana ruarua, imanea tangomana keda veleagna na suasupa iangeni, 'O sokara mo vano mono kori tahi.' Ma na suasupa iangeni keda leghua na haghoregna.
41011024	Na vunegna iaani, inau ku veleghamu, Gi kotida kaea sa fata kori tarai moti pukuni vaututunia a God keda eia na hava koti kaea, imanea keda eia.
41011025	Kari kori vido koti tarai, gi kotida dikatamiu tagna sa tinoni, oti kidi talutavogha na paluhagna gi a Tamamiu i popo keda talutavogha mua na paluhamiu."
41011027	Imarea kena ghoi tabiru i Jerusalem mena vano haghe kori Vathe ke Tabu nigna a God. Mara na naghoi pris mi mara na velepuhigna na vetula duadia kekeha mara puhidia mara Jiu kena mai tagna a Jisas.
41011028	Imarea kena huatia, "Ahai ke velegho na gigi auragna na komi tinoni kori Vathe ke Tabu? Ahai ke hegho na mana gi o eia na komi fata iraani?"
41011029	A Jisas ke haghore tughura, "Inau kuda kidi huatighamu sina huahuati. Gi kotida haghore tughuu, inau kuda veleghamu ahai ke heu na mana gi u eia na komi fata iraani.
41011030	Oti veleu, ahai ke hea na mana a Jon Siuvitabu bali siuvitabura na mavitu? A God ba na tinoni vamua?"
41011031	Imarea kena haohaghore ghehedia vaghagna iaani, "Gi katida veleagna a God ke hea na mana, imanea keda veleghita, 'Ehava gi oti boi vaututunia na komi velepuhi nigna a Jon na?'
41011032	Keana gi katida veleagna na tinoni ke hea na mana, kenughua na mavitu keda dikatadia itada." Imarea kena mataghunira na mavitu eigna kena vaututunia a Jon sina nigna profet a God.
41011033	Na vunegna iaani, imarea kena haghore tughua vaghagna iaani, "Iti boi adoa." Ma a Jisas ke velera, "Na vunegna koti boi haghore tughuu, inau kuda boi veleghamu ahai ke heu na mana gi u eia na komi fata iraani."
41012001	A Jisas ke velera na titiono velepuhi iaani tadia mara kena nagho tadia mara Jiu: "Sina mane ke joua na komi ghai grep kori nigna na gnatha. Govu, gi e agutua na peo ma na vido bali pojiagna na komi grep bali agutu waen. Gi e sokaraghinia na vathe bali kaekale. Govu, gi e hirora kekeha tinoni bali agutu me reireghia nigna na gnatha. Imanea ke velera eigna kedana hatia kekeha sagharogna na ghai grep vaghagna na volidia. Leghugna iaani, imanea ke taveti au me vano mono tagna sina meleha ke hau.
41012002	Kori vido ke jufungia na maghavu ke ghano na komi grep, imanea ke vetula nigna na mane agutu eigna keda ohoa maia itagna na thevugna na komi sagharo ke nigna.
41012003	Kori vido imanea ke jufu tadia mara kena reireghia na gnatha, imarea kena thotia mena tupia mena vetula tabirua vavaha vamua tagna na vunaghigna.
41012004	Leghugna iaani, na mane ke tonogna na gnatha ke ghoi vetula vanoa mua sina nigna na mane agutu. Imarea kena pukuni diadikala puala. Imarea kena tupia mena vangesoa na ulugna.
41012005	Gi e ghoi vetula mua sina nigna na mane agutu mena vathehea. Imanea ke ghoi vetulara vano mua kekeha nigna na mane agutu me nanaba vamua na hava kena eiragna. Imarea kena tupira kekeha mena vathehera kekeha.
41012006	"Sina mane ke ghathi mono keda vetula vanoa, a pukuni dathegna ke dothovia puala. Imanea ke toatogha keda vetula vano ba teo. Gi e vetula vanoa eigna ke ghaghana imarea kedana ghaghana bohea a dathegna.
41012007	"Kori vido imarea kena reghia, imarea kena velea varihotaghidia, 'Iaani na mane keda tonogna na gnatha leghugna keda thehe a tamagna. Gi katida vathehea, ighita katida tonogna.'
41012008	Gi ena thotia mena vathehea mena soni aua na tonogna kosigna na gnatha."
41012009	Govu, gi a Jisas ke huatira, "Na hava keda eia na mane ke tonogna na gnatha iangeni tadia mara kena reireghia vania na? Imanea keda vano me vathehera na komi tinoni ke dika irangeni me hera vano mara tavogha nigna na gnatha eigna kedana reireghia vania.
41012010	Ighamu koti adoa ghohi na fata iaani kena risoa tadia na komi Rioriso ke Tabu: 'Na ghahira kena boi magnahaghinia mara kena agutu vathe, ikageeni na ghahira iaani na naghoi ghahira hidigna na vathe.
41012011	A God ke eia na fata iaani me toke puala itamami.' "
41012012	Mara kena nagho tadia mara Jiu, kena magnahaghinia na thotiagna a Jisas eigna kena adoa na titiono velepuhi iaani eidia imarea ghehedia (imarea vaghadia na komi tinoni ke dika kena reireghia na gnatha). Keana imarea kena boi thotia eigna imarea kena mataghunira na mavitu kena totogo kori nigna na velepuhi. Imarea kena taveti sania vamua.
41012013	Leghugna iaani, mara na Farise duadia mara kena leghua a King Herod kena vetulara vano kekeha tinoni tagna a Jisas eigna kedana huatia. Imarea kena magnahaghinia a Jisas keda velea sa fata ke boi jino eigna kedana thotia mena fatea.
41012014	Imarea kena mai tagna a Jisas mena veleagna, "Velepuhi, ighami kiti adoa na komi fata ko velea ke jino meke tutuni. Kari o velepuhira mua na mavitu na komi fata a God ke magnahaghinia kedana eia. O boi mataghunia na hava kena ghaghana na mavitu eimu ighoe. Toke kedana boi magnahaghinia nimua na velepuhi, ighoe ko velepuhira vamua na hava ke tutuni eigna a God. O veleghami, e jino kori nida na vetula katida volia na takis tagna na King gna i Rom ba teo?"
41012015	A Jisas ke adoa imarea kena haga pilaunia me velera, "Ehava gi oti haga pilauniu? Oti hati maia sikei na sileni itagua."
41012016	Imarea kena hati maia itagna, gi e reghia me huatira, "Ahai na totoghalegna ma na ahagna ke mono itagna?" Imarea kena veleagna, "Na King gna i Rom."
41012017	Ma a Jisas ke velera, "Hea na King gna i Rom na hava ke tonogna moti hea a God na hava ke tonogna." Mi imarea kena vere nidia puala tagna nigna na haghore tughu iangeni.
41012018	Leghugna iaani, kekeha mara Sadiusi kena mai tagna a Jisas. Imarea kena boi vaututunia na havi tabiru leghugna na thehe. Imarea kena ania,
41012019	"Velepuhi, a Moses ke risoa gi na mane keda thehe sania a taugna me teo mua sa dathedia, a tahigna keda taulaghi itagna na vaivine ke thehe a taugna eigna keda boa na gari itagna bali vavusua na pagusugna a toghagna ke thehe.
41012020	"Vaghagna iaani, 'Mara vitu tamatahi ke mono ma na mane ke havi nagho ke taulaghi tagna sina vaivine kari e teo mua sa dathegna me thehe.
41012021	Gi a tahigna ke taulaghi tagna na vaivine iangeni, me teo mua sa dathegna me thehe. Ma na vatolugna tadia mara tamatahi ke taulaghi tagna me nanaba vamua.
41012022	Vano me mara vitu tamatahi gougovu kena taulaghi tagna na vaivine iangeni. Me teo sikei mane itadia ke boa sa gari tagna na vaivine iangeni mena thehe gougovu. Vagovugna, na vaivine ke thehe.'
41012023	Gi keda ai na, kori vido a God keda vasokaraghini tabirura arahai kena thehe, ahai tadia mara tamatahi irangeni keda taugna na vaivine iangeni? Eigna mara vitu tamatahi gougovu kena taulaghi itagna."
41012024	A Jisas ke velera, "Oti pukuni hahi tutuni! Ighamu koti boi talu adoa na komi Rioriso ke Tabu, moti bosi thaothadoghagna a God ke mana puala.
41012025	Kori vido a God keda vasokaraghini tabirura na komi tinoni kena thehe, imarea kedana boi taulaghi vaghadia na komi enjel kena mono i popo.
41012026	Ikageeni inau kuda velepuhighamu eigna na havi tabiru kori thehe. Oti adoa ghohi, kori titionogna a Moses ma na ghai iso ke beubethu na elelogna, a God ke veleagna a Moses, 'Inau na nidia na God a Ebraham, Aisak ma a Jekob.' Tolumara kotolu thehe ghohi i hau, kari tagna a God tolumara kotolu talu havi mua.
41012027	A God, boi na God nidia arahai kena thehe ghohi, kari nidia na God arahai kena havi. Kori vido ighamu koti velea ighita katida boi sokara tabiru kori thehe, ighamu koti pukuni hahi tutuni!"
41012028	Sina mane velepuhigna na vetula ke mono ngengeni me rongovia na hava ke velea a Jisas tadia mara na Sadiusi. Imanea ke adoa nigna na haghore tughu e toke puala me huatia a Jisas, "Na hava na vetula nigna a Moses ke nagho vano tadia na komi vetula gougovu?"
41012029	Gi a Jisas ke veleagna, "A Moses ke velea iaani: 'Ighamu na mavitugna Israel, oti vaovarongo toetoke! A God nida na vunaghi, imanea sikei vamua a God.
41012030	O dothovia a Lod na nimua a God kori havimu gougovu, kori tarungamu gougovu, kori ghaghanamu gougovu ma na hetamu gougovu.' Iaani na vetula ke nagho vano tadia na komi vetula gougovu.
41012031	Na varuagna na vetula ke nagho iaani mua: 'O dothovira na komi tinoni vaghagna ko dothovigho ghehemu.' Teo sa vetula mua ke nagho vano tadia e rua na vetula iaani."
41012032	Imanea ke veleagna a Jisas, "Toke puala Velepuhi! E tutuni puala na hava ko velea, sikei vamua a God, me teo mua sa God tavogha.
41012033	E toke katida dothovia a God kori havida gougovu, kori tarungada gougovu kori ghaghanada gougovu ma na hetada gougovu. Ma katida dothovira na komi tinoni vaghagna kati dothovighita gheheda. E rua na vetula iraani ke nagho vano tadia na komi vetula kati leghua vaghagna na komi vetula eidia na komi havughaghi kati eia kori Vathe ke Tabu nigna a God."
41012034	A Jisas ke adoa nigna na haghore tughu ke jino me veleagna, "Inau ku velegho, ighoe ko gharani ghohi na lubatiagna a God eigna keda vunaghi pungusia na havimu." Turughu kori dani iangeni teo mua sa tinoni ke mathaghai na ghoi huatiagna a Jisas.
41012035	Leghugna iaani, a Jisas ke velepuhira na mavitu kori Vathe ke Tabu nigna a God. Imanea ke veleragna, "Ehava gi mara na velepuhigna na vetula kena velea a Vahavi na vinahuhugna vamua a King Deved?
41012036	Eigna sina maghavu na Tarunga ke Tabu ke batua na ghaghanagna a Deved mi imanea ke velea, 'A God ke veleagna na vunaghigu, O nohe kori thevu madothogu me jufu kori maghavu kuda talu horua nimua na komi thevuioka i thepa eigna koda vunaghi pungusira.'
41012037	A Deved ke kiloagna a Vahavi na vunaghigna. Gi imanea na vunaghigna a Deved, ehava gi imanea na vinahuhugna a Deved mua?" Na mavitu kena rongovia na hava ke velea a Jisas mena totogo nidia puala.
41012038	Kori vido a Jisas ke velepuhira na mavitu, imanea ke velera mua iaani, "Oti saghoi leghua na puhidia mara na velepuhigna na vetula! Imarea kena magnahaghinia na vahagheagna nidia na poko ke tabu mena vano kori makete eigna kena magnahaghinia vamua na mavitu kedana ghithathara mena ghaghana bohera.
41012039	Kori vido kena vano haghe tadia na komi vathe haidu ba kena vano kori vangahaidu, imarea kena vahia na komi naghoi sape.
41012040	Imarea kena pilaunira na koi vaivine thehe sasani eigna kedana hera nidia na komi fata ma na vathedia. Imarea kena tarai teve eigna kena magnahaghinia vamua na mavitu kedana ghaghana imarea kena tabu puala. Mara iraani, a God keda pukuni vaparara puala!"
41012041	A Jisas ke nohe koragna na Vathe ke Tabu nigna a God me reghi vano tagna na bali sosoni rongo. Imanea ke reghira na komi tinoni kena haghe mai mena sonia nidia na rongo. Sethe mara pada rongo kena mai mena sonia haghea na rongo ke sethe.
41012042	Gi e reghia sina vaivine thehe sasani ke kuma ke haghe mai me soni haghea e rua na siliva keda talu haidura e jufungia vamua sina sileni.
41012043	A Jisas ke kilora mai nigna na komi mane vaovarongo me velera, "E tutuni na hava ku veleghamu, na rongo sosoni ke eia na vaivine kuma iaani e sethe vano tagna na rongo sosoni kena eia na komi tinoni tavogha.
41012044	Imarea kena sonia vamua na rongo ke tomagha itadia. Keana na vaivine iaani ke soni govua na ghathi rongo ke tonogna me teo sa nigna rongo ke tomagha bali volia ghagna vanga."
41013001	Kori vido a Jisas ke au mai kori Vathe ke Tabu nigna a God, sina nigna na mane vaovarongo ke veleagna, "Velepuhi, na Vathe ke Tabu iaani, e ulaghagna puala! Na komi ghahira tadia na komi hidi iraani e hutu puala!"
41013002	A Jisas ke veleagna, "Na Vathe ke Tabu iaani, imarea kedana reo horua na komi hidigna. Teo sikei ghahira keda mono kori mathagna vaghagna kena mono ikageeni."
41013003	A Jisas duagna nigna na komi vaovarongo kena taveti vano mena nohe kori Suasupai Ghai Olev. Imarea kena reghi vanoa na Vathe ke Tabu nigna a God. Gi a Pita, a Jemes, a Jon ma a Andru kena mai ghehedia tagna a Jisas mena huatia,
41013004	"O veleghami, ingiha kedana reo horua na Vathe ke Tabu nigna a God iangeni? Na hava na vaughithatha kitida reghia gi iti adoa na maghavu iangeni ke jufu mai ghohi?"
41013005	A Jisas ke velera, "Oti reireghi toke ghamu, kenughua e pilaunighamu sa tinoni.
41013006	Eigna sethe na tinoni kedana mai mena velea, 'Inau a Vahavi,' me sethe na tinoni kedana vaututunira.
41013007	Kori vido kotida rongovia na rorongogna na komi rihu hutu, oti saghoi mataghu. Toke keda tutuni na komi fata iraani, boi na vagovugna na maramagna mua.
41013008	Sethe na meleha kori maramagna kedana riurihu varihotaghidia ma na agnu keda agnu tadia na komi meleha ke sethe. Me sethe na tinoni kori maramagna kedana thehe eigna ke teo sa ghadia vanga. Na komi fata iraani, na turughugna vamua na papara keda mai.
41013009	"Oti reireghi toke ghamu! Eigna imarea kedana fateghamu mena thabuhighamu tadia na komi vathe haidu nidia mara Jiu. Imarea kedana hatighamu vano tadia na komi primia ma na komi king mena fateghamu eigna ighamu koti leghuu inau. Kori vido koti sokara naghodia, ighamu kotida tuturi aua na Rorongo ke Toke itadia.
41013010	Na komi tinoni gougovu kori maramagna kedana rongovia na Rorongo ke Toke, gi e jufu mai na vagovugna na maramagna.
41013011	Kori vido kena fateghamu, oti saghoi lubatia na ghaghanamiu keda horuhaihadi eigna na hava kotida velea. Oti velea vamua na hava na Tarunga ke Tabu ke heghamu kori vido iangeni. Na komi fata kotida velea boi na ghaghanamiu ghehemiu keana na ghaghanagna na Tarunga ke Tabu.
41013012	"Na komi tinoni kedana perora ara toghadia ba ara tahidia ba ara dathedia kori limadia mara na thevuioka bali vathehera. Vaghagna mua na komi gari kedana siriuhaghinira ara idodia mara tamadia mena perora vano kori limadia mara na thevuioka bali vathehera.
41013013	Na komi tinoni kedana thevuioka itamiu eigna ighamu koti leghuu inau. Keana gi kotida sokara ngasi kori nimiu na vaututuni me jufu kori vido kotida thehe, ighamu kotida hatia na havi ke teo na govugna."
41013014	A Jisas ke ghoi velera, "Kori dani keda mai, ighamu kotida reghia na fata ke dika vano. Na fata iangeni keda sokara kori Vathe ke Tabu nigna a God tagna bali boi monoagna. Na vunegna iaani a God keda korogha sania nigna na Vathe ke Tabu." (Arahai kena ijumia na haghore iaani kedana hiohiro toetokea na pukuni ghaghanagna.) "Kori dani iangeni, gi kotida mono kori provins i Jiudea, oti ghogho hadi tadia na komi suasupa.
41013015	Gi kotida mono kosigna na vathe, saghoi raghe haghe moti hatia kekeha nimiu na fata.
41013016	Gi kotida agutu kori gnatha, saghoi tabiru moti hatia nimiu oopo.
41013017	Kori vido iangeni, na mataghu keda padara na koi vaivine kena boebote, ma arahai kena talu susuua mua a dathedia eigna kenughua e vahotha puala na ghoghodia.
41013018	Oti tarai kaea a God eigna keda boi mono mai na komi fata iangeni kori vido ke mai na koburu,
41013019	eigna na papara kori vido iangeni keda dika vano tadia na komi papara ke mono mai ghohi kori maramagna. Leghugna iangeni, teo mua sa fata vaghagna iangeni keda ghoi mono mai.
41013020	Keana, na vunegna a God ke dothovira nigna na mavitu ke vahira ghohi, imanea keda hatira au kekeha dani papara. Gi keda boi hatira au kekeha, teo sa tinoni keda havi.
41013021	"Gi ahai keda veleghamu, 'Na mane iaani a Vahavi!' ba 'Na mane iangeni a Vahavi!' oti saghoi vaututunia.
41013022	Sethe na tinoni piapilau kedana velea, 'Inau a Vahavi,' me sethe mara na profet piapilau kedana mai mua. Imarea kedana eia na komi reghithehe bali pilaunira me vajefera arahai a God ke vahira ghohi, kari boi tangomana nidia.
41013023	Oti reireghi toke ghamu! Inau ku veleghamu na komi fata iraani gi ena jufu mai."
41013024	Gi a Jisas ke velera, "Leghugna na komi papara iraani, 'Na aho keda boi raraha, ma na vula keda puni,
41013025	ma na komi vaitughu kedana sikili horu mai i popo. Ma na komi fata gougovu kori maaloa kedana ghaighali.'
41013026	"Ma na komi tinoni gougovu kedana reghiu inau, na Dathei Tinoni, kuda tabiru mai kori parako duagu na mana ke heta ma na silada.
41013027	Govu, gi inau kuda vetulara au komi nigua na enjel itadia na komi meleha gougovu kori maramagna eigna kedana hathatanora mai na komi tinoni a God ke kidi vahira ghohi."
41013028	A Jisas ke ghoi velera, "Oti reghia na ghai fig eigna keda velepuhighamu. Gi kotida reghia na ghai fig ke dudu me turughu vusu, ighamu koti adoa ke haga sagharo ghohi.
41013029	Vaghagna mua iangeni, kori vido na komi papara keda jufu mai, ighamu kotida adoa inau ku gharani mai ghohi.
41013030	Inau ku veleghamu, na komi fata gougovu iraani keda kidi jufu mai gi na komi tinoni kena mono ikageeni kedana thehe.
41013031	Na thepa ma na maaloa keda govu, kari na komi haghoregu keda boi govu.
41013032	"Teo ahai ke adoa na dani ba na aoa inau kuda tabiru mai. Mara na enjel ena boi adoa. Inau u boi adoa. Sikei vamua a Tamagu ke adoa.
41013033	Na vunegna iaani, oti reireghi toke ghamu moti mono kaikaliti hahali eigna ighamu oti boi adoa ingiha inau kuda ghoi tabiru mai.
41013034	Na tabiru mai kuda eia ke vaghagna vamua na tinoni ke kaikaliti bali taveti nigna. Imanea ke vaututunia nigna na komi mane agutu keda reireghia nigna na vathe. Imanea ke velera nidia na agutu kedana eia, gi e boa sina mane kori hagetha bali kavena me reghia na tabirugna mai.
41013035	Vaghagna vamua iangeni, oti sokara moti dodoro toetoke! Eigna ighamu koti boi adoa ingiha kuda ghoi tabiru mai, vaghagna vamua imarea kena boi adoa ingiha na mane ke tonogna na vathe keda ghoi tabiru mai. E boi toke gi kotida nere moti peperiki kori vido kuda ghoi tabiru mai. Da kori lavi ba kori hotaghi bongi ba kori gharani dani inau kuda ghoi tabiru mai.
41013037	Na hava ku veleghamu, inau ghua ku velera na komi tinoni gougovu: Oti mono kaikaliti!"
41014001	E rua mua na dani ke mono gi e jufu mai na Laulahugna na Thovoliungi ma na Laulahugna na Bred ke Teo na Isi Ikoragna. Mara na naghoi pris mi mara na velepuhigna na vetula kena hiohiro puhi eigna kedana thotia mena vathehea a Jisas kori puhi kedana boi adoa na mavitu.
41014002	Imarea kena velea, "Ati saghoi eia tadia na komi dani kati eia na laulahu, kenughua ena adoa na mavitu mena eia na rihu hutu."
41014003	A Jisas ke vano i Betani, kori vathegna a Saimon, na mane ke toke tabiru kori lepa. Kori vido kena nohe mena vanga, sina vaivine ke haghe mai duagna na botolo ke ulaghagna ke mono na sedi ikoragna. Na sedi iangeni e ghuba tokegna puala me vahotha puala na voligna. Iia ke hangavia me rotea kori ulugna a Jisas.
41014004	Kekeha tinoni kena mono ngengeni kena reghia mena dikatadia tagna na vaivine iangeni mena haohaghore ghehedia, "Ehava gi e hai rote diadikala na sedi iangeni?
41014005	Na botolo sedi iangeni vaghagna keda salemua, da e hatia tolu hathangatu tomagha na siliva. Kari hatia me kemulia vanira mara kena kuma." Mi imarea kena velehouhorua.
41014006	Ma a Jisas ke velera, "Oti talua! Saghoi velehouhorua! Iia ke eia vaniu na fata ke toke puala.
41014007	Ighamu tangomana kotida hathera mara na kuma kori vido koti magnahaghinia eigna imarea kena mono duamiu hahali. Keana inau eni, teo kuda mono duamiu hahali.
41014008	Iia ke rotea na sedi kori tonogu bali kaikalitia gi e jufu mai na maghavu imarea kedana giluu. Na fata ke eia na vaivine iaani e toke puala.
41014009	Inau ku veleghamu, ivei kedana titionoa na Rorongo ke Toke koragna na maramagna, imarea kedana titionoa na hava ke eia na vaivine iaani mena togha tabirua iia."
41014010	A Jiudas Iskariot, imanea sikei itadia e salaghe rua nigna na komi mane vaovarongo a Jisas, ke vano tadia mara na naghoi pris me velera imanea keda peroa a Jisas eigna kedana vathehea.
41014011	Kori vido imarea kena rongovia iaani, imarea kena totogo puala. Gi ena taluhaghore vania kedana hea na rongo. Leghugna iangeni, a Jiudas ke hiroa na maghavu ke toke keda lubatia a Jisas vanira.
41014012	Tagna na dani ke nagho mai kori Laulahugna na Bred ke Teo na Isi Ikoragna, mara Jiu kena vathehea na komi sip mathangani kedana vanga kori Laulahugna na Thovoliungi. Kori vido iangeni nigna na komi vaovarongo kena huatia a Jisas, "Ivei ko magnahaghinighami kitida vano kaikalitia na vanga katida ghania kori Laulahugna na Thovoliungi na?"
41014013	Ma a Jisas ke velera e rua nigna na mane vaovarongo, "Oro vano kori meleha hutu i Jerusalem. Kori vido koroda jufu ngengeni, roghamu koroda pada sina mane ke hulungia na botolo bea. Oro leghua moro vano kori vido keda vano.
41014014	Imanea keda vano haghe kori vathe. Ingengeni roghamu koroda pada na mane ke tonogna na vathe moro kaea eigna na chogho katida eia na vanga bali togha tabirua na Thovoliungi.
41014015	Imanea keda hatighamu hadi bali reghia na chogho hutu ke kaikalitira govu ghohi na komi fata. Ngengeni koroda kaikalitia na vanga."
41014016	Romara koro vano moro reghia na komi fata ke vaghagna vamua a Jisas ke kidi veleragna ghohi. Gi oro kaikalitia na vanga ngengeni.
41014017	Kori lavi, a Jisas duagna nigna na komi mane vaovarongo kena vano jufu kori vathe iangeni.
41014018	Kori vido kena nohe mena vanga, a Jisas ke velera, "Inau ku titiono tutuni, sikei itamiu ke vanga duagu ikageeni keda perou."
41014019	Kori vido a Jisas ke velea iangeni, nigna na komi vaovarongo kena dikahehedia, mi imarea gougovu kena huatiagna a Jisas, "Boi inau, na?"
41014020	A Jisas ke haghore tughura, "Sina mane itamiu ighamu koti sakai vanga duagu tagna sina disi."
41014021	Mi imanea ke velera, "Inau, na Dathei Tinoni, kuda papara mu thehe vaghagna na komi Rioriso ke Tabu kena velea. Keana kenughua e dika vano tagna ahai keda perou. Na tinoni iangeni, e toke vamua keda boi havi mai kori maramagna eigna imanea keda pada na papara ke hutu puala."
41014022	Kori vido kena vanga, a Jisas ke tangolia na bred me veletokea a God. Gi e vidoa me kemulia itadia nigna na komi vaovarongo me velera, "Oti hatia moti ghania. Iaani na tonogu."
41014023	Gi e hatia na hinao ke mono na waen ikoragna me veletokea a God me hera nigna na komi vaovarongo. Gi ena kouvia.
41014024	Ma a Jisas ke velera, "Iaani na ghaughabuagu keda lulu bali vahavira na komi tinoni ke sethe. Na ghaughabuagu keda kaputi ngasia na taluhaghore haehathe ke mathangani nigna a God.
41014025	Inau ku veleghamu, inau kuda boi ghoi kouvia na waen me ghieghilei jufungia na maghavu inau kuda kouvia na waen mathangani kori hughuta nigna a God i popo."
41014026	Gi ena salea na sale ke tabu mena taveti vano kori Suasupai Ghai Olev.
41014027	Gi a Jisas ke velera, "Ighamu gougovu kotida korogha saniu vaghagna na komi Rioriso ke Tabu kena velea, 'A God keda vathehea na mane ke reireghira na komi sip, ma na komi sip kedana ghogho kilili.'
41014028	Keana, kori vido kuda sokara tabiru kori thehe, inau kuda kidi nagho atu itamiu kori provins i Galili."
41014029	Ma a Pita ke veleagna, "Toke kedana ghogho sanigho mara na vaovarongo gougovu, inau teo kuda ghogho sanigho!"
41014030	A Jisas ke veleagna a Pita, "Inau ku velegho, kenughua bongi, gi na kokorako keda rua horui tangigna, ighoe koda tolu horui veleagna ko boi adou."
41014031	A Pita ke haghore heta vania, "Toke inau kuda thehe duamu, teo kuda velea inau ku boi adogho!" Mara na vaovarongo gougovu kena taluhaghore vaghagna iangeni mua.
41014032	A Jisas duagna nigna na komi mane vaovarongo kena vano jufu kori vido kena kiloagna i Getsemani, gi e velera, "Oti nohe eeni. Inau kuda vano mu tarai."
41014033	Imanea ke talangira duagna a Pita, Jemes ma a Jon, mena taveti vano sina vido. A Jisas ke dikahehegna puala eigna na komi fata keda kathea,
41014034	me velera e tolu nigna na mane vaovarongo, "Na dikahehe ke hutu ke padau me haga vatheheu. Otolu mono eeni motolu rarai."
41014035	Imanea ke taveti vano sina vido gi e nere kolipogho horu kori thepa me tarai, "Mama, gi keda mono sa puhi ke tavogha, o saghoi lubatiu gi kuda papara mu thehe.
41014036	E teo sa fata keda vahotha itamua. Saghoi lubatiu gi kuda papara vaghagna iaani. Keana o saghoi leghua nigua na vanohehe kari nimua na vanohehe vamua."
41014037	Gi a Jisas ke tabiru mai tadia tolu nigna na mane vaovarongo me reghira kena nere. Gi e veleagna a Pita, "Saimon, o nere nimua vamua? Boi tangomana koda rarai duagu sikei na ghathi aoa vamua?
41014038	Otolu rarai motolu tarai eigna kotida boi sikili kori vido na auau keda mai itamiu. Tolughamu kotolu magnahaghinia na eiagna na hava ke jino, kari boi tangomana nimiu eigna na tonomiu ke lae."
41014039	A Jisas ke ghoi taveti vano me tarai vaghagna na tarai ke kidi eia vamua.
41014040	Gi e ghoi tabiru mai itadia me reghira tolumara kotolu ghoi nere mua eigna kotolu magoli nidia puala. Kori vido imanea ke raraira, tolumara boi adoa sa fata kotoluda veleagna.
41014041	Gi a Jisas ke ghoi vano tarai. Kori vatolui tabirugna mai itadia, imanea ke velera, "Ehava? Otolu talu nere nimiu mua? E naba ghohi! Na maghavu ke jufu mai ghohi. Sina tinoni ke perou inau, na Dathei Tinoni, kori limadia mara na koakoa.
41014042	Imanea ke perou ke mai ghohi iangeni. Sokara hadi mati atu itagna!"
41014043	Kori vido a Jisas ke talu haohaghore mua, a Jiudas, sikei itadia mara salaghe rua, ke jufu mai itadia. Sethe na tinoni kena mai duagna kena tangolira na komi ghau ma na komi ghai bali rihu. Mara na naghoi pris, mi mara na velepuhigna na vetula, mi kekeha mara puhidia mara Jiu kena vetulara mai.
41014044	A Jiudas ke kidi velera ghohi na mavitu, "Ahai inau kuda kisia, iangeni imanea. Oti thotia moti hatia."
41014045	A Jiudas ke mai tagna a Jisas me velea, "Velepuhi!" Me kisia.
41014046	Gi imarea kena mai mena thotia a Jisas.
41014047	Kori vido iangeni sina nigna na vaovarongo a Jisas ke sokara hilighagna ke sipa aua nigna na ghau me toka vurukusua sina kuligna nigna na mane agutu na pukuni naghoi pris.
41014048	A Jisas ke velera, "Ehava? Inau na mane geogeno gi oti tangolia maia duamiu na ghau ma na ghai bali rihu?
41014049	Leuleghu dani ighamu koti mono kori Vathe ke Tabu nigna a God kori vido ku velepuhira na komi tinoni. Ehava gi oti boi thotiu ingengeni? Keana ighamu koti eia na komi fata iraani eigna keda tutuni na hava ke velea na komi Rioriso ke Tabu eigu inau."
41014050	Mara nigna na komi vaovarongo kena mataghu mena ghogho sania a Jisas.
41014051	Sina mane mathangani ke pipisia na pohe vavaha vamua ke leghua a Jisas. Imarea kena thotia
41014052	me suru na pohegna me ghogho soesole.
41014053	Imarea kena hati vanoa a Jisas kori vathegna na pukuni naghoi pris. Mara na naghoi pris, mi mara na velepuhigna na vetula, mi mara puhidia mara Jiu kena mai haidu ingengeni. Mara iraani, mara na Kansol.
41014054	A Pita ke leghura kari e boi taveti gharanira eigna ke mataghu. Imanea ke haghe vano kori lalabagna na vathe iangeni, me mangiru duadia mara na soldia kena reireghia na Vathe ke Tabu nigna a God.
41014055	Mara na naghoi pris mi mara puhi kena mono kori Kansol kena hiohiro na titionogna sa fata ke eia a Jisas ke nabagna na vatheheagna. Kari ena boi tangomana kedana pada sikei.
41014056	Sethe na komi tinoni kena mai titiono piapilau eigna a Jisas, kari nidia na komi titiono e boi nanaba.
41014057	Kekeha tinoni mua kena sokara hadi ngengeni kena titiono piapilau eigna imanea mena velea,
41014058	"Ighami kiti rongovia imanea ke velea, 'Inau kuda reoa horua na Vathe ke Tabu nigna a God kena agutua na komi tinoni mi koragna tolu na dani inau kuda vasokaraghinia na Vathe ke Tabu ke mathangani ke boi agutua na tinoni.' "
41014059	Kari na komi titiono gougovu iraani, e boi nanaba.
41014060	Na pukuni naghoi pris ke sokara naghodia mara na Kansol me huatia a Jisas, "Ehava gi o boi velea sa fata tadia na komi tinoni kena titionogho?"
41014061	A Jisas ke mono bughoro me boi velea sa fata. Ma na pukuni naghoi pris ke ghoi huatia, "Ehava? Ighoe a Vahavi, a Dathegna a God ke haluhadi puala?"
41014062	A Jisas ke haghore tughua, "Hii, inau imanea! Ighamu kotida reghiu inau, na Dathei Tinoni, kuda sopou kori madothogna a God ke mana puala. Ighamu kotida reghiu inau kuda tabiru mai kori parako."
41014063	Ma na pukuni naghoi pris ke rongovia iaani me dikatagna puala me resua nigna na poko ghehegna. Gi e velea, "Teo sa vunegna katida hiroa mua sa tinoni keda toroagna imanea,
41014064	eigna ighamu gougovu koti rongovia ghohi imanea ke vananaba ghehegna duagna a God. Ehava kori ghaghanamiu na?" Imarea gougovu kena velea a Jisas ke nabagna keda thehe.
41014065	Gi kekeha itadia kena angusua mena tari ponotia na matagna kori pohe. Govu, gi ena tupia mena velea, "Gi koda pukuni Dathegna a God, o veleghami ahai ke tupigho?" Leghugna iaani, mara na soldia kena hatia mena tupia mua.
41014066	Kori vido imarea kena fatea a Jisas, a Pita ke talu mono mua kori lalabagna na vathegna na pukuni naghoi pris. Sina nigna na vaivine agutu na naghoi pris ke mai ngengeni.
41014067	Iia ke reghia a Pita ke mangiru me veleagna, "Ighoe sikei itadia mara kena mono duagna a Jisas gna i Nasaret."
41014068	Ma a Pita ke veleagna, "Teo! U boi adoa na hava ko velea." Gi e sokara hadi me riu vano kori hagethagna na peo. Kori vido vamua iangeni, na kokorako ke taitangi.
41014069	Ma na vaivine iangeni ke ghoi reghia a Pita me velera na komi tinoni kena mono ngengeni, "Inau ku adoa iaani sina mane itadia."
41014070	A Pita ke ghoi velea, "Teo! U boi adoa na mane iangeni." Boi hauhaugna kekeha tinoni kena sokara ingengeni kena veleagna, "Hii, ighoe sikei itadia, eigna ighoe huju na manemu i Galili."
41014071	A Pita ke velera, "Inau ku jijighi u boi adoa na mane koti titionoa. Gi kuda piapilau, e toke a God keda vaparau!"
41014072	A Pita ke eu govu horu na veleagna iaani ma na kokorako ke varuai taitangigna. Ma a Pita ke togha tabirua na haghore a Jisas ke kidi veleagna, "Inau ku velegho, kenughua bongi gi na kokorako keda rua horui tangigna, ighoe koda tolu horui veleagna o boi adou." Ma a Pita ke dikahehegna puala me tangi heta.
41015001	Kori vuevugheigna hadi, mara na Kansol kena ghoi haidu mena talu haidua na ghaghanadia gougovu eigna na hava kedana eiagna a Jisas. Govu, gi imarea kena velera mara na soldia eigna kedana taria na limagna mena hati vanoa tagna a Paelat.
41015002	Kori vido imarea kena jufu kori vathegna a Paelat, imanea ke huatia a Jisas, "Ighoe na king nidia mara Jiu?" A Jisas ke haghore tughua, "Ighoe ko velea ghohi inau imanea."
41015003	Mara na naghoi pris kena toroagna a Jisas na komi fata ke sethe.
41015004	Gi a Paelat ke huatia a Jisas, "O rongovia mua na komi fata imarea kena toroghogna? O boi tangomana koda velea sa fata itadia?"
41015005	Keana a Jisas ke boi velea sa fata, ma a Paelat ke vere nigna puala.
41015006	Leuleghu vinogha kori Laulahugna na Thovoliungi, a Paelat ke ado lubati aua kori vathe tatari sina tinoni kena kaea na mavitu.
41015007	Sina mane na ahagna a Barabas ke mono kori vathe tatari duagna kekeha mara kena thabu vathehera kekeha tinoni kori vido imarea kena rihu pungusia na gaumane gna i Rom.
41015008	Na mavitu kena mai itagna a Paelat mena kaea eigna keda lubati mamaluha vanira sina mane tatari vaghagna ke ado eia.
41015009	A Paelat ke huatira, "Ehava? Oti magnahaghinia kuda lubati mamaluha a Jisas, nimiu na king ghamu mara Jiu?"
41015010	A Paelat ke velea iangeni eigna imanea ke adoa ghohi mara na naghoi pris kena hati maia a Jisas eigna kena tahotha itagna.
41015011	Keana mara na naghoi pris kena vele huhurura na mavitu eigna kedana kaea a Paelat meke lubati aua a Barabas, boi a Jisas.
41015012	A Paelat ke ghoi huatira na mavitu, "Gi kuda lubati aua a Barabas, na hava kuda eiagna na mane koti kiloagna na king nidia mara Jiu?"
41015013	Imarea kena ghu heta, "Tupipuhia!"
41015014	A Paelat ke velera, "Eigna na hava? Na hava ke ei hahia?" Kari imarea kena ghoi ghu heta vano mua, "Tupipuhia!"
41015015	A Paelat ke magnahaghinia na mavitu kedana totogo me lubati aua a Barabas vanira. Gi e velera mara na soldia eigna kedana thabuhia a Jisas mena tupipuhia.
41015016	Mara na komi soldia kena hatia a Jisas mena vano kori lalaba ghaghireigna na vathegna a Paelat. Gi ena kilora mai na komi soldia gougovu kena mono kori nidia na boo.
41015017	Imarea kena vapokoagna a Jisas vaghagna na king kori poko mela ke teve. Mena vakepiagna na kepi kena agutua kori kuji.
41015018	Imarea kena vahaihadia imanea mena ghu, "Ighami kiti kilothabagho, ighoe na king nidia mara Jiu!"
41015019	Gi ena thabuhia mena thabuhia na ulugna kori supa, mena angusua mena torongaghi tuturu vania vaghagna imarea kena maimanihihia.
41015020	Govu na leuleuagna, gi ena hati aua na poko ke mela ke vahaghea. Gi ena ghoi vapokoagna komi nigna na poko mena hati vanoa bali tupipuhia.
41015021	Kori vido kena taetaveti kori hangana, imarea kena pada sina manegna Sairin ke kalasu mai kosigna i Jerusalem. Na ahagna a Saimon, a tamadia Aleksanda ma a Rufus. Mara na soldia kena huruagna eigna keda hulungia nigna na ghaibabala a Jisas.
41015022	Imarea kena hati vanoa a Jisas kori vido kena kiloagna Golgota, na ghaghana ikoragna, "Na Suasupa Ulu."
41015023	Ingengeni imarea kena hea na waen kena ngignoa duagna na meresen kena kiloagna "muru" bali vagovua na vavahaghiti. Kari a Jisas ke boi kouvia.
41015024	Nabagna tangi hia kori vuevughei mara na soldia kena tupipuhia a Jisas kori ghaibabala. Gi ena hatia nigna na komi poko mena laulahu vavahi bali adoa ahai keda hatia sikei na vidogna.
41015026	Mena risoa kori pava na hava kena toroagna a Jisas, " Na King Nidia Mara Jiu," mena tupia popogna a Jisas kori ghaibabala.
41015027	Imarea kena tupipuhira e rua na mane geogeno duagna a Jisas; sikei kori madothogna me sikei kori toigna.
41015029	Na komi tinoni kena halu vano kori hangana ngengeni kena velehouhorua mena lilighia na uludia mena veleagna, "E ai ghuari! Ighoe ko velea i hau koda reo horua na Vathe ke Tabu nigna a God mo vasokaraghini tabirua koragna e tolu na dani.
41015030	Gi koda mono nimua na mana bali eia iangeni, o vahavigho ghehemu mo horu mai kori ghaibabala!"
41015031	Mara na naghoi pris mi mara na velepuhigna na vetula kena leuleua a Jisas mena haohaghore ghehedia, "Imanea ke vahavira kekeha tinoni tavogha kari boi tangomana nigna keda vahavia ghehegna!
41015032	Vaghagna ivei? Imanea hina a Vahavi, na king nidia mara Jiu? Gi katida reghia keda horu mai kori ghaibabala, ighita katida vaututunia." Rua na mane kena tupipuhira duagna a Jisas huju, oro velehouhorua a Jisas.
41015033	Turughu kori hotaghi dani me jufu kori tangi tolu, na meleha i Israel doudolu ke puni.
41015034	Kori vido iangeni a Jisas ke ghu heta vaghagna iaani, "Eloi, Eloi, lama sabaktani?" Na ghaghana ikoragna, "Nigua God, nigua God, ehava gi o korogha saniu?"
41015035	Kekeha tinoni kena mono gharania kena boi rongovia tokea mena velea, "Imanea ke kiloa a Elaija."
41015036	Sina mane ke raghe vano me vagnubua na pocho kori waen ke aha me jongia kori ghai. Govu, gi e tuhu hadi vano kori livogna a Jisas eigna keda kouvia, gi e velea iaani, "Ati talua. Mati reghia a Elaija keda mai hati horua kori ghaibabala ba teo."
41015037	Gi a Jisas ke ghu heta me thehe.
41015038	Kori vido iangeni na pohe ke sasavera koragna na Vathe ke Tabu nigna a God ke resu turughu i popo me jufu kori kokotogna.
41015039	Sina mane ke nagho tadia mara na soldia ke sokara naghogna na ghaibabala ke mono a Jisas. Imanea ke reghia na puhi thehe ke eia me velea, "Tutuni, iaani pukuni Dathegna a God!"
41015040	Kekeha vaivine kena leghua a Jisas i Jerusalem kena mono ngengeni. Iira kena dodoro mai tagna ke hau. Kekeha tadia; a Meri gna i Magdala, a Salome, ma a Meri idodia a Jemes iso ma a Joses. Kori vido a Jisas ke taetaveti i Galili, tolu na vaivine iraani kena leghua mena hathea imanea kori rongo ma na vanga.
41015042	Meke haga lavi ghohi kori dani iangeni, na dani bali kaikaliti eigna na Sabat. Sina manegna i Arimatea, na ahagna a Josep, ke mai tagna a Paelat. Imanea ke mono kori Kansol ke fatea a Jisas, ma na mavitu kena ghaghana bohea. Imanea sina mane ke mono pitua na reghiagna na maghavu a God keda vunaghi pungusira nigna na mavitu. A Josep ke hatia na hetagna me vano tagna a Paelat me kaea eigna keda hatia na tonogna a Jisas.
41015044	A Paelat ke vere nigna puala na rongoviagna a Jisas ke thehe ghohi. Gi e kiloa mai itagna na mane ke nagho tadia mara na soldia me huatia, "Ehava? A Jisas ke thehe ghohi?"
41015045	Imanea ke veleagna, "Hii, e thehe ghohi." Gi a Paelat ke lubati vania a Josep eigna keda hatia na tonogna.
41015046	Ma Josep ke vano me volia na pohe pura ke teve me hati horua na tonogna a Jisas me fifiriagna me vano boa korai luma kena joua kori ghahira. Govu, gi imanea ke kokopilia na ghahira hutu me ponotia na hagethagna na luma.
41015047	Kori vido iangeni, a Meri gna i Magdala, ma a Meri a idogna a Joses, iroira koro mono ngengeni moro reghia na vido kena boa na tonogna a Jisas.
41016001	Kori lavigna na Sarere, kori vido ke govu ghohi na Sabat, a Meri gna i Magdala, ma a Meri a idogna a Jemes, tolira a Salome kena kidi volia ghohi na sedi bali kaikalitia na tonogna a Jisas.
41016002	Kori pohagna na thabota kori Sade, tolira kotolu vano kori luma ke mono na tonogna a Jisas.
41016003	Kori vido kena taetaveti vano kori hangana, tolira kotolu haohaghore ghehedia, "Ahai keda hatheghita na kokopili auagna na ghahira kori hagethagna na luma?"
41016004	Tolira kotolu jufu ngengeni, mena reghia na ghahira hutu ke kokopili au ghohi.
41016005	Tolira kotolu taveti haghe vano kori luma mena reghia sina mane mathangani ke nohe kori thevu madotho. Na mane iangeni ke vahaghea na poko ke pura. Kori vido kotolu reghia imanea, tolira kotolu mataghu puala.
41016006	Na mane iangeni ke velera, "O tolu saghoi mataghu! Inau ku adoa tolughamu kotolu hiroa a Jisas gna i Nasaret kena tupipuhia. Imanea e teo eeni! Imanea ke sokara tabiru ghohi! Reghia! Iaani na vido kena talua na tonogna.
41016007	Otolu vano tabiru motolu titiono vaghagna iaani vanira mara na vaovarongo, haluhadi a Pita, 'A Jisas keda kidi nagho atu itamiu i Galili. Ingengeni ighamu kotida reghia vaghagna ke veleghamu ghohi gi e thehe.' "
41016008	Tolira kotolu rughu au kori luma motolu hahi hehedia motolu aiariri. Gi kotolu ghogho motolu boi veleagna ahai na hava kena reghia eigna kotolu mataghu puala.
41016009	Kori vuevughei punigna na Sade iangeni, a Jisas ke sokara tabiru kori thehe. Gi e kidi tate vania Meri gna i Magdala, a Jisas ke gigi aura e vitu na tidatho itagna i hau.
41016010	Iia ke vano tadia mara kena leghua a Jisas. Imarea kena dikahehedia puala mena tangi.
41016011	Kori vido iia ke titiono vanira ke reghia a Jisas ke havi tabiru, imarea kena boi vaututunia.
41016012	Leghugna iaani a Jisas ke tate vanira e rua nigna na mane vaovarongo kori vido koro taetaveti vano kori hangana kosigna i Jerusalem. Kori vido koro kidi reghia a Jisas, romara koro boi ghithatha eigna ke tavogha na dodorogna.
41016013	Kori vido koro adoa imanea a Jisas, romara koro tabiru i Jerusalem moro titionoa itadia mara na vaovarongo, kari ena boi vaututunira.
41016014	Vagovugna, a Jisas ke tate vanira mara salaghe sikei nigna na vaovarongo kori vido kena vangahaidu. Imanea ke haghore heta vanira eigna nidia na vaututuni ke boi heta. Imarea kena boi vaututunira arahai kena reghia a Jisas leghugna ke sokara tabiru kori thehe.
41016015	Gi imanea ke velera, "Oti taveti au tadia na komi meleha kori maramagna moti titionoa na Rorongo ke Toke tadia na komi tinoni gougovu.
41016016	Arahai kena vaututunia na Rorongo ke Toke mena siuvitabu, imarea kedana hatia tagna a God na havi ke teo na govugna. Kari arahai kena boi vaututunia, a God keda fatera me boi lubatira gi kedana mono duagna hahali.
41016017	Na komi tinoni kena vaututuni, a God keda hera na mana bali eia na komi reghithehe. Imarea kedana gigi aura na komi tidatho kori kiloagna na ahagu mena haohaghore tadia na komi haghore ke tavogha kena boi pipilia.
41016018	Gi kedana tangolira na komi poli ba kedana kouvira na komi fata ke lulumu, teo kedana thehe. Imarea kedana tabora mara kena vahaghi me kedana toke tabiru."
41016019	Leghugna a Lod Jisas ke govua na titiono vaniragna, a God ke hati hadia duagna i popo ma a Jisas ke sopou kori madothogna.
41016020	Leghugna iaani, nigna na komi vaovarongo kena taveti au tadia na komi meleha mena titionoa na Rorongo ke Toke eigna a Jisas. A Lod ke mono duadia me hathera mena eia na komi reghithehe kori nigna na mana. Na komi reghithehe kena eia bali adoa na mavitu na komi fata kena titionoa e tutuni.
42001001	Toke nighe Tiofilus, Sethe na tinoni kena risoa ghohi eigna na komi fata ke eia a Jisas kori vido ke mono duamami.
42001002	Imarea kena risoa eidia na komi fata ighami kiti rongovia tadia arahai kena reghia kori matadia. Arahai kena reghia na komi fata irangeni kena agutu vania a God kori titionoagna na rorongogna a Jisas tadia na komi tinoni.
42001003	Mane puhi Tiofilus, inau ku pukuni hiohiro toetokea mu pukuni adoa na titionogna a Jisas kori turughugna, mu magnahaghinia kuda risoa vanigho,
42001004	eigna koda adoa na komi fata kena velepuhigho eigna a Jisas ke tutuni.
42001005	Kori vido a Herod ke king kori provins i Jiudea, sina pris, na ahagna a Sakaraea, ke mono. Imanea sikei kori booi pris kena kiloagna Abaija. A taugna a Sakaraea, a Elisabet, ke havi mai kori vinahuhugna a Eron, na mane ke kidi batura mara pris i hau.
42001006	Iroira koro mono jino kori matagna a God eigna iroira koro leghua nigna na komi vetula gougovu.
42001007	Keana iroira ke teo sa dathedia eigna a Elisabet ke kara. Iroira koro kuekue moro kaekave ghohi.
42001008	Sina maghavu, nigna na booi pris a Sakaraea kena agutu kori Vathe ke Tabu nigna a God, eigna ke jufu mai ghohi na wik bali agutu nigna na booi pris imanea.
42001009	Leghuagna na vetula nidia mara na pris, imarea kena laulahu vavahi eigna kedana adoa ahai keda haghe pughulia na ghaighubagha kori Vathe ke Tabu. Ma a Sakaraea kena vahipada me vano haghe.
42001010	Kori vido a Sakaraea ke pughulia na ghaighubagha, na mavitu sethe kena haidu kosigna na Vathe ke Tabu mena tarai.
42001011	Sina enjel nigna a God ke tate vania a Sakaraea. Na enjel ke mai sokara kori madothogna na olta kena ado pughulia na ghaighubagha itagna.
42001012	A Sakaraea ke reghia me peperiki me mataghu nigna puala.
42001013	Ma na enjel ke velea, "Sakaraea, o saghoi mataghu! A God ke rongovia ghohi nimua na tarai, ma Elisabet a taumu keda vahua a dathemu mane. Mi ghoe koda tughuniagna a Jon.
42001014	Roghamu koroda totogo puala eigna imanea, me sethe na tinoni kedana totogo eigna na havigna mai
42001015	eigna a God keda vathaba. Imanea keda boi kouvia na waen ma na komi thagi kou ke ado vameea na tinoni. Na Tarunga ke Tabu keda mono duagna turughu kori vido ke mono kori kutugna idogna.
42001016	Sethe na tinonidia Israel, imanea keda hati tabirura tagna a Lod na nidia a God.
42001017	Imanea keda mono nigna na mana ke heta vaghagna a profet Elaija. Imanea keda kidi nagho mai tagna a Lod eigna keda kaikalitira na komi tinoni eigna na maigna. Imanea keda hathera ara tamadia na komi gari eigna kedana ghoi mono kori soleana duadia ara dathedia. Mi imanea keda tughua na ghaghanadia arahai kena boi leghua a God eigna kedana leghua na puhidia arahai kena jino."
42001018	Ma a Sakaraea ke huatia na enjel, "Ehava gi kuda adoa iaani ke tutuni? Eigna inau ku kuekue ghohi ma a taugu ke kaekave ghohi."
42001019	Ma na enjel ke haghore tughua, "Inau a enjel Gabriel ku mono hahali duagna a God. Imanea ke vetulau mai eigna kuda tuturia vanigho na rorongo ke toke iaani.
42001020	Kari eigna ighoe ko boi vaututunia na hava ku velegho, ighoe koda boi haohaghore me ghieghilei jufungia na dani a dathemu keda havi mai. Na komi haghoregu keda tutuni kori pukuni maghavugna."
42001021	Kori vido iangeni na mavitu kena tarai kosi kena pitua a Sakaraea keda au mai. Imarea kena ghaghana ruarua eigna na vunegna imanea ke mono hau puala koragna na Vathe ke Tabu.
42001022	Kori vido ke au mai i kosi, imanea ke bosi tangomana na haohaghore itadia na mavitu me haghore kori limagna vamua. Mi imarea kena adoa sina fata ke tate vania koragna na Vathe ke Tabu.
42001023	Kori vido ke govu nigna na wik bali agutu, Sakaraea ke tabiru kori vathegna.
42001024	Boi hauhaugna leghugna iaani, a Elisabet ke boebote me mono bughoro kori vathedia e lima na vula. Iia ke haghore vaghagna iaani,
42001025	"Ikageeni a Lod God ke rongovia nigua na tarai. Imanea ke dothoviu me vagovua nigua na maomamo."
42001026	Kori vido a Elisabet ke ono ghohi na vulagna ke boebote, a God ke vetula a enjel Gabriel kori meleha i Nasaret kori provins i Galili.
42001027	Imanea ke mai tagna sina vaivine mathangani ke boi nere duagna mua sa mane. Na ahagna na vaivine iangeni a Meri. Iia ke parua ghohi bali taulaghi tagna na mane na ahagna a Josep. A Josep ke havi kori vikegna a King Deved.
42001028	A enjel Gabriel ke vano itagna a Meri me veleagna, "Na soleana keda mono itamua. A God ke mono duamu me vatokegho."
42001029	Meri ke hahi hehegna me hiohiroagna puala na ghaghanagna na komi haghore iraani.
42001030	Ma na enjel ke velea, "O saghoi mataghu Meri, eigna a God ke magnahaghinia na vatokeghogna.
42001031	Ighoe koda boebote mo koda vahua a dathemu mane, mo koda kiloagna na ahagna a Jisas.
42001032	Imanea keda nagho mi imarea kedana kiloagna a Dathegna a God ke thaba haluhadi puala. Ma a Lod God keda vasopoua kori sapei vunaghi vaghagna a hutugna King Deved.
42001033	Imanea keda vunaghi pungusira hahali mara Israel ma na nigna na hughuta teo keda govu."
42001034	A Meri ke haghore tughu vania na enjel, "Ehava gi keda tutuni iaani? Eigna inau ku boi nere mua duagna sa mane?"
42001035	Ma na enjel ke velea, "Na Tarunga ke Tabu keda horu mai itamua ma na mana nigna a God ke thaba haluhadi puala keda ungahigho. Na vunegna iaani na meomeo keda havi mai itamua, na meomeo ke tabu. Imarea kedana kiloagna a Dathegna God.
42001036	Ma a Elisabet, a toghamu ke kaekave ghohi, keda vahua na gari. Na komi tinoni kena velea teo ghohi keda vahua sa gari, kari ikageeni iia ke boebote me ono ghohi na vulagna.
42001037	Teo sa fata ke vahothahaghinia a God na eiagna."
42001038	Ma Meri ke ania, "Inau na tinoni tango nigna a Lod God. E toke gi keda tutuni na komi fata ko veleu." Ma na enjel ke taveti sania.
42001039	Boi hau leghugna iangeni, a Meri ke kaikaliti me taveti saisami vano kori sina meleha iso tadia na komi suasupa kori provins i Jiudea.
42001040	A Meri ke jufu ngengeni me vano haghe kori vathegna a Sakaraea me haghore totogo vania a Elisabet.
42001041	Kori vido a Elisabet ke rongovia nigna na haghore totogo a Meri, na gari korai kutugna ke bubutu ma a Elisabet ke vonungia na Tarunga ke Tabu.
42001042	Me haghore heta vaghagna iaani, "A God ke vatokegho tuu vano tadia na koi vaivine gougovu, me keda vatokea na gari koda vahua.
42001043	A God ke vatokeu eigna ighoe, a idogna nigua a Lod, ke mai sighou.
42001044	Inau ku adoa ighoe a idogna nigua a Lod eigna kori vido inau ku rongovia nimua na haghore totogo, na meomeo korai kutugu ke bubutu eigna ke totogo puala.
42001045	A God keda vatokegho eigna ko vaututunia na hava ke taluhaghorea vanigho keda pukuni tate mai!"
42001046	A Meri ke velea, "Na hehegu gougovu ke kilothaba a Lod God.
42001047	Ma na tarungagu ke lealea eigna a God, nigua a Vahavi.
42001048	Toke inau ku boi nagho, imanea ke toghau inau, nigna na tinoni tango. Turughu ikageeni me vano, na komi tinoni gougovu kedana velea a God ke vatokeu,
42001049	eigna ke eia vaniu na komi naghoi fata kori nigna na mana. Na ahagna ke tabu.
42001050	Imanea ke rarovira arahai kena ghaghana bohea tagna na komi pagusu gougovu.
42001051	Kori nigna na mana imanea ke eia na komi naghoi fata ke sethe. Me gigi aura mara kena tautalunagho kori ghaghanadia ghehedia.
42001052	Imanea ke hati aua nidia na mana na komi king, me vathabara arahai kena mono taluleghu.
42001053	Imanea ke hera ghadia arahai kena rofo itagna na komi fata ke toke, me vetulara au vavaha arahai kena pada rongo.
42001054	God ke hathera mara Israel, nigna na komi tinoni tango, me rarovira a Ebraham ma na komi vinahuhugna hahali, vaghagna ke taluhaghorea vanira ara hutuda."
42001056	Ma a Meri ke mono duagna a Elisabet nabagna e tolu na vula gi e tabiru kori melehagna i Nasaret.
42001057	A Elisabet ke kasa ghohi na vulagna, gi e vahua a dathegna mane.
42001058	Ara vikegna ma arahai kena mono gharania kena rongovia na fata ke toke a Lod ke ei vania, mena totogo duagna.
42001059	Kori vido na meomeo ke alu ghohi na danigna, imarea kena haidu mai bali sogivaughithatha na meomeo leghuagna na vetula nidia mara Jiu. Imarea kena magnahaghinia na kiloagna a Sakaraea, na ahagna a tamagna.
42001060	Kari a idogna ke haghore heta vanira, "Teo! Na ahagna a Jon!"
42001061	Ma na komi tinoni kena velea, "Teo sikei tinoni tadia ara vikemu kena tughunira na aha iangeni."
42001062	Mena haghore kori limadia vania a Sakaraea, tamagna na gari, bali adoa na aha imanea keda tughunia.
42001063	Ma a Sakaraea ke haghore kori limagna eigna kedana hea na fata bali rioriso itagna. Gi e risoa, "Na ahagna na meomeo a Jon." Ma na mavitu kena vere nidia puala.
42001064	Kori vido vamua iangeni, a Sakaraea ke tangomana na haohaghore me kilothaba a God.
42001065	Na komi tinoni kena haidu ingengeni kena vere nidia puala, ma na rorongogna na komi fata iraani ke jufu tadia na komi tinoni kena mono tadia na komi suasupa kori provins i Jiudea.
42001066	Na mavitu kena rongovira na komi fata irangeni kena toatogha puala mena velea, "Na gari iaani sina naghoi tinoni ivughei valiha." Imarea kena velea iaani eigna kena adoa na mana nigna a God ke mono itagna.
42001067	A Sakaraea, a tamagna a Jon, ke vonungia na Tarunga ke Tabu me tuturi aua:
42001068	"Ati kilothaba a Lod, nida a God ighita mara Israel, eigna imanea ke mai me vamamaluhara nigna na mavitu.
42001069	Imanea ke heghita a Vahavi ke heta tagna na vinahuhugna a King Deved, nigna na mane agutu.
42001070	A God ke kidi taluhaghore vanighita iaani kori haghoredia nigna na komi profet i hau.
42001071	Imanea ke taluhaghorea gi keda vahavighita tagna nida na thevuioka, mi tagna na limadia na komi tinoni kena siriuhaghinighita.
42001072	Imanea ke rarovira ara hutuda, eigna ke talu ghaghana bohea nigna na taluhaghore ke tabu.
42001073	Na taluhaghore iangeni, imanea ke jijighi vania a tamada a Ebraham,
42001074	na bali vahavighita tagna nida na thevuioka, eigna katida boi mataghunira kori vido kati tango vania a God
42001075	kori puhi ke tabu meke jino tagna na matagna kori havida gougovu.
42001076	"Ighoe a dathegu, imarea kedana kiloghogna na profet nigna a God ke thaba puala, eigna ighoe koda kidi taveti nagho atu tagna a Lod bali kalitia nigna na hangana.
42001077	Ighoe koda titiono vanira nigna na mavitu a God, imanea tangomana keda vahavira kori vido ke talutavogha na paluhadia.
42001078	Nida a God keda eia iangeni eigna ke rarovighita. Vaghagna na aho ke sogala hadi, a Vahavida keda mai i popo
42001079	bali silada tadia arahai kena mono kori puni mena mono saragna na mana nigna na thehe. Imanea keda batughita eigna katida mono kori soleana."
42001080	Jon ke hutu hadi ma na Tarunga ke Tabu ke vaheta na ghaghanagna. Imanea ke vano me mono kori meleha ke gou me ghieghilei jufungia na maghavu ke turughu nigna na agutu itadia mara Israel.
42002001	Kori vido a Jon ke iso mua, na King gna i Rom, na ahagna Ogastas, ke risoa me vetula aua sina vetula bali risora na ahadia na komi tinoni gougovu tadia na komi meleha ke vunaghi pungusira.
42002002	(Iaani na rioriso aha ke nagho kena eia kori vido a Kuirinius ke primia kori provins i Siria.)
42002003	Na komi tinoni gougovu kena vano tadia na komi pukuni melehadia eigna na gaumane keda mai me risora na ahadia.
42002004	A Josep ke turughu mai kori meleha i Nasaret kori provins i Galili me taveti hadi i Betlehem, na melehagna King Deved kori provins i Jiudea. Josep ke vano i Betlehem eigna imanea sikei kori vinahuhugna a King Deved.
42002005	A Josep ke vano bali riso horua na ahagna duagna a Meri, na vaivine ke parua ghohi bali taugna. Kori vido iangeni a Meri ke boebote ghohi.
42002006	Kori vido kena mono i Betlehem, a Meri ke kasa na vulagna keda vahua na gari.
42002007	A Meri ke vahua a dathegna mane me filehiagna kori pohe me vakolia tagna na bali vangadia na komi fata kaukagu. Iia ke eia iaani eigna ke vonu ghohi na vathe binaboli.
42002008	Kekeha mara kena mono kosigna na meleha kori bongi iangeni kena reireghira nidia na komi sip.
42002009	Sina enjel nigna a God ke horu mai itadia ma na silada ke mai tagna a Lod God ke silada kililivira, mena mataghu puala.
42002010	Ma na enjel ke haghore vanira, "Oti saghoi mataghu! Inau ku hatia mai na rorongo ke toke keda vatotogora na komi tinoni gougovu.
42002011	Kori dani iaani, ahai keda vahavighamu ke havi mai kori melehagna a King Deved. Imanea a Krais a Lod.
42002012	Iaani nimiu na vaughithatha: Ighamu kotida reghia na meomeo kena filehia kori pohe mena vakolia tagna na bali vangadia na komi fata kaukagu."
42002013	Kori vido iangeni vamua na komi enjel i popo kena mai duagna na enjel iangeni mena kilothaba a God vaghagna iaani,
42002014	"Kilothaba a God i popo. Na soleana keda mono duadia arahai kori maramagna a God ke totogo eidia."
42002015	Na komi enjel kena tabiru hadi i popo, mi mara na reireghi sip kena vapuipuhi mena titiono varihotaghidia, "Ati atu i Betlehem eigna katida atu mati reghia na hava a God ke tuturia vanighita."
42002016	Imarea kena saisami taveti vano mena pada a Meri ma a Josep ma na meomeo ke koli tagna na bali vangadia na komi fata kaukagu.
42002017	Kori vido kena reghia na meomeo, imarea kena titionoa na komi fata na enjel ke tuturia vanira eigna na meomeo.
42002018	Na mavitu kena rongovia na rorongo kena hati maia mara na reireghi sip mena vere nidia puala.
42002019	Ma a Meri ke boi madoa na komi fata iraani me toatoghara hahali.
42002020	Mara na reireghi sip kena tabiru mena kilothaba a God eigna na komi fata kena rongovia mena reghia ke vaghagna vamua na enjel ke velea vanira.
42002021	Na meomeo ke jufungia e alu ghohi na danigna, gi ena sogivaughithatha mena tughuniagna na ahagna a Jisas. Iangeni na aha na enjel ke veleagna a Meri kori vido ke boi boebote mua.
42002022	Me jufu mai ghohi na dani a Josep ma a Meri koroda eia na hava ke velea na vetula nigna a Moses bali vararahara ghehedia kori matagna a God leghugna na havigna na gari. Iroira koro hati vanoa na gari kori Vathe ke Tabu nigna a God i Jerusalem eigna koroda hea vanoa a Lod God.
42002023	Eigna na vetula nigna a Moses ke velea, "Na gari mane ke havi nagho, imarea kedana hea a Lod God."
42002024	Iroira koro eia mua na havughaghi leghuagna na vetula nigna a Lod God ke velea imarea kedana havughaghi e rua na bora ba e rua na dathe babahulu.
42002025	Kori vido iangeni sina mane ke mono i Jerusalem, na ahagna a Simeon. Imanea na mane jino me leghua a God hahali. Imanea ke pitua na maghavu a God keda vahavira mara Israel ma na Tarunga ke Tabu ke mono itagna.
42002026	Na Tarunga ke Tabu ke velea ghohi imanea keda boi thehe me ghieghilei reghia a Vahavi, na mane a God ke taluhaghorea keda vetula mai.
42002027	Na Tarunga ke Tabu ke batu vanoa a Simeon kori Vathe ke Tabu nigna a God. Kori vido a Simeon ke mono ngengeni, a Josep ma a Meri koro hati maia a Jisas bali hea vanoa a God vaghagna ke velea na vetula nigna a Moses.
42002028	Gi a Simeon ke pala hadia na gari me kilothaba a God. Imanea ke velea,
42002029	"Lod God, ikageeni tangomana inau kuda thehe kori soleana. Vaghagna ko kidi taluhaghore vaniu,
42002030	inau ku reghia ghohi a Vahavi
42002031	ko hera na komi tinoni gougovu.
42002032	Imanea keda vaghagna na lui keda laema na hangana ke tutuni tadia arahai kena boi Jiu, me keda abeghami hadi, nimua na mavitu i Israel."
42002033	A tamagna ma a idogna koro vere rodia puala na rongoviagna na hava ke velea a Simeon eigna a dathedia.
42002034	Simeon ke vatokera gi e veleagna a Meri, a idogna a Jisas, "Na meomeo iaani, a God ke vahia ghohi i hau eigna sethe na tinonigna i Israel imanea keda vahavira. Me sethe mua na tinonigna i Israel, imanea keda boi vahavira eigna imarea kedana boi vaututunia. Imanea keda vaghagna na vaughithatha keda vavotura na komi tinoni. Keana sethe na tinoni kedana siriuhaghinia,
42002035	ma na komi fata ke mono polo kori ghaghanadia keda tateli aua. Ma na dikahehe hutu puala keda vahaghitigho, vaghagna kena sogigho kori ghau."
42002036	Sina kaekave ke profet, na ahagna a Ana, ke mono mua ngengeni. Iia a dathegna a Fanuel ke havi mai kori vinahuhugna a Ase. Kori vido mathanganigna, iia ke taulaghi koragna e vitu na vinogha vamua me thehe sania a taugna.
42002037	Iia ke talu havi me jufungia e vati tutughu me vati na vinoghagna. Leuleghu dani ma na bongi iia ke vano kori Vathe ke Tabu nigna a God me sota me tarai hahali ngengeni.
42002038	Kori vido a Simeon ke talu titiono duadia a Josep ma a Meri, a Ana ke vano tadia me veletokea a God eigna a dathedia. Gi e titiono eigna a Jisas tadia na komi tinoni kena pitua na maghavu a God keda vahavira mara i Israel.
42002039	A Josep ma a Meri koro vagovua na komi fata ke velea kori vetula nigna a Lod God, gi oro tabiru vano kori melehadia i Nasaret kori provins i Galili.
42002040	Ma na gari ke hutu hadi na tonogna me heta me pukuni thaothadogha, ma a God ke vatokea.
42002041	Leuleghu vinogha a idogna ma a tamagna a Jisas koro hadi i Jerusalem eigna na Laulahugna na Thovoliungi.
42002042	Kori vido a Jisas ke jufungia e salaghe rua na vinoghagna, a idogna ma a tamagna koro ghoi vano tagna na laulahu iangeni vaghagna koro ado ei hahalia, moro hatia a Jisas duadia.
42002043	Leghugna ke govu ghohi na laulahu, a idogna ma a tamagna a Jisas koro turughu tabiru kori melehadia ma a Jisas ke mono horu i Jerusalem. Kari iroira koro boi adoa.
42002044	Kori ghaghanadia, imanea da e tabiru duadia kekeha tinoni ke adora itadia na mavitu moro taveti na dani doudolu. Gi oro turughu na hiroagna tadia ara vikedia mara kuladia.
42002045	Kari iroira koro boi reghi pada gi oro tabiru i Jerusalem moro hiroa ngengeni.
42002046	Kori vatolugna na dani, iroira koro vano reghi pada kori Vathe ke Tabu nigna a God. Imanea ke nohe duadia mara na velepuhigna na vetula me vaovarongo me huahuatira.
42002047	Ma na komi tinoni kena rongovia kena vere nidia puala itagna nigna na thaothadogha ma na nigna na komi haghore tughu.
42002048	Kori vido a Josep ma a Meri koro reghi pada, iroira koro vere rodia puala. Ma a idogna ke ania, "Dathegu, ehava gi o eia vanighami iaani? Iroghami a tamamu kuru hirogho muru mataghu eigna da sa fata ke dika ke padagho."
42002049	Ma a Jisas ke velera, "Ehava gi oro hirou ivei mi vei? Iroghamu tangomana koroda adoa inau kuda mono kori vathegna a Tamagu."
42002050	Keana iroira koro boi adoa na ghaghana ikoragna na komi haghore iraani.
42002051	Ma a Jisas ke tabiru duadia i Nasaret me leghu hahalia na komi fata koro veleagna. A idogna ke togha hahalia na komi fata iraani kori ghaghanagna.
42002052	Ma a Jisas ke hutu hadi me vonungia na thaothadogha. A God ma na komi tinoni kena totogo puala eigna imanea.
42003001	Kori salaghe limagna na vinogha a Tiberias ke King gna i Rom, a Pontius Paelat ke primia i Jiudea, ma a Herod Antipas ke vunaghi pungusia na provins i Galili. A Filip, a tahigna a Herod, ke vunaghi pungusira e rua na provins i Iturea mi Trakonitis, ma a Lisanias ke vunaghi pungusia na provins i Abilin.
42003002	A Anas ma a Kaiafas, romara koro pukuni naghoi pris. Kori vido iangeni a Jon, a dathegna a Sakaraea, ke mono kori meleha ke gou, ma na haghoregna a God ke mai itagna.
42003003	A Jon ke taetaveti tadia na komi meleha ghaghireigna na bea hutu i Jodan me titiono vanira na komi tinoni. Imanea ke velera, "Oti tughua na havimiu ke koakoa moti siuvitabu, ma a God keda talutavogha na komi paluhamiu."
42003004	A profet Aesaea ke risoa i hau eigna na maigna a Jon. Imanea ke velea, "Sina mane keda haohaghore heta kori meleha ke gou, 'Oti kaikalitia na hangana vania a Lod moti vajinoa na bali taetavetigna.
42003005	Oti kuvurira na komi logu moti vanatara na komi suasupa ma na mathaghughu. Na komi hangana ke thoithoki, oti vajinora. Ma na komi hangana ke sethe na lodu itadia, oti kuvuri toetokera.
42003006	Ma na komi tinoni gougovu kedana reghia a God keda vahavira.' "
42003007	Sethe na tinoni kena mai tagna a Jon eigna keda siuvitabura. A Jon ke velera kekeha itadia, "Ighamu koti dika vaghagna na komi poli! Ehava? Ighamu koti ghaghana kotida polo tagna na fate a God keda eia gi kotida siuvitabu vamua? Boi tangomana nimiu!
42003008	Oti kidi eia na komi fata ke jino bali tateli aua ighamu koti tughua ghohi na havimiu ke koakoa, gi oti mai moti siuvitabu itagua. Oti saghoi ghaghana a God keda boi fateghamu eigna koti havi mai kori vikegna a hutuda a Ebraham. Eigna inau ku veleghamu, a God ke tangomana keda eia na komi ghahira iraani gi kedana ara vinahuhugna a Ebraham.
42003009	Ikageeni a God ke kaikaliti ghohi bali fatera na komi tinoni kena boi tughua na havidia, vaghagna ahai ke kaikaliti na toka horuagna na komi ghai. Na komi ghai ke boi toke na sagharodia, imanea keda toka horura me sonira vano kori joto."
42003010	Ma na mavitu kena huatia a Jon, "Na hava kitida eia bali tateli aua ighami kiti tughua na havimami ke koakoa."
42003011	A Jon ke haghore tughura, "Ahai itamiu ke tonogna e rua na oopo, imanea keda hea sikei tagna ahai ke teo sa nigna. Gi ahai ke mono ghagna vanga, imanea keda kemulia vanira arahai ke teo sa ghadia vanga."
42003012	Kekeha mara na oho takis kena mai eigna kedana siuvitabu. Imarea kena huatia, "Velepuhi, na hava kitida eia bali tateli aua ighami kiti tughua na komi puhimami ke dika?"
42003013	A Jon ke anira, "Oti kaea vamua tadia na komi tinoni e ngiha ke velea na vetula moti saghoi kaea na rongo ke sethe vano tagna iangeni."
42003014	Kekeha soldia kena huatia, "Ighami eni ba? Na hava kitida eia?" Imanea ke anira, "Oti saghoi hurura na komi tinoni eigna kedana heghamu na rongo. Moti saghoi vuha haghore eigna sa tinoni. Oti totogo vamua e ngiha na volimiu kena heghamu."
42003015	Na komi tinoni kena ghaghana na maigna a Vahavi e gharani mai ghohi, mena ghaghana da a Jon imanea a God ke vahia.
42003016	Ma a Jon ke velera, "Inau ku siuvitabughamu kori bea, keana ahai keda mai leghugu, imanea ke thaba vano itagua. Inau boi naba kuda hati aua nigna na sadol. Imanea keda siuvitabughamu kori Tarunga ke Tabu ma na joto.
42003017	Imanea ke kaikaliti na fateragna na komi tinoni, vaghagna na tinoni ke ghulitia na wit. Imanea ke hatia na komi ghanogna me boa kori vathegna, keana imanea keda pughulira na komi ghuighuligna kori joto ke teo na thehegna."
42003018	Sethe na titiono a Jon ke eia vaghagna iangeni kori vido ke tuturi aua na Rorongo ke Toke tadia na komi tinoni me velera eigna kedana leghua.
42003019	Leghugna iangeni, a Jon ke haghore heta vania a Herod Antipas na king, eigna ke hatia me taulaghi tagna a Herodias, a taugna a toghagna. Mi imanea ke eira kekeha fata mua ke dika puala.
42003020	Me sina fata ke eia ke dika vano, imanea ke thotia a Jon me boa haghea kori vathe tatari.
42003021	Kori vido kena boi boa haghea mua a Jon kori vathe tatari, imanea ke siuvitabura na komi tinoni, me siuvitabua mua a Jisas. Kori vido iangeni a Jisas ke tarai ma na maaloa ke hangavi,
42003022	ma na Tarunga ke Tabu ke horu mai popogna, na dodorogna ke vaghagna na bora. Ma na ohai haghore ke haghore mai i popo me ania, "Ighoe a pukuni dathegu. Inau ku totogo puala eimu ighoe mu ku dothovigho."
42003023	Kori vido a Jisas ke jufungia e tolu hangavulu na vinoghagna, imanea ke turughua nigna na komi agutu. Kori ghaghanadia na komi tinoni, a Jisas a dathegna a Josep. Ma a Josep a dathegna a Heli
42003024	Heli dathegna Matat Matat dathegna Livae Livae dathegna Melki Melki dathegna Janai Janai dathegna Josep
42003025	Josep dathegna Matatias Matatias dathegna Emos Emos dathegna Nahum Nahum dathegna Esli Esli dathegna Nagai
42003026	Nagai dathegna Meata Meata dathegna Matatias Matatias dathegna Semein Semein dathegna Josek Josek dathegna Joda
42003027	Joda dathegna Joanan Joanan dathegna Resa Resa dathegna Serababel Serababel dathegna Sealtiel Sealtiel dathegna Neri
42003028	Neri dathegna Melki Melki dathegna Adi Adi dathegna Kosam Kosam dathegna Elmadam Elmadam dathegna Ere
42003029	Ere dathegna Josua Josua dathegna Eliesa Eliesa dathegna Jorim Jorim dathegna Matat Matat dathegna Livae
42003030	Livae dathegna Simeon Simeon dathegna Jiuda Jiuda dathegna Josep Josep dathegna Jonam Jonam dathegna Eliakim
42003031	Eliakim dathegna Melea Melea dathegna Mena Mena dathegna Matata Matata dathegna Natan Natan dathegna Deved
42003032	Deved dathegna Jesi Jesi dathegna Obed Obed dathegna Boas Boas dathegna Salmon Salmon dathegna Nason
42003033	Nason dathegna Aminadab Aminadab dathegna Admin Admin dathegna Ani Ani dathegna Hesron Hesron dathegna Pires Pires dathegna Jiuda
42003034	Jiuda dathegna Jekob Jekob dathegna Aisak Aisak dathegna Ebraham Ebraham dathegna Tera Tera dathegna Naho
42003035	Naho dathegna Serug Serug dathegna Reu Reu dathegna Felek Felek dathegna Eba Eba dathegna Sela
42003036	Sela dathegna Kainan Kainan dathegna Afaksad Afaksad dathegna Siem Siem dathegna Noa Noa dathegna Lamek
42003037	Lamek dathegna Metusala Metusala dathegna Enok Enok dathegna Jared Jared dathegna Mahalalel Mahalalel dathegna Kenan
42003038	Kenan dathegna Enos Enos dathegna Set Set dathegna Adam Adam dathegna God.
42004001	Kori vido a Jisas ke taveti sania na bea hutu i Jodan, na Tarunga ke Tabu ke vonungia. Me batu vanoa a Jisas kori meleha ke gou.
42004002	A Satan ke auaua a Jisas ngengeni koragna e rua tutughu na dani. Kori vido iangeni a Jisas ke boi vanga me rofo nigna puala kori vagovugna na komi dani irangeni.
42004003	A Satan ke ania, "Gi keda tutuni ighoe pukuni Dathegna a God, o haghore vania na ghahira iaani meke vuhai bred."
42004004	Jisas ke haghore tughua, "Na komi Rioriso ke Tabu kena velea na komi tinoni kena boi havi kori bred vamua."
42004005	Gi a Satan ke batu vanoa a Jisas tagna sina vido ke hadi puala, me saisami tuhua vania na komi meleha hutu koragna na maramagna.
42004006	Ma a Satan ke ania, "Gi koda torongaghi tuturu horu mo maimanihihiu, ighoe koda vunaghi pungusira na komi meleha iraani mu kuda hegho atu nidia na komi fata ke toke. Eigna na komi fata iraani na nigua, mu tangomana kuda hea ahai ku vahia."
42004008	Ma a Jisas ke haghore tughua, "Na komi Rioriso ke Tabu kena velea, 'A Lod na nimiu a God vamua kotida maimanihihia moti agutu vania.' "
42004009	Leghugna iangeni a Satan ke ghoi batu vanoa a Jisas i Jerusalem me veleagna eigna keda sokara kori vido ke hadi puala popogna na Vathe ke Tabu nigna a God. Gi a Satan ke veleagna, "Gi ighoe a Dathegna a God, o sogala horu.
42004010	Eigna na komi Rioriso ke Tabu kena velea,'God keda velera nigna na komi enjel eigna kedana reireghigho.
42004011	Imarea kedana lakugho me teo keda kathea sa ghahira na naemu.' "
42004012	A Jisas ke haghore tughua, "Na komi Rioriso ke Tabu kena velea, 'Saghoi eia sa fata bali huruagna a Lod na nimiu God eigna keda eia vanighamu na hava ke taluhaghorea.' "
42004013	Kori vido a Satan ke govu na auauagna a Jisas tagna na komi fata iraani, imanea ke taveti sania a Jisas me pitua sa maghavu ke toke keda ghoi auaua.
42004014	Leghugna iangeni a Jisas ke ghoi tabiru vano kori provins i Galili, ma na mana nigna na Tarunga ke Tabu ke mono duagna. Na rorongogna imanea ke jufu tadia na komi meleha kori provins iangeni.
42004015	A Jisas ke velepuhira na mavitu tadia na komi vathe haidu nidia mara Jiu, ma na komi tinoni gougovu kena kilothaba imanea.
42004016	A Jisas ke tabiru i Nasaret, na meleha ke hutu hadi itagna. Kori Sabat imanea ke vano kori vathe haidu vaghagna ke ado ei hahalia. Imanea ke sokara hadi eigna keda ijumia na Rioriso ke Tabu vanira na mavitu.
42004017	Imarea kena hea na pepa viviloho kena risoa itagna nigna na rioriso a profet Aesaea. A Jisas ke vurehea me reghi pada na vido ke velea iaani:
42004018	"Na Tarunga ke Tabu nigna a God ke mono duagu, eigna imanea ke vahiu ghohi bali tuturia na Rorongo ke Toke tadia arahai kena kuma. Imanea ke vetulau mai eigna kuda tuturi aua imarea kedana vamamaluhara arahai kena mono kori vathe tatari, ma arahai kena doa kedana ghoi reirei, ma arahai kena mono papara kori limadia arahai tavogha kedana mono mamaluha.
42004019	Inau ku tuturia aua, na maghavu a God keda vahavira nigna na komi tinoni e gharani mai ghohi."
42004020	Govu, gi e lopoa na rioriso me he tabirua na mane ke batua na tarai me nohe eigna keda velepuhira. Na mavitu gougovu kena mono koragna na vathe haidu kena buta vano itagna.
42004021	Ma a Jisas ke anira, "Na hava ku ijumia vanighamu atu e tutuni ikageeni."
42004022	Ma na komi tinoni ngengeni kena titionoa na komi fata ke toke eigna a Jisas mena vere nidia puala tagna nigna na haghore ke toke ke velea. Keana, gi ena velea, "Ehava gi ai? Eigna imanea a dathegna a Josep vamua."
42004023	Ma a Jisas ke anira, "Inau ku adoa ghohi ighamu koti magnahaghinia na veleugna sina titiono kudo ke adoa na komi tinoni, 'Dokta, o kidi vatoke tabirugho ghehemu,' Na ghaghana ikoragna, gi koda a Vahavi, o eira kori melehamu eeni na komi reghithehe kiti rongovia ko eira kori meleha i Kapaneam."
42004024	Ma a Jisas ke ghoi velera, "E tutuni na hava ku veleghamu ikageeni. Teo sa profet imarea kedana ghaghana bohea kori pukuni melehagna.
42004025	Kori vido ke mono a profet Elaija, sethe na vaivine thehe sasani kena mono i Israel kena papara. Kori vido iangeni teo sa uha koragna e tolu na vinogha me ono na vula, ma na ngengere ke padara na komi meleha.
42004026	Keana a God ke boi vetula vanoa a Elaija eigna keda hathea sina vaivine ngengeni. Teo. Imanea ke vetula vanoa a Elaija tagna sina vaivine thehe sasani ke boi Jiu ke mono kori meleha i Jarefat kori provins i Saidon.
42004027	Mi kori vido ke mono a profet a Elisa, sethe na tinoni Jiu kena mono i Israel kena lepa. Keana a God ke boi vatoke tabirua sikei itadia. Sikei vamua a Naman na manegna i Siria a God ke vatoke tabirua."
42004028	Na komi tinoni kena mono kori vathe haidu kena rongovia na komi fata iraani mena dikatadia puala.
42004029	Imarea kena sokara hadi mena thotia a Jisas mena gigi aua kori melehadia. Na meleha iangeni ke mono tagna sina suasupa. Imarea kena hatia a Jisas mena vano tagna ke vahotha mena haga soni horua.
42004030	Keana imanea ke taetaveti varihotaghidia na mavitu me taveti sanira.
42004031	Leghugna iaani a Jisas ke ghoi vano i Kapaneam, sina meleha kori provins i Galili. Kori Sabat a Jisas ke velepuhira na komi tinoni kori vathe haidu.
42004032	Ma na komi tinoni kena vere nidia puala tagna nigna na velepuhi, eigna na pukuni thaothadogha bali velepuhi ke mono itagna.
42004033	Kori vido iangeni, sina mane ke haghevia na tidatho ke mono korai vathe haidu. Imanea ke ghu heta,
42004034	"Jisas, ighoe na manemu i Nasaret! Na hava ko haga mai eia itamami? O mai bali diadikalaghami? Inau ku adogho ghohi. Ighoe na pukuni mane tabu a God ke vetulagho mai!"
42004035	Jisas ke haghore heta vania na tidatho, "O bughoro mo taveti au itagna!" Ma na tidatho ke vasikili horua na mane iangeni naghodia na mavitu, gi e taveti sania kari e boi vangesoa.
42004036	Imarea gougovu kena vere nidia puala mena turughu haohaghore varihotaghidia, "Tolumara! Na haghore hava hina iaani? Imanea ke haohaghore kori mana ke hutu vanira na komi tidatho mena taveti au."
42004037	Ma na rorongogna a Jisas ke rongoragha tadia na komi meleha gougovu ghaghireigna i Kapaneam.
42004038	A Jisas ke taveti au kori vathe haidu me vano kori vathegna a Saimon. Kori vathe iangeni a vungaogna vaivine a Saimon ke vahaghi me vuvughu puala na tonogna. Imarea kena kaea a Jisas eigna keda hathea.
42004039	Ma a Jisas ke vano me sokara ghaghireigna na mathagna me haghore heta vania na vahaghi. Ma na vahaghi ke govu itagna. Kori vido vamua iangeni, iia ke sokara hadi me kaikalitia vanira ghadia na vanga.
42004040	Kori vido ke haga hu ghohi na aho, na mavitu kena hatira mai na komi tinoni ke padara na komi thagi vahaghi. Ma a Jisas ke tangolira mena toke tabiru gougovu.
42004041	Ma a Jisas ke gigi aura na komi tidatho tadia na komi tinoni. Na komi tidatho kena ghu heta vaghagna iaani, "Ighoe a Dathegna a God." Keana a Jisas ke haghore heta vanira me boi lubatira gi kedana velea sa fata, eigna kena adoa imanea a Vahavi.
42004042	Kori vuevughei puni a Jisas ke taveti sania na meleha i Kapaneam me vano kori vido ke korogha. Ma na mavitu i Kapaneam kena hiroa mena vano pada, mena veleagna eigna keda boi taveti sanira.
42004043	Keana a Jisas ke velera, "Inau kuda tuturia na Rorongo ke Toke tadia kekeha meleha tavogha eigna na hughuta nigna a God, eigna iangeni na vunegna a God ke vetulau mai."
42004044	Ma a Jisas ke titionoa na Rorongo ke Toke tadia na komi vathe haidu nidia mara Jiu kori provins i Jiudea.
42005001	Sina dani a Jisas ke sokara ghaghireigna na kolo i Galili. Sethe na tinoni kena huhuju mena mai gharania imanea eigna kedana tangomana na rongoviagna na haghoregna a God.
42005002	A Jisas ke reghia e rua na boti ke piniti ghaghireigna na lilihi. Kekeha mara ugura kena pinitira mena lumira nidia na komi jau.
42005003	A Jisas ke hahaghe kori boti nigna sina mane, na ahagna a Saimon, me kaea eigna keda huju sapa sina vido. Gi e nohe me velepuhira na komi tinoni kena mono i longa.
42005004	Kori vido ke govu na titiono vaniragna na mavitu, imanea ke veleagna a Saimon, "Oti huju sapa kori maha moti sonia horua nimiu na komi jau eigna keda hogho sa igha moti hatia."
42005005	A Saimon ke veleagna, "Vunaghi, ighami kiti ugura na bongi doudolu miti boi vathehea sa igha. Keana ighami kitida ghoi soni horura na komi jau eigna ko veleghami."
42005006	Kori vido imarea kena eia na hava ke velera a Jisas, sethe na igha ke hogho me haga resu na komi jau.
42005007	Imarea kena kilora vano ara kuladia kena mono tagna sina boti eigna kedana mai hathera. Imarea kena mai mena lujaghinia na komi igha tagna e rua na boti mena haga luvu.
42005008	A Saimon Pita ke reghia na reghithehe iaani me torongaghi tuturu horu itagna a Jisas me ania, "Lod, o taveti saniu eigna inau na tinoni koakoa!"
42005009	A Pita ke velea iangeni eigna imarea kena reghia na komi igha kena vathehera mena vere nidia puala.
42005010	E rua dathegna Jebedi, Jemes ma a Jon, koro agutu duagna a Saimon. Romara huju, oro vere rodia puala. Jisas ke veleagna a Saimon, "O saghoi mataghu. Turughu ikageeni ighoe koda ugura tinoni mo hatira mai tagna a God."
42005011	Kori vido kena thonga i longa mena kiaria thonga e rua na boti, imarea kena talu horua komi nidia na fata gougovu mena leghua a Jisas.
42005012	A Jisas ke vano tagna sina meleha ke mono sina mane ke lepa. Imanea ke reghia a Jisas me mai itagna me torongaghi tuturu me pogho horu kori thepa. Imanea ke kaea huhurua eigna keda vatokea me velea, "Lod, gi koda magnahaghinia, tangomana koda vatoke tabiruu!"
42005013	A Jisas ke tangolia me ania, "Hii, inau ku magnahaghinia. O toke tabiru!" Ma na komi tubu kori tonogna ke mavo saisami.
42005014	Ma a Jisas ke haghore heta vania, "O saghoi veleagna sa tinoni na hava ku eia vanigho. Kari o vano reghia na pris eigna keda reghia na tonomu ke toke tabiru. Gi o hea na pris na fata bali havughaghi ke velea na vetula nigna a Moses eigna kedana adoa na mavitu ighoe ko toke tabiru."
42005015	Toke a Jisas ke lutia na mane iangeni na titionoagna, na rorongogna a Jisas ke rongoragha tadia na komi meleha. Ma na mavitu ke sethe kena mai mena rorongo kori nigna na velepuhi, mena magnahaghinia a Jisas keda vatokera tadia na komi vahaghi ke padara.
42005016	Sethe na maghavu a Jisas ke taveti sanira na mavitu me vano tagna na meleha ke korogha me tarai.
42005017	Sina dani a Jisas ke velepuhira na mavitu mi kekeha mara Farise mi mara na velepuhigna na vetula kena mono ngengeni. Imarea kena mai tadia na komi meleha kori provins i Galili mi kori provins i Jiudea mi kori na meleha hutu i Jerusalem. Ma na mana nigna a Lod God ke mono tagna a Jisas bali vatokera arahai kena vahaghi.
42005018	Kori vido iangeni, kekeha mara kena hulungia maia kori mathagna sina mane ke lae na tonogna. Imarea kena haga hatia mai korai vathe tagna a Jisas.
42005019	Keana imarea kena boi tangomana eigna na mavitu ke vonu kori vathe. Mena hulu leghu hadia na rangana mena jufu popogna na vathe. Gi ena vabiloa na vathe mena uli horua na mane ke vahaghi kori mathagna naghogna a Jisas hotaghidia na mavitu.
42005020	Jisas ke adoa nidia na vaututuni ke hutu me haghore vania, "Kulagu, inau ku talutavogha ghohi na komi paluhamu."
42005021	Mara velepuhigna na vetula nigna a Moses duadia mara na Farise kena ghaghana vaghagna iaani, "Na mane hava hina ke velea iaani? A God vamua ke tangomana na talutavoghagna na komi paluha. Kori vido imanea ke haghore vaghagna iaani, imanea ke vananaba ghehegna duagna a God."
42005022	A Jisas ke adoa na ghaghanadia me velera, "Ehava gi oti toatogha na hava ku velea iangeni ke boi toke?
42005023	Gi kuda haghore vania na mane ke lae na tonogna vaghagna iaani, 'Inau ku talutavogha na paluhamu,' ighamu kotida boi tangomana na adoagna na paluhagna ke talutavogha ba teo. Kari gi kuda haghore vania vaghagna iaani, 'O sokara hadi mo taveti,' ighamu kotida reghia inau ku mono nigua na mana bali vatokeagna imanea ba teo.
42005024	Kori vido kuda vatokea na mane iaani, ighamu kotida adoa, inau, na Dathei Tinoni, ke mono nigua mana bali talutavogha na komi paluha." Me govu, gi a Jisas ke velea na mane ke lae na tonogna, "O sokara hadi mo hatia na mathamu mo tabiru kori vathemu!"
42005025	Imanea ke sokara hadi saisami i naghodia na mavitu me hatia na mathagna me tabiru kori vathegna me veletokea a God.
42005026	Na mavitu kena vere nidia puala mena veletokea a God. Imarea kena mataghunia na mana nigna a God mena velea, "Ikageeni gi ati reghia sina fata ke hutu puala!"
42005027	Leghugna iaani, a Jisas ke taveti au kori meleha iangeni me reghia sina mane bali oho takis, na ahagna a Livae. Imanea ke nohe kori vido bali voli takis. A Jisas ke ania, "O mai mo leghuu inau eigna koda nigua na mane vaovarongo."
42005028	A Livae ke sokara hadi me taveti sanira nigna na komi fata gougovu me leghua a Jisas.
42005029	Gi a Livae ke eia na vangahaidu hutu vania a Jisas kori vathegna. Sethe na tinoni bali oho takis duadia kekeha tinoni tavogha kena mai kori vangahaidu iangeni.
42005030	Kekeha mara Farise duadia mara na velepuhigna na vetula kena haghore diadikala nigna na komi vaovarongo a Jisas vaghagna iaani, "Ehava gi oti vanga moti kou duadia mara bali oho takis ma arahai tavogha kena dika?"
42005031	A Jisas ke anira, "Arahai kena boi vahaghi kena boi magnahaghinia na vano reghiagna na dokta, keana arahai vamua kena vahaghi.
42005032	Vaghagna iaani, inau ku bosi mai bali velera arahai kena jino kori ghaghanadia ghehedia eigna kedana tughua na havidia ke koakoa, keana arahai kena adoa kena koakoa."
42005033	Kekeha tinoni kena veleagna a Jisas, "Sethe na maghavu nigna na komi vaovarongo a Jon ma na nidia na komi vaovarongo mara na Farise kena sota kori vanga mena tarai. Kari ehava gi nimua na komi vaovarongo kena boi eia iangeni kari ena vanga mena kou ghadia vamua leuleghu dani?"
42005034	A Jisas ke haghore tughura, "Vaghagna ivei, e toke vanira mua na mavitu kena mono kori vangahaidugna na taulaghi kedana sota kori vido na mane taulaghi ke mono duadia? Teo!
42005035	Keana kori vido kekeha tinoni kedana mai hati aua na mane taulaghi itadia ara kulagna, imarea kedana sota eigna kena dikahehe. Vaghagna iangeni ghua, boi tangomana kedana sota nigua na komi vaovarongo eigna inau ku mono duadia mua."
42005036	Gi a Jisas ke ghoi velera na titiono velepuhi iaani, "Ighita ati adoa ghohi, teo ahai itada keda utuhia na vidoi pohe kori poko mathangani me suki ponoti vanoa kori resugna na poko ke haulaghi. Gi katida eia iangeni na poko mathangani keda dika ma na vidoi pohe mathangani keda boi toke na dodorogna duagna na poko haulaghi.
42005037	Sina fata mua iaani, ighita boi tangomana katida toia na waen mathangani kori ghuighuligna na got ke haulaghi. Eigna kori vido na waen mathangani ke vano me haulaghi, kenughua na ghuighuli haulaghi iangeni e nana me poha eigna e nana ghohi. Ma na waen keda rote ma na ghuighuli keda dika.
42005038	Mati toia na waen mathangani kori ghuighuli ke mathangani eigna ke tangomana na nana.
42005039	Ahai ke kidi kouvia na waen haulaghi e boi magnahaghinia keda kouvia na waen mathangani, eigna ke ghaghana na waen haulaghi ke toke vano."
42006001	Sina Sabat, a Jisas duagna nigna na komi vaovarongo kena taveti vano kori hangana hotaghidia na komi gnathai wit. Mara na vaovarongo kena vihukira kekeha sagharogna na wit mena ghania.
42006002	Kekeha mara Farise kena reghira mena huatira, "Ehava gi oti eia na agutu ke lutia nida na vetula kori Sabat?"
42006003	A Jisas ke haghore tughura, "Ehava? Oti boi ijumia na hava ke eia a King Deved kori vido imanea ma na komi nigna na mane kena rofo?
42006004	A Deved ke vano haghe kori vathe tapole ke tabu nigna a God me ghania na bred ke tabu me hera mara nigna na mane. Kori vetula, mara na pris vamua kena tangomana na ghaniagna na bred iangeni. Kari a God ke boi dikatagna tagna a Deved."
42006005	Gi a Jisas ke anira, "Inau, na Dathei Tinoni, ku mono nigua na mana bali velera na komi tinoni na hava kedana tangomana na eiagna kori Sabat."
42006006	Tagna sina Sabat mua, a Jisas ke haghe vano kori vathe haidu me velepuhira na komi tinoni. Sina mane ke thehe na lima madothogna ke mono ngengeni.
42006007	Mara na Farise mi mara na velepuhigna na vetula kena kaekalea a Jisas. Gi keda vatokea na mane iangeni kori Sabat, imarea kedana fatea eigna ke boi leghua na vetula.
42006008	Jisas ke adoa na ghaghanadia, me veleagna na mane ke thehe na limagna, "O sokara hadi mo mai nagho eeni." Imanea ke sokara hadi me vano sokara naghodia na mavitu.
42006009	A Jisas ke huatira, "Ehava? E lubatia mua nida na vetula katida eia na hava ke toke kori Sabat? E lubatighita katida hathea na tinoni ba katida eia na fata ke dika itagna? Bali vahavia na tinoni ba bali vathehea?"
42006010	Govu, gi a Jisas ke rei vano tadia na komi tinoni gougovu me veleagna na mane ke thehe na limagna, "O vajinoa na limamu." Imanea ke vajinoa ma na limagna ke pukuni toke tabiru.
42006011	Mara na Farise mi mara na velepuhigna na vetula kena reghia iangeni mena dikatadia puala mena turughu vapuipuhi haidu eigna na hava kedana eiagna a Jisas.
42006012	Boi hau leghugna iangeni a Jisas ke vano hadi kori suasupa bali tarai. Sina bongi doudolu imanea ke tarai tagna a God.
42006013	Kori vuevugheigna hadi imanea ke kilora mai nigna na komi vaovarongo, me vahira e salaghe rua na mane itadia me kilora mara na vetula.
42006014	Iraani na ahadia na: Saimon (a Jisas ke kiloagna a Pita), ma a Andru (a tahigna a Pita), Jemes, Jon, Filip, Batolomiu,
42006015	Matiu, Tomas, Jemes (a dathegna a Alfius), Saimon (sina mane ke magnahaghinia na gigi auragna mara i Rom),
42006016	Jiudas (a dathegna a Jemes), ma a Jiudas Iskariot, na mane ke peroa a Jisas.
42006017	A Jisas duagna mara nigna na vetula kena taveti horu mai kori suasupa mena sokara tagna sina nata ke hutu. Ingengeni kena hathatano haidu na komi tinoni ke sethe kena leghua a Jisas me sethe mua na tinoni tavogha kena mai i Jerusalem ma na komi meleha kori provins i Jiudea. Kekeha mua kena mai tadia e rua na meleha i Taia mi Saidon koro mono ghaghireigna na tahi.
42006018	Imarea kena mai eigna kena magnahaghinia na rongoviagna nigna na velepuhi a Jisas, mena magnahaghinia mua keda vatoke tabirura arahai kena vahaghi. Ma na komi tinoni kena haghevira na komi tidatho, a Jisas ke gigi aura itadia.
42006019	Na komi tinoni gougovu kena magnahaghinia na tugeliagna a Jisas eigna na mana nigna a God ke taveti au itagna me vatoke tabirura arahai kena tugelia.
42006020	A Jisas ke rei vano tadia nigna na komi vaovarongo me veleragna, "A God keda vatokeghamu ighamu koti kuma. Ighamu kotida mono kori hughuta nigna a God.
42006021	A God keda vatokeghamu, ighamu koti rofo ikageeni. Ighamu kotida vanga moti mahu. A God keda vatokeghamu, ighamu koti tangi ikageeni. Ighamu kotida kia moti totogo.
42006022	A God keda vatokeghamu kori vido imarea kena thevuioka itamiu, mena siriuhaghinighamu mena hiraghamu mena haghore diadikalaghamu eigna ighamu koti leghuu inau, na Dathei Tinoni.
42006023	"Oti ragi moti lealea kori vido kena eia na komi fata iraani itamiu, eigna a God keda heghamu na taba ke hutu puala kori vido kotida hadi i popo. Moti saghoi havaghinia ara hutumiu kena eia na komi fata ke dika vaghagna irangeni vanira na komi profet nigna a God.
42006024	"Keana ighamu koti pada rongo ikageeni, na papara hutu keda katheghamu, eigna ighamu koti hatia ghohi nimiu na totogo.
42006025	Ighamu koti vanga toetoke ikageeni, na komi fata ke dika keda katheghamu eigna kotida rofo. Ighamu koti kia ikageeni, na komi fata ke dika keda katheghamu eigna kotida dikahehe moti tangi.
42006026	Ighamu, na mavitu kena veletokeghamu, na komi fata ke dika keda katheghamu, eigna ara hutumiu huju kena veletokera na komi profet piapilau, keana a God ke vaparara."
42006027	A Jisas ke talu velepuhira mua me anira, "Ighamu koti rorongo mai itagua, inau ku veleghamu, oti dothovira nimiu na thevuioka, moti eia na komi fata ke toke vanira arahai kena boi magnahaghinighamu.
42006028	Arahai kena haghore leghughamu, oti tarai kaea a God eigna keda vatokera. Moti tarai eidia arahai kena eia na komi fata ke dika itamiu.
42006029	Gi ahai keda tapoa na bakomu, o ghoi lubatia vania sethevui bakomu. Gi ahai keda hatia nimua na oopo, o lubatia vania nimua na poko.
42006030	Arahai kena kaeghamu sa fata, oti hera. Gi ahai keda hatia nimua na fata o saghoi kae tabirua.
42006031	Oti eia vanira arahai tavogha na komi fata koti magnahaghinira kedana eia vanighamu.
42006032	"Gi kotida dothovira vamua arahai kena dothovighamu, a God keda boi veletokeghamu, eigna na komi tinoni ke dika kena dothovira mua arahai kena dothovira.
42006033	Vaghagna iaani, gi kotida eia vamua na komi fata ke toke vanira arahai kena eia vanighamu na komi fata ke toke, a God keda boi veletokeghamu. Na komi tinoni dika huju, ena eia mua vaghagna iangeni.
42006034	Gi kotida hera sa fata arahai vamua kena tangomana na tughu tabirughamugna, a God keda boi veletokeghamu. Na komi tinoni dika huju ena eia vaghagna iangeni, eigna kena adoa imarea kedana tughu tabirura.
42006035	"Oti dothovira nimiu na thevuioka moti eia vanira na komi fata ke toke. Oti hera na fata kena kaea itamiu moti saghoi toatogha kedana tughu tabirua. Gi kotida eia na komi fata iraani, ighamu kotida hatia na taba ke hutu, ma na puhimiu keda vaghagna na puhigna a Tamamiu, a God ke thaba haluhadi puala. Eigna a God ke toke vanira arahai kena dika ma arahai kena boi veletokea eigna na komi fata ke hera.
42006036	Oti rarovira na komi tinoni vaghagna a God a Tamamiu ke rarovighamu."
42006037	A Jisas ke ghoi velera, "Saghoi fatea sa tinoni ma a God keda boi fategho. Saghoi vele aua arahai tavogha kena eia na hahi, ma a God keda boi vele aua ighoe ko eia na hahi. O talutavogha na paluhadia na komi tinoni ma a God keda talutavogha na paluhamu.
42006038	O keukemu tadia na komi tinoni, gi a God keda keukemu itamua. Gi koda keukemu, na haehathe a God keda eia vanigho keda hutu puala vaghagna na tinoni ke hoghoni vavonua na ngoi me roerote. Leghuagna na puhimu ko keukemu, a God keda hegho nimua na komi fata."
42006039	A Jisas ke ghoi velera kekeha titiono velepuhi. Imanea ke velera, "Ehava? Sina mane ke doa tangomana keda batua sina mane mua ke doa? Teo. Iromara koroda sakai sikili kori lodu.
42006040	Na mane vaovarongo ke boi thaothadogha vano tagna ahai ke velepuhia. Keana, gi keda pipili toetokea na komi velepuhi, imanea keda vaghagna ahai ke velepuhia.
42006041	"Ehava gi o haga hati aua na saosaghoma ke iso teoteoa kori matagna a kulamu, keana ighoe ko boi hati aua na tabala kori matamu?
42006042	E boi toke gi koda veleagna a kulamu, 'O mai eigna kuda hati aua na saosaghoma kori matamu,' kari ighoe ko boi reghia na tabala kori matamu. Ighoe na tinoni piapilau. O kidi hati aua na tabala kori matamu eigna koda dodoro toetoke, gi o hati aua na saosaghoma kori matagna a kulamu."
42006043	A Jisas ke ghoi velera, "Na ghai ke toke boi tangomana keda sagharoa na sagharo ke dika, ma na ghai ke dika boi tangomana keda sagharoa na sagharo ke toke.
42006044	Ighita kati adoa ghohi na komi ghai ke toke ma na komi ghai ke dika tagna na komi sagharodia. Teo ahai keda hatia na sagharo ke toke tagna na atho ke kaekathe.
42006045	Vaghagna iaani ghua, na tinoni ke toke keda vele aua na komi fata ke toke ke au mai kori ghaghanagna ke toke. Ma na tinoni ke dika keda vele aua na komi fata ke dika ke au mai kori ghaghanagna ke dika. Eigna na hava keda vele aua na tinoni, e leghua vamua na hava ke mono kori ghaghanagna.
42006046	"Ehava gi oti kilou Lod, kari oti boi leghua na hava ku veleghamu?
42006047	Ahai ke mai itagua me rongovia na haghoregu me ei leghua,
42006048	imanea ke vaghagna na tinoni ke agutua na vathe. Imanea ke ghegheli me horu i thepa eigna keda sokaraghinia na vathe kori thepa ke ngasi. Kori vido ke uha me biringita, na bea ke mai jufungia na vathe, kari na vathe ke boi reo eigna ke sokara kori thepa ke ngasi.
42006049	Na tinoni ke rongovia na haghoregu me boi leghua, imanea ke vaghagna na tinoni ke agutua na vathe kori thepa, kari e boi kidi ghegheli horu i thepa. Imanea ke vasokaraghinia vamua. Kori vido ke uha me biringita, na bea ke mai jufungia na vathe me hovu horua me diadikala eigna ke boi ngasi."
42007001	A Jisas ke vagovua na velepuhiragna na mavitu na komi fata iraani, gi e tabiru i Kapaneam.
42007002	Sina mane ngengeni ke vahaghi me haga thehe. Imanea nigna na mane agutu na vunaghigna sina booi soldia kori ami gna i Rom. Imanea ke dothovia puala nigna na mane agutu.
42007003	Na vunaghi iaani ke rongovia na rorongogna a Jisas me vetulara kekeha mara kena nagho tadia mara Jiu bali kaea Jisas eigna keda mai me vatoke tabirua nigna na mane agutu.
42007004	Imarea kena jufu tagna a Jisas mena kaea huhurua eigna keda mai hathea na mane ke nagho iaani. Imarea kena veleagna, "Na mane ke nagho iaani, e naba gi koda hathea, eigna imanea na mane toke.
42007005	Imanea ke dothovighita ighita mara Jiu me agutua vanighami nimami na vathe haidu."
42007006	Ma a Jisas ke vano duadia. Kori vido imarea kena mai gharania na vathegna na vunaghi kori ami, imanea ke vetulara kekeha kulagna, mena vano itagna a Jisas eigna kedana velea vaghagna iaani, "Vunaghi, saghoi vababaogho na mai, eigna inau ku bosi naba gi koda mai haghe kori vathegu.
42007007	Mu boi naba kuda mai tamua ighoe. Keana inau ku adoa, gi koda haghore vamua, nigua na mane agutu keda toke tabiru.
42007008	Inau ku adoa iaani eigna ke mono na vunaghigu mu leghua na hava ke veleu. Vaghagna iangeni, inau ku vunaghi pungusira nigua na komi soldia. Gi kuda velea sikei itadia, 'Vano,' imanea keda vano. Gi kuda velea sikei itadia, 'Mai,' imanea keda mai. Ma gi kuda velea nigua na mane agutu, 'O eia na agutu iaani,' imanea keda eia."
42007009	A Jisas ke rongovia iaani me vere nigna puala. Gi e rei vano tadia arahai kena leghua me anira, "Inau ku veleghamu, inau ku boi reghia na vaututuni ke hutu vaghagna iaani tadia mara Israel gougovu."
42007010	Kori vido ara kulagna na vunaghi kori ami kena tabiru vano kori vathe, imarea kena reghia na mane ke vahaghi ke ghoi toke tabiru.
42007011	Boi hauhaugna leghugna iaani, a Jisas duagna nigna na komi mane vaovarongo kena vano kori meleha i Nein. Ma na mavitu ke sethe kena leghura.
42007012	Kori vido kena mai gharania na hagethagna na peogna na meleha, imarea kena reghira kekeha tinoni kena hulungia na sape ke mono na tinoni ke thehe popogna. Imarea kena au mai bali vano gilua. Na tinoni ke thehe iaani, sina ghathi dathegna mane na vaivine thehe sasani. Me sethe na tinoni kori meleha iangeni kena duagna na vaivine iangeni.
42007013	A Lod ke reghia iia me pukuni rarovia me ania, "O saghoi tangi."
42007014	Gi e taveti vano me tangolia na sape ma arahai kena hulu kena soto. A Jisas ke ania, "Mane mathangani, inau ku velegho, o bughae hadi!"
42007015	Na mane mathangani ke nohe hadi me turughui haohaghore. Gi a Jisas ke hea vanoa a idogna.
42007016	Na mavitu kena mataghu mena ghaghana bohea a God mena kilothaba. Imarea kena velea, "Sina naghoi profet ke mono mai itada. A God ke mai bali hathera nigna na mavitu."
42007017	Ma na rorongogna eigna na hava ke eia a Jisas ke jufu tadia na komi meleha i Jiudea mi tadia kekeha meleha i kosi.
42007018	Komi nigna na mane vaovarongo a Jon kena veleagna eigna na komi fata ke eia a Jisas. Ma a Jon ke kilora mai rua nigna na mane vaovarongo,
42007019	me vetulara vano tagna a Lod Jisas eigna koroda huatiagna vaghagna iaani, "Ighoe hiri a Vahavi kena velea keda mai, ba iti pitua sina mane tavogha?"
42007020	Romara koro jufu tagna a Jisas moro veleagna, "A Jon Siuvitabu ke vetulaghami mai bali huatigho, 'Ehava? Ighoe hiri a Vahavi kena velea keda mai, ba iti pitua sina mane tavogha?' "
42007021	Kori vido iangeni, sethe na tinoni a Jisas ke vatoke tabirura tagna na komi vahaghi ke padara me gigi aura na komi tidatho tadia kekeha, me vareireira arahai kena doa.
42007022	Ma a Jisas ke veleragna rua na nigna vaovarongo a Jon, "Oro vano tabiru tagna a Jon moro veleagna na hava koro reghia moro rongovia ikageeni. Arahai kena doa kena ghoi reirei tabiru, arahai kena thehe na naedia kena ghoi taetaveti, arahai kena lepa kena ghoi mavo tabiru, arahai kena pui kena ghoi rorongo tabiru, arahai kena thehe kena ghoi havi tabiru, ma arahai kena kuma kena rongovia na Rorongo ke Toke.
42007023	A God keda vatokera arahai kena boi siriuhaghiniu eigna na agutu ku eia."
42007024	Leghugna e rua nigna na mane vaovarongo a Jon koro tabiru vano, a Jisas ke titionoa a Jon tadia na mavitu kena haidu ngengeni. Imanea ke anira, "Kori vido ighamu koti taveti vano kori meleha ke gou, na hava koti vano bali reghia ngengeni na? Na tinoni ke boi heta nigna na vaututuni vaghagna na seo ke bebeleo kori ghuri? Teo!
42007025	Na hava koti haga vano reghia na? Na mane ke pipisia na komi pohe ke toetokelaghagna? Teo! Na komi tinoni vaghagna iangeni ma na komi tinoni kena pada rongo, imarea kena mono tadia na komi vathedia mara na king.
42007026	Na hava koti haga vano reghia na? Na profet? Hii! Jon na profet, kari boi na profet vamua.
42007027	A Jon eni, a God ke kidi titionoa kori Rioriso ke Tabu vaghagna iaani, 'Kenughua inau kuda kidi vetula nagho atua itamua nigua na mane titiono. Imanea keda kidi vajinoa na hangana vanigho.'
42007028	Inau ku veleghamu, a Jon ke nagho vano tadia na komi tinoni gougovu kena havi mai kori maramagna. Keana ahai ke boi nagho tadia arahai a God ke vunaghi pungusira, imanea ke nagho vano tagna a Jon."
42007029	Kori vido na komi tinoni duadia mara bali oho takis kena rongovia na haghoregna a Jisas, imarea kena vaututunia na puhi a God ke magnahaghinia kedana leghua na komi tinoni ke jino. Ighita kati adoa iaani eigna imarea kena vano mena siuvitabu tagna a Jon.
42007030	Keana mara na Farise mi mara na velepuhigna na vetula kena boi leghua na hava a God ke magnahaghinia gi kedana eia, eigna imarea kena boi magnahaghinia na tughuhehe mena boi siuvitabu tagna a Jon.
42007031	A Jisas ke ghoi velera iaani, "Vaghagna na hava na komi tinoni ikageeni?
42007032	Imarea vaghadia vamua sina booi gari kena nohe kori makete. Sina booi gari tavogha kena ghu vano itadia, 'Ighami kiti ifu vanighamu moti boi nimiu na ragi. Ighami kiti salea na komi sale dikahehe moti boi nimiu na tangi.'
42007033	Inau ku velea iaani eigna kori vido a Jon Siuvitabu ke mai, imanea ke sota me boi kouvia na waen. Mi ighamu koti velea na tidatho ke haghevia.
42007034	Keana, kori vido inau, na Dathei Tinoni, ku mai mu vanga mu kou duadia na komi tinoni, ighamu koti velea, 'Imanea ke thauthavu na vangagna me kou memee, ma ara kulagna mara bali oho takis mi mara na koakoa.'
42007035	Keana na komi tinoni kena leghua nigna na thaothadogha a God kena tateli aua nigna na thaothadogha ke tutuni."
42007036	Sina mane Farise, na ahagna a Saimon, ke hulaghinia a Jisas eigna keda vanga duagna. A Jisas ke vano kori vathegna me nohe duagna me vanga.
42007037	Sina vaivine ke dika na puhigna ke rongovia a Jisas ke vanga kori vathegna a Saimon me hatia na botolo sedi ke vahotha.
42007038	Iia ke haghe kori vathegna a Saimon me torongaghi tuturu leghugna a Jisas hilighagna na naegna me tangi me lulu horu na kothobui matagna kori naegna a Jisas. Gi e vamumuja kori sesehui ulugna me kisia na naegna, me rotea na sedi kori naegna.
42007039	A Saimon ke reghia iaani me toatogha vaghagna iaani, "Keda imanea na profet, imanea keda adoa na vaivine ke tangolia, na vaivine dika."
42007040	A Jisas ke adoa na ghaghanagna me velea, "Saimon, sina fata iaani ku magnahaghinia kuda velegho." A Saimon ke ania, "Velepuhi, o veleu mai."
42007041	Gi a Jisas ke ania, "Rua na mane koro kaonia na rongo tagna sina mane ke lubatia ahai keda kaoni tagna. Sina mane ke kaonia lima na hathangatu, sina mane lima hangavulu.
42007042	Romara teo sa rodia rongo moro boi vathehea rodia na kaoni, ma na mane pada rongo ke rarovira me velera eigna koroda boi vathehea rodia na kaoni. Ahai itadia romara iaani keda dothovia vano na mane koro kaoni itagna iangeni?"
42007043	A Saimon ke haghore tughua, "Kori ghaghanagu, da imanea ke hutu nigna na kaoni." A Jisas ke velea, "E tutuni nimua na haghore tughu."
42007044	Gi a Jisas ke rei vano tagna na vaivine me veleagna a Saimon, "O reghia na vaivine iaani. Kori vido ku mai kori vathemu, ighoe ko boi heu na bea eigna kuda lumia na naegu. Kari na vaivine iaani ke lumia na naegu kori kothobui matagna me vamumuja kori sesehui ulugna.
42007045	Ighoe o boi kisiu, keana na vaivine iaani ke kisia na naegu turughu kori haghegna mai me jufu ikageeni.
42007046	O boi rotea na oela kori ulugu, kari na vaivine iaani ke rotea na sedi kori naegu.
42007047	Inau ku velegho, na komi paluhagna na vaivine iaani, inau ku talutavogha ghohi. Ma na vunegna iangeni nigna na dotho vaniu ke hutu puala. Keana ahai a God ke talutavogha rua tolu paluhagna vamua, nigna na dotho imanea keda iso."
42007048	Govu, gi a Jisas ke veleagna na vaivine iangeni, "Na komi paluhamu ke talutavogha ghohi."
42007049	Kekeha tinoni kena mono ngengeni kena dikatadia tagna a Jisas mena haohaghore ghehedia, "Ahai hina na mane iaani ke talutavogha na komi paluha?"
42007050	Gi a Jisas ke veleagna na vaivine iangeni, "A God ke vahavigho eigna nimua na vaututuni. O taveti kori soleana."
42008001	Leghugna iaani, a Jisas ke vano tadia na komi meleha ke hutu meke iso i Galili eigna keda titionoa na Rorongo ke Toke eigna na puhi a God ke vunaghi pungusira na komi tinoni. Mara e salaghe rua nigna na komi vaovarongo kena duagna.
42008002	Kekeha koi vaivine a Jisas ke gigi aura na komi tidatho itadia, mi kekeha ke vatoke tabirura tadia na komi vahaghi kena vano duagna. Kekeha itadia, a Meri Magdala, a Jisas ke gigi aura e vitu na tidatho itagna;
42008003	Joana, a taugna Kusa ke reireghia nigna na komi fata a King Herod; Susana; me sethe mua ke tavogha. Na koi vaivine iraani kena hathera a Jisas ma nigna na komi vaovarongo kori nidia na rongo.
42008004	Sina dani, sethe na komi tinoni tadia na komi meleha kena mai tagna a Jisas. Kori vido iangeni imanea ke titiono vanira na titiono velepuhi iaani.
42008005	"Sina mane ke vano soni kililira na komi katura kori nigna na gnatha. Kori vido imanea ke soni kililira na komi katura, kekeha kena sikili horu kori hangana ma na komi tinoni kena tapali bakaira, ma na komi manu kena mai mena ghani govura.
42008006	Kekeha katura kena sikili horu popogna na thepa ke mono na ghahira saragna. Kori kotudia hadi, na aho ke rangera mena gho'e mena thehe eigna ke mumuja na thepa.
42008007	Kekeha katura kena sikili horu tagna ke mono na atho kaekathe. Kori vido na komi katura kena kotu hadi, na atho ke virighira mena thehe.
42008008	Mi kekeha katura kena sikili horu kori thepa ke toke kena havi toke mena mono na sagharodia. Ma na komi sagharodia ke sethe vano tadia na komi katura imanea ke sonira kilili." Kori vido a Jisas ke vagovua na titiono velepuhi iaani, imanea ke haghore heta vanira, "Gi ahai ke magnahaghinia keda thaothadoghagna iaani, imanea keda vaovarongo toetoke."
42008009	Nigna na komi vaovarongo a Jisas kena huatia na ghaghana ikoragna na titiono velepuhi iaani.
42008010	Ma a Jisas ke anira, "I hau a God ke boi lubatia ahai eigna keda adoa na puhi keda eia kori vunaghi pungusiragna nigna na komi tinoni. Keana ikageeni imanea ke lubatighamu gi kotida adoa. Keana tadia arahai kena boi leghuu, inau kuda velepuhira tadia na komi titiono velepuhi vamua eigna, 'Toke imarea kena reghia na hava ku eia, imarea kedana boi adoa na ghaghanagna. Toke imarea kena rongovia na hava ku velera, imarea kedana boi thaothadoghagna.'
42008011	"Iaani na ghaghana ikoragna na titiono velepuhi eigna na mane ke sonira kilili na komi katura. Na komi katura, na haghoregna a God.
42008012	Kekeha tinoni kena vaghagna na komi katura kena sikili horu kori hangana. Imarea kena rongovia na haghoregna a God, kari a Satan ke mai me hati aua kori havidia eigna kedana boi vaututuni, ma a God keda boi vahavira.
42008013	Kekeha tinoni kena vaghagna na komi katura kena sikili horu kori thepa ke mono na ghahira saragna. Imarea kena rongovia na haghoregna mena saisami hatia mena totogo. Kari ena kalitia sina ghathi vido vamua eigna na haghore ke boi mono kori havidia, vaghagna na komi katura kena boi horu i thepa na oghadia. Kori vido ke padara na vahotha, imarea kena saisami havaghinia nidia na vaututuni.
42008014	Kekeha tinoni kena vaghagna na komi katura kena sikili kori thepa ke mono na atho kaekathe. Imarea kena rongovia na haghoregna a God, kari boi hau mena toatogha puala na komi fata kori havidia leuleghu dani. Imarea kena magnahaghinia na rongo ma na komi fata keda vatotogora ghehedia. Na vunegna iaani, e teo sa fata ke toke ke au mai kori havidia.
42008015	Keana kekeha tinoni kena vaghagna na komi katura kena sikili horu kori thepa ke toke. Imarea kena toke mena jino. Imarea kena rongovia na haghoregna a God mena leghu hahalia. Ma na vunegna imarea kena sokara ngasi, sethe na fata ke toke ke au mai kori havidia."
42008016	A Jisas ke ghoi velera, "Teo ahai keda totha na lui me boa saragna na nahu ba saragna na matha saesape. Kari e savera hadia tagna na bali sasaveragna eigna kedana dodoro toetoke na komi tinoni kena haghe mai kori vathe.
42008017	Vaghagna mua iangeni, na komi fata kena boi thaothadoghagna na komi tinoni kori nigua na velepuhi, imarea kedana thaothadoghagna.
42008018	Na vunegna iaani, oti vaovarongo toetoke tagna na hava koti rongovia. Ahai ke ghathi thaothadoghagna me leghua nigua na velepuhi, a God keda vasethea nigna na thaothadogha. Kari ahai ke bosi magnahaghinia na leghuagna nigua na velepuhi, a God keda hati aua itagna na ghathi nigna thaothadogha."
42008019	A idogna mara tahigna a Jisas kena mai eigna kedana reghia nidia imanea. Kari ena boi tangomana eigna ke sethe puala na tinoni kori vathe ke mono imanea.
42008020	Sina tinoni ke veleagna a Jisas, "A idomu mara tahimu kena sokara i kosi mena magnahaghinia na reghighogna."
42008021	A Jisas ke velera na mavitu, "Arahai kena rongovia na haghoregna a God mena leghua, imarea hiri a idogu mara tahigu."
42008022	Sina dani a Jisas ke velera nigna na komi vaovarongo, "Atu, mati hathavu sethevugna na kolo." Gi ena hahaghe kori boti mena turughu au vano.
42008023	Kori vido kena taveti vano a Jisas ke nere. Na ghuighuri hutu ke padara me maghavu puala. Ma na geo ke turughu haghe kori boti mena haga luvu.
42008024	Nigna na komi vaovarongo kena vano raraia mena ania, "Vunaghi, Vunaghi, ighita katida bilomo!" Jisas ke sokara hadi me haghore heta vanira na ghuri ma na geo. Kori vido iangeni, na ghuri ke soto ma na kolo ke sola.
42008025	Gi e velera nigna na komi vaovarongo, "Ehava gi oti boi vaututuniu?" Imarea kena vere nidia puala mena mataghu. Gi ena veihuahuatighi, "Na tinoni hava hina iaani? Imanea ke haghore vanira na ghuri ma na geo mena leghua vamua na haghoregna."
42008026	A Jisas duagna nigna na komi vaovarongo kena vano jufu kori melehadia mara Gerasa sethevugna na kolo i Galili.
42008027	Kori vido a Jisas ke thonga i longa, sina manegna na meleha iangeni ke mai itagna. Na komi tidatho kena haghevia i hau me soesole me boi mono kori vathe. Imanea ke mono tadia na komi luma ke mono na komi beku ikoradia.
42008028	Sethe na maghavu na komi tidatho kena vameea. Kori vido imarea kena taria na limagna ma na naegna tagna na sen mena boa na mane bali reireghiagna, imanea ke thaghi tautua na sen, ma na komi tidatho kena hurua vano kori meleha ke gou. Kori vido ke reghia a Jisas, imanea ke mai me torongaghi tuturu itagna. A Jisas ke velea, "Tidatho, o au sania!" Ma na tidatho ke ghu heta, "Jisas, Dathegna God, pukuni mana! Na hava koda eiugna? Inau ku kaegho, saghoi vaparau!"
42008030	A Jisas ke huatia, "Ahai na ahamu?" Ma na tidatho ke haghore tughua, "Na ahagu, 'Gnaghu.' " Imanea ke velea iaani eigna e sethe na tidatho kena haghevia.
42008031	Na komi tidatho kena kaea huhurua a Jisas eigna keda boi vetulara vano kori meleha papara.
42008032	Sethe na botho kena huehume kori ghaghireigna na suasupa hilighadia. Ma na komi tidatho kena kae huhurua Jisas eigna keda lubatira vano tadia na komi botho. A Jisas ke lubatira,
42008033	mena au mai tagna na mane iangeni mena vano haghe tadia na komi botho. Ma na komi botho kena raghe horu leghua na suasupa mena raghe sapa kori kolo mena bilomo gougovu.
42008034	Mara kena reireghi botho kena reghia iangeni mena raghe vano mena titionoa na rorongo iaani tadia na komi tinoni kori melehadia ma arahai kena mono kosigna.
42008035	Me sethe na tinoni kena vano eigna kedana reghia na hava ke eia a Jisas. Kori vido kena mai, imarea kena reghia na mane ke haghevia na komi tidatho ke nohe hilighagna a Jisas. Imanea ke pipisi ma na ghaghanagna ke jino. Ma na komi tinoni kena mataghu nidia puala.
42008036	Arahai kena reghia a Jisas ke vetulara aua na komi tidatho tagna na mane iangeni, imarea kena titionoa tadia na komi tinoni kena eu mai.
42008037	Ma na komi tinonidia i Gerasa kena kaea a Jisas eigna keda taveti au itadia eigna kena mataghu nidia puala. A Jisas ke hahaghe kori boti bali taveti au tadia,
42008038	ma na mane a Jisas ke gigi aua na komi tidatho itagna ke kaea eigna keda leghua. Keana a Jisas ke boi lubatia me veleagna,
42008039	"O tabiru kori melehamu mo titionoa na fata ke toke a God ke eia vanigho." Imanea ke tabiru kori melehagna me titionoa tadia na komi tinoni na hava ke ei vania a Jisas.
42008040	A Jisas ke tabiru vano sethevugna na kolo, ma na mavitu kena pitua mena totogo puala na reghiagna.
42008041	Sina mane ke baubatu kori vathe haidu nidia mara Jiu ke mono ngengeni, na ahagna a Jairus. Imanea ke mai me torongaghi tuturu horu itagna a Jisas me kaea eigna keda vano duagna kori vathegna.
42008042	Imanea ke kaea a Jisas eigna sikei vamua iaani na ghathi dathegna vaivine ke vahaghi me haga thehe. Iia e salaghe rua ghohi na vinoghagna. Kori vido a Jisas ke vano duagna, sethe na tinoni kena haidu kililivia mena huhujua.
42008043	Koragna na mavitu iangeni, e mono sina vaivine puhi ke pada na vahaghi ghaughabua kekeha vidoi maghavu koragna salaghe rua na vinogha. Ma na nigna na komi rongo ke govu eigna ke volira na komi dokta, kari ena boi tangomana na vatoke tabiruagna.
42008044	Iia ke mai leghugna a Jisas me tugelia na kujukugna nigna na poko, ma na ghaughabua ke soto.
42008045	A Jisas ke huatira na mavitu, "Ahai ke tugeliu?" Kari na komi tinoni kena veleagna, "Iti boi tugeligho." Ma a Pita ke veleagna, "Vunaghi, na mavitu ke sethe kena huhujugho."
42008046	A Jisas ke haghore tughua, "Sina tinoni ke tugeliu eigna inau ku adoa na mana ke au itagua."
42008047	Kori vido na vaivine iangeni ke adoa ke boi tangomana na poloagna, iia ke mataghu me aiariri. Gi e mai torongaghi tuturu horu tagna a Jisas. Kori naghodia na mavitu, iia ke titionoa na vunegna ke tugelia a Jisas, me titiono vanira na vahaghi ke govu itagna kori vido vamua iangeni.
42008048	Ma a Jisas ke ania, "Vaivine, ighoe ko toke tabiru eigna ko vaututuni. O taveti kori soleana."
42008049	Kori vido a Jisas ke talu titiono mua, sina mane ke mai kori vathegna a Jairus me titiono vania a Jairus, "A dathemu vaivine e thehe ghohi. O saghoi kaea mua na mane velepuhi keda mai."
42008050	A Jisas ke rongovia iaani me veleagna a Jairus, "Saghoi mataghu. O vaututuni vamua, ma a dathemu keda toke tabiru."
42008051	Kori jufudia kori vathe, a Jisas ke boi magnahaghinia na komi tinoni kedana haghe kori vathe duagna. Me hatira vamua a Pita, Jon ma a Jemes duadia a tamagna ma a idogna na gari.
42008052	Na mavitu kena dikahehe mena tangi tagna na gari ke thehe. A Jisas ke velera, "Oti saghoi tangi eigna na gari iaani e boi thehe. E nere nigna vamua."
42008053	Imarea kena kihaghinia eigna kena adoa na gari ke pukuni thehe ghohi.
42008054	Gi a Jisas ke vano me tangolia na limagna na gari me haghore vania, "Dathegu, o sokara hadi!"
42008055	Kori vido iangeni, iia ke ghoi havi tabiru me sokara hadi. A Jisas ke velera eigna koroda hea ghagna.
42008056	A idogna ma a tamagna na gari koro vere rodia puala na fata iaani. Ma a Jisas ke haghore heta vanira eigna koroda boi titionoa tagna sa tinoni na hava ke eia.
42009001	A Jisas ke kilo haidura salaghe rua nigna na mane vetula me hera na mana bali vatoke tabirura arahai kena vahaghi ma na bali gigi auragna na komi tidatho.
42009002	A Jisas ke vetulara au eigna kedana velepuhira na komi tinoni eigna na hughuta nigna a God, ma na bali vatoke tabiruragna arahai kena vahaghi.
42009003	Imanea ke anira, "Kori nimiu na taetaveti, oti saghoi hatia sa fata. Saghoi hatia na supa, ba na ngoi, ba na vanga, ba na rongo, ba na varuai pohe.
42009004	Kori vido kotida jufu tagna sina meleha, oti mono vamua tagna sina vathe moti ghieghilei taveti au.
42009005	Keana, gi kotida jufu tagna sina meleha mena boi magnahaghinia na rongoviagna nimiu na velepuhi, oti taveti sania na meleha iangeni. Oti rasua na thepa ke thangu kori naemiu. Iaani na vaughithatha kotida eia eigna kedana adoa a God keda vaparara."
42009006	Ma nigna na komi mane vetula kena taveti au tadia na komi meleha mena titionoa na Rorongo ke Toke mena vatoke tabirura arahai kena vahaghi.
42009007	King Herod Antipas ke rongovia na rorongogna na komi fata ke eia a Jisas. Imanea ke hahi hehegna puala eigna kekeha tinoni kena velea imanea a Jon Siuvitabu ke ghoi havi tabiru.
42009008	Kekeha tinoni kena velea imanea a profet Elaija. Kekeha ghua kena velea imanea sina profetgna i hau ke ghoi havi tabiru.
42009009	A Herod ke velea, "Inau ku vihukia ghohi na luagna a Jon Siuvitabu. Kari ahai hina na mane iaani kena veleu ke eia na komi fata ke hutu?" Ma a Herod ke magnahaghinia puala na reghiagna a Jisas.
42009010	Kori vido e salaghe rua na mane vetula kena tabiru mai tagna a Jisas, imarea kena veleagna na komi fata kena eia. Gi a Jisas ke hatira duagna mena vano ghehedia tagna sina meleha ghaghireigna i Betsaida.
42009011	Keana na komi tinoni kena rongovia ivei tagna kena vano mena leghura. A Jisas ke totogo na reghiragna me titiono vanira eigna na hughuta nigna a God. Me vatoke tabirura mua arahai kena vahaghi.
42009012	Kori vido ke haga hu ghohi na aho, nigna na komi vaovarongo a Jisas kena mai itagna mena ania, "O vetulara au na mavitu eigna kedana vano tadia na komi meleha ke gharanighita bali hiroa ghadia vanga ma na vathe bali neredia. Eigna eeni e teo sa vanga ba sa vathe kedana nere."
42009013	Keana a Jisas ke veleragna "Oti hera ghadia." Ma nigna na komi mane vaovarongo kena haghore tughua, "E vahotha puala! E lima vamua na bred me rua vamua na fei ke mono itamami. Ehava? O magnahaghinighami kitida vano voli vanga ke nabadia na mavitu iraani?"
42009014	Koragna na mavitu iangeni, da e lima na toghai mane. A Jisas ke anira, "Oti velera na mavitu eigna kedana nohe leghua na boo, lima hangavulu na tinoni sina boo."
42009015	Mara nigna na komi vaovarongo a Jisas kena eia vaghagna imanea ke velera. Na mavitu kena nohe,
42009016	ma a Jisas ke hatia e lima na bred me rua na fei me tada hadi i popo me veletokea a God. Gi e vidoa na bred ma na fei me hera nigna na komi vaovarongo eigna kedana kemulia tadia na mavitu.
42009017	Na mavitu kena vanga mena mahu. Ma na nigna na komi vaovarongo kena hathatanora na komi viovidoi vanga ke tomagha mena hoghoni vavonura e salaghe rua na arao.
42009018	Sina maghavu a Jisas ke mono ghehegna me tarai ma na nigna na komi vaovarongo kena mai itagna. Imanea ke huatira, "Kori ghaghanadia na komi tinoni, ahai inau ena niu?"
42009019	Imarea kena ania, "Kekeha tinoni kena velea ighoe a Jon Siuvitabu ke havi tabiru. Kekeha tinoni kena velea ighoe a profet Elaija, mi kekeha mua kena velea ighoe sina profet tavogha ke ghoi havi tabiru."
42009020	A Jisas ke ghoi huatira mua, "Ighamu na ba? Ahai oti aniu?" A Pita ke veleagna, "Ighoe a Vahavi, na mane a God ke taluhaghorea keda vetula mai."
42009021	A Jisas ke haghore heta vanira eigna kedana boi veleagna sa tinoni imanea hiri a Vahavi.
42009022	Ma a Jisas ke ghoi velera, "Inau, na Dathei Tinoni, imarea kedana vaparau. Mara na naghoi pris mi mara na velepuhigna na vetula duadia kekeha mara puhi mua kedana siriuhaghiniu. Imarea kedana vaparau mena vatheheu, kari kori vatolugna na dani inau kuda sokara tabiru kori thehe."
42009023	Gi a Jisas ke velera na mavitu gougovu, "Ahai itamiu ke magnahaghinia keda nigua na mane vaovarongo, imanea keda saghoi eia na komi fata ke magnahaghinia vamua. Imanea keda leghuu thovohaliu me sasaa na papara ma na thehe kori ghaibabala.
42009024	Arahai kena boi leghuu inau eigna kena magnahaghinia na eiagna vamua na hava kena magnahaghinia ghehedia, imarea kedana boi hatia na havi ke teo na govugna. Kari arahai kena sasaa na papara ma na thehe eigna kena leghuu inau, imarea kedana hatia na havi ke teo na govugna.
42009025	Ahai ke tonogna na komi fata ke sethe kori maramagna, kari imanea ke vano kori meleha papara leghugna ke thehe, kenughua e hathea mua na komi fata ke tonogna iangeni? Teo!
42009026	Gi ahai keda maomamohaghiniu me maomamohaghinia nigua na velepuhi ikageeni, inau, na Dathei Tinoni, kuda siriuhaghinia kori vido kuda ghoi tabiru mai duadia na komi enjel ke tabu duai silada ma na mana nigna a Tamagu.
42009027	Inau ku veleghamu, kekeha itamiu koti mono duagu ikageeni kotida boi thehe moti ghieghilei reghia a God ke vunaghi pungusira nigna na mavitu."
42009028	Leghugna e alu na dani kori veleagna na komi fata iraani, a Jisas ke hatira a Pita, Jon ma a Jemes, mena hadi kori suasupa bali tarai.
42009029	Kori vido a Jisas ke tarai, na dodorogna ke tughu. Ma na pohegna ke pura me siasilada puala.
42009030	Gi e rua na mane, a Moses ma a Elaija, koro tate mai moro urungu duagna a Jisas.
42009031	Iromara huju oro silada mua, moro haohaghore duagna a Jisas eigna na thehe keda eia i Jerusalem eigna keda vatatapa na hava a God ke magnahaghinia keda eia.
42009032	A Pita duagna rua na mane kotolu nere. Tolumara kotolu rarai hadi mena reghia na siladagna a Jisas me rua na mane koro sokara duagna.
42009033	A Moses ma a Elaija koro turughu taveti sania a Jisas, ma a Pita ke ania a Jisas, "Vunaghi, e toke puala kiti mono duamiu eeni! Tolughami kotoluda agutua e tolu na aava, sikei nimua ighoe, sikei nigna a Moses, me sikei nigna a Elaija." A Pita ke boi toatogha toetoke gi e velea iaani.
42009034	Kori vido a Pita ke talu haohaghore mua, na parako ke mai popodia me ungahira. Tolu na mane vaovarongo kotolu mataghu puala kori vido ke ungahira na parako.
42009035	Ma na ohai haghore ke au mai kori parako, "Iaani a pukuni dathegu ku vahia. Oti vaovarongo itagna."
42009036	Leghugna na ohai haghore, tolumara kotolu reghia a Jisas vamua ke talu mono. Tolumara kotolu mono bughoro eigna na fata kena reghia mena boi velea sa tinoni me ghieghilei haliu atu na komi dani ke sethe.
42009037	Sina dani leghugna iangeni, kori vido kena horu mai kori suasupa, na mavitu ke sethe kena mai tagna a Jisas.
42009038	Sina mane ke ghu hadi tadia na mavitu, "Velepuhi, inau ku kaegho eigna koda hathea a dathegu mane, imanea sikei vamua a dathegu.
42009039	Na tidatho ke haghevia mi kori vido na tidatho ke mai heta itagna, a dathegu ke ghu heta, ma na tonogna ke aiariri. Imanea ke sikili horu kori thepa me lulu na okogna. Na tidatho ke pukuni diadikala na tonogna, me boi sethe na maghavu ke taveti sania.
42009040	Inau ku kaera nimua na komi vaovarongo eigna kedana gigi aua itagna, kari ena boi tangomana nidia."
42009041	A Jisas ke velera na mavitu, "Ighamu na komi tinoni dika. Oti boi vaututuniu! Sethe na maghavu ghohi ku mono duamiu. Ingiha gi kotida vaututuniu?" Gi e veleagna tamagna na gari, "O hati maia a dathemu eeni."
42009042	Keana, gi e jufu mai a dathegna tagna a Jisas, na tidatho ke vasikili horua kori thepa ma na tonogna na gari ke aiariri puala. A Jisas ke haghore heta vania na tidatho me taveti au itagna, ma na gari ke toke tabiru. Gi a Jisas ke hea vanoa na gari tagna a tamagna.
42009043	Na mavitu kena haidu ngengeni kena vere nidia puala na reghiagna na mana ke hutu nigna a God. Kori vido na komi tinoni kena talu vere nidia mua tagna na komi fata ke eia a Jisas, imanea ke velera nigna na komi vaovarongo,
42009044	"Oti vaovarongo toetoke tagna na hava kuda veleghamu ikageeni. Sina tinoni keda perou inau, na Dathei Tinoni, kori limadia mara nigua na thevuioka."
42009045	Kari nigna na komi vaovarongo kena boi adoa na ghaghanagna na hava ke velea. A God ke poloa vanira na ghaghanagna na haghore iaani eigna kedana boi thaothadoghagna, mena mataghu nidia na huatiagna a Jisas.
42009046	Nigna na komi vaovarongo a Jisas kena riurihu haohaghore varihotaghidia eigna ahai keda nagho itadia.
42009047	A Jisas ke adoa na ghaghanadia me hati maia sina gari iso me vasokaraghinia ghaghireigna.
42009048	Gi e velera, "Ahai ke kalitia sa tinoni ke vaghagna na gari iaani eigna ke leghuu inau, imanea ke kalitiu inau. Ma ahai ke kalitiu inau, imanea ke kalitia a God ke vetulau mai. Ahai itamiu ke vahouhorua ghehegna, imanea iangeni ke nagho itamiu."
42009049	A Jon ke veleagna a Jisas, "Vunaghi, ighami kiti reghia sina mane ke gigi aura na komi tidatho tadia na komi tinoni kori kiloagna na ahamu. Na vunegna imanea ke boi mono kori nida na boo, ighami kiti veleagna eigna keda saghoi eia."
42009050	A Jisas ke anira, "Saghoi vasotoa eigna gi ahai ke boi eia sa fata ke dika itamiu, imanea ke thevu itamiu."
42009051	Na maghavu a God keda hati tabirua a Jisas i popo ke gharani mai ghohi ma a Jisas ke magnahaghinia puala keda vano hadi i Jerusalem.
42009052	Imanea ke kidi vetulara hadi kekeha tinoni tagna sina melehadia na komi tinonidia i Samaria. A Jisas ke vetulara eigna kedana kaikalitia na maigna.
42009053	Kari na komi tinoni ingengeni kena boi magnahaghinia a Jisas keda mai kori melehadia eigna kena adoa imanea ke magnahaghinia keda vano i Jerusalem bali tarai, boi i Samaria.
42009054	Kori vido e rua na nigna vaovarongo a Jemes ma a Jon koro rongovia iaani, iromara koro ania, "Lod, ehava? O magnahaghinighami koroda kaea na joto eigna keda horu mai i popo me vathehera?"
42009055	Kari a Jisas ke rei vano itadia romara me ngarara.
42009056	Govu, gi ena taveti vano tagna sina meleha tavogha.
42009057	Kori vido imarea kena taveti vano kori hangana, sina mane ke veleagna a Jisas, "Kenughua inau kuda leghugho tadia na komi meleha gougovu koda vano."
42009058	A Jisas ke haghore tughua, "Na komi aku asi, e mono na vido bali eghodia, ma na komi manu na gneku bali monodia. Keana inau, na Dathei Tinoni, e teo sa vathe bali nere nigua."
42009059	A Jisas ke veleagna sina mane tavogha, "O mai mo leghuu inau." Imanea ke haghore tughua, "Lod, o kidi lubatiu eigna kuda vano gilua a tamagu."
42009060	A Jisas ke ania, "O lubatira arahai kena thehe eigna kedana gilura arahai itadia kena thehe. Kari ighoe, o vano mo titiono eigna na puhi a God ke vunaghi pungusira na komi tinoni."
42009061	Sina mane mua ke ania a Jisas, "Lod, inau kuda leghugho, kari o kidi lubatiu eigna kuda vano mu kubaera ara vikegu."
42009062	A Jisas ke haghore tughua, "Ahai ke turughu na leghuugna, keana gi e toatogha puala na komi fata ke taveti sania, imanea ke boi nabagna keda tango kori hughuta nigna a God."
42010001	Leghugna na komi fata iraani, a Lod Jisas ke vahira e vitu hangavulu rua nigna na vaovarongo eigna kedana vano tadia na komi meleha imanea keda vano. Imanea ke vetulara e rua na tinoni tagna sina meleha.
42010002	Gi e vetulara au, imanea ke anira, "Sethe na tinoni kena mono kaikaliti bali lubatia a God eigna keda vunaghi pungusira. Iangeni ke vaghagna na gnatha ke ghano mena haga ghelia. Kari e boi sethe arahai kedana ghegheli. Moti tarai kaea a God eigna keda vetula atua na komi tinoni sethe bali hatheghamu na hatiragna mai na komi tinoni itagna.
42010003	Oti vano ikageeni. Inau ku vetulaghamu au tadia na komi tinoni kena thevuioka itagua. Ighamu kotida vaghadia na komi dathei sip tadia na komi aku asi.
42010004	Oti saghoi ohoa sa rongo ba na ngoi ba varuai sadol. Oti saghoi hai urungu duadia arahai koti padara kori hangana.
42010005	"Kori vido kotida haghe vano tagna sina vathe, oti kidi velea, 'Na soleana nigna a God keda mono duamiu.'
42010006	Gi arahai ngengeni kena magnahaghinia kedana mono kori soleana, a God keda hera na soleana. Gi kedana bosi magnahaghinia na mono kori soleana, a God keda boi hera na soleana.
42010007	Tadia na komi meleha kotida vano, oti mono vamua kori na vathe imarea kena kidi kalitighamu. Saghoi mai moti vano tadia na komi vathe tagna sina meleha. Oti vanga moti kou vamua tadia na komi fata kena heghamu. Eigna e naba na mane agutu keda hatia nigna na taba eigna na agutu ke eia.
42010008	"Gi kotida vano jufu tagna sina meleha ma na komi tinoni ngengeni kena kalitighamu, oti ghania na komi vanga kena kaliti vanighamu.
42010009	Oti vatoke tabirura arahai kena vahaghi ngengeni moti velera iaani, 'Na maghavu a God keda vunaghi pungusira nigna na mavitu ke gharani mai ghohi.'
42010010	Gi kotida vano tagna sina meleha keana na mavitu ngengeni ena boi kalitighamu, oti taveti au tagna na komi hangana kori meleha iangeni, moti velera,
42010011	'Na thepagna na melehamiu ke thangu kori naemami, ighami kiti rasu aua. Iaani na vaughithatha vanighamu a God keda fateghamu. Moti saghoi havaghinia na maghavu a God keda vunaghi pungusira nigna na mavitu ke gharani mai ghohi.'
42010012	Inau ku veleghamu, na hava a God keda eia vanira na komi tinonidia na meleha iangeni kori maghavui fate keda tahu vano tagna na hava imanea keda eia vanira na mavitugna na meleha i Sodom."
42010013	Gi a Jisas ke velea vaghagna iaani, "A God keda vaparaghamu ighamu koti mono i Korasin! A God keda vaparaghamu ighamu koti mono i Betsaida! Inau ku boi eia na komi reghithehe i Taia mi Saidon vaghagna ku eia kori melehamiu. Kari gi kuda eia na komi reghithehe tadia na komi tinoni ngengeni kena boi Jiu, imarea kedana tughua ghohi na havidia ke koakoa. Imarea kedana pipisia na pohe jongo ke vaghagna na duku mena havula na pidaravu kori tonodia bali tateli aua imarea kena dikahehe.
42010014	Kori vido a God keda fatera na komi tinoni gougovu, na papara keda eia itamiu kenughua e dika vano tagna na papara keda eia vanira na mavitudia i Taia mi Saidon.
42010015	Ighamu na mavitugna i Kapaneam, oti toatogha a God keda abeghamu hadi i popo. Teo! Imanea keda soni horughamu kori meleha papara."
42010016	Gi a Jisas ke velera nigna na komi vaovarongo, "Ahai ke rongovighamu, imanea ke rongoviu inau. Ma ahai ke siriuhaghinighamu, imanea ke siriuhaghiniu inau me siriuhaghinia a God ke vetulau mai."
42010017	Kori vido e vitu hangavulu rua na vaovarongo kena tabiru mai tagna a Jisas, imarea kena totogo puala mena velea, "Lod, na komi tidatho kena leghua na haghoremami kori vido kiti gigi aura kori veleagna na ahamu."
42010018	A Jisas ke anira, "E tutuni. Inau ku reghia a Satan ke sikili horu mai i popo vaghagna na onga.
42010019	Inau ku heghamu na mana eigna kotida sokara pungusia a Satan. Toke ighamu kotida tapalira na komi poli ma na komi liva, teo keda ghathatighamu. Teo sa fata keda vadiadikalaghamu.
42010020	Moti saghoi totogo vamua eigna na komi tidatho kena leghua na haghoremiu, keana oti totogo mua eigna na ahamiu ke riso horura ghohi i popo."
42010021	Kori vido iangeni na totogo ke mai tagna na Tarunga ke Tabu ke vonungia a Jisas, gi e velea, "Mama, ighoe ko vunaghi pungusira na komi fata gougovu i popo mi thepa. Inau ku veletokegho eigna ko poloa na komi fata iraani tadia arahai kena ghaghana kena thaothadogha, mo tatelira tadia arahai kena vaghadia na komi gari. Hii, Mama, ighoe ko magnahaghinia keda ai."
42010022	Leghugna ke veletokea a God, a Jisas ke velera na komi tinoni, "A Tamagu ke heu na komi fata gougovu. Sikei vamua a Tamagu ke pukuni adou inau. Mi inau vamua ku pukuni adoa a Tamagu ma arahai vamua ku vahira eigna kedana adoa imanea."
42010023	Kori vido kena mono ghehedia, a Jisas ke rei vano tadia nigna na komi vaovarongo me velera, "A God ke vatokeghamu eigna ke lubatighamu na reghiragna na komi fata ke toke.
42010024	Inau ku veleghamu, sethe na profet ma na komi king kena thehe ghohi kena magnahaghinia puala na reghiagna na komi fata koti reghia, keana ena boi reghia. Mena magnahaghinia na rongoviagna na komi fata koti rongovia, keana ena boi rongovia."
42010025	Sina maghavu sina mane ke adoa puala na komi vetula nigna a Moses ke sokara hadi bali pipilia a Jisas. Imanea ke velea, "Velepuhi, na hava kuda eia gi kuda hatia na havi ke teo na govugna?"
42010026	A Jisas ke haghore tughua, "Na hava ke velea na vetula nigna a Moses na? Na hava ko ijumia itagna na?"
42010027	Imanea ke ania, "O dothovia a Lod na nimua a God kori havimu gougovu, kori tarungamu gougovu, kori hetamu gougovu mi kori ghaghanamu gougovu. Mo dothovira na komi tinoni vaghagna ko dothovigho ghehemu."
42010028	A Jisas ke velea, "E jino puala nimua na haghore tughu. Gi koda eia vaghagna ko velea, ighoe koda hatia na havi ke teo na govugna."
42010029	Kari na mane velepuhigna na vetula iangeni ke magnahaghinia na komi tinoni kedana ghaghana imanea ke jino me velea, "Arahai ara kulagu?"
42010030	A Jisas ke haghore tughua kori titiono iaani: "Sina mane Jiu ke turughu mai i Jerusalem me horu vano i Jeriko. Kori tavetigna horu vano kori hangana, mara na bilau kena thotia mena hatia nigna na komi rongo ma na pohe. Imarea kena thabuhia me thehehaihavi mena taveti sania.
42010031	"Leghugna iangeni sina pris ke horu vano kori hangana iangeni. Imanea ke reghia na mane iangeni, me taveti thovohaliu vano sethevui hangana.
42010032	Gi sina mane agutu kori Vathe ke Tabu nigna a God ke horu vano mua kori hangana iangeni. Kori vido ke jufungia na vido ke mono na mane ke thehehaihavi, imanea ke reghia me thovohaliu vano sethevui hangana.
42010033	"Leghudia romara, sina manegna Samaria ke taveti me vano horu kori hangana iangeni. Imanea ke reghia na mane kena vangesoa me rarovia nigna,
42010034	me vano itagna me lumi vararaha na komi ngesogna kori oela ma na waen. Gi e tari ponotia na komi ngesogna. Leghugna iangeni gi e pala hadia me lujaghinia kori nigna na dongki, me hati vanoa tagna sina vathe binaboli me reireghia ngengeni.
42010035	Kori varuai dani imanea ke hatia aua e rua na sileni ke nabagna na voligna e rua na dani me hea na mane ke reireghia na vathe binaboli me ania, 'O reireghi tokea na mane iaani. Inau kuda ghoi tabiru mai eeni mu kuda voli tabirua e ngiha na nimua na rongo ko hatheagna.' "
42010036	Gi a Jisas ke huatia na mane velepuhi iangeni, "Kori ghaghanamu na, ahai itadia tolu na mane irangeni ke eia vaghagna imanea a kulagna na mane kena thabuhia mara na bilau na?"
42010037	Imanea ke velea, "Na mane ke rarovia." Ma a Jisas ke ania, "O vano mo eia vaghagna iangeni."
42010038	Kori vido a Jisas duagna nigna na komi vaovarongo kena talu taetaveti vano mua i Jerusalem, imarea kena mai tagna sina meleha ke mono sina vaivine, na ahagna a Mata. Iia ke mai tagna a Jisas me kaea eigna keda vano kori vathegna.
42010039	Meri, a vaivinegna a Mata, ke mono kori vathe iangeni me nohe hilighagna a Jisas me vaovarongo kori nigna na velepuhi.
42010040	Kari a Mata ke toatogha puala eigna nigna na komi rugusi eigna iia ke kaikalitira na vanga. Me mai tagna a Jisas me ania, "Vunaghi! Ehava? O boi raroviu inau eigna a vaivinegu ke boi hatheu kori kaikaliti vanga? O veleagna a Meri eigna keda mai hatheu!"
42010041	A Jisas ke haghore tughua, "Mata, na ghaghanamu ke horuhaihadi eigna na komi fata ke sethe.
42010042	Keana, sikei vamua na fata ke nagho. A Meri ke vahia na fata iangeni me teo kuda hati aua itagna."
42011001	Sina dani a Jisas ke tarai. Leghugna ke vagovua na tarai, sina mane tadia nigna na komi vaovarongo ke mai me veleagna, "Lod, o velepuhighami na puhi tarai vaghagna a Jon ke velepuhira nigna na komi vaovarongo."
42011002	A Jisas ke velera, "Kori tarai kotida velea vaghagna iaani: 'Mama, o hatheghami eigna kitida ghaghana bohea na ahamu. O mai mo vunaghi pungusira na komi tinoni gougovu.
42011003	Heghami mai ghamami na vanga ke nabamami leuleghu maghavu.
42011004	Talutavogha na komi paluhamami eigna ighami kiti talutavogha na komi paluhadia arahai kena eia na dika itamami. Saghoi lubatia na auau keda mai itamami.' "
42011005	Gi a Jisas ke velera nigna na komi vaovarongo na titiono velepuhi iaani: "Vaghagna sina mane itamiu keda vano kori vathegna a kulagna kori hotaghi bongi me veleagna, 'Kulagu, o heu e tolu na bred,
42011006	eigna sina kulagu ke taveti mai tagna ke hau me jufu ghohi kori vathegu. Kari e teo sa vanga kuda hea.'
42011007	Gi a kulagna kori vathe keda velea, 'Saghoi varugusiu, na hagetha e bilaki ghohi, ighami ara dathegu iti nere nimami ghohi mu boi tangomana kuda sokara hadi mu hegho sa fata.'
42011008	Inau ku veleghamu iaani, toke imanea a kulagna, imanea keda bosi magnahaghinia na rarai hadi me hea na bred. Keana gi keda kae huhurua, imanea keda rarai hadi me hea na hava ke magnahaghinia.
42011009	"Na vunegna iaani inau ku veleghamu, oti kaea a God eidia na komi fata koti magnahaghinia, ma a God keda heghamu na komi fata irangeni. Oti hiroa na komi fata koti magnahaghinia, ma a God keda hatheghamu eigna kotida pada. Oti kiokido kori hagetha ma a God keda hangavia vanighamu.
42011010	Eigna ahai keda kaea na hava tagna a God, imanea keda hea. Ma ahai keda mai hiroa sa fata tagna a God, imanea keda pada. Ma ahai keda kiokido, a God keda hangavia vania na hagetha.
42011011	"Ighamu ara tamadia na komi gari, gi keda kaeghamu na igha ara dathemiu, kenughua oti hera na poli?
42011012	Ba keda kaeghamu na kidoru, kenughua oti hera na idogna na liva na?
42011013	Toke ighamu na komi tinoni koakoa, ighamu koti adoa na hava ke toke kotida hera ara dathemiu. Keana na vunegna a Tamamiu i popo ke pukuni toke, ighamu koti adoa imanea keda hera na Tarunga ke Tabu arahai kedana kaea itagna."
42011014	Sina maghavu a Jisas ke gigi aua na tidatho tagna sina mane ke mui. Kori vido na tidatho ke taveti sania, imanea ke turughu haohaghore tabiru. Ma na mavitu kena vere nidia puala.
42011015	Keana kekeha tinoni kena velea, "A Satan, na vunaghidia na komi tidatho, ke hea na mana a Jisas gi e tangomana na gigi auragna na komi tidatho."
42011016	Kekeha tinoni kena haga pipilia a Jisas. Imarea kena kaea na reghithehe eigna kedana adoa imanea ke mai tagna a God ba teo.
42011017	Keana a Jisas ke adoa na ghaghanadia me anira, "Gi na mavitu tagna sina moumolu kedana riurihu ghadia ghehedia, na moumolu iangeni keda govu. Ba gi sina tamadathe kedana riurihu ghadia ghehedia, na tamadathe iangeni keda thevurua.
42011018	Ighamu koti velea inau ku gigi aura na komi tidatho kori mana nigna a Satan. Keana, gi a Satan ke heu na mana eigna kuda eia iangeni, imanea ke rihua ghehegna ma na nigna na mana keda govu saisami.
42011019	Gi keda tutuni inau ku gigi aura na komi tidatho kori mana nigna a Satan, kori mana nigna ahai nimiu na komi vaovarongo kena gigi aura na komi tidatho na? Na mana nigna a Satan? Teo! Imarea kedana fateghamu eigna na hava koti velea, eigna ighamu koti hahi.
42011020	Keda tutuni inau ku gigi aura na komi tidatho kori mana nigna a God, iaani ke tateli aua a God ke turughua ghohi na vunaghi pungusiragna na komi tinoni."
42011021	A Jisas ke velera na titiono velepuhi iaani: "A Satan ke vaghagna sina mane ke heta ke kaikalitia komi nigna na fata rihu me reireghi toetokea nigna na vathe. Imanea ke ghaghana teo ahai ke tangomana keda bilaua nigna na komi fata.
42011022	Keana kori vido na mane ke heta vano itagna keda mai me rihua, imanea keda hati aua nigna na komi fata bali rihu. Mi imanea keda kemulia itadia ara kulagna komi nigna na fata na mane ke rihua.
42011023	"Ahai ke boi thevu itagua, imanea hiri nigua na thevuioka. Ma ahai ke boi hatheu na hatiragna mai na komi tinoni tagna a God, imanea ke vasoparaka na komi tinoni tagna a God."
42011024	A Jisas ke ghoi velea, "Kori vido na tidatho ke taveti au tagna na tinoni, na tidatho ke vano me mai kori meleha ke gou me hiroa na vido bali monogna. Gi keda boi pada sa vido bali monogna, imanea keda velea, 'Da u ghoi tabiru vamua tagna na vathe ku au mai tagna i hau.'
42011025	Kori vido na tidatho ke ghoi tabiru mai, imanea ke reghia na vathe ke jaojaro me raraha ghohi kari e korogha.
42011026	Gi e ghoi taveti au me vano hatira mai duagna e vitu na tidatho ke dika vano itagna, mena mai mono ngengeni. Ma na havigna na tinoni iangeni ke dika vano tagna na havigna i hau."
42011027	Kori vido a Jisas ke velera na komi fata iraani, sina vaivine tadia na mavitu ke haghore heta hadi, "A God ke vatokea na vaivine ke vahugho me vasusuugho!"
42011028	A Jisas ke ania, "Tutuni, kari a God ke pukuni vatokera arahai kena rongovia na haghoregna mena ei leghua."
42011029	Sethe mua na tinoni kena haidu mai itagna, ma a Jisas ke velera, "Ighamu na komi tinoni koti havi ikageeni, oti dika puala. Ighamu koti magnahaghinia puala na reghiagna na reghithehe. Keana ighamu kotida reghia sikei vamua na reghithehe ke vaghagna na reghithehe a God ke ei vania a profet Jona.
42011030	Na hava a God ke ei vania a Jona, na vaughithatha vanira na mavitu i Ninive eigna kedana adoa a God ke vetula imanea. Vaghagna vamua iangeni, na hava keda padau inau, na Dathei Tinoni, na vaughithatha vanighamu ighamu koti mono ikageeni eigna kotida adoa inau ku mai tagna a God.
42011031	Kori maghavui fate, na Kuin gna i Siba keda sokara hadi duamiu ighamu koti havi ikageeni me velea ighamu koti eia na hahi. Eigna iia ke turughu mai kori kujukugna na maramagna me mai vaovarongo tagna a King Solomon ke thaothadogha puala. Ikageeni na tinoni ke thaothadogha vano tagna a Solomon ke mai ghohi itamiu, kari ighamu koti bosi magnahaghinia na rongoviagna.
42011032	Kori dani a God keda fatera na komi tinoni, na mavitu gna i Ninive kedana sokara hadi duamiu ighamu koti havi ikageeni mena velea ighamu koti hahi. Eigna imarea kena tughua na havidia ke koakoa kori vido a Jona ke titiono vanira na hava a God ke veleagna. Ikageeni na tinoni ke nagho vano tagna a Jona ke mai ghohi itamiu. Kari ighamu koti bosi magnahaghinia na tughuagna na komi puhimiu ke dika."
42011033	A Jisas ke ghoi velera iaani, "Teo ahai keda totha na lui me poloa ba boa saragna na nahu. Gi keda totha, imanea keda boa hadia tagna na bali sasaveragna eigna kedana dodoro toetoke na komi tinoni kena haghe mai kori vathe.
42011034	"Na matamu ke vaghagna na lui bali batugho. Gi keda toke na matamu, ighoe keda vonungigho na raraha. Kari gi keda dika na matamu, na tonomu keda vonungia na puni.
42011035	Reireghi toke ghamu, e boi toke gi kotida ghaghana na raraha ke mono itamiu kari na hava ke tutuni, na puni ke mono itamiu.
42011036	Gi na havimiu keda vonungia na raraha me teo sa puni itamiu, ighamu kotida vaghagna vamua ahai ke mono hahali kori rarahagna na lui."
42011037	Leghugna a Jisas ke vagovua na titiono ke eia, sina mane Farise ke kaea eigna keda vano vanga kori vathegna. A Jisas ke vano duagna me haghe kori vathegna me nohe bali vanga.
42011038	Na mane Farise iaani ke vere nigna puala na reghiagna a Jisas ke boi sikamea na limagna leghuagna na puhidia mara na Farise.
42011039	A Jisas ke ania, "Ighamu mara na Farise, oti vaghagna na tinoni ke lumi toetokea vamua kosigna na kap ma na tapera. Eigna na dodorogna na havimiu ke toke, keana koragna na havimiu e vonungia na komi fata ke dika ma na gumao.
42011040	Oti pukuni mee! A God ke boi agutua na tonoda vamua, kari e agutua mua na heheda.
42011041	Gi kotida magnahaghinia na mono raraha kori matagna a God, oti saghoi toatogha vamua na leghuagna nimiu na komi vetula, keana oti toatogha kori hehemiu na hatheragna mara kena kuma."
42011042	"A God keda vaparaghamu ighamu mara na Farise! Eigna toke ighamu koti hea a God na vasalaghegna na komi ghamiu na vanga koti joua kori nimiu na gnatha, ighamu koti boi dothovia a God moti boi eia na puhi ke jino vanira na komi tinoni. Na heagna a God na vasalaghegna nimiu na komi fata, na fata ke toke. Keana inau ku magnahaghinighamu kotida eia na komi fata ke nagho vano tagna iangeni.
42011043	"A God keda vaparaghamu ighamu mara na Farise! Eigna kori vido koti vano haghe tadia na komi vathe haidu, ighamu koti magnahaghinia na nohe tadia na komi naghoi sape. Kori vido koti vano kori makete, ighamu koti magnahaghinia na mavitu kedana veletokeghamu.
42011044	A God keda vaparaghamu! Ighamu oti vaghadia na komi beku kena boi simedia mua. Na komi tinoni kena boi reghira mena boi adoa ena tatapa popodia na komi beku ke mono na komi fata ke dika koradia."
42011045	Sina mane velepuhigna na vetula ke ania, "Velepuhi, ighoe ko haghore diadikalaghami mua ighami mara na velepuhigna na vetula kori vido ko velea na komi fata iraani tadia mara na Farise."
42011046	A Jisas ke haghore tughua, "A God keda vaparaghamu ighamu mara na velepuhigna na vetula! Eigna ighamu koti velepuhira na komi tinoni sethe na vetula ke vahotha puala itadia na leghuragna. Kari ighamu koti boi eia sa fata bali hathera eigna kedana leghura.
42011047	"A God keda vaparaghamu! Eigna ighamu koti agutu toetokera na bekudia mara na profet kena vathehera ara hutumiu i hau.
42011048	Na puhi koti eia iaani ke tateli aua ighamu koti magnahaghinia na hava kena eia ara hutumiu. Eigna gi kotida ghaghana e boi toke na hava kena eia ara hutumiu, ighamu teo kotida agutu toetokera na komi bekudia mara na profet.
42011049	Ma na vunegna iaani, a God ke thaothadogha puala, imanea ke velea iaani, 'Inau kuda vetula atua tadia na mavitu i Israel na komi profet mi mara na vetula. Imarea kedana vathehera kekeha mena vaparara kekeha.'
42011050	Ighamu na komi tinoni ikageeni, a God keda vaparaghamu eigna na thehedia na komi profet ara hutumiu kena vathehera, turughu mai kori vavuhagna na maramagna,
42011051	turughu kori vido a Kein ke vathehea a Ebol me jufu mai kori vido kena vathehea a Sakaraea hilighagna na olta kori Vathe ke Tabu nigna a God. Tutuni! Inau ku veleghamu, kenughua a God keda vaparaghamu ighamu koti havi ikageeni eigna na thehedia na komi profet irangeni.
42011052	"A God keda vaparaghamu ighamu mara na velepuhigna na vetula! Eigna ighamu koti poloa itadia na komi tinoni na hangana bali adoa a God. Ighamu ghehemiu oti boi adoa a God moti vasotora arahai kena magnahaghinia gi kedana adoa a God."
42011053	Gi a Jisas ke taveti au kori meleha iangeni. Turughu kori dani iangeni, mara na velepuhigna na vetula mi mara na Farise kena turughu sokara pungusia a Jisas. Imarea kena huatia na huahuati ke sethe me ke vahotha.
42011054	Imarea kena eia iaani eigna kena magnahaghinia a Jisas keda velea sa fata ke boi jino eigna kedana fatea.
42012001	Kori maghavu iangeni, sethe na toghai tinoni kena haidu mai tagna a Jisas mena veitatapalighi. A Jisas ke kidi velera nigna na komi vaovarongo, "Reireghi toke ghamu tagna na komi puhidia mara na Farise. Imarea kena boi leghua na hava kena velepuhiragna na komi tinoni.
42012002	Na komi fata gougovu na komi tinoni kena poloa kori havidia, a God keda tateli au.
42012003	Na hava koti velea kori puni, na komi tinoni kedana rongovia kori raraha, ma na hava koti ngungua korai chogho, imarea kedana ghuvi aua tadia na komi tinoni."
42012004	A Jisas ke velera mua, "Ara kulagu, oti saghoi mataghunira arahai kena tangomana na vatheheagna na tonomiu, kari ena boi tangomana nidia na vatheheagna na tarungamiu.
42012005	Keana inau ku veleghamu ahai kotida mataghunia. Oti mataghunia vamua a God, eigna imanea ke tangomana na vatheheagna na tonomiu, me mono mua nigna na mana bali soni vanoa na tarungamiu kori meleha papara. Inau ku ghoi veleghamu, oti mataghunia vamua a God.
42012006	"Ighamu koti adoa ghohi, e lima na manu iso e rua na siliva vamua na volidia. Keana a God ke boi togha sanira sikei itadia.
42012007	Na vunegna iaani oti saghoi mataghu, eigna kori ghaghanagna a God ighamu koti nagho vano tadia na komi manu iso. Ma na komi sesehugna na ulumiu, a God ke ijumira gougovu."
42012008	A Jisas ke ghoi velera, "Gi ahai ke vele aua tadia na komi tinoni imanea nigua na vaovarongo, inau, na Dathei Tinoni, kuda vele aua imanea nigua na vaovarongo tadia na komi enjel nigna a God.
42012009	Kari ahai keda vele aua tadia na komi tinoni imanea boi nigua na vaovarongo, inau ghua kuda vele aua tadia na komi enjel nigna a God, imanea boi nigua na vaovarongo.
42012010	Ahai keda haghore diadikala na Dathei Tinoni, a God ke tangomana na talutavoghagna na paluhagna. Keana ahai keda velehouhorua na Tarunga ke Tabu, a God keda boi talutavogha na paluhagna.
42012011	"Sa maghavu imarea kedana hatighamu kori nidia na komi vathe haidu bali fateghamu. Kori vido ighamu kotida sokara naghodia arahai kena baubatu, oti saghoi lubatia na ghaghanamiu keda horuhaihadi eigna na hava kotida velea bali adoa imarea ighamu koti boi ei hahia sa fata.
42012012	Eigna na Tarunga ke Tabu keda veleghamu na hava kotida velea kori maghavu koti sokara naghodia."
42012013	Sina tinoni tadia na mavitu ke veleagna a Jisas, "Velepuhi, o veleagna a toghagu eigna keda kemulia romami na komi fata ke thehe sania a tamami."
42012014	A Jisas ke ania, "Nighe, boi nigua na agutu inau kuda vajinoa na fata iaani varihotaghimiu roghamu tamatahi."
42012015	Gi e veleragna arahai kena mono ngengeni, "Reireghi toke ghamu! Saghoi magnahaghinia na komi fata ke sethe kotida tonogna. Eigna na pukuni havimiu e boi mono tagna na komi fata koti tonogna."
42012016	Gi e titionoa vanira na titiono velepuhi iaani: "Sina mane pada rongo ke tonogna na thepa ke toke. Na komi fata ke joura ke kotu toke me sethe na sagharodia.
42012017	Imanea ke toatogha ghehegna vaghagna iaani, 'Na hava hiri kuda eia ikageeni? Eigna nigua na komi vathe bali boa na komi sagharo eni ena iso ghohi.'
42012018	Gi imanea ke velea, 'Inau ku adoa na hava kuda eia. Inau kuda reo horura na komi vathe ke iso eigna kuda agutua na komi vathe mathangani ke hutu vano ke naba kuda boa haghea nigua na komi fata gougovu.
42012019	Gi kuda velea itagua, Toke puala, inau ku boa haghea ghohi na komi fata gougovu ku magnahaghinia tagna na komi vinogha keda mai. Mi ikageeni inau kuda mamatho kori nigua na agutu. Inau kuda vanga mu kou mu eia na komi fata keda vatotogou.'
42012020	"Keana a God ke veleagna, 'O mee! Kori bongi iaani ighoe koda thehe, mo boi adoa ahai keda tonogna na komi fata gougovu ko kalitira ghehemu.' "
42012021	Gi a Jisas ke velera na mavitu, "E tutuni, arahai kena kalitira komi nidia na fata ke sethe, kari ena boi eia na komi fata ke nagho tagna a God, imarea kena mee."
42012022	A Jisas ke velera nigna na komi vaovarongo, "Na vunegna iangeni, inau ku veleghamu e boi toke keda horuhaihadi na ghaghanamiu eigna na hava kotida ghania ba na hava kotida pokoagna na tonomiu.
42012023	Eigna na havimiu ke nagho vano tagna na vanga ma na poko.
42012024	Oti reghira vano na komi manu. Ena boi joua mena boi ghelia sa vanga. Me teo sa nidia na vathe bali boa sa vanga, keana a God ke hera ghadia. Tagna a God ighamu koti nagho vano tadia na komi manu.
42012025	Toke keda horuhaihadi na ghaghanamiu eigna na komi fata kori havimiu, ighamu boi tangomana nimiu na vateveagna na havimiu.
42012026	Na vunegna ighamu koti boi tangomana nimiu na vateveagna na havimiu, ehava gi e horuhaihadi na ghaghanamiu eigna na komi fata ke sethe?
42012027	"Oti reghira vano na komi falaoa. Ena boi agutu mena boi sukia sa pohedia. Kari inau ku veleghamu, toke a King Solomon ke pada rongo, e teo sa nigna na pohe ke ulaghagna vano tadia na komi falaoa.
42012028	God ke vatokea na dodorodia na komi falaoa kena mono vamua sina ghathi vido iso, gi ena sonira vano kori joto. Na vunegna a God keda eia iangeni, ighita kati adoa imanea keda heghita na poheda. Nimiu na vaututuni ke lae puala!
42012029	Oti saghoi toatogha puala eigna na hava kotida ghania ma na hava kotida kouvia. Saghoi lubatia na ghaghanamiu keda horuhaihadi eidia na komi fata irangeni.
42012030	Arahai kena boi adoa a God, na ghaghanadia ke horuhaihadi eigna na komi fata irangeni. Oti saghoi eia vaghagna iaani, eigna a Tamamiu ke adoa ghohi na komi fata koti magnahaghinia.
42012031	Gi kotida pukuni magnahaghinia a God keda vunaghi pungusighamu, a God keda heghamu na komi fata iraani ke nabamiu.
42012032	"Toke kotida boi sethe, oti saghoi mataghu. Eigna a Tamamiu ke magnahaghinia keda heghamu na komi fata ke kaikaliti vanira arahai kena lubatia na vunaghi pungusiragna.
42012033	Oti vano moti salemua na komi fata koti tonogna moti hera mara kena kuma na rongodia. Gi kotida eia iaani, ighamu vaghagna koti boa nimiu na rongo i popo kori ngoi keda boi dika. Ma na nimiu na rongo teo keda govu eigna ke mono i popo. Mara na biabilau kena boi tangomana nidia na bilauagna, ma na komi kokorosi kena boi tangomana na diadikalagna.
42012034	Oti eia vaghagna iaani eigna na hehemiu keda leghua na hava ke nagho vano itamiu.
42012035	"Oti mono kaikaliti hahali vaghadia mara na agutu kena mono pitua na vunaghidia keda tabiru mai kori vangahaidu taulaghi. Imarea kena pipisia na pohedia mena totha nidia na lui. Kori vido ke tabiru mai, imanea ke kiokido kori hagetha mena saisami hangavia vania.
42012037	Na vunaghidia keda eia na fata ke toke vanira eigna imanea ke reghira kena kaikaliti eigna na tabirugna mai. Inau ku veleghamu, na vunaghidia keda pipisi kori pohe bali agutu me velera eigna kedana nohe me hera ghadia.
42012038	Tutuni, gi mara na agutu kedana mono kaikaliti, na vunaghidia keda eia na fata ke toke vanira. Toke imanea keda mai kori hotaghi bongi ba kori vuevughei puni, na mane agutu ke toke, imanea keda mono kaikaliti.
42012039	"Oti ghaghana tokea iaani: Na tinoni ke tonogna na vathe ke boi adoa na maghavu keda mai na mane bilau. Gi keda adoa, imanea keda boi lubatia na mane bilau keda haghe kori vathegna.
42012040	Vaghagna iangeni, ighamu oti mono kaikaliti hahali eigna na Dathei Tinoni keda tabiru mai kori vido ighamu koti boi adoa."
42012041	A Pita ke huatia a Jisas, "Ehava? Lod ighoe ko velea na titiono velepuhi iaani eimami ighami vamua, ba eidia na mavitu gougovu?"
42012042	A Lod ke haghore tughua, "Ahai na mane agutu ke toke me ke thaothadogha na? Imanea na mane agutu na vunaghi keda lubatia vania na reireghiagna kekeha mara nigna na mane agutu eigna keda hera ghadia kori vido kedana vanga.
42012043	Ma na mane agutu iangeni keda totogo kori vido na vunaghigna keda tabiru mai me reghia imanea ke ei tokea nigna na agutu.
42012044	Inau ku veleghamu, kenughua na vunaghigna keda lubati vania na reireghiagna komi nigna na fata gougovu.
42012045	Keana e boi toke gi na mane agutu keda toatogha na vunaghigna keda boi tabiru mai saisami me turughu thabuhira na komi tinoni agutu. Gi e vanga me kou memee hahali.
42012046	Na vunaghi keda tabiru mai kori maghavu na mane agutu iangeni ke boi pitua me boi kaikaliti eigna. Na vunaghigna keda pukuni diadikala na mane agutu iangeni, me keda vetula vanoa bali papara duadia arahai kena boi vaututuni.
42012047	"Na mane agutu ke adoa na agutu na vunaghigna ke magnahaghinia keda ei vania, kari e boi kaikaliti me boi eia, na vunaghigna keda pukuni vapara imanea.
42012048	Kari na mane agutu ke boi adoa na agutu na vunaghigna ke magnahaghinia keda ei vania me eia na fata ke hahi, na vunaghigna keda boi rae vapara imanea. Vaghagna iaani, gi a God keda hea na tinoni na fata ke sethe, a God ke magnahaghinia keda eia na komi fata ke toke ke sethe. Gi a God keda hea na tinoni na fata ke sethe vano, a God ke magnahaghinia keda eia na komi fata ke toke ke sethe vano."
42012049	A Jisas ke ghoi velera, "Inau ku mai bali ifua na joto kori maramagna keda thevuruara na komi tinoni, mu magnahaghinia na joto iangeni keda kidi ghatha ghohi.
42012050	"Kari inau kuda kidi papara. Ma na ghaghanagu keda boi toke me ghieghilei govu na papara iangeni.
42012051	Ehava? Ighamu koti ghaghana inau ku mai eigna na komi tinoni kori maramagna kedana mono haidu toetoke? Teo! Inau ku mai bali vathevuruara na komi tinoni.
42012052	Turughu ikageeni me vano, na komi tinoni kena mono koragna sina vathe kedana thevurua. Gi keda mono e lima na tinoni koragna sina vathe, e tolu na tinoni kedana dothoviu me rua koroda boi dothoviu. Ba e rua koroda dothoviu me tolu kedana boi dothoviu.
42012053	A tamagna ma a dathegna mane koroda veiriurihughi. A idogna ma a dathegna vaivine koroda veiriurihughi. Me rua na vungaogna vaivine koroda eia vaghagna iangeni mua."
42012054	A Jisas ke velera na mavitu, "Gi kotida reghia na puni ke hadi mai i paka, ighamu koti adoa kenughua e uha. Ma na uha ke pukuni mai hiri.
42012055	Gi keda mai na ghuighuri sokara lau, ighamu koti adoa kenughua e vuvughu, moti vajangia hiri na vuvughu.
42012056	Ighamu koti adoa na hava keda tate mai tagna sina dani eigna oti adoa puala na komi vaughithatha kori na maaloa ma na thepa. Keana ighamu koti boi adoa na ghaghana ikoragna na komi fata ku eia. Ighamu koti eia vaghagna koti jino kari oti boi jino!
42012057	"Ehava gi oti boi vahia ghehemiu na fata ke jino kotida eia na?
42012058	Gi nimua na thevuioka ke magnahaghinia keda hatigho vano kori vido bali fate, o kidi pipilia na vajinoagna na hava ke hahi varihotaghimiu kori vido koro boi jufu mua kori vido bali fate. Gi koroda boi vajinoa, imanea keda hatigho vano tagna na mane bali fate, mi imanea keda lubatigho vano tadia mara na pulis eigna kedana sonigho haghe kori vathe tatari.
42012059	Inau ku veleghamu, teo koda mamaluha mo ghieghilei voli huia e ngiha na rongo kena velegho koda volia."
42013001	Kori vido iangeni kekeha tinoni kena mono ngengeni kena veleagna a Jisas eidia kekeha maradia i Galili ke vathehera a Paelat kori vido kena havughaghi vania a God.
42013002	A Jisas ke velera, "Ehava? Ighamu koti ghaghana na thehe ke dika ke padara ke tateli aua imarea kena dika vano tadia na komi tinonidia i Galili?
42013003	Teo! Gi kotida boi tughua na havimiu ke koakoa, ighamu huju kotida thehe vaghadia imarea.
42013004	Ba vaghagna ivei kori ghaghanamiu eidia salaghe alu na tinoni kena thehe kori vido ke horuvira na vathe ke hutu i Siloam? Ighamu koti ghaghana na fata ke padara ke tateli aua imarea kena dika vano tadia na komi tinonidia i Jerusalem?
42013005	Teo! Inau ku ghoi veleghamu ghua, gi kotida boi tughua na havimiu ke koakoa, ighamu huju kotida thehe vaghadia imarea."
42013006	Gi a Jisas ke titiono vanira na titiono velepuhi iaani: "Sina mane ke joua na ghai fig kori nigna na gnatha. Sethe na maghavu imanea ke vano me hiroa na sagharo itagna me boi pada.
42013007	Me veleagna na mane agutu ke agutu kori nigna na gnatha, 'Reghia, e tolu ghohi na vinogha inau ku mai hiro sagharogna mu boi reghia sikei. O toka horua, eigna ke hai mono kori thepa bali agutu vanga.'
42013008	Kari na mane agutu ke ania, 'Vunaghi, o talu vanoa sina vinogha mua. Inau kuda gheli kililia mu boa na thepa ke toke kori vunegna.
42013009	Gi keda sagharo kori vinogha ke mai, e toke. Gi keda teo, tangomana koda toka horua.' "
42013010	Tagna sina Sabat a Jisas ke velepuhira na mavitu kori vathe haidu.
42013011	Sina vaivine puhi ke mono ngengeni, na tidatho ke vathokia na poghurugna me boi tangomana keda sokara jino koragna e salaghe alu na vinogha.
42013012	A Jisas ke reghia me kilo maia itagna me velea, "Ighoe ko mamaluha tagna na vahaghi ke padagho."
42013013	Imanea ke tangolia mi kori vido iangeni vamua iia ke sokara jino me veletokea a God.
42013014	Na mane ke baubatu kori vathe haidu iangeni ke dikatagna tagna a Jisas eigna ke vatoke tabirua kori Sabat. Imanea ke velera na mavitu, "E ono na dani koragna na wik bali eiagna na agutu. Oti mai tadia na komi dani irangeni eigna kedana vatokeghamu tagna na komi vahaghi ke padaghamu. Boi kori Sabat."
42013015	A Lod ke veleragna, "Ighamu koti eia vaghagna koti jino, kari oti boi jino! Ehava? Kori Sabat ighamu koti unuhira nimiu na kau ma na dongki tagna koti pinitira, moti hatira vano kori bea moti vakoura? Hii, ighamu koti eia iangeni.
42013016	Na vunegna iangeni e toke vamua inau ku vamamaluha kori Sabat na vaivine iaani tagna na vahaghi ke pada. Iia ke havi kori vinahuhugna a hutuda Ebraham, ma a Satan ke taria koragna e salaghe alu na vinogha."
42013017	Kori vido a Jisas ke velea iaani, arahai kena thevuioka itagna kena maomamo nidia puala. Keana na mavitu kena totogo nidia puala tadia na komi fata ke toke ke eia a Jisas.
42013018	A Jisas ke huatira na mavitu, "Na hughuta nigna a God, vaghagna ivei kori ghaghanamiu na? Na hava kuda titionoa gi kotida thaothadoghagna?
42013019	E vaghagna sina katuragna na ghai mastad na tinoni ke joua kori nigna na gnatha. Na katura ke kotu hadi me hutu ma na komi manu kena mai mena ei gnekudia itadia na komi ototogna."
42013020	A Jisas ke ghoi huatira, "Na hava kuda titionoa gi kotida thaothadoghagna na hughuta nigna a God na?
42013021	Vaghagna sina ghathi vido isi sina vaivine ke ngignoa duagna sina duku flaoa. Leghugna ke ngignoa, na isi ke vapotea na flaoa me hutu."
42013022	Kori vido a Jisas ke talu taveti me vano i Jerusalem, imanea ke velepuhira na mavitu tadia na komi meleha ke vano jufu itadia.
42013023	Sina tinoni ke huatia, "Vunaghi, rua tolu tinoni vamua kedana hatia na havi ke teo na govugna na?" A Jisas ke ania,
42013024	"Oti agutu heta eigna kotida haghe kori hughuta nigna a God eigna na hagetha ke kapocho. Inau ku veleghamu, sethe na tinoni kedana pipilia na haghe vano ngengeni kari ena boi tangomana.
42013025	Kori vido na mane ke tono vathe keda sokara hadi me bilakia na hagetha, ighamu kotida sokara kosi moti kiokido kori hagetha moti velea, 'Lod o hangavia vanighami na hagetha.' Keana imanea keda veleghamu, 'Inau ku bosi adoghamu, mu bosi adoa ivei itagna koti mai.'
42013026	Gi ighamu kotida velea, 'Ighami kiti vanga miti kou duamu mo velepuhighami tadia na komi melehamami.'
42013027	Keana imanea keda veleghamu, 'Inau ku boi adoghamu mu bosi adoa ivei koti mai. Oti taveti saniu ighamu koti ei hahalia na komi fata ke dika.'
42013028	"Ighamu kotida reghia a Ebraham, Aisak ma a Jekob duadia na komi profet kori hughuta nigna a God. Keana a God keda sonighamu au i kosi. Kori vido iangeni, ighamu kotida dikahehe moti tangi moti gigiri kei.
42013029	Sethe na tinoni kedana mai itadia na komi meleha ivei mi vei kori maramagna. Imarea kedana nohe kori vangahaidu kori hughuta nigna a God.
42013030	Inau ku veleghamu, arahai kena leghu ikageeni kedana nagho. Ma arahai kena nagho ikageeni kedana leghu."
42013031	Kori vido iangeni kekeha mara Farise kena mai tagna a Jisas mena veleagna, "Gi koda magnahaghinia koda talu havi, o taveti au tagna na meleha iaani, eigna a Herod Antipas ke magnahaghinia keda vathehegho."
42013032	A Jisas ke haghore tughura, "A Herod ke dika vaghagna na aku ke asi. Oti vano moti veleagna inau kuda talu gigi aura na komi tidatho mu kuda vatoke tabirura arahai kena vahaghi. Me boi hau, inau kuda vagovua nigua na agutu.
42013033	Ikageeni, mi vughei, mi kekeha dani mua, inau kuda talu eia nigua na taetaveti mu ghieghilei jufungia i Jerusalem. Eigna Jerusalem vamua na meleha imarea kena vathehera na komi profet."
42013034	Gi a Jisas ke velea, "Jerusalem, Jerusalem! Ighoe ko vathehera na komi profet mo pirira arahai a God ke vetulara atu itamua. Sethe na maghavu inau ku magnahaghinia kuda hathegho, vaghagna na kokorako vaivine ke hathatanora ara dathegna sarai baghigna me reireghira. Keana ighoe ko boi lubatiu gi kuda hathegho.
42013035	Ikageeni a God ke taveti sanigho me au sania nigna na Vathe ke Tabu. Inau ku velegho, ighoe koda boi reghiu me ghieghilei jufu kori dani koda velea, 'God, o vatokea imanea ke mai duagna nimua na mana.' "
42014001	Tagna sina Sabat a Jisas ke vano eigna keda vanga kori vathegna sina mane ke nagho tadia mara na Farise. Kori vido iangeni imarea kena kaekalea a Jisas,
42014002	eigna sina mane ke mono ngengeni ke pada na vouvonu me pote na naegna ma na limagna. Gi a Jisas keda vatoke tabirua imanea kori Sabat, imarea kedana fatea.
42014003	A Jisas ke huatira mara na Farise mi mara na velepuhigna na vetula, "E lubatia mua nida na vetula keda vatoke tabirua ahai ke vahaghi kori Sabat ba teo?"
42014004	Kari imarea kena boi haghore tughua. Ma a Jisas ke tangolia na mane ke vahaghi me vatoke tabirua me vetula aua.
42014005	A Jisas ke ghoi huatira, "Ehava? Gi a dathemu ba nimua na kau keda sikili horu kori seu kori Sabat, ighoe koda vano saisami mo hatia aua ba teo?"
42014006	Me teo sikei tinoni ke haghore tughua a Jisas.
42014007	A Jisas ke reghira na komi tinoni kena mai bali vanga kena magnahaghinia kedana nohe tadia na komi sape nidia mara kena nagho. Imanea ke velera na komi haghore iraani:
42014008	"Gi sina tinoni keda hulaghinigho kori vangahaidugna na taulaghi, o saghoi vano nohe kori nidia na sape mara kena nagho, eigna da kenughua mai sina tinoni ke nagho vano itamua.
42014009	Gi na mane ke hulaghinigho keda velegho, 'O sokara hadi, eigna keda atu nohe ngengeni na mane iaani ke eu mai.' Gi keda ai, ighoe koda maomamo nimua eigna imarea kedana hatigho mena vanohegho kori nidia na sape mara kena boi nagho.
42014010	"Kori vido kena hulaghinigho kori na vangahaidu, o vano mo nohe kori vagovui sape. Kori vido keda reghigho na mane ke eia na vangahaidu, imanea keda velegho, 'Kulagu, o vano mo nohe kori sape ke toke vano iangeni.' Kori vido iangeni na komi tinoni kedana reghia imanea ke ghaghana bohegho.
42014011	Inau ku veleghamu iaani eigna kotida thaothadoghagna a God keda vahorua ahai ke tautalunagho me keda ghaghana bohea ahai ke mono taluleghu."
42014012	Govu gi a Jisas ke haghore vania na mane Farise ke eia na vangahaidu, "Kori vido ko eia na vangahaidu, o saghoi hulaghinira vamua ara kulamu, ara tahimu, ara vikemu, ma arahai kena pada rongo kena mono gharanigho. Eigna imarea tangomana kedana hulaghinigho kori nidia na vangahaidu eigna kedana tughu tabirua na hava ko eia vanira.
42014013	Keana gi koda eia na vangahaidu, o hulaghinira arahai kena kuma, ma arahai kena thehe na naedia ba na limadia, ma arahai kena doa.
42014014	Gi koda eia iangeni, a God keda vatokegho. Imarea kedana boi tangomana nidia na tughu tabiruagna na hava ko eia vanira. Kari a God keda tughu tabirua vanigho kori vido arahai kena jino kedana sokara tabiru kori thehe."
42014015	Sina mane ke nohe duadia ke rongovia na hava ke velea a Jisas me ania, "Ahai keda mono kori na vangahaidu kori hughutagna a God keda totogo puala."
42014016	A Jisas ke velea, "Sina mane ke eia sina vangahaidu hutu me hulaghinira na komi tinoni ke sethe.
42014017	Kori vagovuagna na kaikaliti, imanea ke vetula nigna na mane agutu eigna keda vano velera arahai ke hulaghinira, 'Oti mai! Na komi fata ke kaikaliti govu ghohi.'
42014018	Keana imarea gougovu kena velea kena rugusi nidia. Sina mane ke velea, 'Inau ku volia sina vido thepa mu magnahaghinia kuda vano reghia. O veleagna e vahothahaghiniu na atu.'
42014019	Sina mane ke velea, 'Inau ku eu volia vamua e salaghe na kau mu haga vano pipilira eigna kuda adoa ena agutu toke ba teo. O veleagna e vahothahaghiniu na atu.'
42014020	Sina mane mua ke velea, 'Na vunegna ku eu taulaghi nigua vamua, inau ku boi tangomana nigua na atu.'
42014021	"Na mane agutu ke tabiru me veleagna na vunaghigna na komi fata iraani. Na vunaghigna ke dikatagna me velea nigna na mane agutu, 'O vano saisami tadia na komi hangana hutu meke iso mo hatira mai arahai kena kuma, ma arahai kena thehe na naedia, ma arahai kena doa.'
42014022	Kori vido na mane agutu ke eia iaani, imanea ke tabiru tagna me veleagna, 'Inau ku eia ghohi na hava ko veleugna, kari sethe mua na komi sape ke manga.'
42014023	Ma na vunaghigna ke veleagna, 'O vano mo kilora mai arahai kena mono kosigna na melehada mo vano tadia na komi hangana kori leleghai mo kilora mai na komi tinoni eigna keda vonu nigua na vathe.
42014024	Teo sikei itadia arahai ku kidi hulaghinira kedana mai gnamia na vanga ku kalitia vanira.' "
42014025	Sina maghavu na mavitu ke sethe kena leghua a Jisas. Imanea ke rei tabiru me anira,
42014026	"Ahai ke magnahaghinia keda nigua na vaovarongo, imanea keda dothoviu vano tagna a tamagna ma a idogna, a taugna mara dathegna, mara tahigna mara vaivinegna, vaghagna mua na havigna ghehegna.
42014027	Ahai ke boi sasaa na papara ma na thehe eigna ke leghuu inau, imanea hiri ke boi nabagna keda nigua na vaovarongo.
42014028	"Gi sikei itamiu keda haga agutua na vathe ke hutu, na hava keda eia? Imanea keda kidi nohe me toatogha e ngiha na rongo keda nabagna na agutuagna. Imanea keda ijumia nigna na rongo eigna keda adoa e naba ba teo.
42014029	Gi keda boi eia iangeni me turughu sokaraghinia vamua, imanea keda boi tangomana na agutu govuagna na vathe eigna na rongo ke boi nabagna. Ma arahai kena reghia na vathe ke boi govu, imarea kedana kihaghinia mena velea,
42014030	'Reghia, na mane iangeni ke turughu agutua nigna na vathe me boi tangomana nigna na vagovuagna!'
42014031	"Na hava keda eia na king ke kaikaliti bali taveti au duagna e salaghe na toghai soldia eigna keda rihua sina king tavogha ke mai duagna e tutughu na toghai soldia? Gi e taveti au, imanea keda kidi nohe horu me toatogha gi nigna na komi soldia kedana tangomana na rihuragna na komi soldia nigna na king tavogha ba teo.
42014032	Gi keda adoa ke vahothahaghinia, imanea keda vetulara vano kekeha tinoni tagna na king tavogha iangeni kori vido ke hau mua eigna kedana kaea, 'Na hava ko magnahaghinia kitida eia eigna katida boi rihu?'
42014033	Vaghagna iangeni hiri, oti kidi toatogha nimiu toetoke gi kotida nigua na komi vaovarongo. Eigna ahai keda boi taveti sania nigna na komi fata gougovu, imanea boi tangomana keda nigua na vaovarongo."
42014034	"Na solo na fata ke toke bali vamugna na vanga. Keana gi keda beabeagha, boi tangomana nidia kedana ghoi vaaha.
42014035	Ma na solo iangeni boi tangomana na vatokeagna na thepa me boi toke bali eiagna sa fata. E nabagna da sonia vamua. Ahai ke magnahaghinia na thaothadoghagna iaani, imanea keda vaovarongo toetoke."
42015001	Sina maghavu sethe mara na oho takis duadia kekeha mara koakoa kena hathatano mai eigna kedana vaovarongo tagna a Jisas.
42015002	Mara na Farise mi mara na velepuhigna na vetula kena titiono popoloa a Jisas vaghagna iaani, "Na mane iaani ke magnahaghinira puala mara na koakoa me vanga duadia."
42015003	Ma a Jisas ke velera na titiono velepuhi iaani:
42015004	"Gi sina mane itamiu keda tonogna sina hathangatui sip me hahi sikei itadia, na hava keda eia na mane iangeni? Imanea keda talu horura e hia hangavulu me hia na sip kori vido kena vanga me vano hiroa sikei ke hahi me ghieghilei pada.
42015005	Kori vido ke pada, imanea keda totogo me ghalalua,
42015006	me hatia vula. Imanea keda kilora mai ara kulagna ma arahai kena mono gharania me veleragna, 'Inau ku totogo puala eigna ku pada ghohi na nigua na sip ke hahi. Oti mai moti totogo duagu!' "
42015007	Gi a Jisas ke velera, "Vaghagna vamua iangeni kori vido na tinoni koakoa ke tughua na havigna ke koakoa. Arahai kena mono i popo kedana totogo hutu puala. Nidia na totogo eigna na tinoni iaani keda hutu vano tagna nidia na totogo eidia e hia hangavulu me hia na tinoni kena jino ghohi.
42015008	"Gi sina vaivine keda tonogna e salaghe na sileni me sosoni sikei, na hava keda eia iia na? Iia keda totha na lui me jaroa na vathe me hiroa ivei mi vei me ghieghilei reghi pada.
42015009	Kori vido ke pada, iia keda kilora mai ara kulagna ma arahai kena mono gharania me veleragna, 'Inau ku totogo nigua puala eigna ku pada nigua na sileni ke sosoni. Oti mai moti totogo duagu!' "
42015010	Gi a Jisas ke velera, "Inau ku veleghamu, vaghagna iangeni mua kori vido na tinoni koakoa ke tughua na havigna. A God ma na komi nigna na enjel kena totogo hutu puala kori vido sina tinoni ke koakoa ke tughua na havigna ke koakoa."
42015011	A Jisas ke ghoi anira, "Sina mane ke mono e rua na dathegna mane.
42015012	Na mane ke havi leghu ke veleagna a tamagna, 'Mama, o heu mai nigua na komi fata kuda hatia kori vido koda thehe.' Ma a tamagna ke kemulia vanira rodia na komi fata koroda tonogna.
42015013	"Boi hauhaugna leghugna iaani, na mane ke havi leghu ke salemua komi nigna na fata me hatia na rongo me taveti vano tagna sina meleha ke hau. Kori vido ke mono ngengeni, imanea ke soni govua nigna na rongo tagna na puhi havi ke mee.
42015014	Leghugna na soni govuagna nigna na rongo, na rofo ke hutu ke pada na meleha iangeni mi imanea ke turughu papara.
42015015	Imanea ke vano tagna sina mane kori meleha iangeni me kaea eigna keda hea sa agutu. Na mane iangeni ke vetula vanoa eigna keda reireghira nigna na komi botho.
42015016	Na mane mathangani ke rofo puala me haga ghania na vanga ke hera ghadia na komi botho, eigna e teo sa tinoni ke hea ghagna.
42015017	"Leghugna kekeha dani, na ghaghanagna ke jino ke ghoi tabiru mai itagna me toatogha vaghagna iaani, 'Komi nigna na mane agutu a tamagu kena vanga mena mahu, kari inau u rofo mu haga thehe.
42015018	Inau kuda ghoi tabiru vamua tagna a tamagu mu kuda veleagna, Mama, inau ku koakoa pungusia a God mu koakoa pungusigho ighoe.
42015019	Ikageeni inau u boi nabagu gi koda kilougna a dathemu. O lubatiu eigna kuda sikei itadia nimua na komi mane agutu.' "
42015020	"Gi imanea ke sokara hadi me tabiru tagna a tamagna. Kori vido imanea ke taveti mai mua tagna ke hau, a tamagna ke reghia me rarovia. Imanea ke raghe vano tagna a dathegna me tangolia me kisia.
42015021	Ma a dathegna ke ania, 'Mama, inau ku koakoa pungusia a God mu koakoa pungusigho ighoe. Ikageeni inau u boi nabagu gi koda kilougna a dathemu.'
42015022	"Keana a tamagna ke kilora mai mara nigna na mane agutu me anira, 'Oti hati maia na poko ke toke vano moti vapokoagna. Oti vahaghea na ringi kori kaukaugna ma na sadol kori naegna. Oti eia saisami!
42015023	Oti vano moti vathehea na kau ke hutu bali eia na vangahaidu. Ighita katida totogo duagna a dathegu,
42015024	eigna vaghagna ke thehe ghohi keana e ghoi havi tabiru. Imanea ke hahi, keana ikageeni inau ku pada ghohi.' Kori vido na komi fata ke kaikaliti ghohi, imarea kena turughu na vangahaidu.
42015025	"Kori vido iangeni na mane ke havi nagho ke talu agutu mua kori gnatha. Imanea ke vula me mai gharania na vathe me rongovia na komi tinoni kena ifu mena ragi.
42015026	Imanea ke kiloa mai sina mane agutu me huatia eigna na hava kena eia na komi tinoni.
42015027	Ma na mane agutu ke veleagna, 'A tahimu ke tabiru mai ma a tamamu ke vathehea na kau ke hutu me eia na vangahaidu eigna a tahimu ke havi me ghoi tabiru mai.'
42015028	"Na mane ke havi nagho ke rongovia iaani me dikatagna me boi haghe kori vathe. A tamagna ke au mai itagna me kaea eigna keda vano haghe kori vathe.
42015029	Keana imanea ke haghore tughu vania a tamagna, 'O reghia! Sethe na vinogha ghohi, inau ku agutu hutu vanigho mu ei hahalia na hava ko veleu. Kari ighoe o boi heu sikei got ke iso gi kuda vangahaidu duadia ara kulagu.
42015030	Keana kori vido a dathemu iaani ke soni govua nimua na rongo tadia na koi vaivine kikirase ke tabiru mai, ighoe ko vathehea vania na kau ke hutu!'
42015031	"Ma a tamagna ke velea, 'Dathegu, leuleghu maghavu ighoe ko mono duagu ma na komi fata ku tonogna na nimua.
42015032	Keana e toke katida totogo mati eia na vangahaidu, eigna a tahimu vaghagna ke thehe ghohi kari e ghoi havi tabiru. Imanea ke hahi, kari ikageeni inau ku pada ghohi.' "
42016001	A Jisas ke eia na titiono velepuhi iaani tadia nigna na komi vaovarongo: "Kekeha tinoni kena velea sina mane pada rongo vaghagna iaani, 'Nimua na mane bali reireghia nimua na komi fata ke diadikala nimua na rongo.'
42016002	Na mane pada rongo ke kiloa mai imanea me veleagna, 'Inau ku rongovia ghohi ighoe ko eia na fata ke dika. O riso horua na hava ko eia tagna nigua na komi fata, eigna inau ku vagovugho kori nimua na agutu.'
42016003	"Leghugna iaani na mane agutu ke ghaghana vaghagna iaani, 'A vunaghigu ke vagovuu ghohi inau kori nigua na agutu. Na hava kuda eia ikageeni? Inau ku boi heta ghohi kuda ghegheli direni, mu maomamo nigua kuda kaekae rongo.
42016004	Inau ku adoa na hava kuda eia. Toke kuda govu ghohi kori nigua na agutu, na komi tinoni kedana kaliti tokeu kori vathedia.'
42016005	"Imanea ke kilora mai mara kena kaoni tagna na vunaghigna. Gi e veleagna na mane ke kidi mai, 'E ngiha ko kaonia tagna na vunaghigu?'
42016006	Imanea ke veleagna, 'Alu na hathangatu galon oela.' Ma na mane agutu ke veleagna, 'Iaani na pepagna nimua na kaoni, o reoa saisami mo risoa e vati na hathangatu galon oela vamua.'
42016007	"Kori vido na varuagna na mane ke mai, na mane agutu ke huatia, 'Ighoe na ba? E ngiha ko kaonia tagna na vunaghigu?' Imanea ke veleagna, 'Sina hathangatu dukui wit.' Ma na mane agutu ke veleagna, 'Iaani na pepagna nimua na kaoni, o reo saisamia mo risoa e vati tutughu vamua.'
42016008	"Na vunaghi ke adoa na fata ke dika ke eia nigna na mane agutu, kari e kilothaba imanea eigna imanea ke thaothadogha kori na fata ke eia. E tutuni na komi tinoni bongihehe kena thaothadogha vano tadia na komi tinoni kena mono kori raraha kori reireghiragna nidia na komi agutu."
42016009	Gi a Jisas ke velera nigna na komi vaovarongo, "Oti hathera arahai tavogha tagna nimiu na komi fata koti tonogna kori maramagna iaani. Kori vido ke govu nimiu na komi fata moti vano i popo, a God keda kaliti tokeghamu ngengeni.
42016010	"Ahai ke tango jino kori reireghiragna na komi fata ke iso, imanea keda tango jino hiri kori reireghiragna na komi fata ke hutu. Keana ahai ke boi tango jino kori reireghiragna na komi fata ke iso, imanea keda boi tango jino kori reireghiragna na komi fata ke hutu.
42016011	Vaghagna iangeni, gi koda boi tango jino kori reireghiragna na komi fata kori maramagna, a God keda boi vaututunigho kori reireghiragna nigna na pukuni fata ke toke.
42016012	Gi koda boi tango jino kori reireghiragna nidia na rongo arahai tavogha kori maramagna iaani, a God keda boi hegho nigna na komi fata i popo.
42016013	"Teo sikei mane agutu ke tangomana na agutu vania e rua na vunaghi. Gi keda eia iangeni, imanea keda thevuioka tagna sikei me dothovia sikei. Ba imanea keda ghaghana bohea sikei me boi ghaghana bohea na varuagna. Vaghagna iangeni, boi tangomana kotida dothovia a God ma na rongo."
42016014	Mara na Farise kena rongovia a Jisas ke velea iaani mena leuleua eigna kena dothovia puala na rongo.
42016015	A Jisas ke anira, "Ighamu koti eia na komi fata ke sethe eigna na mavitu kedana velea ighamu na komi tinoni jino. Kari a God ke adoa na hava ke mono kori havimiu. Sethe na fata kena ghaghana bohea na komi tinoni kori maramagna, kori matagna a God na komi fata irangeni ke dika puala."
42016016	A Jisas ke ghoi velea iaani, "I hau ighita kati leghua na komi vetula nigna a Moses ma na komi fata kena risoa mara na profet. Turughu tagna a Jon Siuvitabu, imarea kena tuturia na Rorongo ke Toke eigna na hughuta nigna a God, me sethe na tinoni kena magnahaghinia a God keda vunaghi pungusira na havidia.
42016017	Kari e teo sa fata ke iso keda govu tadia na komi vetula nigna a Moses. Na maaloa ma na thepa keda govu, keana na komi vetula irangeni keda boi govu.
42016018	"Gi ahai keda sonia a taugna me taulaghi tagna sina vaivine tavogha, imanea ke ghoho. Ma gi ahai keda taulaghi tagna na vaivine ke sonia a taugna, imanea ke ghoho hiri."
42016019	A Jisas ke ghoi velea iaani, "Sina mane pada rongo ke mono me pokoa na komi poko ke vahotha me vanga na komi vanga ke toke leuleghu maghavu.
42016020	Me mono mua sina mane ke vonu na tubu kori tonogna, na ahagna a Lasarus. Ara kulagna kena ado hati vanoa kori hagethai vathegna na mane ke pada rongo eigna keda kaekae nigna rongo.
42016021	A Lasarus ke magnahaghinia puala keda ghania na komi viovidoa vanga ke tomagha tagna na mane pada rongo. Imanea ke nohe ngengeni ma na komi aku kena mai mena gnaignapia na komi tubugna.
42016022	"Kori vido a Lasarus ke thehe, na komi enjel kena hatia eigna keda mono duagna a Ebraham i popo. Ma na mane pada rongo ghua ke thehe mena gilua.
42016023	Imanea ke vano kori meleha papara me mono papara puala ngengeni. Imanea ke tada hadi me reghia a Ebraham tagna ke hau, ma a Lasarus ke mono duagna.
42016024	Na mane pada rongo ke ghuvia a Ebraham me ania, 'Mama Ebraham, o raroviu! O vetula maia a Lasarus itagua eigna keda vagnubua na kaukaugna kori bea, me vaghaula na thapigu. Eigna inau ku papara puala kori joto iaani.'
42016025	"Keana a Ebraham ke haghore tughua, 'Dathegu, ighoe ko adoa, kori havimu ko tonogna na komi fata ko magnahaghinia, kari a Lasarus eni, na komi fata ke dika vamua ke pada imanea. Keana, ikageeni imanea ke totogo hutu puala, mi ighoe ko papara puala.
42016026	Sina fata mua koda toatogha, na lodu hutu ke mono varihotaghida, me teo ahai keda hathavu atu itamua me teo ahai keda hathavu mai itamami.'
42016027	"Ma na mane pada rongo ke veleagna a Ebraham, 'Mama Ebraham, inau ku kaegho, o vetula vanoa a Lasarus kori vathegna a tamagu.
42016028	O veleagna eigna keda vano vavotura e lima ara tahigu eigna kedana boi mai kori meleha papara iaani.'
42016029	"Keana a Ebraham ke veleagna, 'Na komi rioriso nigna a Moses ma na komi profet e mono ghohi bali vavotura. Imarea tangomana kedana rongovia mena leghua.'
42016030	"Ma na mane pada rongo ke haghore tughua, 'Teo, Mama Ebraham! Imarea kedana boi rongovia. Kari, gi ahai vamua ke havi tabiru kori thehe keda vano itadia, imarea kedana tughua na havidia ke koakoa.'
42016031	"A Ebraham ke velea, 'Gi kedana boi leghua na komi rioriso nigna a Moses ma na komi profet, toke ahai keda havi tabiru kori thehe keda vano itadia, imarea kedana boi tughua na havidia ke koakoa.' "
42017001	A Jisas ke velera nigna na komi vaovarongo, "Na komi fata ke auaura na komi tinoni keda mono hahali. Kari ahai ke vasikilia na tinoni kori koakoa keda papara puala.
42017002	Ahai ke magnahaghinia keda vajefea sa tinoni ke vaututuniu, e toke gi kedana taria na ghahira hutu kori luagna mena soni horua kori tahi, eigna na hava a God keda eia itagna kenughua e tahu vano tagna iangeni.
42017003	Moti reireghi toke ghamu tagna na komi fata koti eia! "Gi sina tinoni ke leghuu inau keda koakoa pungusigho, o veleagna imanea ke ei hahia. Gi keda dikahehegna, o talutavogha na paluhagna.
42017004	Gi keda vitu horu eiagna na fata ke dika itamua koragna sina dani, kari e vitu horu maigna itamua me velegho, 'Inau ku dikahehe hutu puala eigna na hava ku eia vanigho,' o talutavogha na paluhagna imanea."
42017005	Sina dani mara na vetula kena veleagna a Lod Jisas, "O vaheta nimami na vaututuni."
42017006	Ma a Jisas ke haghore tughura, "Toke keda iso puala nimiu na vaututuni vaghagna na katuragna na ghai mastad, ighamu tangomana kotida veleagna na ghai hutu iangeni, 'O vutigho hadi ghehemu mo vano jougho ghehemu kori tahi,' ma na ghai iangeni keda leghua na haghoremiu.
42017007	"Ehava? Gi koda mono nimua na mane agutu ke agutu kori nimua na gnatha ba e reireghia nimua na komi sip, mi imanea keda tabiru mai kori vathe, ighoe koda veleagna, 'O nohe mo vanga ghamua' oania?
42017008	Teo! Ighoe koda veleagna, 'O vano mo kalitia ghagua na vanga mo pipisi toetoke, gi o hatia mai ghagua na vanga. Kori vido inau ku govu na vanga, ighoe tangomana koda vanga.'
42017009	Ehava? Ighoe koda veletokea nimua na mane agutu iangeni eigna ke leghua na haghoremu vamua? Teo!
42017010	Vaghagna iangeni itamiu. Kori vido koti vagovua na komi fata a God ke veleghamu na eiragna, ighamu kotida velea, 'Ighami na mara agutu vamua, miti eia vamua nimami na agutu.' "
42017011	A Jisas ke talu taveti vano i Jerusalem me halu vano varihotaghidia e rua na provins i Samaria mi Galili.
42017012	Kori vido a Jisas ke jufu vano tagna sina meleha, salaghe na mane kena lepa kena mai itagna. Imarea kena sokara tagna ke hau,
42017013	mena ghuvia, "Jisas, Vunaghi, o rarovighami."
42017014	A Jisas ke reghira me anira, "Oti vano tadia na komi pris eigna kedana adoa na tonomiu ke toke ghohi." Kori vido imarea kena taveti vano na tonodia ke pukuni toke tabiru.
42017015	Kori vido sina mane itadia ke reghia na tonogna ke toke tabiru, imanea ke ghoi tabiru tagna a Jisas me ghu heta, "Kilothaba a God, inau ku ghoi toke tabiru!"
42017016	Gi e torongaghi tuturu horu itagna a Jisas me veletokea eigna na hava ke ei vania. Imanea, na manegna i Samaria.
42017017	Ma a Jisas ke velea, "Nighe! E salaghe na mane ghua ku vatoke tabirura. Ivei e hia na mane na?
42017018	Ehava na mane ke boi Jiu vamua ke tabiru mai bali kilothaba a God?"
42017019	Gi a Jisas ke veleagna, "O sokara hadi mo taveti, nimua na vaututuni ke vatoke tabirugho."
42017020	Sina dani, kekeha mara Farise kena huatia a Jisas ingiha a God keda turughu vunaghi pungusira nigna na mavitu. A Jisas ke haghore tughura, "Ighamu kotida boi reghia sa vaughithatha eigna kotida adoa a God ke turughu na vunaghi pungusiragna nigna na mavitu.
42017021	Teo ahai keda velea, 'Reghia, a God ke vunaghi eeni,' ba 'Reghia, imanea ke vunaghi ngengeni.' Eigna a God ke vunaghi kori havidia na komi tinoni."
42017022	Ma a Jisas ke velera nigna na komi vaovarongo, "Sa maghavu keda mai ighamu kotida magnahaghinia puala na reghiagna na dani na Dathei Tinoni keda mai itagna. Keana imanea keda boi mai kori vido iangeni.
42017023	Kekeha tinoni kedana veleghamu, 'Reghia, imanea ke mai ghohi me mono ngengeni,' ba 'Imanea ke mono eeni.' Oti saghoi vaututunira moti saghoi vano hiroa.
42017024	Eigna kori vido na Dathei Tinoni keda tabiru mai, na komi tinoni gougovu kedana tangomana na reghiagna vaghagna kena tangomana na reghiagna na onga ke ongavia ma na rarahagna ke vararaha na maaloa gougovu.
42017025	Keana gi e tabiru mai na Dathei Tinoni, imanea keda papara puala ma na komi tinoni kena mono ikageeni kedana siriuhaghinia.
42017026	"Kori tabirugna mai na Dathei Tinoni, na havidia na komi tinoni keda vaghagna vamua na havidia na komi tinoni kori vido ke mono a Noa.
42017027	Tadia na komi dani irangeni na komi tinoni kena vanga mena kou mena taulaghi. Imarea kena eia na komi fata iraani me ghieghilei jufu kori dani a Noa ke hahaghe kori vaka. Gi na uha hutu ke horu mai, ma na biringita ke vathehera gougovu.
42017028	"Ma na havidia na komi tinoni keda vaghagna mua na havidia na komi tinoni kori monogna a Lot. Na komi tinoni kena vanga mena kou, mena saisabiri mena voivoli, mena jou vanga mena agutu vathe.
42017029	Keana, kori dani a Lot ke taveti au i Sodom, na joto ma na ghahira inge ke sikili horu mai i popo me vathehera gougovu.
42017030	Vaghagna iangeni, kori dani na Dathei Tinoni keda tabiru mai, na komi tinoni kedana boi kaikaliti mena peperiki.
42017031	"Kori dani iangeni, ahai keda mono kosigna na vathe, imanea keda saghoi tabiru haghe bali hatia nigna na komi fata. Ahai keda agutu kori gnatha, imanea keda saghoi tabiru haghe kori vathe bali hatia sa fata.
42017032	Oti saghoi havaghinia na hava ke pada a taugna Lot. Iia ke rei tabiru tagna na meleha i Sodom ma a God ke vathehea.
42017033	Ahai ke magnahaghinia na tangoli ngasiagna na havigna kori maramagna, imanea keda boi hatia na havi ke teo na govugna. Kari ahai ke boi tangoli ngasiagna na havigna kori maramagna me leghuu inau, imanea keda hatia na havi ke teo na govugna.
42017034	Inau ku veleghamu, kori vido inau kuda tabiru mai, e rua na tinoni koroda nere tagna sikei na matha. A God keda hati aua sikei me talua sikei.
42017035	E rua na vaivine koroda kaikaliti vanga. Ma a God keda hati aua sikei me talua sikei.
42017036	E rua na mane koroda agutu kori gnatha. A God keda hati aua sikei me talua sikei."
42017037	Nigna na komi vaovarongo kena huatia, "Lod, ivei keda jufu mai na komi fata iraani ko veleghami?" A Jisas ke haghore tughura, "Tagna ke mono na fata ke thehe, na komi manu hutu kena haidu vano ingengeni."
42018001	A Jisas ke titiono vanira nigna na komi mane vaovarongo sina titiono velepuhi eigna kedana tarai hahali mena boi toali.
42018002	Imanea ke velera, "Tagna sina meleha sina mane fate ke mono. Imanea ke boi maimanihihia a God me boi ghaghana bohera na komi tinoni.
42018003	Sina vaivine thehe sasani kori meleha iangeni ke mai hahali itagna me kaea eigna keda vajinoa na hava ke ei hahia itagna sina tinoni.
42018004	Sethe na maghavu na mane fate ke boi sasaa na hatheagna. Vano me vano gi imanea ke toatogha, 'Toke kuda boi maimanihihia a God mu boi ghaghana bohera na komi tinoni,
42018005	inau kuda eia na hava na vaivine iaani ke magnahaghinia, eigna gi kuda boi hathea, kenughua iia keda vabuebuleu eigna ke mai hahali itagua me kaeu eigna kuda hathea.' "
42018006	Ma a Lod ke velea iaani, "Oti toatogha toetoke eigna na hava ke eia na mane fate iaani.
42018007	Toke imanea ke dika, imanea ke hathea na vaivine thehe sasani kori vagovugna. Na vunegna iangeni, ighamu koti adoa a God ke jino keda hathera na komi tinoni ke vahira ghohi kena kaea na haehathe hahali itagna. Ehava? A God keda poru na hatheragna?
42018008	Teo! A God keda saisami na hatheragna. Keana, kori vido inau, na Dathei Tinoni, kuda tabiru mai, inau kuda pada sa tinoni kori maramagna ke vaututuniu ba teo?"
42018009	Kekeha tinoni kena vaovarongo tagna a Jisas ngengeni kena ghaghana kena jino mena ghaghana mua kena nagho vano tadia na komi tinoni kori matagna a God. A Jisas ke velera na titiono velepuhi iaani:
42018010	"Rua na mane koro vano kori Vathe ke Tabu nigna a God bali tarai, sina mane na mane Farise, me sina mane, na mane bali oho takis.
42018011	Na Farise ke sokara ghehegna me tarai vaghagna iaani, 'God inau ku veletokegho eigna inau ku boi koakoa vaghadia kekeha tinoni. Inau ku boi bilau, ghoho, ba eia na komi puhi ke dika. Mu veletokegho eigna ku boi vaghagna na mane bali oho takis iangeni.
42018012	Inau ku sota kori vanga e rua na dani leuleghu wik mu hegho atu na vasalaghegna na rongo kena voliu.'
42018013	"Keana na mane bali oho takis ke sokara haunia na mane Farise iangeni me boi tada hadi i popo. Imanea ke dikahehegna eigna na komi koakoa ke eia me tupia na raghagna me velea iaani, 'God, o raroviu. Inau na mane koakoa.' "
42018014	Gi a Jisas ke velea, "Kori vido e rua na mane koro taveti au moro tabiru kori vathedia, na mane bali oho takis ke pukuni jino kori matagna a God, boi na mane Farise. Eigna ahai keda vahaihadia ghehegna a God keda vahorua. Keana ahai keda vahouhorua ghehegna, a God keda vahaihadia."
42018015	Kekeha tinoni kena hatira mai na komi gari iso tagna a Jisas eigna keda tabora me vatokera. Mara na vaovarongo kena reghira mena ngarara mena lutira arahai kena hatira mai.
42018016	Kari a Jisas ke kilora mai na komi gari itagna me velera nigna na komi vaovarongo, "Oti lubatira mai na komi gari itagua moti saghoi lutira eigna na komi tinoni a God ke vunaghi pungusira, imarea vaghadia na komi gari iraani.
42018017	E tutuni na hava ku veleghamu, arahai kena boi vaututunia a God vaghagna na gari, imarea kedana boi mono duadia na komi tinoni a God ke vunaghi pungusira."
42018018	Sina vunaghidia mara Jiu ke mai me huatia a Jisas, "Velepuhi, ighoe ko toke. Na hava kuda eia bali hatia na havi ke teo na govugna?"
42018019	Jisas ke veleagna, "Ehava gi o kilou inau ku toke? A God vamua ke toke.
42018020	Ighoe ko adoa ghohi na komi vetula: 'Saghoi ghoho, saghoi vathehea na tinoni, saghoi bilau, saghoi vuha haghoregna ahai, mo ghaghana bohera a tamamu ma a idomu.' "
42018021	Imanea ke haghore tughua a Jisas, "Velepuhi, na komi vetula iraani inau ku leghura turughu mai kori garigu."
42018022	A Jisas ke rongovia iaani me ania, "Sina fata vamua ko boi eia mua. O vano mo salemua na komi fata gougovu ko tonogna, gi o hatia na rongodia mo kemulia itadia mara kena kuma. O vano eia iaani gi o mai leghuu inau. Gi koda eia iangeni, ighoe koda tonogna na komi fata ke toke i popo."
42018023	Kori vido ke rongovia iaani, imanea ke dikahehegna puala, eigna imanea na mane ke pada rongo puala.
42018024	A Jisas ke rei vano tagna imanea me velea, "E vahothahaghinira puala na komi tinoni pada rongo kedana haghe kori hughuta nigna a God.
42018025	Tangomana mua na kamel keda haghe vano kori katogna na nili? Vahotha puala! Keana e vahotha vano mua tagna ahai ke pada rongo na haghe vano kori hughuta nigna a God!"
42018026	Arahai kena rongovia iaani kena velea, "Keda vahotha puala na hatiagna na havi ke teo na govugna tagna na tinoni pada rongo, ahai keda tangomana na?"
42018027	A Jisas ke haghore tughura, "Na hava ke boi tangomana na eiagna na komi tinoni, a God ke tangomana."
42018028	A Pita ke veleagna a Jisas, "Reghia! Ighami kiti taveti sania nimami na komi fata miti leghugho!"
42018029	Gi a Jisas ke velera, "Inau ku veleghamu, ahai ke taveti sania na melehagna, ba a taugna, ba ara tahigna, ba a idogna ma a tamagna, ba ara dathegna eigna ke lubatia a God gi keda vunaghi pungusia na havigna,
42018030	a God keda hea sethe mua na fata iraani ke taveti sania kori maramagna iaani. Kari kori vido ke mai na maramagna mathangani nigna a God, imanea keda hatia na havi ke teo na govugna."
42018031	A Jisas ke hatira salaghe rua nigna na komi vaovarongo mena vano mono ghehedia. Gi e velera, "Ighamu koti adoa, ikageeni ighita kati taveti atu i Jerusalem. Kori vido katida jufu ngengeni, na komi fata kena risoa mara na profet eigna na Dathei Tinoni keda kathea.
42018032	Imarea kena lubati vanoa kori limadia mara kena boi Jiu. Imarea kedana kihaghinia mena hira mena angusua.
42018033	Imarea kedana thabuhia mena vathehea. Keana, kori vatolugna na dani imanea keda havi tabiru kori thehe."
42018034	Nigna na komi vaovarongo kena boi thaothadoghagna na hava ke velea a Jisas. Na pukuni ghaghana ikoragna ke mono polo itadia mena hahi hehedia.
42018035	Kori vido a Jisas ke mai gharania na meleha i Jeriko, sina mane ke doa ke nohe ghaghireigna na hangana me kaekae rongo tadia arahai kena mai mena vano.
42018036	Imanea ke rongovia na mavitu ke sethe kena halu atu kori hangana me huatira, "Na hava koti eia?"
42018037	Mi imarea kena veleagna, "Jisas gna i Nasaret ke halu atu."
42018038	Gi imanea ke ghu heta, "Jisas, Dathegna Deved, o raroviu!"
42018039	Arahai kena taveti naghogna a Jisas kena veleagna eigna keda bughoro, keana imanea ke ghoi ghu heta vano mua, "Jisas, Dathegna Deved, o raroviu!"
42018040	A Jisas ke sokara soto me velera eigna kedana hatia mai itagna. Kori vido na mane ke doa ke mai gharania, a Jisas ke huatia,
42018041	"Na hava ko magnahaghinia kuda eia vanigho?" Imanea ke ania, "Lod, inau ku magnahaghinia kuda ghoi reirei."
42018042	A Jisas ke velea, "O reirei! Nimua na vaututuni ke vatokegho."
42018043	Kori vido vamua iangeni na matagna ke ghoi toke tabiru. Imanea ke leghua a Jisas me kilothaba a God. Ma na mavitu kena reghia na hava ke eia a Jisas, imarea huju ena kilothaba mua a God.
42019001	A Jisas ke jufu kori meleha i Jeriko me taveti thovohaliu vano hotaghigna.
42019002	Sina mane ke nagho tadia mara na oho takis ke mono ngengeni, na ahagna a Sakius. Imanea na mane pada rongo.
42019003	Imanea ke magnahaghinia puala keda reghia nigna a Jisas, kari e boi tangomana keda reghia eigna imanea ke kudo puala ma na mavitu kena sokara peotia.
42019004	Gi e raghe nagho vano tadia na mavitu me habira hadi kori ghai Sikamo eigna keda reghia a Jisas keda taveti mai kori hangana.
42019005	A Jisas ke mai jufu saragna na ghai me tada hadi me reghia a Sakius me ania, "Sakius, o horu mai saisami eigna inau kuda atu kori vathemu ikageeni."
42019006	A Sakius ke horu saisami me hati vanoa kori vathegna me totogo puala.
42019007	Na mavitu kena reghia iaani mena dikatadia mena velea, "Reghia! Imanea ke vano me mono kori vathegna na mane koakoa."
42019008	A Sakius ke sokara hadi me veleagna a Jisas, "Lod, inau kuda hera mara kena kuma thevugna nigua na komi fata. Ma arahai ku pilaunira bali hatia nidia na rongo, inau kuda vati horui tughu tabiruragna."
42019009	Ma a Jisas ke velea, "Ikageeni a God ke vahavigho ma arahai kena mono kori vathemu, eigna ighoe ko vaututuni vaghagna a Ebraham ke vaututuni.
42019010	Inau, na Dathei Tinoni, ku mai bali hirora arahai kena jefe eigna kuda vahavira."
42019011	Na mavitu kena rongovia na komi titiono ke titionoa a Jisas. Imarea kena toatogha kori vido a Jisas keda jufungia i Jerusalem, a God keda turughu na vunaghi pungusiragna nigna na mavitu. Na vunegna imarea kena mono gharania ghohi i Jerusalem, a Jisas ke eia sina titiono velepuhi eigna keda vajinoa na ghaghanadia.
42019012	Imanea ke velera, "Sina mane puhi ke kaikaliti bali vano tagna sina meleha ke hau eigna na king ngengeni keda hea na mana eigna keda vunaghi pungusia na melehagna ghehegna. Gi imanea keda tabiru mai.
42019013	Gi e taveti au, imanea ke kilora salaghe nigna na mane agutu me hera soasopa na rongo me velera, 'Oti nia agutu tagna na komi rongo iraani eigna keda sethe kori vido kuda ghoi tabiru mai.' Mi imanea ke taveti au.
42019014	Kari na mavitu kori melehagna kena boi magnahaghinia keda vunaghi pungusira, mena vetula vanoa kekeha tinoni tagna na king eigna kedana vano veleagna, 'Ighami kiti bosi magnahaghinia na mane iaani keda vunaghi pungusighami.'
42019015	"Keda ai huju, na king ke hea na mana eigna keda vunaghi pungusira. Gi imanea ke tabiru mai kori melehagna. Kori tabirugna mai, imanea ke kilora mai itagna mara nigna na mane agutu ke hera na rongo eigna keda adoa e ngiha na rongo ke vusu tagna na rongo ke hera.
42019016	"Na mane ke kidi mai ke velea, 'Vunaghi, inau ku hatia salaghe na rongo mua tagna na rongo ko heu.'
42019017	"Ma na vunaghi iangeni ke ania, 'Toke puala, ighoe na mane agutu toke. Na vunegna na puhimu ke toke kori reireghiagna na komi fata ke iso, ikageeni inau ku lubatia vanigho eigna koda reireghira e salaghe na meleha.'
42019018	"Ma na varuai mane agutu ke mai me ania, 'Vunaghi, inau ku hatia e lima na rongo mua tagna na rongo ko heu.'
42019019	"Ma na vunaghi ke ania, 'Toke puala, ighoe koda reireghia e lima na meleha.'
42019020	"Leghugna iaani na vatolugna na mane agutu ke mai me ania, 'Vunaghi, iaani na nimua na rongo ko heu mai. Inau ku filehia kori pohe mu poloa.
42019021	Inau ku mataghunigho eigna ighoe sina mane e vahotha puala na vatotogoghogna. Ighoe ko ado ohoa na rongo ke mai tagna na agutu kena eia nimua na komi mane agutu. Mo eia mua vaghagna iangeni kori na hava kena joua.'
42019022	"Na vunaghigna ke velea, 'Ighoe na mane agutu dika! Inau kuda fategho leghuagna na komi haghore ko eia. Na vunegna ko adoa inau sina mane ke vahotha na vatotogougna mu ado ohoa na rongo ke mai tagna na agutu kena eia nigua na komi mane agutu,
42019023	ehava gi o boi boa haghea nigua na rongo kori vathe bali bobo rongo eigna keda vusu mu ghieghilei tabiru mai mu hatia?'
42019024	Ma na vunaghi ke velera arahai kena sokara ngengeni, 'Oti hati aua na rongo ke mono itagna moti hea vanoa tagna na mane ke hatia e salaghe na rongo.'
42019025	"Mi imarea kena haghore tughua, 'Vunaghi, imanea ke hatia ghohi e salaghe na rongo!'
42019026	"Ma na vunaghi ke velera, 'Gi ahai ke agutu tokea tagna na hava ku hea, inau kuda hea sethe mua na komi fata. Kari ahai ke boi agutu tokea tagna na hava ku hea, toke keda boi sethe nigna na komi fata, inau kuda hati aua itagna.
42019027	Mi ikageeni, oti hatira mai nigua na komi thevuioka kena boi magnahaghiniu kuda vunaghi pungusira, moti thabu vathehera gougovu i naghogu.' "
42019028	Kori vido a Jisas ke govu na titionoagna iangeni, imanea ke talu taveti hadi vano i Jerusalem duagna nigna na komi vaovarongo.
42019029	Imarea kena mai gharania e rua na meleha i Betpej mi Betani tagna na Suasupai Ghai Olev. Gi imanea ke vetulara vano e rua nigna na mane vaovarongo me anira,
42019030	"Oro vano kori meleha kati reghi vanoa iangeni. Kori vido koroda jufu vano ngengeni, roghamu koroda reghia sina dongki mathangani kena pinitia. Na dongki iangeni, teo ahai ke taetaveti mua itagna. Oro unuhia moro hati maia itagua.
42019031	Gi ahai keda huatighamu na vunegna koro unuhiagna, oro veleagna, 'A Lod ke magnahaghinia.' "
42019032	Romara koro vano moro reghia na dongki mathangani vaghagna vamua a Jisas ke veleragna.
42019033	Kori vido romara koro unuhia na dongki, na komi tinoni kena tonogna kena anira, "Romara, bali hava romiu koro unuhiagna?"
42019034	Romara koro velera, "A Lod ke magnahaghinia."
42019035	Gi romara koro hatia vano tagna a Jisas moro valiagna rodia na oopo, gi oro vasopoua a Jisas popogna na dongki.
42019036	Ma a Jisas ke taveti vano i Jerusalem ma na komi tinoni kena valia nidia na oopo kori hangana.
42019037	Kori vido kena gharania i Jerusalem, tagna ke horu vano na hangana kori Suasupai Ghai Olev, sethe nigna na komi vaovarongo kena turughu ngingili mena kilothaba a God duai totogo eidia na komi reghithehe kena reghia.
42019038	Imarea kena velea, "God ko vathaba na king ke mai duagna nimua na mana! Na soleana keda mono i popo. Ighita kati kilothaba a God ke thaba haluhadi puala!"
42019039	Kekeha mara Farise kena mono ingengeni kena veleagna a Jisas, "Velepuhi, o velera nimua na komi vaovarongo eigna kedana mono bughoro!"
42019040	A Jisas ke haghore tughura, "Inau ku veleghamu, gi kedana mono bughoro imarea iraani, na komi ghahira kedana kilothaba a God!"
42019041	A Jisas ke mai gharania i Jerusalem me reghi vanoa me tangi, eigna ke dikahehegna puala eidia na komi tinoni kena mono ngengeni.
42019042	Gi e velea iaani, "E toke puala kotida adoa na hava keda hatheghamu kori mono haidu duagna a God. Kari ikageeni a God ke poloa itamiu.
42019043	Kori maghavu keda mai, nimiu na thevuioka kedana mai rihughamu. Imarea kedana bokua na thepa ma na ghahira me hadi kori hidigna na melehamiu eigna kedana haghe ikoragna. Mi imarea kedana mono kililivia na melehamiu eigna kotida boi tangomana na ghogho.
42019044	Imarea kedana vatheheghamu mena diadikala na komi fata kori melehamiu. Teo sikei ghahira keda mono tagna ke mono ikageeni kori vathemiu. Iaani keda padaghamu eigna ighamu koti boi ghithatha na maghavu a God ke mai bali vahavighamu."
42019045	Jisas ke jufungia i Jerusalem me vano haghe kori Vathe ke Tabu nigna a God. Imanea ke gigi aura na komi tinoni kena salemua na komi fata ingengeni.
42019046	Imanea ke velera, "Tadia na komi Rioriso ke Tabu, a God ke velea, 'Nigua na Vathe ke Tabu na vathe bali tarai.' Keana ighamu koti eia vaghagna na vido bali monodia mara kena biabilau."
42019047	Leuleghu dani a Jisas ke velepuhira na mavitu koragna na Vathe ke Tabu. Mara na naghoi pris mi mara na velepuhigna na vetula, mi kekeha mara puhidia mara Jiu kena hiohiroa na puhi kedana vathehea a Jisas.
42019048	Kari imarea kena boi tangomana nidia na toghagna sa puhi, eigna sethe na tinoni kena magnahaghinia puala na vaovarongo itagna mena mono duagna leuleghu dani.
42020001	Sina dani a Jisas ke velepuhira na mavitu kori Vathe ke Tabu nigna a God me tuturi aua itadia na Rorongo ke Toke. Mara na naghoi pris mi mara na velepuhigna na vetula mi kekeha mara puhidia mara Jiu kena mai tagna a Jisas.
42020002	Imarea kena huatia vaghagna iaani, "O veleghami, ahai ke velegho na gigi auragna na komi tinoni kori Vathe ke Tabu? Ahai ke hegho na mana gi o eia na komi fata iraani?"
42020003	Ma a Jisas ke anira, "Inau kuda kidi huatighamu sina huahuati. Oti veleu,
42020004	ahai ke hea na mana a Jon Siuvitabu eigna keda siuvitabura na mavitu? A God ba na tinoni vamua?"
42020005	Imarea kena haohaghore ghehedia vaghagna iaani, "Gi katida veleagna a God ke hea na mana, imanea keda veleghita, 'Ehava gi oti boi vaututunia na komi velepuhi nigna a Jon na?'
42020006	Keana, gi katida veleagna na tinoni ke hea na mana, kenughua na komi tinoni kedana piri vatheheghita kori ghahira, eigna imarea kena vaututuni a Jon sina nigna profet a God."
42020007	Na vunegna iangeni, imarea kena veleagna, "Ighami iti boi adoa ahai ke hea na mana."
42020008	Ma a Jisas ke anira, "Na vunegna koti boi haghore tughuu, inau kuda boi veleghamu ahai ke heu na mana gi u eia na komi fata iraani."
42020009	Gi a Jisas ke velera na titiono velepuhi iaani: "Sina mane ke joua na komi ghai grep kori nigna na gnatha, me hirora kekeha tinoni eigna kedana agutu mena reireghia nigna na gnatha. Imanea ke velera eigna kedana hatia kekeha sagharogna na ghai grep vaghagna na volidia. Leghugna iaani, imanea ke taveti au me vano mono hau tagna sina meleha tavogha.
42020010	Kori vido ke jufungia na maghavu ke ghano na komi grep, imanea ke vetula nigna na mane agutu eigna keda ohoa maia itagna na thevugna na komi sagharo ke nigna. Kori vido imanea ke jufu itadia mara kena reireghia na gnatha, imarea kena tupia mena vetula tabirua vavaha vamua tagna na vunaghigna.
42020011	Leghugna iaani, na mane ke tonogna na gnatha ke ghoi vetula vanoa mua sina nigna na mane agutu. Imarea kena tupia mena pukuni diadikala mena vetula tabirua vavaha.
42020012	Mi imanea ke vetula na vatolugna na nigna na mane agutu mena vangesoa me soni aua kosigna na gnatha.
42020013	"Gi na mane ke tonogna na gnatha ke toatogha vaghagna iaani, 'Na hava kuda eia? Inau kuda vetula vanoa vamua a pukuni dathegu ku dothovia puala. Da imarea kedana ghaghana bohea a dathegu.'
42020014	"Keana, kori vido mara kena reireghia na gnatha kena reghia a dathegna, imarea kena velea varihotaghidia, 'Iaani na mane keda tonogna na gnatha leghugna ke thehe a tamagna. Gi katida vathehea, ighita katida tonogna.'
42020015	Mi imarea kena thotia mena hati aua kosigna na gnatha mena vathehea." Ma a Jisas ke huatira na komi tinoni, "Na hava keda eia na mane ke tonogna na gnatha iangeni tadia mara kena reireghia vania na?
42020016	Imanea keda vano me vathehera na komi tinoni ke dika irangeni me hera vano mara tavogha nigna na gnatha eigna kedana reireghia vania." Kori vido imarea kena rongovia iaani, imarea kena velea, "Teo! Boi tangomana keda ai!"
42020017	Ma a Jisas ke buta vano itadia me anira, "Gi keda boi ai na, na hava na ghaghana ikoragna na komi Rioriso ke Tabu kena velea, 'Na ghahira kena boi magnahaghinia mara kena agutu vathe, ikageeni na ghahira iaani na naghoi ghahira kori hidigna na vathe.'
42020018	Ahai keda pejuraghi tagna na ghahira iangeni, imanea keda purungongojo, ma ahai na ghahira iangeni keda sikili popogna, imanea keda baka."
42020019	Kori vido iangeni mara na velepuhigna na vetula mi mara na naghoi pris kena magnahaghinia kedana thotia a Jisas. Eigna kena adoa na titiono velepuhi iaani eidia imarea ghehedia (imarea vaghadia na komi tinoni dika kena reireghia na gnatha). Keana imarea kena boi thotia eigna kena mataghunira na mavitu.
42020020	Mara kena nagho tadia mara Jiu kena kaekalea a Jisas eigna kedana reghi pada sa puhi bali thotia. Imarea kena vetula vanoa tagna a Jisas kekeha tinoni kena eia vaghagna imarea kena mono jino, keana imarea kena dika. Imarea kena magnahaghinia a Jisas keda velea sa fata ke boi jino eigna kedana hati vanoa tagna na primia bali fatea.
42020021	Imarea kena huatia, "Velepuhi, ighami kiti adoa ighoe ko velepuhira na komi tinoni na hava ke tutuni. Ighoe ko boi tughua na hava ko velepuhi leghuagna arahai kena vaovarongo itamua. Teo, ighoe ko velepuhi vamua na hava ke tutuni eigna na puhi a God ke magnahaghinia na komi tinoni kedana leghua.
42020022	O veleghami, e jino kori nida na vetula katida volia na takis tagna na King gna i Rom ba teo?"
42020023	A Jisas ke adoa imarea kena haga pilaunia me velera,
42020024	"Oti tateli vaniu mai sikei na sileni. Oti veleu, ahai na totoghalegna ma na ahagna ke mono itagna?" Imarea kena haghore tughua, "Na King gna i Rom."
42020025	Ma a Jisas ke velera, "Oti hea na King gna i Rom na hava ke tonogna, moti hea a God na hava ke tonogna."
42020026	Mi imarea kena mono bughoro eigna kena vere nidia puala kori nigna na haghore tughu. Imarea kena boi tangomana nidia na pilauniagna eigna keda velea sa fata ke boi jino kori matadia na mavitu.
42020027	Leghugna iaani, kekeha mara na Sadiusi kena mai tagna a Jisas. Imarea kena boi vaututunia na komi tinoni kedana havi tabiru leghugna na thehe.
42020028	Imarea kena ania, "Velepuhi, a Moses ke risoa gi na mane keda thehe sania a taugna me teo mua sa dathedia, a tahigna keda taulaghi itagna na vaivine ke thehe a taugna eigna keda boa na gari itagna bali vavusua na pagusugna a toghagna ke thehe.
42020029	Vaghagna iaani, mara vitu tamatahi kena mono, ma na mane ke havi nagho ke taulaghi tagna sina vaivine, kari e teo mua sa dathedia me thehe.
42020030	A tahigna imanea ke taulaghi tagna na vaivine iangeni, me teo mua sa dathegna me thehe.
42020031	Ma na vatolugna tadia mara tamatahi ke taulaghi tagna me nanaba vamua. Vano me mara vitu tamatahi gougovu kena taulaghi tagna na vaivine iangeni. Me teo sikei mane itadia ke boa sa gari tagna na vaivine iangeni mena thehe gougovu.
42020032	Vagovugna, na vaivine ke thehe.
42020033	O veleghami, kori vido a God keda vasokaraghini tabirura arahai kena thehe, ahai tadia mara tamatahi irangeni keda taugna na vaivine iangeni? Eigna mara vitu tamatahi gougovu kena taulaghi itagna."
42020034	Ma a Jisas ke haghore tughura, "Kori maramagna iaani, mara mane ma na koi vaivine kena taulaghi.
42020035	Kari arahai a God ke velera kena nabadia gi kedana havi tabiru kori thehe mena mono kori na maramagna mathangani, imarea kedana boi taulaghi,
42020036	me kedana boi thehe eigna imarea kedana vaghadia na komi enjel. Imarea ara dathegna a God, eigna imanea ke vasokaraghini tabirura kori thehe.
42020037	Moses ke tatelia vanighita arahai kena thehe kedana ghoi havi tabiru. Kori titionogna a Moses ma na ghai iso ke beubethu na elelogna, a Moses ke kiloagna a Lod God 'na nidia a God a Ebraham, Aisak ma a Jekob.'
42020038	A God iangeni, boi na God nidia arahai kena thehe ghohi, kari na God nidia arahai kena havi. Toke tolumara kotolu thehe ghohi i hau, tagna a God tolumara kotolu talu havi mua. Eigna tagna a God, na komi tinoni gougovu kena havi."
42020039	Kekeha mara na velepuhigna na vetula ke velea, "Vunaghi, nimua na haghore tughu e toke puala."
42020040	Leghugna iaani, teo mua sa tinoni ke mathaghai na ghoi huatiagna a Jisas.
42020041	Ma a Jisas ke huatira, "Ehava gi ena velea a Vahavi na vinahuhugna vamua a King Deved?
42020042	Kori buka Psalm a Deved ke velea, 'A God ke veleagna na vunaghigu, O nohe kori thevu madothogu
42020043	me jufu kori maghavu kuda talu horua nimua na thevuioka i thepa eigna koda vunaghi pungusira.'
42020044	Deved ke kiloagna a Vahavi na vunaghigna. Gi imanea na vunaghigna a Deved, ehava gi imanea na vinahuhugna a Deved mua?"
42020045	Kori vido na mavitu kena rorongo mai, a Jisas ke velera nigna na komi vaovarongo,
42020046	"Oti saghoi leghua na puhidia mara na velepuhigna na vetula! Imarea kena magnahaghinia na vahagheagna nidia na poko ke tabu mena vano kori makete eigna kena magnahaghinia vamua na mavitu kedana ghithathara mena ghaghana bohera. Kori vido kena vano haghe tadia na komi vathe haidu ba kena vano kori vangahaidu, imarea kena vahia na komi naghoi sape.
42020047	Imarea kena pilaunira mena hatia nidia na komi fata na koi vaivine thehe sasani. Imarea kena tarai teve eigna kena magnahaghinia vamua na mavitu kedana ghaghana imarea kena tabu puala. Mara iraani, a God keda pukuni vaparara puala!"
42021001	Kori vido a Jisas ke talu mono mua kori Vathe ke Tabu, imanea ke dodoro vano me reghira kekeha mara kena pada rongo kena sosoni tagna na bali sosoni rongo.
42021002	Gi imanea ke reghia sina vaivine thehe sasani ke kuma ke mai me soni haghea e rua na siliva vamua.
42021003	Ma a Jisas ke velea, "E tutuni na hava ku veleghamu, na rongo sosoni ke eia na vaivine kuma iaani e sethe vano tagna na rongo sosoni kena eia na komi tinoni tavogha.
42021004	Imarea kena sonia vamua na rongo ke tomagha itadia. Keana na vaivine iaani e soni govua na ghathi rongo ke tonogna me teo sa nigna rongo ke tomagha bali volia ghagna vanga."
42021005	Kekeha nigna na vaovarongo a Jisas kena titiono eigna na komi ghahira ke ulaghagna tadia na komi hidigna na Vathe ke Tabu. Mena titiono mua eigna na komi fata na komi tinoni kena hea vania a God bali gnilauagna. Ma a Jisas ke velera,
42021006	"Na komi fata koti reghia iaani, tagna na dani keda mai, teo sikei ghahira keda mono kori mathagna vaghagna kena mono ikageeni. Imarea kedana reo horua na komi hidigna gougovu."
42021007	Nigna na komi vaovarongo a Jisas kena huatia, "Velepuhi, ingiha kedana reo horua na Vathe ke Tabu nigna a God iangeni? Na hava na vaughithatha kitida reghia gi iti adoa na maghavu iangeni ke jufu mai ghohi?"
42021008	Ma a Jisas ke anira, "Oti reireghi toke ghamu, kenughua e pilaunighamu sa tinoni. Eigna sethe na tinoni kedana mai mena velea, 'Inau a Vahavi.' Imarea kedana velea ghua, 'Na vagovugna na maramagna ke gharani mai ghohi.' Oti saghoi vaututunira.
42021009	Kori vido kotida rongovia na rorongogna na komi rihu hutu, oti saghoi mataghu. Na komi rihu iraani kedana mai, kari boi na vagovugna na maramagna mua."
42021010	A Jisas ke ghoi anira, "Sethe na meleha kori maramagna kedana veiriurihughi.
42021011	Sethe na meleha kori maramagna na agnu keda kahira, ma na komi vahaghi hutu keda padara na komi tinoni, me sethe na tinoni kedana thehe eigna ke teo sa ghadia vanga. Sethe na vaughithatha ke hutu keda tate mai kori maaloa ma na komi tinoni kedana mono mamataghu.
42021012	"Gi e jufu mai na komi fata iraani, na komi tinoni kedana thotighamu mena vaparaghamu. Imarea kedana hatighamu vano tadia na komi vathe haidu mena fateghamu mena sonighamu haghe kori vathe tatari. Imarea kedana hatighamu vano tadia na komi king ma na komi primia me kedana fateghamu eigna ighamu koti leghuu inau.
42021013	Kori vido iangeni, ighamu tangomana kotida tuturi vanira eigu inau.
42021014	Gi ena fateghamu, oti saghoi lubatia na ghaghanamiu keda horuhaihadi eigna na hava kotida veleragna eigna kedana adoa ighamu koti boi ei hahia sa fata.
42021015	Eigna inau kuda heghamu na haghore thaothadogha, me teo ahai ke thevuioka itamiu keda tangomana na haghore tughughamugna.
42021016	Kenughua ara tamamiu, ma ara idomiu, ma ara tahimiu, ma ara vikemiu, ma ara kulamiu kedana peroghamu vano kori limadia mara nimiu na thevuioka. Me kedana vathehera kekeha itamiu.
42021017	Na komi tinoni kedana thevuioka itamiu eigna ighamu koti leghuu inau.
42021018	Keana, teo sikei sesehugna na ulumiu keda dika thovohaliu.
42021019	Gi kotida sokara ngasi kori nimiu na vaututuni, ighamu kotida hatia na havi ke teo na govugna."
42021020	Ma a Jisas ke ghoi velera, "Kori vido koti reghira na komi soldia kedana mai sokara kililivia i Jerusalem, ighamu kotida adoa na maghavu imarea kedana reoa na meleha iangeni e jufu mai ghohi.
42021021	Gi kotida mono kori provins i Jiudea, oti ghogho hadi tadia na komi suasupa. Gi kotida mono i Jerusalem, oti ghogho sania. Gi kotida mono kosigna, oti saghoi tabiru itagna.
42021022	Eigna iangeni na maghavu a God keda vaparara na komi tinoni kori meleha iangeni, ma na komi fata kena riso horua na komi profet keda jufu mai.
42021023	Na maghavu iangeni keda dika vano tadia na koi vaivine kena boebote ma arahai kena susuura mua a dathedia, eigna kenughua e vahotha puala na ghoghodia. Na papara hutu keda kathea na meleha i Israel eigna a God keda dikatagna itadia mara Jiu.
42021024	Kekeha kedana thabu vathehera kori ghau, kekeha kedana thotira mena hatira vano tadia na komi meleha tavogha bali agutu vanira. Arahai kena boi Jiu kedana diadikala na meleha i Jerusalem me ghieghilei govu nidia na maghavu."
42021025	Gi a Jisas ke velera, "Sethe na fata tavogha keda tate mai kori maaloa; na komi vaughithatha kori aho, mi kori vula, mi tadia na komi vaitughu. Na komi tinoni kena mono tadia na komi meleha kori maramagna kedana mataghu na rongoviagna na gnoro hutu kori tahi. Imarea kedana boi adoa na hava kedana eia.
42021026	Sethe na tinoni kedana thehehaihavi eigna kena mataghunia na komi fata keda mai bali diadikala na maramagna, eigna na komi fata kori maaloa kedana ghaighali.
42021027	Gi na komi tinoni kedana reghia na Dathei Tinoni keda tabiru mai kori parako duagna na mana ma na silada ke hutu.
42021028	Kori vido na komi fata iraani kena turughu tate mai, oti sokara ngasi moti tada hadi, eigna na maghavu a God keda vahavighamu ke gharani mai ghohi."
42021029	A Jisas ke titionoa na titiono velepuhi iaani, "Oti toatogha vanoa na ghai fig ba kekeha ghai tavogha.
42021030	Kori vido ighamu koti reghia na komi elelodia ke turughu vusu, ighamu koti adoa e boi hau gi mono na sagharodia.
42021031	Vaghagna mua iangeni, kori vido na komi papara iraani keda jufu mai, ighamu kotida adoa na maghavu a God keda vunaghi pungusia na maramagna ke gharani mai ghohi.
42021032	Inau ku veleghamu, na komi fata gougovu iraani keda kidi jufu mai gi na komi tinoni kena mono ikageeni kedana thehe.
42021033	Na thepa ma na maaloa keda govu, kari na komi haghoregu keda boi govu.
42021034	"Oti reireghi toke ghamu! E boi toke gi na ghaghanamiu keda rugusi tadia na komi fata kori maramagna. Saghoi kou memee ba eia na komi fata ke dika kena ado eia mara kena kou, moti saghoi toatogha hahalia na komi fata koti magnahaghinia kori havimiu leuleghu dani. Gi kotida eia iangeni, ighamu kotida peperiki kori dani inau kuda tabiru mai, vaghagna na fata kaukagu ke peperiki kori vido ke hogho kori piti.
42021035	Oti mono kaikaliti, eigna na dani iangeni keda jufu mai tadia na komi tinoni ivei mi vei kori maramagna.
42021036	Oti mono kaikaliti moti tarai eigna kotida talu havi me ghieghilei govu na komi papara kedana jufu mai. Moti tarai mua eigna kotida boi maomamo kori vido ighamu koti sokara naghogna na Dathei Tinoni."
42021037	Leuleghu dani a Jisas ke velepuhira na komi tinoni kori Vathe ke Tabu nigna a God mi kori lavi imanea ke taveti vano kori Suasupai Ghai Olev me nere ingengeni.
42021038	Leuleghu vuevughei puni na komi tinoni kena haidu mai kori Vathe ke Tabu mena vaovarongo kori nigna na velepuhi a Jisas.
42022001	Na Laulahugna na Bred ke Teo na Isi Ikoragna, kena kiloagna mua na Laulahugna na Thovoliungi, ke gharani mai ghohi.
42022002	Mara na naghoi pris mi mara na velepuhigna na vetula kena hiohiro puhi eigna kedana vathehea a Jisas kori puhi kedana boi adoa na mavitu. Imarea kena mataghunira na mavitu kedana rihura gi kedana thotia a Jisas.
42022003	A Satan ke agutu kori ghaghanagna a Jiudas Iskariot, imanea sikei itadia e salaghe rua nigna na komi vaovarongo a Jisas.
42022004	Ma a Jiudas ke vano tadia mara na naghoi pris ma arahai kena nagho itadia na komi soldia kena reireghia na Vathe ke Tabu nigna a God me titiono duadia eigna na puhi imanea keda peroa a Jisas.
42022005	Imarea kena totogo puala na rongoviagna a Jiudas keda hathera, mena veleagna gi kedana hea na rongo.
42022006	A Jiudas ke hiira me turughu na hiroagna na maghavu ke toke keda lubatia a Jisas vanira. Imanea ke magnahaghinia na eiagna kori vido na mavitu kena boi mono duagna a Jisas.
42022007	Na Laulahugna na Bred ke Teo na Isi Ikoragna ke jufu mai ghohi. Kori dani iangeni imarea kedana vathehera na komi sip mathangani bali vanga kori Laulahugna na Thovoliungi.
42022008	A Jisas ke kilora mai a Pita ma a Jon me anira, "Oro vano moro kaikalitia ghada na vanga katida ghania kori Laulahugna na Thovoliungi."
42022009	Romara koro velea, "Ivei ko magnahaghinia kuruda vano kaikalitia na?"
42022010	A Jisas ke velera, "Kori vido koroda jufu i Jerusalem, roghamu koroda pada sina mane ke hulungia na botolo bea. Oro leghua moro vano kori vathe keda vano haghe.
42022011	Moro veleagna na mane ke tonogna na vathe, 'Nimami na mane velepuhi ke magnahaghinia na adoagna ivei na chogho keda eia na vanga bali togha tabirua na Thovoliungi duagna nigna na komi vaovarongo?'
42022012	Imanea keda hatighamu hadi eigna kotida reghia na chogho hutu ke kaikalitira govu ghohi na komi fata. Ngengeni koroda kaikalitia na vanga."
42022013	Romara koro vano moro reghia na komi fata ke vaghagna vamua ke kidi veleragna ghohi a Jisas. Gi oro kaikalitia na vanga ngengeni.
42022014	Kori vido ke jufu mai na bali vanga Thovoliungi, a Jisas ma na nigna na komi vaovarongo kena nohe tagna na vido bali vanga.
42022015	A Jisas ke velera, "Inau ku magnahaghinia puala kuda vanga duamiu na vangagna na Thovoliungi iaani gi u papara.
42022016	Eigna inau ku veleghamu, inau kuda boi ghoi vanga duamiu na vangagna na Thovoliungi me ghieghilei jufu mai na maghavu a God keda vahavira nigna na mavitu kori vido ke vunaghi pungusia na maramagna. Tagna na maghavu iangeni na pukuni ghaghanagna na Thovoliungi keda tate mai."
42022017	Gi e hatia na hinao me kidi veletokea a God me anira, "Oti hatia moti kouvi gougovua iaani varihotaghimiu.
42022018	Inau ku veleghamu, inau kuda boi ghoi kouvia na waen me ghieghilei jufungia na maghavu a God keda vunaghi pungusira nigna na mavitu."
42022019	Gi e tangolia na bred me kidi veletokea a God. Govu, gi e vidoa me hera nigna na komi vaovarongo me anira, "Iaani na tonogu bali eimiu ghamu. Oti eia iaani bali togha tabiruu inau."
42022020	Leghugna kena govu na vanga, a Jisas ke hatia na hinao me anira, "Na waen iaani, na taluhaghore haehathe ke mathangani a God ke hera na komi tinoni. Na ghaughabuagu iaani keda kaputi ngasia na taluhaghore iangeni kori vido keda lulu bali vahavighamu.
42022021	"Reghia! Na mane keda lubatiu vano tadia mara nigua na thevuioka ke nohe duada ikageeni.
42022022	Na Dathei Tinoni keda thehe leghuagna na vanohehegna a God. Keana a God keda pukuni vapara na mane keda peroa."
42022023	Mara na vaovarongo kena huahuati varihotaghidia ahai itadia keda eia iangeni.
42022024	Mara na vaovarongo kena riurihu varihotaghidia eigna ahai ke pukuni nagho itadia.
42022025	Ma a Jisas ke anira, "Na komi king kori maramagna iaani kena hurura na mavitu eigna kedana eia na hava kena magnahaghinia. Mara kena vunaghi pungusira iraani kena velea kena hathera na komi tinoni, keana imarea kena vaparara vamua.
42022026	Oti saghoi eia vaghagna iangeni. Ahai ke nagho itamiu, imanea keda mono taluleghu vaghagna na mane mathangani itadia mara puhi. Ma ahai ke baubatu itamiu, imanea keda vaghagna na mane agutu.
42022027	Kori ghaghanamiu, ahai ke nagho na? Ahai ke nohe kori tevo me vanga ba ahai ke agutu vania? Kori ghaghanamiu, imanea ke nohe kori tevo ke nagho, keana inau ku mono duamiu vaghagna nimiu na mane agutu.
42022028	"Ighamu koti sokara ngasi duagu ghohi kori vido kekeha tinoni kena sokara pungusiu.
42022029	Vaghagna a Tamagu ke heu na mana bali vunaghi pungusira na komi tinoni, inau kuda heghamu mua
42022030	eigna kotida vanga moti kou duagu kori nigua na hughuta. Ighamu kotida nohe tadia na komi sapei vunaghi moti vunaghi pungusira e salaghe rua na vikegna i Israel."
42022031	A Jisas ke veleagna a Saimon Pita, "Saimon, Saimon, a Satan ke kaea a God eigna keda lubatia na pipilighamugna bali adoa nimiu na vaututuni ke heta ba teo.
42022032	Keana inau ku tarai eimu ighoe, a Saimon, eigna nimua na vaututuni keda boi luvu. Kori vido koda ghoi piliu mai itagua, o hathera nigua na komi vaovarongo eigna kedana heta nidia na vaututuni."
42022033	A Pita ke haghore tughua, "Lod, inau ku kaikaliti bali vano kori vathe tatari duamu, ma na bali thehe duamu."
42022034	Ma a Jisas ke veleagna, "Pita, inau ku velegho ighoe koda tolu horui veleagna ko boi adou gi e tangi na kokorako kori vuevughei puni."
42022035	Gi a Jisas ke huatira nigna na komi vaovarongo, "Kori vido ku vetulaghamu au i hau mu veleghamu eigna kotida saghoi ohoa sa rongo ba sa ngoi ba varuai sadol, ehava? E kudo vanighamu sa fata?" Imarea kena ania, "Teo."
42022036	Imanea ke velera, "Keana ikageeni oti ohoa nimiu na rongo ma na ngoi. Gi ahai itamiu ke teo sa nigna na ghau bali rihu, imanea keda salemua nigna na oopo me volia sikei nigna ghau.
42022037	Oti eia iaani eigna na komi Rioriso ke Tabu kena velea eigu inau, 'Na komi tinoni kena velea imanea ke jotha duadia mara kena geogeno.' Na komi fata mara na profet i hau kena riso horua eigu inau keda pukuni tate mai."
42022038	Ma na nigna na komi vaovarongo kena velea, "Reghia, Lod, e rua na ghau bali rihu ke mono ghohi itada!" Imanea ke haghore tughura, "E naba ghohi na haghore iaani!"
42022039	A Jisas ke taveti au kori vathe me vano kori Suasupai Ghai Olev vaghagna ke ado ei hahalia. Nigna na komi vaovarongo kena vano duagna.
42022040	Kori vido kena jufu ngengeni, a Jisas ke anira, "Oti tarai eigna kotida boi sikili kori vido na auau keda mai itamiu."
42022041	Gi e taveti vano sina vido me torongaghi tuturu horu me tarai vaghagna iaani,
42022042	"Mama, gi keda leghua nimua na vanohehe, o saghoi lubatiu gi kuda papara vaghagna iaani. Keana o saghoi leghua nigua na vanohehe kari nimua na vanohehe vamua."
42022043	Gi na enjel ke horu mai i popo me vaheta a Jisas.
42022044	Na vunegna ke papara puala kori na ghaghanagna, a Jisas ke tarai heta vano mua. Ma na susugulagna na tonogna ke vaghagna na ghaughabua ke lulu horu kori thepa.
42022045	Kori vido ke vagovua nigna na tarai, a Jisas ke sokara me tabiru tadia nigna na komi vaovarongo. Imanea ke reghira kena nere eigna kena magoli kori dikahehe.
42022046	Ma a Jisas ke anira, "Ehava gi oti nere? Oti rarai moti tarai eigna kotida boi sikili kori vido na auau keda mai itamiu."
42022047	Kori vido a Jisas ke talu haohaghore mua, mara sethe kena mai jufungia. A Jiudas, sikei itadia mara salaghe rua, ke batura mai. Imanea ke mai tagna a Jisas eigna keda kisia.
42022048	Ma a Jisas ke ania, "Jiudas, ehava gi o lubatiu inau, na Dathei Tinoni, itadia mara nigua na thevuioka kori kisiugna?"
42022049	Kori vido mara vaovarongo kena adoa imarea kedana thotia a Jisas, imarea kena velea, "Ehava Lod? Tangomana mua kitida rihura tagna nimami na komi ghau?"
42022050	Sina mane itadia ke toka vurukusua na kuli madothogna nigna na mane agutu na pukuni naghoi pris.
42022051	Ma a Jisas ke velera, "Soto! Saghoi rihura!" Gi e tangolia na kuligna na mane agutu iangeni me vatoke tabirua.
42022052	Ma a Jisas ke velera mara na naghoi pris, mi mara na soldia kena reireghia na Vathe ke Tabu, mi kekeha mara puhi kena mai bali thotia, "Ehava? Inau na mane geogeno gi oti tangolia maia duamiu na ghau ma na ghai bali rihu?
42022053	Leuleghu dani ighamu koti mono kori Vathe ke Tabu nigna a God kori vido ku velepuhira na komi tinoni. Ehava gi oti boi thotiu ingengeni? Keana ikageeni na nimiu na maghavu, na maghavu a God ke lubatia a Satan eigna keda eia na hava ke magnahaghinia."
42022054	Mara na soldia kena thotia a Jisas mena hati vanoa kori vathegna na pukuni naghoi pris. A Pita ke leghura kari e boi taveti gharanira.
42022055	Imarea kena ifua na joto kori lalabagna na vathe iangeni, ma a Pita ke nohe duadia mara kena mangiru ngengeni.
42022056	Sina vaivine mathangani ke agutu kori vathe iangeni ke reghia a Pita ke nohe ghaghireigna na joto. Iia ke buta vano itagna me velera, "Iaani sina mane ke mono duagna a Jisas."
42022057	Kari a Pita ke piapilau me ania, "Vaivine, inau ku boi adoa na mane iangeni!"
42022058	Boi hauhaugna sina mane ke reghia a Pita me veleagna, "E tutuni, ighoe sikei itadia nigna na komi vaovarongo!" Kari a Pita ke veleagna, "Teo! Inau u boi sikei itadia!"
42022059	Vaghagna sina aoa leghugna iaani, sina mane mua ke haghore heta vaghagna iaani, "E tutuni, iaani sina mane ke mono duagna a Jisas, eigna imanea na manegna i Galili."
42022060	A Pita ke haghore tughua, "Nighe, inau boi adoa na hava ko velea." Kori vido a Pita ke talu haohaghore mua, na kokorako ke tangi.
42022061	Ma a Lod Jisas ke rei vano tagna a Pita, ma a Pita ke togha tabirua na haghore ke veleagna a Lod, "Ighoe koda tolu horui veleagna ko boi adou inau gi e tangi na kokorako kori vuevughei puni."
42022062	A Pita ke dikahehegna puala me taveti au kori lalabagna na vathe me tangi heta.
42022063	Mara kena reireghia a Jisas kena leuleua mena thabuhia.
42022064	Gi ena tari ponotia na matagna kori pohe mena ania, "Gi ighoe na profet, o veleghami, ahai ke thabuhigho?"
42022065	Me sethe mua na komi fata kena veleagna bali vahouhorua.
42022066	Kori sogalagna hadi na aho, mara na Kansol kena haidu. Mara puhidia mara Jiu mi mara na naghoi pris mi mara na velepuhigna na vetula kena mono ngengeni. Mara na soldia kena hati vanoa a Jisas itadia.
42022067	Imarea kena huatia, "O veleghami, ighoe a Vahavi?" Ma a Jisas ke haghore tughura, "Gi kuda veleghamu, teo kotida vaututuniu.
42022068	Gi kuda huatighamu na huahuati, teo kotida haghore tughuu.
42022069	Kari turughu ikageeni, inau, na Dathei Tinoni, kuda sopou kori madothogna a God ke mana puala."
42022070	Gi imarea kena ghoi huatia, "Ehava? Ighoe a Dathegna a God na?" A Jisas ke velera, "Ighamu koti velea ghohi inau imanea."
42022071	Gi ena velea varihotaghidia vaghagna iaani, "Teo sa vunegna katida hiroa mua sa tinoni keda toroagna imanea, eigna ke velea imanea ghehegna a Dathegna a God!"
42023001	Mara na Kansol gougovu kena sokara hadi mena hati vanoa a Jisas tagna a Paelat eigna imanea keda fatea.
42023002	Imarea kena turughu na toroagna mena velea, "Na mane iaani ke velera na komi tinoni eigna kedana sokara pungusia na gaumane gna i Rom. Imanea ke velera mua eigna kedana boi volia nidia na takis tagna na King gna i Rom. Me velera imanea a Vahavi, nida na king."
42023003	A Paelat ke huatia a Jisas, "Ighoe na king nidia mara Jiu?" A Jisas ke haghore tughua, "Ighoe ko velea ghohi inau imanea."
42023004	Gi a Paelat ke velera mara na naghoi pris ma na mavitu, "Inau ku boi pada sa fata imanea ke ei hahia."
42023005	Kari imarea kena haghore heta vaghagna iaani, "Tadia na komi meleha i Jiudea ke velepuhi imanea, na komi tinoni kena magnahaghinia kedana rihu. Imanea ke turughu kori provins i Galili mi ikageeni ke mai jufu ghohi eeni."
42023006	A Paelat ke rongovia iaani me huatira, "Imanea na manegna i Galili na?"
42023007	Imarea kena veleagna a Paelat a Jisas na manegna Galili. Kori vido ke adoa a Jisas ke mai kori provins ke vunaghi pungusia a Herod, a Paelat ke vetula vanoa tagna a Herod eigna imanea ke mono i Jerusalem kori vido iangeni.
42023008	A Herod ke reghia a Jisas me totogo puala eigna imanea ke rongovia ghohi i hau na rorongogna a Jisas, me magnahaghinia puala keda reghia. Imanea ke magnahaghinia a Jisas keda eia sikei reghithehe.
42023009	Sethe na huahuati a Herod ke huatia a Jisas kari imanea ke boi haghore tughua.
42023010	Mara na naghoi pris mi mara na velepuhigna na vetula kena sokara mua ngengeni. Imarea kena haghore heta mena toroagna a Jisas tagna na komi fata ke sethe.
42023011	Gi a Herod ma na nigna na komi soldia kena haghore diadikala mena leuleua a Jisas. Gi imarea kena vapokoagna a Jisas vaghagna na king kori poko ke teve me ulaghagna mena vetula tabirua tagna a Paelat.
42023012	I hau, a Herod ma a Paelat koro thevuioka. Kari, turughu kori dani iangeni iromara koro veidothovighi puala.
42023013	A Paelat ke kilora mai mara na naghoi pris mi mara kena baubatu tadia mara Jiu ma na mavitu,
42023014	me velera, "Ighamu koti hati maia na mane iaani itagua moti velea imanea ke velera na komi tinoni eigna kedana sokara pungusia na gaumane gna i Rom. Keana kori vido koti mono mua eeni, inau ku huati toetokea mu boi pada sa fata koti toroagna ke tutuni.
42023015	Vaghagna ghua, a Herod ke boi pada sa fata dika ke eia, me vetula tabiru mai itada. E teo sa fata imanea ke eia ke nabagna kuda fatea bali vathehea.
42023016	Na vunegna iaani inau kuda velera nigua na komi soldia eigna kedana thabuhia. Leghugna iangeni, inau kuda lubati mamaluha vamua."
42023018	Kari imarea kena ghu heta, "Vathehea na mane iaani! Mo lubati aua a Barabas kori vathe tatari!"
42023019	(A Barabas sina mane kena boa haghea kori vathe tatari eigna imanea ke mono koragna sina rihu hutu i Jerusalem me vathehea na tinoni.)
42023020	A Paelat ke ghoi velera na mavitu imanea ke magnahaghinia keda lubati mamaluha a Jisas.
42023021	Kari imarea kena ghu heta, "Tupipuhia! Tupipuhia!"
42023022	A Paelat ke ghoi vatolui haghore vaniragna na mavitu, "Ehava gi oti magnahaghinia kuda vathehea? Na hava ke ei hahia imanea na? Inau ku boi pada sa fata ke nabagna kuda fatea bali vathehea. Inau kuda velera nigua na komi soldia eigna kedana thabuhia. Leghugna iangeni inau kuda lubati mamaluha vamua."
42023023	Keana imarea kena ghu heta vano mua eigna kedana tupipuhia a Jisas. Imarea kena ghu mena ghu ma a Paelat ke tughua na ghaghanagna.
42023024	Me hiia na hava kena magnahaghinia keda ei vania a Jisas.
42023025	Vaghagna na mavitu kena kaea, a Paelat ke lubati mamaluha a Barabas, na mane kena boa haghea kori vathe tatari eigna ke mono koragna na rihu hutu me vathehea na tinoni. Gi a Paelat ke lubatia a Jisas vanira eigna kedana eia itagna na hava kena magnahaghinia.
42023026	Kori vido mara na soldia kena hati vanoa a Jisas, imarea kena pada sina manegna Sairin kori hangana, na ahagna a Saimon. Imanea ke kalasu mai kosigna i Jerusalem. Mara na soldia kena huruagna eigna keda hulungia nigna na ghaibabala a Jisas me leghua.
42023027	Na mavitu ke sethe kena leghua a Jisas. Duadia na mavitu kekeha vaivine kena dikahehe mena tangi.
42023028	A Jisas ke rei vano itadia me anira, "Ighamu na koi vaivine eimiu i Jerusalem, oti saghoi tangi eigu inau, kari oti tangi eimiu ghehemiu ma ara dathemiu.
42023029	Eigna na dani keda mai na komi tinoni kedana velea, 'Totogo nidia na koi vaivine kena kara, iira ke teo sa dathedia mena boi vasusuua sa gari.'
42023030	Kori vido iangeni na komi tinoni kedana ghu vano tadia na komi suasupa eigna kedana sikili horu popodia me kedana velera na komi mathaghughu eigna kedana kuvurira.
42023031	Gi kedana eia na komi fata iraani tagua inau na mane ku jino, na hava keda padara arahai kena boi jino na?"
42023032	Imarea kena hatia mua e rua na mane koro geogeno eigna kedana vathehera duagna a Jisas.
42023033	Kori vido kena jufu tagna na vido kena kiloagna, "Ghahira Ulu," imarea kena tupipuhia a Jisas kori ghaibabala. Imarea kena tupipuhira mua e rua na mane geogeno, sikei kori madothogna a Jisas me sikei kori toigna.
42023034	Ma a Jisas ke velea, "Mama, o talutavogha na paluhadia, eigna kena boi adoa na hava kena eia." Gi mara na soldia kena laulahu vavahi bali adoa ahai keda hatia sikei na vidogna nigna na komi poko.
42023035	Na mavitu kena sokara ngengeni mena dodoro vano, mi mara kena baubatu tadia mara Jiu kena leuleua a Jisas. Imarea kena velea, "Imanea ke vahavira kekeha tinoni. Gi e tutuni imanea a Vahavi, na mane a God ke vahia, tangomana keda vahavia ghehegna."
42023036	Mara na soldia huju kena leuleua mena hea na waen ke aha.
42023037	Gi imarea kena velea, "Gi e tutuni ighoe na nidia na king mara Jiu, o vahavigho ghehemu!"
42023038	Mena risoa sina rioriso kori pava mena tupia popogna a Jisas kori ghaibabala. Imarea kena risoa, " Iaani Na King Nidia Mara Jiu."
42023039	Sikei tadia romara geogeno kena tupipuhira hilighagna a Jisas, imanea ke velehouhorua vaghagna iaani, "Gi ighoe a Vahavi, o vahavigho ghehemu mo vahavighami iroghami ghua!"
42023040	Kari na varuai mane geogeno ke haghore heta vania imanea, "O mataghunia God, eigna ighoe koda thehe kori ghaibabala vaghagna vamua imanea.
42023041	Iroghita, e naba vamua koroda thehe eigna na komi fata ke dika koro eia. Kari na mane iaani e teo sa fata dika ke eia."
42023042	Gi e velea, "Jisas, o saghoi havaghiniu kori vido ighoe koda turughu na vunaghi pungusiragna nimua na mavitu."
42023043	Ma a Jisas ke ania, "Inau ku taluhaghore vanigho, kenughua vamua, ighoe koda mono duagu i Paradaes."
42023044	Turughu kori hotaghi dani me jufu kori tangi tolu, na meleha i Israel doudolu ke puni,
42023045	eigna na aho ke boi raraha. Na pohe ke sasavera peoa na vido ke tabu kori Vathe ke Tabu nigna a God ke resu me thevurua.
42023046	Ma a Jisas ke ghu heta, "Mama, inau ku lubatia na tarungagu itamua!" Imanea ke velea iaani gi e thehe.
42023047	Kori vido na mane ke nagho itadia mara na soldia ke reghia na komi fata irangeni, imanea ke veletokea a God vaghagna iaani, "Tutuni, na mane iaani e teo sa paluhagna!"
42023048	Kori vido na komi tinoni kena hathatano mai ngengeni bali reghia na tupipuhigna a Jisas kena reghia na komi fata iraani, imarea kena tupia na raghadia eigna kena dikahehedia mena tabiru kori vathedia.
42023049	Na komi tinoni kena pukuni adoa a Jisas duadia na koi vaivine kena leghua turughu mai i Galili kena sokara tagna ke hau mena reghi vanoa na komi fata iraani.
42023050	Sina mane, na ahagna a Josep, ke mono ngengeni. Imanea na manegna i Arimatea, sina meleha kori provins i Jiudea. Imanea na mane jino me mono pitua na reghiagna na maghavu a God keda vunaghi pungusira nigna na mavitu. Imanea sikei itadia mara na Kansol nidia mara Jiu, kari e boi hiia nidia na fate me boi magnahaghinia na hava kena eia tagna a Jisas.
42023052	Imanea ke vano tagna a Paelat me kaea na tonogna a Jisas.
42023053	Gi e hati horua me fifiriagna kori pohe ke pura me vano boa korai luma kena joua kori ghahira. Na luma iangeni, e teo mua sa tinoni kena boa ikoragna.
42023054	Na dani iangeni, na dani bali kaikaliti eigna na Sabat. Na Sabat keda turughu kori vido ke hu na aho.
42023055	Kori vido kena hati vanoa na tonogna a Jisas, na koi vaivine kena leghua turughu mai i Galili kena leghua vanoa a Josep. Iira kena reghia na luma ma na puhi imarea kena boa na tonogna a Jisas ikoragna.
42023056	Govu gi ena tabiru kori melehadia mena kaikalitia na oela ma na sedi bali havula kori tonogna a Jisas. Kori vido kena govua na kaikaliti, na Sabat ke jufu mai ghohi, mena mamatho vaghagna na vetula ke velea ghohi.
42024001	Kori pohagna na thabota kori Sade, na koi vaivine kena hatia na komi fata ke ghuba toetokegna kena kaikalitia mena vano kori luma.
42024002	Iira kena reghia na ghahira hutu ke bilakiagna na luma ke kokopili au ghohi,
42024003	mena vano haghe, kari ena boi reghia na tonogna a Lod Jisas.
42024004	Kori vido kena talu toatogha iaani, e rua na mane, na pohedia ke siasilada, koro tate mai moro sokara hilighadia.
42024005	Na koi vaivine kena mataghu puala mena pogho horu kori thepa. Gi e rua na mane iangeni koro huatira, "Ehava gi oti hiroa ahai ke havi kori vido kena mono mara kena thehe?
42024006	Imanea e teo eeni! Imanea ke sokara tabiru ghohi! Oti togha tabirua na hava ke veleghamu kori vido ke mono duamiu i Galili. Imanea ke velea,
42024007	'Imarea kedana lubatia na Dathei Tinoni kori limadia mara na koakoa, gi kedana tupipuhia, kari imanea keda sokara tabiru kori vatolugna na dani.' "
42024008	Ma na koi vaivine kena togha tabirua na komi haghore iraani ke velea a Jisas.
42024009	Kori vido kena tabiru kori meleha, iira kena titionoa na hava kena reghia itadia salaghe sikei mara na vetula ma arahai ghua kena mono duadia.
42024010	Na koi vaivine kena titiono vanira mara na vetula, a Meri gna i Magdala, Joana, Meri a idogna a Jemes, mi kekeha vaivine ghua.
42024011	Kori vido mara na vetula kena vaovarongo itadia, imarea kena boi vaututunira eigna kena ghaghana iira kena hai titiono vamua.
42024012	Keana, a Pita ke sokara hadi me raghe vano kori luma. Imanea ke pogho horu me sigho haghe me reghia vamua na komi pohe kena fifiriagna na tonogna a Jisas. Gi e tabiru kori meleha me toatogha puala eigna na hava ke reghia.
42024013	Kori dani vamua iangeni, e rua nigna na vaovarongo a Jisas koro taveti vano kori meleha Emeas, na haugna i Jerusalem vaghagna e salaghe sikei na kilomita.
42024014	Romara koro titionoa varihotaghidia eigna na komi fata ke kathea a Jisas.
42024015	Kori vido romara koro talu uurungu mua, a Jisas ke mai gharanira me taetaveti duadia.
42024016	Keana a God ke boi lubatira gi koroda ghithatha imanea.
42024017	Ma a Jisas ke huatira, "Na hava koro titionoa varihotaghimiu kori vido koro taetaveti?" Romara koro sokara soto moro dikahehedia puala.
42024018	Sina mane itadia, na ahagna a Kleopas, ke veleagna, "Itadia na komi tinoni gougovu kena mai i Jerusalem, da ighoe vamua ko boi adoa na komi fata ke tate mai tadia na komi dani iraani."
42024019	A Jisas ke huatira, "Na hava fata?" Romara koro haghore tughua, "Na komi fata kena eia tagna a Jisas, na manegna i Nasaret. Imanea na profet, ma na nigna na komi haghore ma na komi fata ke eia ke mana puala. A God ma na komi tinoni gougovu kena ghaghana bohea imanea.
42024020	Keana mara na naghoi pris mi mara kena batughita kena thotia mena lubati vanoa tadia mara i Rom. Imarea kena fatea eigna kedana vathehea, gi ena tupipuhia kori ghaibabala.
42024021	Ighami kiti toatogha imanea keda vamamaluhaghita ighita mara i Israel tadia nida na komi thevuioka. Kari na fata ke dika puala, ikageeni na vatolugna na dani leghugna na komi fata iraani, kari e teo sa fata ke tate mai mua.
42024022	Sina fata mua, ighami kiti vere nimami puala eigna na hava ke veleghami kekeha koi vaivine kena mono duamami. Iira kena vano kori luma i geni kori vuevughei
42024023	mena veleghami kena boi reghia na tonogna ngengeni. Mena veleghami mua kena reghia kekeha enjel kena velera a Jisas ke ghoi havi tabiru.
42024024	Kekeha tinoni kena mono duamami kena vano kori luma mena reghia na tonogna a Jisas ke boi mono ngengeni, vaghagna vamua na koi vaivine kena velea."
42024025	Gi a Jisas ke anira, "Oro mee! Roghamu koro poru puala na vaututuniagna na komi fata kena velea mara na profet i hau.
42024026	Imarea kena velea a Vahavi keda kidi papara, gi a God keda vathaba imanea i popo."
42024027	Govu, gi e unuhia vanira na ghaghana ikoragna na komi fata eigna a Vahavi tadia na komi rioriso nigna a Moses ma na komi profet.
42024028	Imarea kena mai gharania na meleha koro haga vano itagna, ma a Jisas ke haga taveti thovohaliu.
42024029	Kari romara koro kae huhurua vaghagna iaani, "O mono ghua duamami eigna ke lavi me haga puni ghohi." Ma a Jisas ke vano duadia.
42024030	Kori vido kena nohe bali vanga, a Jisas ke tangolia na bred me veletokea a God. Gi e vidoa me hera.
42024031	Ma a God ke lubatia gi koroda adoa imanea a Jisas. Kori vido koro ghithatha, imanea ke teo ghohi itadia.
42024032	Gi oro titiono varihotaghidia ghehedia vaghagna iaani, "Kori vido imanea ke titiono duada kori hangana me unuhia vanighita na komi Rioriso ke Tabu, roghita koro vajangia na totogo kori havida."
42024033	Iromara koro sokara hadi moro tabiru vano i Jerusalem. Romara koro padara mara salaghe sikei na vaovarongo kena haidu duadia kekeha tinoni.
42024034	Arahai kena haidu ngengeni kena velera, "E tutuni! A Lod ke sokara tabiru me tate vania a Saimon Pita!"
42024035	Govu, gi iromara koro velera a Jisas ke tate vanira kori vido koro taetaveti kori hangana. Moro titionoa mua koro ghithatha imanea kori vidoagna na bred.
42024036	Kori vido romara koro talu titiono mua, a Jisas ke tate mai me sokara itadia me anira, "Na soleana itamiu."
42024037	Imarea kena peperiki mena mataghu puala eigna kena ghaghana kena reghia na tarunga.
42024038	Kari a Jisas ke anira, "Ehava gi oti mataghu moti ghaghana ruarua?
42024039	Inau vamua iaani! Oti reghia e rua na limagu ma na naegu. Oti mai tangolia na tonogu eigna kotida adoa inau boi na tarunga, eigna na tarunga ke teo sa huli ma sa vinahi vaghagu inau."
42024040	Leghugna na veleragna iaani, imanea ke tatelia itadia na limagna ma na naegna.
42024041	Imarea kena totogo puala mena vere nidia, kari ena talu ghaghana ruarua mua. A Jisas ke adoa iaani, me velera, "E mono mua sa vanga itamiu?"
42024042	Imarea kena hea sina vidoi igha,
42024043	mi imanea ke hatia me ghania kori matadia.
42024044	Mi imanea ke velera, "Kori vido ku mono duamiu i hau, inau ku veleghamu ghohi na komi fata kena risoa eigu inau tagna na komi rioriso nigna a Moses mi mara na komi profet ma na komi Psalm kedana tate au mai tutuni."
42024045	Gi e unuhia na ghaghanagna na komi Rioriso ke Tabu eigna kedana thaothadoghagna.
42024046	Imanea ke velera, "Na komi Rioriso ke Tabu kena velea iaani: A Vahavi keda papara me thehe. Keana, imanea keda ghoi havi tabiru kori vatolugna na dani.
42024047	Kori ahagna, imarea kedana titiono aua a God keda talutavogha na komi paluhadia arahai kena tughua na havidia ke koakoa. Imarea kedana turughu i Jerusalem me jufu tadia na komi meleha kori maramagna.
42024048	Na vunegna ighamu koti reghia na komi fata iraani kena katheu, inau ku magnahaghinighamu kotida titiono aua tadia na komi tinoni.
42024049	"Inau kuda vetula maia itamiu na Tarunga ke Tabu a Tamagu ke taluhaghorea vanighamu ghohi. Moti saghoi taveti sania i Jerusalem me ghieghilei jufungia na maghavu kotida hatia na mana tagna a God."
42024050	Leghugna iaani a Jisas ke batura au i Jerusalem nigna na komi vaovarongo mena vano kori meleha i Betani. Gi e tuhu hadi na limagna me vatokera.
42024051	Kori vido a Jisas ke talu vatokera mua, a God ke hati aua imanea itadia me hati hadia duagna i popo.
42024052	Imarea kena maimanihihia, gi ena tabiru i Jerusalem mena totogo puala.
42024053	Leuleghu maghavu imarea kena mono kori Vathe ke Tabu mena veletokea a God.
43001001	Kori turughugna na komi fata gougovu, na Haghore ke mono ghohi. Na Haghore ke mono duagna a God, ma na Haghore a God.
43001002	Imanea ke mono ghohi duagna a God kori turughugna.
43001003	A God ke vavuhara na komi fata gougovu duagna imanea. Tutuni, na komi fata gougovu ke vavuhara a God, imanea ke vavuhara duagna na Haghore.
43001004	Na havidia na komi fata gougovu ke au mai tagna na Haghore, mi imanea na raraha bali laema tadia na komi tinoni.
43001005	Na raraha iangeni ke laema kori puni, ma na puni teo keda vathehea.
43001006	A God ke vetula maia sina mane, na ahagna a Jon Siuvitabu.
43001007	Imanea ke mai bali titionoa na raraha tadia na komi tinoni. A Jon ke titiono itadia eigna kedana vaovarongo eigna na raraha mena vaututunia.
43001008	A Jon boi na raraha iangeni, keana imanea hiri ke mai bali titionoa na raraha.
43001009	Na pukuni raraha, imanea ke mai kori maramagna me laema itadia na komi tinoni gougovu.
43001010	Na Haghore ke mono kori maramagna. Keana na komi tinoni kori maramagna kena boi adoa imanea, toke a God ke vavuha na maramagna duagna imanea.
43001011	Imanea ke mai kori melehagna, kari nigna na komi tinoni kena Jiu kena boi hatia imanea duai totogo.
43001012	Keana tadia arahai kena hatia duai totogo mena vaututunia, imanea ke lubatira eigna kedana ara dathegna a God.
43001013	Imarea boi ara dathegna a God eigna kena havi mai leghuagna na ghaghanagna ba na vanohehegna na tinoni. Teo. Imarea kena ara dathegna eigna a God ke hera na havi mathangani.
43001014	Na Haghore ke vuhai tinoni me mono duada kori maramagna iaani. Ighami kiti reghia imanea ke thaba vano eigna imanea sikei vamua na ghathi Dathegna God na Mama. Ighami kiti reghia imanea ke vonungia na dotho ma na tutuni.
43001015	A Jon ke titiono eigna imanea tadia na komi tinoni. Imanea ke haghore heta vanira, "Iaani na mane ku titionoa kori vido ku veleghamu, 'Imanea keda mai leghugu ke nagho vano itagua, eigna imanea ke kidi mono ghohi gi u havi mai inau.' "
43001016	Na vunegna imanea ke vonungia na dotho ma na tutuni, imanea ke vatokeghita kori heghitagna na komi fata sethe ke toke.
43001017	A Moses ke hati maia na komi vetula nigna a God tadia na komi tinoni, keana na dotho ma na tutuni ke mai tagna a Jisas Krais.
43001018	Teo sikei tinoni ke reghia God. Keana sikei vamua na ghathi Dathegna ke mono duagna mi imanea ghehegna a God. Imanea ke tatelia vanighita na puhigna a God.
43001019	Sina maghavu mara puhidia mara Jiu i Jerusalem kena vetulara vano tagna a Jon kekeha mara pris mi kekeha mara kena hathera. Imarea kena huatia, "Ahai ighoe na?"
43001020	Ma a Jon ke titiono jino vanira, "Inau bosi a Vahavi."
43001021	Gi imarea kena veleagna, "Gi koda boi a Vahavi, ahai ighoe na? A profet Elaija ke mono i hau?" Imanea ke haghore tughura, "Teo." Mena ghoi huatia mua, "Ehava? Ighoe na Profet a God ke taluhaghorea keda vetula mai?" Mi imanea ke velera, "Teo."
43001022	Gi imarea kena veleagna, "Gi keda ai na, ahai ighoe na? O veleghami eigna kitida tangomana na veleragna arahai kena vetulaghami mai. O titiono vanighami eimu ghehemu."
43001023	A Jon ke haghore tughura tagna na komi haghore iraani ke velea a profet Aesaea, "Inau na tinoni ku haohaghore heta kori meleha ke gou, 'Oti vajinoa na hangana vania a Lod!' "
43001024	Tadia arahai kena mai tagna a Jon e mono kekeha mara Farise.
43001025	Imarea kena huatia a Jon vaghagna iaani, "Gi ighoe boi a Vahavi ba Elaija, ba na Profet, ehava gi o siuvitabura na komi tinoni na?"
43001026	A Jon ke haghore tughura, "Inau ku siuvitabura na komi tinoni kori bea, kari ikageeni sina tinoni koti boi adoa ke mono duada eeni.
43001027	Imanea na tinoni ku velea keda mai leghugu. Inau boi naba kuda pogho horu mu hati aua nigna na sadol."
43001028	Na komi fata irangeni kena eia kori meleha i Betani, etagna na bea hutu i Jodan. Kori bea hutu iangeni, a Jon ke siuvitabura na komi tinoni.
43001029	Sina dani leghugna iangeni a Jon ke reghia a Jisas ke taveti mai itagna me velera na komi tinoni ngengeni, "Reghia! Iangeni na Dathei Sip nigna a God ke hati aua na paluhagna na maramagna.
43001030	Imanea hiri na tinoni ku titionoa ghohi kori vido ku velea, 'Na mane keda mai i leghugu, imanea ke nagho vano tagua, eigna imanea ke kidi mono ghohi gi u havi mai inau.'
43001031	I hau, toke inau ku boi adoa ahai imanea bali mai leghugu, inau ku mai eeni mu siuvitabura na komi tinoni kori bea eigna kuda tateli aua imanea tadia na komi tinonidia i Israel."
43001032	Gi a Jon ke ghoi velea mua, "Kori vido ku boi adoa mua ahai imanea bali mai iangeni, a God ke vetulau bali siuvitabura na komi tinoni kori bea, imanea ke veleu, 'Na mane koda reghia na Tarunga ke Tabu keda horu mai me togha itagna, imanea hiri ahai keda siuvitabura na komi tinoni kori Tarunga ke Tabu.' Mu pukuni reghia na Tarunga ke Tabu ke horu mai i popo vaghagna na bora, me togha itagna imanea.
43001034	Ma na vunegna ku reghia iangeni, inau ku veleghamu a Jisas a Dathegna a God."
43001035	Sina dani leghugna iangeni, a Jon Siuvitabu ke ghoi sokara ngengeni duadia e rua nigna na mane vaovarongo.
43001036	Kori vido imanea ke reghia a Jisas ke halu atu, a Jon ke velea, "Reghia, iangeni na Dathei Sip nigna a God!"
43001037	E rua nigna na vaovarongo koro rongovia na haghore iangeni, moro leghua a Jisas.
43001038	A Jisas ke rei tabiru me reghira koro leghua me huatira, "Na hava koro magnahaghinia?" Iromara koro ania, "Rabai, ivei ko mono ighoe na?" (Na ghaghana ikoragna Rabai, Velepuhi).
43001039	Imanea ke velera, "Oro mai moro reghia ghehemiu." Kori vido iangeni nabagna tangi vati kori lavi. Romara koro vano duagna moro reghia na vido ke mono imanea, moro mono duagna kori vidoi dani iangeni.
43001040	Sina mane itadia romara iangeni ke rongovia a Jon me leghua a Jisas, a Andru, a tahigna a Saimon Pita.
43001041	Ma na hava ke kidi eia a Andru, imanea ke hiroa a Saimon, a toghagna me veleagna, "Ighami kiti reghia ghohi a Vahavi!" (Na aha "Vahavi" nanaba vamua kori aha "Krais").
43001042	Gi Andru ke hati vanoa a Saimon tagna a Jisas. A Jisas ke rei vano tagna a Saimon me veleagna, "Ighoe na ahamu a Saimon, a dathegna Jon. Keana ikageeni na ahamu kedana kiloghogna a Kefas" (na aha iaani vaghagna vamua na aha Pita ma na ghaghana ikoragna, "na ghahira").
43001043	Sina dani leghugna iangeni a Jisas ke toatogha keda vano kori provins i Galili. Imanea ke reghia a Filip me ania, "O mai leghuu."
43001044	A Filip na manegna i Betsaida, na melehadia a Andru ma a Pita.
43001045	Kori vido iangeni a Filip ke vano me pada a Nataniel me ania, "Ighami kiti reghia ghohi na mane a Moses mi mara na profet kena risoa eigna tadia na komi Rioriso ke Tabu. Na ahagna imanea a Jisas, a dathegna Josep gna i Nasaret."
43001046	A Nataniel ke velea, "I Nasaret! Tangomana keda au mai kori meleha iangeni sa fata ke toke?" Ma Filip ke ania, "O mai mo reghia ghehemu."
43001047	Kori vido a Jisas ke reghia a Nataniel ke taveti mai, imanea ke velea, "Iangeni na pukuni manegna i Israel ke boi piapilau."
43001048	A Nataniel ke huatia a Jisas, "Ehava gi o adou?" A Jisas ke ania, "Gi e kilogho a Filip, inau ku reghigho ghohi saragna na ghai fig."
43001049	A Nataniel ke veleagna, "Velepuhi, ighoe a Dathegna a God ma na King gna i Israel."
43001050	A Jisas ke veleagna, "Ehava? O vaututuniu eigna inau ku velegho ku reghigho saragna na ghai fig? Sethe na fata ke hutu vano tagna iangeni koda reghira."
43001051	Gi e veleragna mara gougovu, "E tutuni na hava ku veleghamu, ighamu kotida reghia na hughuta i popo keda hangavi, ma na komi enjel nigna a God kedana hadi mena horu tagua inau, na Dathei Tinoni."
43002001	E rua na dani leghugna a Jisas ke kilora a Filip ma a Nataniel, a idogna a Jisas ke mono tagna sina sonihaidu taulaghi kori meleha i Kena kori provins i Galili.
43002002	Imarea kena hulaghinira mua a Jisas duagna nigna na komi vaovarongo tagna na sonihaidu iangeni.
43002003	Kori vido ke boi govu mua na vangahaidu, na waen ke govu ghohi. A idogna a Jisas ke veleagna, "Na waen ke govu."
43002004	A Jisas ke haghore tughua, "Vaivine, ehava gi o mai itagua eigna iaani? Nigua na maghavu ke boi jufu mai mua."
43002005	Gi a idogna a Jisas ke velera na komi tinoni agutu, "Oti eia na hava keda veleghamu."
43002006	Ingengeni ono na botolo hutu kena agutura kori ghahira ke mono. Sikei na botolo haga nabagna sina hathangatu na lita i bea koragna. Na komi botolo iraani bali toitoi bea eigna mara Jiu kedana sikame mena wasia nidia na disi leghuagna na puhi ke jino kori nidia na vetula.
43002007	Gi a Jisas ke velera na komi tinoni agutu, "Oti vano toia maia na bea moti hurira na komi botolo iraani." Kori vido kena hurira me vonu,
43002008	a Jisas ke velera, "Oti thaupia sina vidogna na bea moti hati vanoa tagna na mane ke reireghia na vangahaidu iaani." Gi imarea kena eia vaghagna ke veleragna.
43002009	Kori vido na mane ke reireghia na vangahaidu ke gnamia na bea, na bea ke vuhai waen. Imanea ke boi adoa ivei ke mai na waen iangeni, kari imarea kena hati vanoa itagna kena adoa. Gi e kilo maia na mane ke eu taulaghi me veleagna,
43002010	"Tadia na komi vangahaidu, imarea kena kidi hera na komi tinoni na waen ke toke puala. Gi leghugna kena kou mena kou na komi tinoni, imarea kena hera na waen ke boi rae toke. Keana ikageeni ighoe ko hati maia na waen ke pukuni toke, leghugna kena kou ghohi na komi tinoni!"
43002011	Iaani na reghithehe a Jisas ke kidi eia. Imanea ke eia kori meleha i Kena kori provins i Galili me tateli aua nigna na mana ke hutu. Ma na nigna na komi vaovarongo kena vaututunia.
43002012	Leghugna na sonihaidu, a Jisas ma a idogna, mara tahigna, ma na nigna na komi vaovarongo kena taveti vano kori meleha i Kapaneam mena mono kekeha dani ngengeni.
43002013	Na Laulahugna na Thovoliungi ke gharani mai ghohi ma a Jisas ke taveti vano i Jerusalem.
43002014	Imanea ke vano kori lalabagna na Vathe ke Tabu nigna a God me reghira na komi tinoni kena salemura na komi kau, ma na komi sip, ma na komi bora bali havughaghi. Me reghira mua kekeha tinoni kena nohe tadia na komi tevo mena tughu rongo bali volia na takisigna na Vathe ke Tabu.
43002015	Ma a Jisas ke hatira kekeha piru me agutua na bali thabu. Gi e paji aura na komi kau ma na sip tagna na vido iangeni. Imanea ke koli poghora na komi tevo nidia mara kena tughu rongo ma na nidia na siliva ke rote kilili.
43002016	Gi e haghore heta tadia arahai kena salemura na komi bora. Imanea ke velera, "Oti hati aura i kosi! Oti saghoi eia kori vathegna a Tamagu na vido bali makete!"
43002017	Gi nigna na komi vaovarongo kena togha tabirua na vido rioriso ke mono tadia na komi Rioriso ke Tabu ke velea, "Nigua na dotho eigna na vathemu ke hutu puala."
43002018	Mara puhidia mara Jiu kena huatia a Jisas, "O eia na reghithehe eigna kitida adoa a God ke velegho gi o eia iaani!"
43002019	A Jisas ke anira, "Oti reo horua na Vathe ke Tabu iaani, mi koragna tolu na dani inau kuda ghoi vasokaraghinia."
43002020	Mi imarea kena ania, "Ighoe o toatogha ko tangomana na vasokaraghiniagna koragna tolu na dani? E vahotha puala! Eigna e rua tutughu me ono na vinogha imarea kena agutu gi e govu na Vathe ke Tabu iaani."
43002021	Imarea kena boi adoa na Vathe ke Tabu ke titionoa a Jisas, na tonogna ghehegna.
43002022	Leghugna ke sokara tabiru a Jisas kori thehe, nigna na komi vaovarongo kena togha tabirua na hava ke velea a Jisas. Kori vido iangeni, imarea kena vaututunia na komi Rioriso ke Tabu ma na komi fata ke velea a Jisas.
43002023	Kori vido a Jisas ke mono i Jerusalem tadia na komi dani kena eia na Laulahugna na Thovoliungi, sethe na tinoni kena vaututunia eigna kena reghia na komi reghithehe ke eia.
43002024	Kari a Jisas ke boi pukuni vaututunira eigna imanea ke adoa na havidia na komi tinoni gougovu.
43002025	Toke keda teo ahai ke titiono vania a Jisas eigna na havidia na komi tinoni, imanea ke adoa ghohi.
43003001	Tagna sina bongi, sina mane Farise ke baubatu tadia mara Jiu, na ahagna a Nikodimas, ke mai tagna a Jisas. A Nikodimas ke veleagna, "Velepuhi, ighami kiti adoa a God ke vetulagho mai bali velepuhighami. Ighami kiti adoa iaani eigna teo ahai keda tangomana na eiagna na komi reghithehe ko eia ghohi gi a God keda boi mono duagna."
43003003	A Jisas ke veleagna, "O vaovarongo toetoke tagna na haghore ke tutuni iaani. Teo ahai keda haghe kori hughuta nigna a God gi imanea keda boi ghoi havi mai."
43003004	A Nikodimas ke haghore tughua a Jisas vaghagna iaani, "E vahotha puala na tinoni ke puhi ghohi keda ghoi tabiru haghe kori kutugna a idogna me ghoi havi mai."
43003005	Gi a Jisas ke veleagna, "O vaovarongo toetoke tagna na haghore ke tutuni iaani. Teo ahai keda haghe kori hughuta nigna a God gi imanea keda boi havi mai kori bea ma na Tarunga ke Tabu.
43003006	Na tinoni ke hatia na havi kori maramagna iaani eigna imanea ke havi mai tagna a idogna ma a tamagna. Keana na tinoni ke hatia na havi mathangani eigna imanea ke havi mai kori na Tarunga ke Tabu.
43003007	O saghoi nia vere eigna inau ku velegho, ighamu gougovu kotida ghoi havi mai.
43003008	Kori vido na ghuri ke ghuighuri vano kori vido ke magnahaghinia, ighoe ko rongovia na tagumugna. Kari ighoe ko boi adoa tagna ke turughu mai mi vei keda vano. Vaghagna vamua iangeni, teo ahai ke tangomana na thaothadoghagna na puhi na Tarunga ke Tabu ke hera na komi tinoni na havi mathangani."
43003009	A Nikodimas ke veleagna, "Ehava gi na Tarunga ke Tabu ke tangomana na eiagna iangeni?"
43003010	A Jisas ke veleagna, "Ighoe sina naghoi mane velepuhi i Israel. Ehava gi o boi thaothadoghagna na komi fata iraani?
43003011	Vaovarongo toetoke tagna na haghore ke tutuni iaani. Ighami kiti titionoa na komi fata kiti thaothadoghagna miti reghia, kari ighamu koti bosi magnahaghinia na vaututuniagna na hava kiti veleghamu.
43003012	Ighamu koti boi vaututuniu kori vido inau ku titionoa na komi fata kori maramagna, me teo kotida vaututuniu kuda titionoa na komi fata i popo.
43003013	Inau vamua ku thaothadoghagna na komi fata i popo, eigna inau, na Dathei Tinoni, ku horu mai i popo. Teo ahai mua ke horu mai i popo.
43003014	"Kori vido a Moses ma na komi tinoni Jiu kena mono kori meleha ke gou, Moses ke sokaraghini hadia na ghai ke mono na poli itagna kena agutua kori aian. Vaghagna mua iangeni inau, na Dathei Tinoni, imarea kedana bou hadi kori ghai,
43003015	eigna arahai kena vaututuniu kedana hatia na havi ke teo na govugna.
43003016	"Na vunegna a God ke dothovira puala na komi tinoni kori maramagna, imanea ke lubati maia sikei vamua ghathi Dathegna eigna arahai kena vaututunia kedana boi thehe, kari imarea kedana hatia na havi ke teo na govugna.
43003017	A God ke bosi vetula maia a Dathegna kori maramagna eigna keda fatera na komi tinoni kori maramagna, kari imanea ke vetula maia eigna keda vahavira.
43003018	Arahai kena vaututunia a Dathegna God, a God keda boi fatera. Kari arahai kena boi vaututunia, a God ke fatera ghohi eigna kena boi vaututunia sikei vamua a Dathegna.
43003019	A God keda fatera eigna iaani: Na raraha ke mai kori maramagna, kari imarea kena dothovia na puni mena boi dothovia na raraha eigna na puhidia ke dika.
43003020	Arahai kena eia na komi fata ke dika kena boi magnahaghinia na raraha. Imarea kena boi mai gharania na raraha eigna kena boi magnahaghinia na raraha keda tateli aua na komi fata dika kena eia.
43003021	Kari arahai kena eia na komi fata ke jino, imarea kena mai gharania na raraha, eigna kena magnahaghinia na komi tinoni kedana adoa a God ke hathera na eiagna na komi tango ke toke."
43003022	Leghugna iangeni, a Jisas ma na nigna na komi vaovarongo kena taveti au i Jerusalem mena vano tagna ke mono kekeha bea kori provins i Jiudea. Imarea kena mono ngengeni kekeha dani mena siuvitabura kekeha tinoni.
43003023	Kori vido iangeni a Jon Siuvitabu ke siuvitabura kekeha tinoni i Ainon ke mono gharania na meleha i Salim, eigna ngengeni ke sethe na bea. Me sethe na tinoni kena mai itagna eigna imanea keda siuvitabura.
43003024	Leghugna iaani, a Herod ke boa haghea a Jon kori vathe tatari.
43003025	Sina maghavu, nigna na komi mane vaovarongo a Jon kena rihu haohaghore duagna sina mane Jiu. Imarea kena rihu haohaghore eidia na komi vetula nidia mara Jiu bali vararahara ghehedia kori koakoa tagna na bea.
43003026	Nigna na komi vaovarongo a Jon kena vano itagna mena velea, "Velepuhi, o togha tabirua na mane ke mono duamu sethevugna na bea hutu i Jodan, na mane ko titionoa tadia na komi tinoni? Ikageeni imanea ke eia na siuvitabu, ma na komi tinoni gougovu kena vano itagna."
43003027	A Jon ke haghore tughura, "Na tinoni ke tangomana na eiagna vamua na agutu a God ke lubatia vania.
43003028	Ighamu koti rongovia ghohi inau ku veleghamu inau boi a Vahavi. A God ke vetulau mai bali kaikalitira na komi tinoni eigna na maigna imanea.
43003029	Kori sonihaidu, na vaivine keda taulaghi, iia nigna na mane keda taulaghi itagna. Kari a kulagna na mane keda taulaghi, imanea ke totogo vamua eigna ke mono duagna me rongovia nigna na haghore na mane keda taulaghi. Vaghagna vamua iangeni, inau ku totogo puala na rongoviagna na komi tinoni kena vano tagna a Jisas.
43003030	A God ke magnahaghinia imanea keda huju hadi vano mi inau kuda huju horu.
43003031	"Na komi tinoni kena havi mai kori maramagna, imarea na komi tinonigna na maramagna mena titiono eigna na komi fata kori maramagna. Kari a Vahavi ke horu mai i popo, mi imanea ke thaba vano tadia na komi tinoni gougovu.
43003032	Imanea ke titionoa na hava ke rongovia me reghia, kari boi sethe na tinoni kena vaututunia na hava ke velea.
43003033	Keana arahai kena vaututunia, imarea kena tateli aua na hava a God ke velea ke tutuni
43003034	eigna a Vahavi a God ke vetula maia, imanea ke titiono aua na komi haghoregna a God. Imanea ke eia iangeni eigna a God ke vetula na Tarunga ke Tabu eigna keda pukuni vonungia me mono duagna hahali.
43003035	A Mama ke dothovia a Dathegna me hea na mana eigna keda vunaghi pungusira na komi fata gougovu.
43003036	Arahai kena vaututunia a Dathegna God, imarea kena hatia ghohi na havi ke teo na govugna. Kari arahai kena boi vaututunia, imarea kedana boi hatia na havi iangeni. Ma na papara a God keda eia itadia teo keda govu."
43004001	Kekeha tinoni kena velera mara na Farise arahai kena leghua a Jisas me siuvitabura, imarea irangeni ke sethe vano tadia arahai kena leghua a Jon Siuvitabu.
43004002	(Kari na hava ke tutuni, na komi nigna vaovarongo a Jisas kena siuvitabura na komi tinoni, boi a Jisas).
43004003	Na vunegna a Jisas ke adoa mara na Farise kena rongovia iangeni, imanea duagna nigna na komi vaovarongo kena taveti au i Jiudea mena turughu vano kori provins i Galili.
43004004	Kori taetavetidia vano i Galili, imarea kena kidi vano kori provins i Samaria.
43004005	Imarea kena jufu tagna na meleha Sika i Samaria, gharania na vido i thepa sina hutudia mara Jiu ke nagho, a Jekob, ke hea a dathegna a Josep.
43004006	Ingengeni ke mono na seu nigna a Jekob. A Jisas ke vano me nohe ghaghireigna na seu eigna imanea ke babao ghohi na taetaveti. Kori vido iangeni nabagna tangi salaghe rua kori hinaota. Mara nigna na vaovarongo a Jisas kena taveti vano kori meleha bali volia ghadia vanga, gi sina vaivinegna i Samaria ke mai kori seu bali toitoi bea. Ma a Jisas ke velea, "Tangomana koda heu mai na bea bali kou ghagua?"
43004009	Na vaivine iangeni ke veregna puala eigna mara Jiu kena bosi magnahaghinia na mono haidu duadia mara Samaria. Iia ke veleagna a Jisas, "Ighoe na mane Jiu mi inau na vaivinegu i Samaria. Ehava gi o kaeu eigna kuda hegho ghamua kou?"
43004010	A Jisas ke veleagna, "Ighoe ko boi adoa na hava a God ke magnahaghinia keda hegho, mo boi adoa mua ahai ke kaegho na bea. Gi koda adoa, ighoe koda kaeu eigna kuda hegho na beai havi."
43004011	Na vaivine iangeni ke veleagna a Jisas, "Mane puhi, na seu ke horu puala kari teo sa nimua na seuseu. Ivei koda hatia na beai havi iangeni?
43004012	Iaani na seu a hutuda Jekob ke heghami, mi imanea ma ara dathegna ma nigna na komi fata kaukagu kena kou hahali kori bea iaani. Ehava? Ighoe ko toatogha ko nagho vano tagna a Jekob?"
43004013	Ma a Jisas ke veleagna, "Arahai kedana kouvia na bea iaani, imarea kedana ghoi langasa.
43004014	Kari arahai kedana kouvia na bea inau kuda hera, imarea teo kedana ghoi langasa. Eigna na bea inau kuda hera keda vaghagna na bea ke fufutu kori havidia, ma na bea iangeni keda hera na havi ke teo na govugna."
43004015	Ma na vaivine ke ania, "Mane puhi, o heu mai na bea iangeni eigna kuda boi ghoi langasa mu kuda boi ghoi tabiru mai eeni bali toitoi bea."
43004016	Ma a Jisas ke ania, "O vano mo kilo maia a taumu."
43004017	Iia ke haghore tughua, "Inau e teo sa taugu." Gi a Jisas ke veleagna, "E tutuni e teo sa taumu.
43004018	Eigna ighoe ko taulaghi ghohi tadia e lima na mane, ma na mane ko mono duagna ikageeni bosi a taumu. Hii, na hava ko veleu e tutuni."
43004019	Gi na vaivine ke ania, "Mane puhi, ikageeni inau ku adoa ighoe sina profet.
43004020	Ighami mara i Samaria kiti maimanihihia a God kori suasupa iaani i Gerisim vaghagna kena eia ara hutumami. Keana ighamu mara Jiu koti velea Jerusalem na pukuni meleha bali maimanihihia a God na komi tinoni gougovu. O veleu, ivei ke jino?"
43004021	Ma a Jisas ke ania, "O vaututunia na hava kuda velegho ikageeni. Tagna na maghavu keda mai, ighamu i Samaria kotida boi maimanihihia a God kori suasupa iaani ba i Jerusalem.
43004022	Ghamu i Samaria oti maimanihihia a God kari oti boi pukuni adoa imanea. Ighami mara Jiu huju iti maimanihihia mua a God, kari iti pukuni adoa, eigna nigna na puhi a God bali vahavira na komi tinoni ke turughu itamami ighami mara Jiu.
43004023	Tagna na maghavu keda mai, nigna na komi pukuni tinoni a God kedana maimanihihia kori haehathe nigna na Tarunga ke Tabu ma na leghuagna na hava ke tutuni eigna a God. Ma na maghavu iangeni ke jufu mai ghohi. A Mama ke hirora arahai kena maimanihihia vaghagna iangeni.
43004024	Na vunegna a God na tarunga, imanea ke magnahaghinira arahai kena maimanihihia kedana maimanihihia kori haehathe nigna na Tarunga ke Tabu mi kori leghuagna na hava ke tutuni eigna imanea."
43004025	Na vaivine ke velea, "Inau ku adoa a Vahavi, kena kiloagna a Krais, keda mai. Kori vido imanea keda mai, imanea keda unuhia na ghaghanadia na komi fata iraani itamami."
43004026	Ma a Jisas ke ania, "Inau ku haohaghore duamu ikageeni, inau a Vahavi."
43004027	Kori vido vamua iangeni mara na vaovarongo kena tabiru mai mena vere nidia puala a Jisas ke titiono duagna sina vaivine. Kari e teo sikei mane itadia kena huatia vaghagna iaani, "Na hava ko magnahaghinia na?" ba "Ehava gi o titiono duagna?"
43004028	Na vaivine ke boa horua nigna na botolo bali toitoi bea me tabiru vano kori meleha. Me velera na komi tinoni ngengeni,
43004029	"Oti mai moti reghia na mane ke vele aua na komi fata gougovu ku eia. Da imanea a Vahavi!"
43004030	Kori vido iangeni na komi tinoni kena taveti au kori meleha, mena vano bali reghia a Jisas.
43004031	Gi ena jufu mai na komi tinoni tagna a Jisas, nigna na komi vaovarongo kena veleagna, "Velepuhi, o vanga."
43004032	A Jisas ke anira, "E mono mua ghagua na vanga koti boi adoa."
43004033	Gi mara nigna na vaovarongo kena veihuahuatighi, "Ehava? Sa tinoni ke hea ghohi na vanga?"
43004034	A Jisas ke anira, "Na ghagua na vanga hiri, na leghuagna nigna na vanohehe a God, ma na vagovuagna na agutu ke heu mai na bali eia.
43004035	Ighamu oti adoa ghohi na haghore iaani kena velea na komi tinoni, 'E vati mua na vula gi na komi sagharo keda ghano bali hathatanora.' Keana inau ku veleghamu, oti dodoro toetoke tadia na komi gnatha. Eigna na komi sagharo ke ghano ghohi bali hathatanora.
43004036	Arahai kena agutu bali hathatanora na komi sagharo kena hatia na volidia. Ma na komi sagharo kena hathatanora, iangeni na komi tinoni kena hatia na havi ke teo na govugna. Arahai kena joua na gnatha ma arahai kena hathatanora na komi sagharo, imarea kedana sakai totogo.
43004037	Na haghore iaani ke tutuni ikageeni, 'Sina mane ke joua me sina mane tavogha ke hathatanora na komi sagharo kori vido kena ghano.'
43004038	Inau ku vetulaghamu bali hathatanora na komi sagharo kori gnatha koti boi joua. Arahai tavogha kena eia ghohi na agutu ke hutu, kari ighamu kotida hathatanora na komi sagharodia."
43004039	Sethe na komi tinonidia Samaria kori meleha iangeni kena vaututunia Jisas eigna na vaivine iangeni ke velera, "Na mane iangeni ke vele aua na komi fata gougovu inau ku eia."
43004040	Na vunegna iangeni, kori vido kena mai tagna a Jisas, imarea kena kaea eigna keda talu mono duadia kori melehadia. Ma a Jisas ke mono duadia e rua na dani.
43004041	Me sethe mua na tinoni ingengeni kena vaututunia eigna na komi fata ke velera a Jisas.
43004042	Gi ena veleagna na vaivine iangeni, "Ikageeni, ighami kiti vaututunia Jisas eigna ighami kiti rongovia ghehemami, boi eigna vamua na komi fata ko veleghami. E tutuni, imanea hiri a Vahavi ke mai bali vahavira na komi tinoni kori maramagna."
43004043	Leghugna ke mono e rua na dani duadia mara i Samaria, a Jisas ke taveti au itadia me vano i Galili.
43004044	A Jisas ke velea ghohi, "Na komi tinoni kori pukuni melehagna na profet, imarea teo kedana ghaghana bohea."
43004045	Mi kori vido a Jisas ke jufu kori provins i Galili, na komi tinoni ngengeni kena totogo puala na reghiagna. Kari imarea kena totogo eigna vamua kena reghia na komi fata ke eia a Jisas i Jerusalem kori vido kena vano ingengeni kori Laulahugna na Thovoliungi.
43004046	Kori vido a Jisas ke mono kori provins i Galili, imanea ke ghoi tabiru vano kori meleha i Kena, na meleha imanea ke eia na bea gi e vuhai waen. Kori meleha i Kapaneam, sina mane puhi kori gaumane gna i Rom ke mono ingengeni ma a dathegna mane ke vahaghi.
43004047	Imanea ke rongovia a Jisas ke taveti au i Jiudea me mai jufu ghohi i Galili, me vano itagna i Kena. Imanea ke kae huhurua a Jisas eigna keda vano duagna i Kapaneam bali vatoke tabirua a dathegna ke haga thehe ghohi.
43004048	A Jisas ke velea, "Ehava? Ighamu kotida boi vaututuniu kuda boi eia na komi reghithehe?"
43004049	Na mane puhi iangeni ke veleagna, "Mane puhi, o saisami mo mai gi e thehe a dathegu!"
43004050	Ma a Jisas ke ania, "O vano tabiru kori vathemu. A dathemu keda havi!" Ma na mane iangeni ke vaututunia a Jisas me turughu tabiru vano kori vathegna.
43004051	Kori vido imanea ke taetaveti vano kori hangana, kekeha nigna na mane agutu kena mai pada mena veleagna a dathegna ke toke tabiru ghohi.
43004052	Imanea ke huatira ingiha ke toke tabiru a dathegna, mi imarea kena ania, "Na vahaghi ke govu itagna nabagna tangi sikei kori hinaota i gnotha."
43004053	Gi a tamagna na gari iangeni ke adoa iangeni na vidoi dani a Jisas ke veleagna, "A dathemu keda havi." Ma na mane puhi iangeni ma na komi tinoni kena mono kori vathegna kena vaututunia a Jisas.
43004054	Iangeni na varuagna na reghithehe ke eia a Jisas i Galili leghugna ke au mai kori provins i Jiudea.
43005001	Leghugna iangeni, a Jisas ke vano i Jerusalem eigna sina nidia na laulahu mara Jiu.
43005002	Sina mahai bea ke mono i Jerusalem kena kiloagna Betsata kori haghoredia mara Jiu. Na mahai bea iangeni ke mono gharania na hagetha kena kiloagna, "Na Hagethagna na Sip." Hilighagna na maha iangeni e lima na varada teve bali mamatho ke mono.
43005003	Sethe na tinoni kena vahaghi kena nere tadia na komi varada irangeni. Kekeha kena doa, kekeha ke thehe na naedia, mi kekeha ke lae na tonodia.
43005005	Sina mane tadia na komi tinoni kena mono ngengeni, imanea ke vahaghi e tolu hangavulu me alu na vinogha ghohi.
43005006	Kori vido a Jisas ke reghia me adoa imanea ke hau ghohi na vahaghigna, imanea ke huatiagna, "Ighoe ko magnahaghinia na tonomu keda toke tabiru?"
43005007	Imanea ke haghore tughua a Jisas, "Mane puhi, e vahotha puala eigna e teo sa tinoni bali hatiu horu kori maha bea kori vido ke gneognebo. Leuleghu maghavu ku pipilia na vano horu kori bea, na tinoni tavogha ke kidi horu nigna ghohi."
43005008	Gi a Jisas ke ania, "Sokara hadi mo hatia na mathamu mo taveti!"
43005009	Kori vido vamua iangeni, imanea ke toke tabiru. Me hatia na mathagna me taveti. Na dani a Jisas ke eia na reghithehe iaani, na Sabat.
43005010	Na vunegna iangeni mara puhidia mara Jiu kena veleagna na mane ke toke tabiru, "Iaani na Sabat! Nida na komi vetula kena lutigho na hulu matha."
43005011	Kari imanea ke haghore tughura, "Na mane ke vatoke tabiruu ke veleu, 'O hatia na mathamu mo taveti!' "
43005012	Mi imarea kena huatiagna, "Ahai ke velegho eigna koda hatia na mathamu mo taveti?"
43005013	Kari na mane iangeni ke boi adoa na ahagna imanea ke vatoke tabirua, eigna na mavitu ke sethe ke mono ngengeni ma a Jisas ke taveti nigna ghohi.
43005014	Leghugna iaani a Jisas ke pada imanea kori Vathe ke Tabu nigna a God me veleagna, "Ikageeni ighoe ko toke tabiru. O saghoi eia mua na koakoa eigna keda boi padagho sa fata ke dika vano tagna na vahaghi ke padagho i hau."
43005015	Gi na mane iangeni ke vano me velera mara puhidia mara Jiu a Jisas na mane ke vatoke tabirua.
43005016	Turughu kori dani iangeni, mara puhidia mara Jiu kena haghore diadikala a Jisas eigna ke eia na komi fata vaghagna iangeni kori Sabat.
43005017	Kari a Jisas ke velera, "A Tamagu ke agutu tadia na komi dani gougovu mi nau ku eia vaghagna vamua ke eia imanea."
43005018	Kori vido kena rongovia iangeni, imarea kena heta vano mua na hiroagna na puhi bali vatheheagna. Boi eigna vamua a Jisas ke boi leghua na vetulagna na Sabat. Kari eigna mua ke velea a God a Tamagna. Kori vido ke velea iangeni, imanea ke vananaba ghehegna duagna God.
43005019	A Jisas ke velera mara puhidia mara Jiu, "Oti vaovarongo toetoke tagna na haghore ke tutuni iaani. Na Dathe ke boi tangomana na eiagna sa fata leghuagna na ghaghanagna ghehegna. Kari imanea ke eia vamua na hava ke reghia ke eia a Tamagna. Na hava ke eia na Mama, na Dathe keda eia mua.
43005020	Na Mama ke dothovia na Dathe me tatelia vania na komi fata gougovu ke eia. Ma na Mama keda tateli vania na Dathe kekeha fata keda eia ke nagho vano tagna na vatoke tabiruagna na mane iaani. Mi ighamu kotida vere nimiu tadia na komi fata keda eia na Dathe.
43005021	Vaghagna na Mama ke vasokaraghinira arahai kena thehe me hera na havi, na Dathe keda hera na havi tadia arahai ke vahira.
43005022	Na Mama ke boi fatea sa tinoni eigna imanea ke hea na mana na Dathe bali fatera na komi tinoni gougovu.
43005023	Na Mama ke eia iangeni eigna ke magnahaghinia na komi tinoni kedana ghaghana bohea na Dathe vaghagna imarea kena ghaghana bohea imanea. Ahai ke boi ghaghana bohea na Dathe, imanea ke boi ghaghana bohea na Mama ke vetula maia.
43005024	"Oti vaovarongo toetoke tagna na haghore ke tutuni iaani! Arahai kena rongovia na haghoregu mena vaututunia ahai ke vetulau mai, imarea kedana hatia na havi ke teo na govugna. Mi inau kuda boi fatera eigna na komi paluhadia. Imarea kena taveti sania ghohi na thehe mena vano kori havi.
43005025	"Moti vaovarongo mua tagna na fata ke tutuni iaani. Tagna na maghavu keda mai, arahai kena leghua na hangana ke vano kori thehe ke teo na govugna kedana rongovia na haghoregna a Dathegna God. Ma arahai itadia kedana vaututunia, imarea kedana hatia na havi ke teo na govugna. Ma na maghavu iangeni ke jufu mai ghohi.
43005026	Na Mama ke mono nigna na mana bali hera na komi tinoni na havi ke teo na govugna. Mi imanea ke hea na Dathe na mana eigna keda hera mua na komi tinoni na havi iangeni.
43005027	Imanea ke hea mua na mana bali fatera na komi tinoni, eigna imanea na Dathei Tinoni ke mai tagna a God.
43005028	Oti saghoi vere nimiu tagna iangeni. Eigna tagna na maghavu keda mai, arahai kena thehe ghohi kedana rongovia na haghoregna a Dathegna God.
43005029	Kori vido iangeni imarea kedana au mai tadia na komi beku. Ma arahai kena eia na komi fata ke jino kedana ghoi havi tabiru me kedana havi hahali duagna a God. Keana arahai kena eia na komi fata ke dika kedana ghoi havi tabiru, ma na Dathe keda fatera me vetulara vano kori meleha papara.
43005030	"Inau ku boi tangomana kuda eia sa fata leghuagna na ghaghanagu ghehegu. Inau ku fatera na komi tinoni leghuagna na hava ke veleu a God. Ma na fate ku eia e jino eigna inau u boi eia vamua na hava ku magnahaghinia, kari inau ku fatera na komi tinoni leghuagna na hava ke magnahaghinia a God ke vetulau mai."
43005031	Gi a Jisas ke velera mara puhidia mara Jiu, "Gi inau vamua kuda titionou eigu ghehegu, e teo sa vunegna kotida vaututunia na hava ku titionoa.
43005032	Kari a Tamagu ke titiono mua eigu inau, mi nau ku adoa na komi fata imanea ke titionoa e tutuni.
43005033	"Ighamu koti vetulara ghohi kekeha tinoni bali vano vaovarongo tagna a Jon Siuvitabu. Ma na komi fata imanea ke titiono eigu inau e tutuni.
43005034	Na komi titiono eigu inau kena eia na komi tinoni, boi na fata ke nagho itagua. Kari inau ku veleghamu na hava a Jon ke velea eigna kotida adoa na puhi bali hatia na havi ke teo na govugna.
43005035	A Jon ke vaghagna na lui ke raraha puala ke tateli aua na hava ke tutuni eigu inau. Mi ighamu koti totogo na mono kori raraha iangeni sina ghathi vido iso.
43005036	"Kari e mono mua na fata ke tavogha ke nagho vano tagna na titiono ke eia a Jon. Irangeni na komi agutu na Mama ke heu mai eigna kuda eira, mi ikageeni inau ku eira. Na komi agutu irangeni ke tateli aua na Mama ke vetulau mai.
43005037	Ma na Mama ke vetulau mai, imanea ke titiono ghohi eigu inau. Kari ighamu oti boi rongovia na haghoregna moti boi reghia imanea kori matamiu.
43005038	Ighamu koti boi kalitia na haghoregna kori havimiu, eigna ighamu koti boi vaututunia ahai imanea ke vetula maia.
43005039	Ighamu koti ijumi toetokea na komi Rioriso ke Tabu eigna ighamu koti ghaghana gi kotida eia iangeni, ighamu kotida pada na hangana bali hatia na havi ke teo na govugna. Na komi Rioriso ke Tabu kena titionoa eigu inau,
43005040	kari ighamu koti bosi magnahaghinia kotida mai itagua bali hatia na havi ke teo na govugna.
43005041	"Inau ku bosi hiroa na kilothabaugna tadia na komi tinoni,
43005042	eigna inau ku adoa ighamu koti boi dothovia a God kori havimiu.
43005043	Inau ku mai duagna na mana nigna a Tamagu, kari ighamu koti bosi magnahaghinia kotida vaovarongo itagua. Keana gi na tinoni tavogha keda mai duagna nigna na mana ghehegna vamua, ighamu kotida sasaa na vaovarongo itagna.
43005044	Ighamu koti magnahaghinia vamua na komi tinoni kedana kilothabaghamu. Keana, gi keda boi kilothabaghamu a God, e toke vamua itamiu. Na vunegna iangeni e vahotha puala kotida vaututuniu.
43005045	"Oti saghoi toatogha inau kuda toroghamu kori matagna na Mama. Teo! A Moses koti vaututunia keda hatheghamu, imanea keda toroghamu.
43005046	Gi kotida pukuni vaututunia a Moses, ighamu kotida vaututuniu mua inau, eigna imanea ke risoa eigu inau.
43005047	Keana na vunegna koti boi vaututunia na komi fata ke risoa, teo kotida vaututunia na komi fata inau ku titionoa."
43006001	Leghugna a Jisas ke tabiru kori provins i Galili, imanea duagna nigna na komi vaovarongo kena hathavu sethevugna na kolo i Galili kena kiloagna mua na kolo i Tiberias.
43006002	Na mavitu ke sethe kena lilihi mena vano jufu tagna ke vano a Jisas eigna imarea kena reghia na komi reghithehe ke eira bali vatoke tabirura arahai kena vahaghi.
43006003	Kori vido kena jufu sethevugna na kolo, a Jisas ma na nigna na komi vaovarongo kena vano hadi tagna sina suasupa mena nohe.
43006004	Kori vido iangeni na Laulahugna na Thovoliungi ke gharani mai ghohi.
43006005	A Jisas ke rei vano me reghia na mavitu ke sethe kena haidu mai itagna me ania a Filip, "Ivei katida volia na bred keda nabadia na komi tinoni iraani?"
43006006	A Jisas ke velea iaani bali pipilia nigna na vaututuni a Filip, eigna imanea ke adoa ghohi na hava keda eia.
43006007	A Filip ke ania, "Toke katida tonogna na rongo ke sethe, boi nabagna na bred ke nabadia na mavitu iaani!"
43006008	Gi na mane vaovarongo a Andru, a tahigna a Saimon Pita, ke veleagna a Jisas,
43006009	"Sina gari mane iaani e lima na ghagna bred me rua na fei ke mono itagna. Keana e boi nabadia na komi tinoni ke sethe iraani."
43006010	Gi a Jisas ke velera nigna na komi vaovarongo, "Oti velera na komi tinoni eigna kedana nohe." Sethe na buburu ngengeni ma na komi tinoni kena nohe itagna. Koragna na mavitu iangeni, da e lima na toghai mane.
43006011	Gi a Jisas ke hatia e lima na bred me veletokea a God me kemulia tadia na mavitu. Me eia mua vaghagna iangeni tagna e rua na fei. Ma na komi tinoni kena vanga mena mahu.
43006012	Gi a Jisas ke velera nigna na komi vaovarongo, "Oti hathatanora na komi viovidoi vanga ke tomagha moti saghoi sonira."
43006013	Imarea kena hathatanora na komi viovidoi bred ke tomagha tagna e lima na bred mena hoghoni vavonura salaghe rua na arao.
43006014	Leghugna kena reghia na reghithehe iaani ke eia a Jisas, na komi tinoni kena velea, "E tutuni, na mane iaani na Profet a God ke taluhaghorea keda vetula maia kori maramagna."
43006015	A Jisas ke adoa imarea kena magnahaghinia na huruagna eigna keda nidia na king. Na vunegna iangeni, imanea ke taveti sanira me vano hadi kori suasupa me mono ghehegna.
43006016	Kori lavigna, nigna na komi vaovarongo kena vano horu kori kolo mena pitua a Jisas.
43006017	Kori vido ke puni ghohi, a Jisas ke boi jufu mua itadia. Mi imarea kena hahaghe kori boti mena turughu vano kori meleha i Kapaneam sethevugna na kolo.
43006018	Kori vido iangeni na ghuri hutu ke padara me maghavu puala na kolo.
43006019	Kori vido mara na vaovarongo kena au vano ghohi vaghagna e lima ba ono na kilomita, imarea kena reghia a Jisas ke taetaveti popogna na bea. Imanea ke mai gharania na boti mi imarea kena mataghu nidia puala.
43006020	Keana a Jisas ke haghore vanira, "Saghoi mataghu! Inau vamua iaani."
43006021	Gi ena sasaa na hatiagna imanea duadia kori boti. Kori vido vamua iangeni, imarea kena laba tagna na vido kena vano.
43006022	Kori vuevughei, na mavitu kena mono sethevugna na kolo kena toatogha a Jisas ke talu mono mua ngengeni. Eigna imarea kena adoa sikei vamua na boti ke mono ngengeni, kari a Jisas ke boi hahaghe duadia nigna na komi vaovarongo kori vido kena au sapa vano.
43006023	Kekeha botigna i Tiberias kena eu torongaghi mai gharania na vido kena ghania na bred leghugna a Lod ke veletokea a God.
43006024	Kori vido na mavitu kena adoa a Jisas ma na nigna na komi vaovarongo kena teo ingengeni, imarea kena hahaghe tadia na komi boti kena eu mai, mena vano bali hiroa a Jisas i Kapaneam.
43006025	Kori vido kena torongaghi sethevugna na kolo, imarea kena pada a Jisas mena huatia, "Velepuhi, ingiha ghohi na maimu eeni?"
43006026	Ma a Jisas ke anira, "Oti vaovarongo toetoke tagna na haghore ke tutuni iaani. Ighamu koti hirou eigna vamua inau ku heghamiu moti mahu, boi eigna koti reghia na komi reghithehe ku eia.
43006027	Oti saghoi agutu heta eigna kotida hatia na vanga ke boi hauhaugna me dika. Keana oti agutu heta eigna kotida hatia na vanga ke tangomana na heghamugna na havi ke teo na govugna. Na Dathei Tinoni keda heghamu na vanga iangeni eigna a God na Mama ke hea na mana eigna keda eia iangeni."
43006028	Imarea kena ania, "Na hava a God ke magnahaghinighami kitida eia na?"
43006029	A Jisas ke haghore tughura, "A God ke magnahaghinighamu kotida vaututunia ahai ke vetula maia."
43006030	Mi imarea kena ania, "Gi koda magnahaghinighami kitida vaututunigho, o eia sikei reghithehe. Na reghithehe hava ighoe koda eia vanighami na?
43006031	A Moses ke eia na reghithehe vanira ara hutuda i hau. Kori vido kena mono kori meleha ke gou, imanea ke hera ghadia na vanga ke horu mai i popo kena kiloagna 'mana.' Iangeni ke vaghagna vamua kena risoa tadia na komi Rioriso ke Tabu, 'Imanea ke hera ghadia na vanga ke horu mai i popo.' "
43006032	A Jisas ke anira, "Oti vaovarongo toetoke tagna na haghore ke tutuni iaani. A Moses ke boi hera na vanga ke horu mai i popo kari a Tamagu ke hera. Mi ikageeni imanea ke heghamu na bred ke tutuni ke horu mai i popo.
43006033	Na bred ke tutuni nigna a God, imanea ke horu mai i popo me hera na havi ke teo na govugna na komi tinoni kori maramagna."
43006034	Imarea kena veleagna a Jisas, "Mane puhi, o heghami hahali na bred iangeni."
43006035	Ma a Jisas ke anira, "Inau na bred i havi. Ahai ke mai itagua, imanea keda boi ghoi rofo. Ahai ke vaututuniu, imanea keda boi ghoi langasa.
43006036	Keana, vaghagna ku veleghamu ghohi, toke ighamu koti reghiu ghohi, ighamu oti talu boi vaututuniu mua.
43006037	Kari arahai gougovu ke heu mai a Tamagu eigna kedana nigua na komi tinoni, imarea kedana mai itagua me teo kuda siriuhaghinira.
43006038	Eigna inau ku horu mai i popo bali leghua nigna na vanohehe a Tamagu ke vetulau mai. Inau ku boi horu mai bali leghua na ghaghanagu ghehegu.
43006039	Ma na nigna na vanohehe a Tamagu hiri iaani: inau kuda kaliti toetokera na komi tinoni imanea ke heu mai. Mi kori vagougovui dani inau kuda vasokara tabirura imarea irangeni kori thehe.
43006040	Arahai kena ghithatha na Dathe mena vaututunia, a Tamagu ke magnahaghinira kedana hatia na havi ke teo na govugna. Mi kori vagougovui dani, inau kuda vasokaraghini tabirura kori thehe."
43006041	Na komi tinoni kena turughu na haghore diadikalagna a Jisas eigna imanea ke velea, "Inau na bred ke horu mai i popo."
43006042	Imarea kena velea, "Imanea a Jisas vamua, a dathegna a Josep! Ighita kati adoa a tamagna ma a idogna. Ehava gi e velea ke horu mai i popo?"
43006043	A Jisas ke anira, "Oti saghoi titiono vaghagna iangeni varihotaghimiu!
43006044	Teo ahai ke tangomana na mai itagua gi keda boi batua maia itagua na Mama ke vetulau mai. Ma arahai kena mai itagua, inau kuda vasokaraghini tabirura kori thehe kori vagougovui dani.
43006045	Tadia na komi Rioriso ke Tabu kena risora mara na profet, imarea kena velea, 'A God keda velepuhira mara gougovu.' Arahai kena rongovia mena leghua na hava na Mama ke velepuhira, imarea kena mai itagua.
43006046	Ahai na Mama ke vetula maia, imanea vamua ke reghia na Mama. Teo ahai mua ke reghia.
43006047	"Oti vaovarongo toetoke tagna na haghore ke tutuni iaani. Ahai ke vaututuniu inau, imanea ke hatia ghohi na havi ke teo na govugna.
43006048	Inau na bred i havi!
43006049	Toke ara hutumiu i hau kena ghania na vanga kena kiloagna 'mana' kori meleha ke gou, imarea kena thehe vamua.
43006050	Kari arahai kedana ghania na bred iaani ke horu mai i popo, imarea kedana boi thehe.
43006051	Inau na bred i havi ke horu mai i popo. Arahai kedana ghania na bred iaani, imarea kedana havi thovohaliu. Ma na bred iaani na tonogu kuda lubatia vaghagna na havughaghi eigna kedana hatia na havi ke teo na govugna na komi tinoni kori maramagna."
43006052	Ma na komi tinoni kena rihu haohaghore varihotaghidia mena velea, "Ehava gi na mane iaani keda heghita na tonogna bali ghania na?"
43006053	Gi a Jisas ke anira, "Oti vaovarongo toetoke tagna na haghore ke tutuni iaani. Gi ighamu kotida boi ghania na tonogna na Dathei Tinoni moti boi kouvia na ghaughabuagna, na havi ke teo na govugna keda boi mono itamiu.
43006054	Arahai kena ghania na tonogu mena kouvia na ghaughabuagu, imarea kena hatia ghohi na havi ke teo na govugna. Mi inau kuda vasokaraghini tabirura kori vagougovui dani.
43006055	Eigna na tonogu na pukuni vanga ma na ghaughabuagu na pukuni kou.
43006056	Arahai kena ghania na tonogu mena kouvia na ghaughabuagu, imarea kena sikei duagu mi inau ku sikei duadia.
43006057	Na havi ke turughu mai tagna na Mama, mi imanea ke vetulau mai eeni. Inau ku havi eigna imanea, me vaghagna iangeni, arahai kena ghania na tonogu kedana hatia na havi, eigna inau kuda hera.
43006058	Inau ku boi vaghagna na bred kena ghania ara hutuda. Imarea kena ghania na bred iangeni kari ena thehe. Inau na bred ke horu mai i popo ma arahai kena ghania na bred iaani, imarea kedana havi thovohaliu."
43006059	A Jisas ke titionoa na komi fata iraani kori vido ke velepuhira na komi tinoni kori na vathe haidu nidia mara Jiu i Kapaneam.
43006060	Kori vido kena rongovia na hava ke velea a Jisas, sethe na tinoni kena leghua kena velea varihotaghidia, "Nigna na velepuhi iaani e boi jino. Teo ahai keda sasaa na leghuagna!"
43006061	A Jisas ke adoa imarea kena boi totogo eigna nigna na velepuhi mena titionoa varihotaghidia. Na vunegna iangeni, imanea ke anira, "Ehava gi oti boi nimiu na haga leghuugna eigna na velepuhi iaani?
43006062	Gi keda ai na, na hava keda mono kori ghaghanamiu kori vido kotida reghia na Dathei Tinoni keda tabiru hadi i popo tagna ke mono i hau na?
43006063	Na Tarunga ke Tabu vamua ke tangomana na heragna na komi tinoni na havi ke teo na govugna. Na mana nigna na tinoni boi tangomana keda eia iangeni. Na komi fata ku titionoa vanighamu ke mai tagna na Tarunga ke Tabu. Ma na komi haghoregu ke tangomana na heghamugna na havi ke teo na govugna.
43006064	Keana, kekeha itamiu kena boi vaututuniu." (Kori turughugna nigna na agutu, a Jisas ke kidi adoa ghohi arahai kedana boi vaututunia, me adoa mua ahai keda peroa.)
43006065	Ma a Jisas ke velera, "I hau inau ku veleghamu na vunegna kekeha itamiu kena boi vaututuniu. Imarea kena boi vaututuniu eigna teo ahai ke tangomana na mai itagua gi na Mama keda boi hati maia itagua."
43006066	Leghugna a Jisas ke velea iaani, sethe na tinoni kena leghua kena taveti sania mena boi magnahaghinia kedana leghua mua.
43006067	Gi a Jisas ke huatira mara salaghe rua nigna na vaovarongo, "Ehava? Ighamu koti magnahaghinia kotida taveti saniu mua?"
43006068	A Saimon Pita ke haghore tughua, "Lod, ahai mua kitida leghua, eigna na komi haghoremu vamua ke heghami na havi ke teo na govugna.
43006069	Ighami kiti vaututunigho miti adoa ighoe na Mane Tabu ko mai tagna a God."
43006070	Gi a Jisas ke anira, "Toke inau ku vahighamu ighamu salaghe rua nigua na vaovarongo, sikei itamiu na tidatho."
43006071	Imanea ke velea iaani eigna a Jiudas, a dathegna Saimon Iskariot. Toke imanea sikei itadia mara e salaghe rua na vaovarongo, imanea keda peroa a Jisas.
43007001	Leghugna iangeni a Jisas ke taveti tadia na komi meleha kori provins i Galili. Imanea ke boi magnahaghinia keda vano i Jerusalem kori provins i Jiudea eigna mara puhidia mara Jiu ngengeni kena magnahaghinia kedana vathehea.
43007002	Na laulahu bali togha tabirua na maghavu ara hutudia mara Jiu kena mono kori baebale kori meleha ke gou ke gharani ghohi.
43007003	Ara tahigna a Jisas kena mai itagna mena veleagna, "O taveti vano i Jerusalem kori provins i Jiudea tagna na laulahu, mo eia kekeha reghithehe eigna kedana reghia na komi tinoni kena leghugho.
43007004	Ahai ke magnahaghinia na ahagna keda rongoragha ivei mi vei, imanea keda saghoi poloa na hava ke eia. Gi koda tangomana na eiagna na komi reghithehe, o eia me kena reghia na komi tinoni gougovu."
43007005	Imarea kena velea iangeni eigna, toke imarea ara pukuni tahigna a Jisas, imarea kena boi vaututunia.
43007006	Ma a Jisas ke anira, "Nigua na maghavu kuda vano e boi jufu mai mua, kari ighamu tangomana kotida vano tagna sa maghavu koti magnahaghinia.
43007007	Na komi tinoni kori maramagna, e teo sa vunegna kedana thevuioka itamiu, kari imarea kena thevuioka itagua eigna inau ku velera na komi puhidia ke dika.
43007008	Oti vano tagna na laulahu iangeni. Inau teo kuda atu ikageeni, eigna e boi jufu mai mua nigua na maghavu."
43007009	Leghugna ke velea iaani, a Jisas ke talu mono mua i Galili.
43007010	Leghudia ara tahigna ke vano kori laulahu, a Jisas huju e vano mua, kari e vano ghehegna eigna kedana boi reghia na komi tinoni.
43007011	Mara puhidia mara Jiu kena hiroa a Jisas kori laulahu mena huatia tadia na komi tinoni mena velea, "Ivei na mane iangeni?"
43007012	Sethe na tinoni tadia na mavitu kena titiono varihotaghidia eigna a Jisas. Kekeha itadia kena velea, "Imanea na mane toke." Kekeha kena haghore tughura, "Teo! Imanea ke pilaunira na komi tinoni."
43007013	Kari teo ahai ke titiono eigna a Jisas naghodia na mavitu eigna kena mataghunira mara puhidia mara Jiu.
43007014	Leghugna kekeha dani, kori vido imarea kena haga jufu ghohi hotaghigna na laulahu, a Jisas ke vano kori Vathe ke Tabu nigna a God me velepuhira na komi tinoni.
43007015	Mara puhidia mara Jiu kena vere nidia puala tagna nigna na velepuhi mena velea, "Imanea ke boi pukuni sikolu toetoke eidia na komi fata koragna na komi Rioriso ke Tabu. Ehava gi e adoa puala na komi fata iraani?"
43007016	A Jisas ke anira, "Nigua na velepuhi boi na ghaghanagu ghehegu, kari e mai tagna a God ke vetulau mai.
43007017	Ahai ke magnahaghinia na leghuagna nigna na vanohehe a God, imanea keda adoa nigua na velepuhi ke mai tagna a God ba e mai kori ghaghanagu ghehegu.
43007018	Ahai ke titionoa na ghaghanagna ghehegna, imanea ke magnahaghinia vamua na komi tinoni kedana veletokea. Kari ahai ke agutu heta eigna na komi tinoni kedana veletokea ahai ke vetula maia, nigna na haghore ke tutuni me teo sa piapilau itagna.
43007019	Ighamu koti adoa a Moses ke heghamu na komi vetula, kari teo sikei itamiu ke pukuni leghura. Ma na hava ke tutuni, ighamu koti vapuipuhi bali vatheheu!"
43007020	Na mavitu kena ania, "Na tidatho ke mono ikoramu! Teo ahai ke vapuipuhi bali vathehegho."
43007021	A Jisas ke anira, "Sikei vamua na reghithehe koti reghia inau ku eia, moti vere nimiu puala eigna ku eia iangeni kori Sabat.
43007022	Kari ighamu huju oti eia mua na agutu kori Sabat kori vido koti leghua na vetulagna na sogivaughithatha a Moses ke heghamu. (Na vetula iangeni e boi turughu mai tagna a Moses, kari e turughu mai tadia ara hutumiu kena kidi mono gi e mono mai a Moses.)
43007023	Gi na dani bali eia na sogivaughithatha keda mai kori Sabat, ighamu koti eia vamua bali leghua na vetula iangeni nigna a Moses. Gi kotida eia iangeni, ehava gi oti dikatamiu itagua eigna inau ku pukuni vatoke tabirua sina mane kori Sabat na?
43007024	Oti saghoi fatea sa tinoni leghuagna na hava koti reghia vamua, kari oti fatea leghuagna na hava ke jino kori matagna a God."
43007025	Kekeha tinonigna i Jerusalem kena titiono varihotaghidia eigna a Jisas vaghagna iaani, "Ehava? Iaani na mane mara puhida kena vapuipuhi bali vathehea?
43007026	Reghia! Imanea ke titiono naghodia na mavitu, kari mara puhi kena boi velea sa fata itagna. Ehava? Oti ghaghana imarea kena toatogha imanea a Vahavi?
43007027	Kari imanea teo keda a Vahavi eigna ighita kati adoa na meleha imanea ke mai itagna. Kori vido a Vahavi keda mai, teo ahai keda adoa ivei tagna ke mai."
43007028	Kori vido a Jisas ke talu velepuhira na komi tinoni kori Vathe ke Tabu, imanea ke haghore heta vanira, "Ighamu koti adou moti adoa mua na meleha ku mai itagna. Inau u boi mai leghuagna na ghaghanagu ghehegu, kari ahai ke vetulau mai, imanea ke tutuni. Ighamu koti boi adoa imanea,
43007029	keana inau ku adoa eigna inau ku mai itagna, mi imanea ke vetulau mai itamiu."
43007030	Kori vido mara puhidia mara Jiu kena rongovia iangeni, imarea kena magnahaghinia kedana thotia, keana boi tangomana nidia eigna ke boi jufu mua nigna na maghavu.
43007031	Sethe na tinoni tadia na mavitu kena mono ngengeni kena vaututunia a Jisas kori vido iangeni mena velea, "Da imanea a Vahavi. Eigna teo ahai keda mai keda eia na komi reghithehe ke sethe vano tagna na komi reghithehe ke eia na mane iaani."
43007032	Kori vido mara na Farise kena rongovia na komi fata iraani kena titionoa na mavitu eigna a Jisas, imarea duadia mara na naghoi pris kena vetulara kekeha mara soldia kena reireghia na Vathe ke Tabu eigna kedana thotia.
43007033	Gi a Jisas ke velera na komi tinoni, "Inau kuda mono duamiu sina vido iso vamua, gi u ghoi tabiru vano tagna ahai ke vetulau mai.
43007034	Leghugna iangeni ighamu kotida hirou kari ighamu kotida boi padau. Na meleha kuda mono itagna, ighamu boi tangomana kotida vano ngengeni."
43007035	Mara puhidia mara Jiu kena veihuahuatighi, "Ivei keda vano na mane iaani gi keda vahothahaghinighita na padagna? Ehava? Imanea keda vano tadia na komi tinoni Jiu kena mono tadia na komi melehadia mara kena boi Jiu eigna keda velepuhira duadia mara kena boi Jiu?
43007036	Na hava na ghaghana ikoragna na komi haghore iraani ke velea imanea, 'Ighamu kotida hirou kari ighamu kotida boi padau,' ma 'Na meleha kuda mono itagna, ighamu boi tangomana kotida vano ngengeni'?"
43007037	Na vagovui danigna na laulahu bali togha tabiruagna na maghavu ara hutudia mara Jiu kena mono kori baebale, iangeni na dani ke nagho vano. Ma a Jisas ke sokara hadi me haghore heta tadia na mavitu, "Gi kotida langasa, oti mai itagua eigna kuda vakoughamu!
43007038	Eigna na komi Rioriso ke Tabu kena velea, 'Ahai keda vaututuniu inau, na beai havi keda fufutu au mai itagna.' "
43007039	(Kori vido a Jisas ke titiono eigna na beai havi, imanea ke titiono eigna na Tarunga ke Tabu keda hera arahai kena vaututunia. Keana kori vido iangeni imarea kena boi hatia mua na Tarunga ke Tabu, eigna a God ke boi tateli aua mua a Jisas ke thaba vano.)
43007040	Kori vido na komi tinoni kena rongovia na hava ke velea Jisas, kekeha itadia kena velea, "Tutuni, imanea na Profet a God ke taluhaghorea keda vetula maia!"
43007041	Kekeha kena velea, "Imanea a Vahavi." Keana kekeha itadia kena velea, "A Vahavi teo keda au mai i Galili!
43007042	Eigna na komi Rioriso ke Tabu kena velea a Vahavi keda havi mai kori vikegna a King Deved. Mi imanea keda havi mai i Betlehem, kori melehagna a King Deved."
43007043	Ma na ghaghanadia na komi tinoni e taotavogha eigna a Jisas.
43007044	Kekeha kena magnahaghinia na thotiagna, kari boi tangomana nidia.
43007045	Mara na soldia kena reireghia na Vathe ke Tabu kena tabiru vano tadia mara na naghoi pris mi mara na Farise. Mi imarea kena huatira na komi soldia, "Ehava koti nia boi thotia a Jisas moti hati maia eeni?"
43007046	Imarea kena anira, "Ighita ati boi rongovia sa tinoni ke titiono vaghagna na tinoni iangeni!"
43007047	Gi mara na Farise kena velera mara na soldia, "Ehava? A Jisas ke pilaunighamu mua?
43007048	Teo sikei mane itamami ghami mara na Farise ba mara na naghoi pris ke vaututunia na mane iangeni.
43007049	Na mavitu kena mee vamua! Imarea kena leghua eigna kena boi pukuni thaothadoghagna na komi vetula nigna a Moses. A God keda vaparara!"
43007050	A Nikodimas, na mane Farise ke mai ghehegna tagna a Jisas i hau, imanea ke mono ngengeni me velera,
43007051	"Na nida vetula ke velea ighita boi tangomana katida fatea sa tinoni kori vido kati boi rongovi tokea mua nigna na titiono bali adoa na hava ke ei hahia imanea."
43007052	Gi imarea kena veleagna, "Ighoe ko titiono vaghagna ighoe huju eimu i Galili! Gi ighoe koda ijumi toetokea na komi Rioriso ke Tabu, ighoe koda adoa e teo sa profet keda au mai i Galili."
43007053	Govu, gi imarea kena tabiru tadia na komi vathedia.
43008001	A Jisas ke taveti au kori Vathe ke Tabu me vano kori Suasupai Ghai Olev.
43008002	Kori vuevugheigna hadi, a Jisas ke ghoi tabiru vano kori Vathe ke Tabu. Na mavitu ke sethe kena haidu mai itagna, ma a Jisas ke nohe me velepuhira.
43008003	Gi kekeha mara na velepuhigna na vetula mi kekeha mara Farise kena hati maia sina vaivine taulaghi kena reghia ke nere duagna sina mane ke boi a taugna. Mi imarea kena vasokaraghinia naghodia na mavitu.
43008004	Gi imarea kena veleagna a Jisas, "Velepuhi, na vaivine iaani, imarea kena reghia iia ke nere duagna na mane ke boi a taugna.
43008005	Na komi vetula nigna a Moses kena velea ighita katida piri vathehea na vaivine keda eia iangeni. Ehava kori ghaghanamu ighoe na?"
43008006	Imarea kena eia na huahuati iangeni eigna kena magnahaghinia a Jisas keda velea sa fata ke boi jino. Gi keda eia iangeni, imarea kedana fatea. A Jisas ke boi haghore tughura, kari imanea ke pogho horu me rioriso kori thepa tagna na kaukaugna.
43008007	Imarea kena huatia mena huatia, gi a Jisas ke sokara hadi me anira, "Ahai itamiu ke boi eia sa koakoa, imanea keda kidi piri vanoa na vaivine iangeni."
43008008	Gi a Jisas ke ghoi pogho horu me rioriso kori thepa.
43008009	Leghugna kena rongovia iaani, imarea gougovu kena sopa taveti au tagna na vido iangeni, turughu tadia mara kena kuekue. Gi a Jisas ma na vaivine vamua koro talu mono ngengeni.
43008010	A Jisas ke ghoi sokara hadi me huatia na vaivine iangeni, "Ivei imarea kena torogho? Ehava? Teo sikei itadia ke fategho bali vathehegho?"
43008011	Na vaivine iangeni ke velea, "Mane puhi, teo sikei." Ma a Jisas ke veleagna, "Inau huju u boi fategho bali vathehegho. O vano mo saghoi eia mua na koakoa."
43008012	Gi a Jisas ke ghoi titiono tadia na komi tinoni me velera, "Inau na raraha tadia na komi tinoni kori maramagna. Gi kotida leghuu inau, teo kotida mono kori puni, eigna na raraha ke heghamu na havi keda mono itamiu."
43008013	Mara na Farise kena haghore vaghagna iaani, "Na komi fata ko veleghami eimu ghehemu e vahothahaghinighami na vaututuniagna, eigna teo ahai mua ke velea ke tutuni."
43008014	A Jisas ke anira, "Toke inau ku velea eigu ghehegu, na komi fata ku velea e tutuni. Eigna inau ku adoa ivei ku mai mi ivei kuda vano. Keana ighamu koti boi adoa ivei ku mai mi ivei kuda vano.
43008015	Ighamu koti fateu leghuagna na ghaghanagna na tinoni vamua, kari inau ku boi fatea sa tinoni.
43008016	Gi kuda fatea sa tinoni, na fate kuda eia keda tutuni, eigna inau kuda boi fatea ghehegu. Na Mama ke vetulau mai, imanea ke mono duagu.
43008017	Na nimiu na vetula ke velea gi rua na mane koroda velea na titiono ke nanaba, e tutuni na hava koro velea.
43008018	Inau hiri sikei ku titiono eigu ghehegu. Varuagna, na Mama ke vetulau mai."
43008019	Gi imarea kena huatia, "Ivei a Tamamu na?" A Jisas ke anira, "Ighamu koti boi adou moti boi adoa mua a Tamagu. Gi kotida adou, ighamu kotida adoa mua a Tamagu."
43008020	A Jisas ke velera na komi fata iraani kori vido ke velepuhira na komi tinoni kori Vathe ke Tabu nigna a God, hilighagna na vido bali sosoni rongo. Me teo ahai ke thotia a Jisas, eigna e boi jufu mua nigna na maghavu.
43008021	Jisas ke velera mua mara puhidia mara Jiu, "Kenughua inau kuda taveti sanighamu. Ighamu kotida hirou kari ighamu kotida boi padau. Ighamu kotida thehe kari a God keda boi talutavogha na komi paluhamiu. Na meleha kuda vano itagna, ighamu teo kotida jufungia."
43008022	Mara puhidia mara Jiu kena haohaghore ghehedia vaghagna iaani, "Ehava? Imanea keda vathehea ghehegna? Da iangeni na vunegna imanea ke veleghita, 'Ighamu kotida hirou kari na meleha kuda vano itagna, ighamu teo kotida jufungia.' "
43008023	A Jisas ke anira, "Ighamu eimiu i thepa eeni mi inau eigu i popo. Ighamu eimiu kori maramagna iaani, kari inau boi eigu kori maramagna.
43008024	Iangeni na vunegna inau ku veleghamu ighamu kotida thehe kari a God keda boi talutavogha na komi paluhamiu. Gi kotida boi vaututuniu inau Imanea, ighamu kotida thehe kari a God keda boi talutavogha na komi paluhamiu."
43008025	Imarea kena huatia, "Ahai ighoe na?" Ma a Jisas ke haghore tughura, "Inau ahai ku veleghamu hahali, turughu kori vido ku turughua nigua na agutu.
43008026	E sethe na fata inau tangomana kuda velea bali fateghamu. Keana inau ku velera na komi tinoni na komi fata vamua ku rongovia tagna ahai ke vetulau mai. Mi imanea ke velea na hava ke tutuni."
43008027	Imarea kena boi thaothadoghagna a Jisas ke titiono vanira eigna a Tamagna.
43008028	Na vunegna iangeni a Jisas ke anira, "Kori maghavu ighamu kotida boa hadia na Dathei Tinoni kori ghai, ighamu kotida adoa inau ahai ku veleghamu. Mo kotida adoa mua inau ku boi eia sa fata leghuagna na ghaghanagu ghehegu, kari inau ku velea vamua na hava a Tamagu ke velepuhiu.
43008029	Ahai ke vetulau mai ke mono duagu hahali. Imanea ke boi taveti saniu eigna ku ei hahalia na hava ke vatotogoa."
43008030	Kori vido kena rongovia na komi fata iraani ke titionoa a Jisas, sethe na tinoni kena vaututunia.
43008031	A Jisas ke velera na komi tinoni Jiu kena velea kena vaututunia, "Gi kotida leghu hahalia nigua na velepuhi, ighamu kotida pukuni nigua na komi vaovarongo.
43008032	Ighamu kotida adoa na hava ke tutuni eigna a God, ma na hava ke tutuni keda vamamaluhaghamu."
43008033	Mi imarea kena ania a Jisas, "Ighami ara vikegna a Ebraham. Turughu i hau me jufu ikageeni ighami kiti boi nigna na komi tinoni seka ahai kori maramagna. Ehava gi o velea ighami kitida mamaluha na?"
43008034	A Jisas ke haghore tughura, "Oti vaovarongo toetoke tagna na haghore ke tutuni iaani. Ahai ke eia na koakoa hahali, imanea na tinoni seka nigna na koakoa.
43008035	Imarea kena boi velea na tinoni seka a dathegna na vunaghigna. Kari a dathegna na vunaghi iangeni, imarea kena velea imanea a pukuni dathegna hahali.
43008036	Gi a Dathegna God keda vamamaluhaghamu kori koakoa, ighamu kotida pukuni mamaluha moti pukuni ara dathegna a God.
43008037	Inau ku adoa ighamu na vikegna a hutuda a Ebraham, keana kekeha itamiu ighamu koti magnahaghinia kotida vatheheu eigna ighamu koti boi hatia nigua na velepuhi kori havimiu.
43008038	Inau ku titionoa itamiu na komi fata a Tamagu ke tatelia vaniu, kari ighamu koti leghua vamua na hava ke veleghamu a tamamiu."
43008039	Imarea kena veleagna, "A Ebraham a tamamami." Gi a Jisas ke velera, "Teo. Gi kotida pukuni ara dathegna a Ebraham, ighamu kotida leghua nigna na puhi ke toke.
43008040	Inau ku veleghamu na komi fata ke tutuni ku rongovia tagna a God, kari ighamu koti magnahaghinia na vatheheugna. A Ebraham ke boi eia sa fata vaghagna iangeni.
43008041	Teo. Ighamu koti leghua nigna na puhi a pukuni tamamiu." Mi imarea kena ania, "A God vamua a pukuni Tamamami, mi ighami ara pukuni dathegna."
43008042	A Jisas ke anira, "Gi a God a pukuni Tamamiu, ighamu kotida dothoviu, eigna inau ku mai tagna a God eigna kuda mono eeni. Inau ku bosi mai leghua na ghaghanagu ghehegu, keana a God ke vetulau mai.
43008043	Ighamu koti boi thaothadoghagna na komi fata ku titionoa eigna koti boi magnahaghinia na rongoviagna nigua na velepuhi.
43008044	A tamamiu a Satan. Mi ighamu koti magnahaghinia na eiagna na komi fata ke dika imanea ke magnahaghinia. Turughu kori turughugna a Satan ke ado vathehea na tinoni me boi magnahaghinia na hava ke tutuni, eigna imanea ke vonungia na piapilau. Kori vido imanea ke piapilau, na pukuni puhigna ke tate au eigna imanea na mane piapilau, mi imanea a tamadia na komi piapilau gougovu.
43008045	Kori vido inau ku titionoa na hava ke tutuni, ighamu koti boi vaututuniu eigna ighamu ara dathegna!
43008046	Ahai itamiu ke tangomana na tateli auagna inau ku eia na koakoa? Inau ku velea na hava ke tutuni, kari ehava gi oti boi vaututuniu?
43008047	Na komi tinoni nigna a God kena rongovia na komi haghoregna God. Keana ighamu koti boi rongovia eigna ighamu koti boi na komi tinoni nigna a God."
43008048	Gi na komi tinoni kena veleagna a Jisas, "E tutuni na hava kiti velea eimu ighoe. Ighoe na manemu i Samaria ma na tidatho ke mono ikoramu!"
43008049	A Jisas ke anira, "E teo sa tidatho ke mono ikoragu. Inau ku ghaghana bohea a Tamagu, kari ighamu oti boi ghaghana boheu.
43008050	Inau ku boi magnahaghinia kuda vahaihadiu ghehegu, kari ahai tavogha ke magnahaghinia na vahaihadiugna. Mi imanea keda fatera na komi tinoni gougovu.
43008051	Vaovarongo toetoke tagna na haghore ke tutuni iaani. Arahai kena leghua nigua na velepuhi, imarea kedana boi thehe."
43008052	Na komi tinoni kena veleagna, "Ikageeni ighami kiti pukuni adoa na tidatho ke mono ikoramu! A Ebraham mi mara na profet kena thehe ghohi, kari ighoe ko velea arahai kena leghua nimua na velepuhi, imarea teo kedana thehe!
43008053	Ehava? Kori ghaghanamu, ighoe ko nagho vano tagna a hutuda a Ebraham ma na komi profet kena thehe ghohi? Kori ghaghanamu, ahai ighoe na?"
43008054	A Jisas ke haghore tughura, "Gi kuda vahaihadiu ghehegu, na vahaihadiugna iangeni teo sa vunegna. Keana a Tamagu ahai ke vahaihadiu, mi ghamu koti velea imanea nimiu a God.
43008055	Ighamu koti boi adoa imanea, kari inau ku pukuni adoa imanea. Gi kuda velea ku boi adoa imanea, inau ku piapilau vaghagna ighamu koti piapilau. Kari inau ku adoa imanea mu leghua nigna na komi haghore.
43008056	A tamamiu a Ebraham ke totogo puala kenughua imanea keda reghia na maigu kori maramagna. Mi imanea ke reghia me totogogna."
43008057	Mi imarea kena velea, "Boi tutuni ighoe ko reghia a Ebraham! Eigna ighoe ko boi jufungia mua e lima hangavulu na vinoghamu."
43008058	A Jisas ke haghore tughura, "Oti vaovarongo toetoke tagna na haghore ke tutuni iaani. Inau ku kidi mono ghohi, gi e havi mai a Ebraham!"
43008059	Kori vido a Jisas ke velea iangeni, na komi tinoni kena hatira na komi ghahira mena haga piria. Kari a Jisas ke boi lubatira kedana reghia, me taveti au kori Vathe ke Tabu nigna a God.
43009001	Jisas ke taveti vano kori hangana me reghia sina mane ke havi doa mai.
43009002	Nigna na komi vaovarongo a Jisas kena huatiagna, "Velepuhi, ehava? Na mane iaani ke doa eigna na komi paluhagna ghehegna ba na komi paluhadia a tamagna ma a idogna?"
43009003	Ma a Jisas ke velera, "Imanea ke doa, boi eigna na komi paluhagna ghehegna ba na komi paluhadia a tamagna ma a idogna. Imanea ke doa eigna a God keda tateli aua nigna na mana kori vido keda hathea imanea.
43009004	Kori vido ke dani mua, ati eia na agutu nigna ahai ke vetulau mai. Kari na bongi ke gharani mai ghohi ke boi tangomana sa tinoni keda eia sa agutu.
43009005	Kori vido inau ku mono mua kori maramagna, inau na raraha tadia na komi tinoni kori maramagna."
43009006	Leghugna ke velea iangeni, a Jisas ke angusu horu kori thepa me ngignoa na angusugna duagna na thepa me pila. Gi e havula kori matagna na mane ke doa.
43009007	Gi e veleagna, "O vano mo daudanu kori mahai bea kena kiloagna Siloam" (na ghaghana ikoragna Siloam, "Vetula Vano"). Imanea ke vano me daudanu kori bea iangeni, mi kori vido ke tabiru kori vathegna, na matagna ke toke.
43009008	Na komi tinoni kena mono kori melehagna, ma arahai kena reghia kori vido ke kaekae rongo, imarea kena veihuahuatighi vaghagna iaani, "Ehava? Iaani na mane ke doa ke nohe me kaekae rongo i hau?"
43009009	Kekeha kena velea, "Hii, imanea hiri." Kekeha kena velea, "Teo, kari na dodorogna imanea ke haga nanaba tagna na dodorogna na mane iangeni." Ma na mane ke kaekae rongo i hau ke velera, "Inau hiri na mane iangeni!"
43009010	Imarea kena huatiagna, "Na hava ke padagho gi o dodoro ikageeni?"
43009011	Imanea ke anira, "Na mane kena kiloagna Jisas ke hatia na thepa me havula kori matagu. Gi e veleu eigna kuda vano daudanu kori mahai bea i Siloam. Inau ku vano mu daudanu kori bea iangeni, gi e toke na matagu!"
43009012	Gi ena huatia mua, "Ivei na mane iangeni?" Imanea ke velera, "U boi adoa."
43009013	Gi kekeha tinoni kena hati vanoa na mane iangeni tadia mara na Farise.
43009014	Na dani a Jisas ke havula na thepa kori matagna na mane iangeni me vatokea, na Sabat.
43009015	Kori vido mara na Farise kena adoa iangeni, imarea kena huatia na hava ke pada gi e tangomana na dodoro. Imanea ke anira, "Imanea ke havula na thepa kori matagu. Gi u vano mu daudanu, mi ikageeni inau ku tangomana na dodoro."
43009016	Kekeha mara Farise kena velea, "Na mane iangeni ke boi mai tagna a God, eigna imanea ke agutu kori Sabat." Keana kekeha kena velea, "Gi keda imanea na tinoni koakoa, teo keda eia na komi reghithehe vaghagna iangeni." Mara na Farise kena boi sina ghaghanadia eigna a Jisas.
43009017	Mena ghoi huatia mua na mane ke doa i hau, "Na vunegna imanea ke votokea na matamu, na hava ko ghaghana eigna imanea?" Imanea ke velera, "Imanea sina profet nigna a God."
43009018	Mara puhidia mara Jiu kena boi vaututunia na mane iangeni ke doa i hau. Na vunegna iangeni, imarea kena kilora mai a idogna ma a tamagna.
43009019	Gi ena huatira roira, "E tutuni iaani a dathemiu? Ehava, imanea ke havi doa mai? Gi keda tutuni iangeni, ehava gi e tangomana na dodoro na?"
43009020	A idogna ma a tamagna koro velea, "Iroghami kuru adoa imanea a dathemami, muru adoa mua imanea ke havi doa mai.
43009021	Kari iroghami kuru boi adoa ehava gi e tangomana na dodoro ikageeni, muru boi adoa ahai ke vatokea. Oti huatia ghehemiu eigna imanea ke hutu ghohi me tangomana na titiono ghehegna."
43009022	Roira koro velea iangeni eigna koro mataghunira mara puhidia mara Jiu, eigna imarea kena kidi velea ghohi ahai keda velea a Jisas a Vahavi, imarea kedana boi lubatia na tinoni iangeni keda haghe kori vathe haidu bali maimanihihia a God.
43009023	Iangeni na vunegna iroira koro velera, "Oti kaea imanea eigna ke hutu ghohi me tangomana na titiono ghehegna."
43009024	Imarea kena ghoi kiloa maia mua na mane ke doa i hau mena ania, "O taluhaghore tagna a God na hava koda veleghami keda tutuni. Ighami kiti adoa na mane iangeni na mane koakoa."
43009025	Imanea ke haghore tughura, "Inau ku boi adoa imanea na mane koakoa ba teo. Sina fata vamua inau ku adoa, inau ku havi doa mai, kari ikageeni inau ku dodoro!"
43009026	Mi imarea kena ania, "Na hava ke eia itamua na? Ehava nia na vatokeghogna na?"
43009027	Imanea ke anira, "Inau ku veleghamu ghohi kari oti boi vaututuniu. Ehava gi oti magnahaghinia kuda ghoi veleghamu na hava ke padau? Ehava? Ighamu huju oti magnahaghinia kotida nigna na komi mane vaovarongo?"
43009028	Gi imarea kena pukuni haghore diadikala na mane iangeni mena veleagna, "Ighoe na nigna na mane vaovarongo, kari ighami nigna na komi mane vaovarongo a Moses!
43009029	Ighami kiti adoa a God ke haohaghore itagna a Moses, kari na mane iangeni, ighami iti boi adoa sa fata eigna imanea. Toke na meleha imanea ke havi mai itagna, ighami kiti boi adoa."
43009030	Ma na mane iangeni ke haghore tughura, "Inau ku vere nigua puala! Toke imanea ke vatokea na matagu, ighamu koti boi adoa na meleha ke au mai itagna!
43009031	Ighita kati adoa a God ke boi rongovia na komi tarai nidia mara kena dika, kari imanea ke rongovira nidia na komi tarai arahai kena ghaghana bohea mena leghua.
43009032	Kori turughugna na maramagna me jufu ikageeni, teo sa tinoni ke vatokea na tinoni ke havi doa mai.
43009033	Ma na mane iangeni teo keda eia iangeni gi keda boi mai tagna a God."
43009034	Imarea kena veleagna, "Turughu kori vido ko havi mai, ighoe na tinoni koakoa! Me boi tangomana koda velepuhighami sa fata!" Gi ena gigi aua imanea kori vathe haidu.
43009035	Kori vido a Jisas ke rongovia imarea kena gigi aua na mane ke doa i hau, imanea ke vano me reghi pada na mane iangeni. Gi e huatia, "Ehava? O vaututunia ghohi na Dathei Tinoni?"
43009036	Na mane iangeni ke ania, "Mane puhi, o veleu ahai imanea eigna kuda vaututunia."
43009037	A Jisas ke ania, "Ighoe ko reghia ghohi imanea. Ikageeni imanea hiri ke haohaghore duamu."
43009038	Imanea ke veleagna, "Lod, inau ku vaututunigho." Gi imanea ke maimanihihia a Jisas.
43009039	Ma a Jisas ke ania, "Inau ku mai kori maramagna eigna na pukuni havidia na komi tinoni keda tate au. Inau ku mai eigna arahai kena doa kedana reghivaughithatha na hava ke tutuni eigna a God, ma arahai kena velea kena tangomana na dodoro, imarea kedana adoa kena pukuni doa."
43009040	Kekeha mara Farise kena sokara ngengeni kena rongovia na hava ke velea a Jisas mena huatiagna, "Ehava? Ighoe ko velea ighami kiti doa?"
43009041	Ma a Jisas ke anira, "Gi kotida adoa ighamu koti doa, a God keda talutavogha na komi paluhamiu. Kari na vunegna koti velea oti tangomana na dodoro, a God keda boi talutavogha na komi paluhamiu."
43010001	A Jisas ke velea, "Oti vaovarongo toetoke tagna na haghore ke tutuni iaani. Ahai ke habira hadi kori peo me haghe tagna ke mono na komi sip kori bongi, me boi vano haghe kori hagetha, imanea na mane bilau.
43010002	Ighita kati adoa iangeni ke tutuni eigna na mane ke reireghia na komi sip ke vano haghe kori hagetha.
43010003	Ahai ke reireghia na hagetha kori bongi ke hangavia vania kori vido ke ghithatha. Na komi sip kena rongovia na haghoregna imanea ke reireghira mena leghua. Imanea ke kilora na ahadia nigna na komi sip me batura au kosigna na peo.
43010004	Kori vido imanea ke batura au nigna na komi sip gougovu, imanea ke taveti naghodia, ma na nigna na komi sip kena leghua eigna kena adoa na haghoregna.
43010005	Kari nigna na komi sip teo kedana leghua na tinoni tavogha gi imanea keda kilora. Na komi sip kedana ghogho sania eigna kena boi adoa na haghoregna."
43010006	A Jisas ke velera na komi tinoni na titiono velepuhi iaani, kari imarea kena boi thaothadoghagna na ghaghanagna.
43010007	Na vunegna iangeni a Jisas ke velera, "Oti vaovarongo toetoke tagna na haghore ke tutuni iaani. Inau na hagetha bali haghedia na komi sip.
43010008	Arahai kena kidi mai nagho itagua, imarea kena magnahaghinia vamua na bilauragna na komi sip. Kari nigua na komi sip kena boi leghura.
43010009	Inau na hagetha. Arahai kedana haghe mai itagua, inau kuda vahavira. Mi imarea kedana vaghagna na komi sip kena boi mataghu na vano ma na mai ma na hiroagna ghadia na vanga.
43010010	Na mane bilau ke mai vamua eigna keda bilaura me vathehera me diadikalara na komi sip. Keana inau ku mai bali hera na komi tinoni na havi ke tutuni, iangeni na havi ke vonu tagna na komi fata ke toke.
43010011	"Inau na mane ku reireghi toetokera na komi sip. Na mane ke reireghi toetokera na komi sip ke sasaa na lubatiagna na havigna eidia nigna na komi sip.
43010012	Na mane kena volia bali reireghia na komi sip, kori vido ke reghia na aku asi ke mai, imanea ke ghogho vamua. Imanea ke ghogho sanira na komi sip, eigna imanea ke boi tonogna na komi sip, mi imanea boi na pukuni mane bali reireghira na komi sip. Kori vido imanea ke ghogho, na aku asi ke rihura na komi sip, ma na komi sip kena ghogho kilili.
43010013	Na mane kena volia bali reireghia na komi sip ke ghogho eigna imanea ke boi tonogna na komi sip, me boi na fata hutu itagna keda thehe na komi sip.
43010014	"Keana inau na mane ku reireghi toetokera na komi sip. Inau ku adoa nigua na komi sip vaghagna na Mama ke adou inau. Ma na nigua na komi sip kena pukuni adou inau vaghagna inau ku adoa na Mama. Inau ku lubatia na havigu eidia nigua na komi sip.
43010016	Kekeha nigua na komi sip kena boi mono mua koragna na peo iaani. Inau kuda hatira haghe mua. Imarea kedana leghua mua na haghoregu. Nigua na komi sip gougovu kedana sikei na booi sip vamua me sikei na mane vamua keda reireghira gougovu.
43010017	"Na Mama ke pukuni dothoviu eigna inau ku lubatia na havigu. Inau ku eia iangeni eigna kuda ghoi havi tabiru.
43010018	Teo ahai ke tangomana na hati auagna na havigu, gi kuda boi lubatia. Keana inau ku sasaa na lubatiagna na havigu. Inau ku mono nigua na mana bali lubatia na havigu mu mono nigua na mana bali ghoi havi tabiru, eigna iangeni na hava a Tamagu ke veleu kuda eia."
43010019	Kori vido na komi tinoni kena rongovia na hava a Jisas ke velera, imarea kena boi sikei na ghaghanadia eigna imanea.
43010020	Kekeha itadia kena velea, "Na tidatho ke haghevia imanea me vameea. Oti saghoi rorongo itagna!"
43010021	Keana kekeha itadia kena velea, "Na tinoni ke haghevia na tidatho teo keda velea na komi fata vaghagna iaani. Na tidatho teo keda vatokea na matagna na tinoni ke doa!"
43010022	Jisas ke mono i Jerusalem kori vido kena eia na laulahu bali togha tabiruagna na maghavu kena hangavia na Vathe ke Tabu nigna a God. Na maghavugna na laulahu iangeni ke mono tadia na komi vula ke ghaula.
43010023	Koragna na Vathe ke Tabu, a Jisas ke taveti vano kori vido kena kiloagna na Varada nigna a King Solomon.
43010024	Na komi tinoni kena haidu kililivia mena ania, "E hau puala ghohi kari ighoe ko boi veleghami mua ahai ighoe. Gi ighoe a Vahavi, o veleghami mai vamua!"
43010025	Gi a Jisas ke anira, "Inau ku veleghamu ghohi kari ighamu koti boi vaututuniu. Inau ku eia na komi reghithehe kori mana nigna a Tamagu. Ma na komi reghithehe irangeni kena tateli aua itamiu ahai inau.
43010026	Keana ighamu koti boi vaututuniu eigna ighamu koti boi nigua na komi sip.
43010027	Nigua na komi sip kena rongovia na haghoregu. Inau ku adora mi imarea kena leghuu inau.
43010028	Inau ku hera na havi ke teo na govugna, me teo kedana vano kori thehe ke teo na govugna. Teo ahai ke tangomana keda hatira au itagua.
43010029	A Tamagu ke heu mai nigua na komi sip, imanea ke mana vano tadia arahai tavogha. Me teo ahai ke tangomana keda hatira au kori limagna a Tamagu.
43010030	Inau ma a Tamagu, iroghami kuru sikei vamua."
43010031	Kori vido iangeni na komi tinoni kena ghoi hatia na komi ghahira eigna kedana piri vathehea a Jisas.
43010032	Kari a Jisas ke anira, "Ighamu koti reghia inau ku eia na komi fata sethe ke toke a Tamagu ke veleu kuda eia. Ivei itadia na komi fata ke toke irangeni koti magnahaghinia na vatheheugna?"
43010033	Imarea kena ania, "Ighami kiti boi haga piri vathehegho eigna na komi fata ke toke ko eia, kari eigna vamua ighoe ko vahouhorua a God. Eigna ighoe na tinoni vamua, kari ighoe ko velea ighoe a God!"
43010034	Gi a Jisas ke anira, "Tadia nimiu na komi Rioriso ke Tabu, imarea kena riso horua a God ke velera mara kena batura nigna na komi tinoni, 'Inau ku velea, ighamu na komi god.'
43010035	Ighita kati adoa na komi fata gougovu ke mono tadia na komi Rioriso ke Tabu e tutuni, ma a God ke kilora na komi tinoni irangeni na komi god.
43010036	Na vunegna iangeni, ehava gi oti velea ku vahouhorua a God kori vido ku velea inau a Dathegna a God na? Eigna inau hiri ahai a God ke vahiu me vetulau mai kori maramagna.
43010037	Gi kuda boi eia na komi fata ke eia a Tamagu, oti saghoi vaututuniu.
43010038	Kari gi kuda eia na komi fata ke eia a Tamagu, toke kotida boi vaututunia na haghoregu, oti vaututunia na hava ku eia eigna kotida pukuni adoa a Tamagu ke mono duagu, mi inau ku mono duagna imanea."
43010039	Imarea kena ghoi magnahaghinia na thotiagna a Jisas, kari imanea ke taveti sanira.
43010040	Gi a Jisas ke tabiru vano sethevugna na bea hutu i Jodan me mono tagna na vido a Jon ke siuvitabura na komi tinoni i hau.
43010041	Me sethe na tinoni kena mai itagna. Imarea kena titiono varihotaghidia vaghagna iaani, "A Jon Siuvitabu ke boi eia sa reghithehe, kari na komi fata ke velea eigna na mane iaani e tutuni."
43010042	Sethe na tinoni kena mono ngengeni kena vaututunia a Jisas.
43011001	Sina mane na ahagna a Lasarus ke vahaghi. Lasarus ke mono i Betani duadia a Meri ma a Mata, rua vaivinegna. A Meri iangeni, a Meri ke rotea na botolo sedi ke ghuba toetokegna kori naegna a Jisas me vamumuja kori sesehui ulugna.
43011003	A Meri ma a Mata koro vetula vanoa na haghore tagna a Jisas vaghagna iaani, "Lod, na mane ko dothovia puala ke vahaghi."
43011004	Kori vido a Jisas ke rongovia iaani, imanea ke velea, "Na vahaghi ke pada a Lasarus, imanea keda boi thehe itagna. Imanea ke vahaghi eigna na komi tinoni kedana veletokea God ma a Dathegna."
43011005	A Jisas ke dothovia puala a Mata, Meri ma a Lasarus,
43011006	keana kori vido ke rongovia a Lasarus ke vahaghi, imanea ke mono e rua na dani mua tagna na vido ke mono.
43011007	Gi e velera mara nigna na vaovarongo, "Ati atu mati tabiru i Jiudea."
43011008	Mara nigna na vaovarongo kena ania, "Velepuhi, boi hau mua leghugna mara puhidia mara Jiu kori provins i Jiudea kena magnahaghinia kedana piri vathehegho. Ehava gi o magnahaghinia koda ghoi tabiru vano ingengeni?"
43011009	Jisas ke haghore tughura, "Koragna sina dani, salaghe rua na aoa ke raraha. Ahai keda taetaveti kori dani, imanea keda boi pejuraghi eigna na aho ke raraha itagna.
43011010	Kari gi keda taetaveti kori bongi, imanea keda pejuraghi eigna e teo sa raraha bali hathea."
43011011	Gi e velera mua, "A kulada a Lasarus ke nere, kari ikageeni inau ku vano itagna eigna kuda raraia."
43011012	Mara nigna na vaovarongo kena ania, "Lod, gi keda nere, imanea keda toke vamua."
43011013	Imarea kena velea iangeni eigna kena ghaghana a Lasarus ke pukuni nere, kari a Jisas ke adoa ghohi a Lasarus ke thehe.
43011014	Ma a Jisas ke vele jino vanira, "A Lasarus ke thehe ghohi.
43011015	Kari inau ku totogo ku boi mono ingengeni gi e thehe imanea, eigna na hava kotida reghia keda hatheghamu eigna kotida vaututuniu. Ati atu itagna."
43011016	A Tomas, kena kiloagna mua Baso, ke velera mara na vaovarongo, "Ati atu, eigna katida thehe mua duagna a Jisas."
43011017	Kori vido a Jisas ke jufu i Betani, imarea kena veleagna e vati ghohi na dani ke haliu leghugna kena boa na tonogna a Lasarus kori luma.
43011018	Betani e tolu na kilomita vamua na haugna i Jerusalem.
43011019	Sethe na komi tinonigna i Jerusalem kena mai itadia a Mata ma a Meri bali sulara eigna a toghadia Lasarus ke thehe.
43011020	Kori vido a Mata ke rongovia a Jisas ke mai gharani ghohi, iia ke vano tafoa. Keana a Meri ke talu mono kori vathe.
43011021	A Mata ke veleagna a Jisas, "Lod, gi ighoe koda mono ghohi eeni, a toghagu a Lasarus teo keda thehe.
43011022	Kari, toke ighoe ko boi mai gi e thehe, inau ku adoa a God keda hegho na hava koda kaea."
43011023	A Jisas ke veleagna, "A toghamu keda ghoi havi tabiru."
43011024	A Mata ke ania, "Hii, inau ku adoa imanea keda ghoi havi tabiru kori vagougovui dani, kori vido a God keda vasokara tabirura na komi tinoni gougovu."
43011025	A Jisas ke ania, "Inau ahai ku vasokara tabirura na komi tinoni mu hera na havi ke teo na govugna. Arahai kena vaututuniu, toke imarea kedana thehe, imarea kedana havi thovohaliu.
43011026	Na komi tinoni kena hatia na havi ke teo na govugna mena vaututuniu inau, imarea kedana boi pukuni thehe. Ehava? O vaututunia iaani?"
43011027	A Mata ke veleagna, "Hii Lod, inau ku vaututunigho ighoe a Vahavi, a Dathegna a God. Ighoe ahai a God ke taluhaghorea keda vetula maia kori maramagna."
43011028	Leghugna a Mata ke velea iangeni, iia ke taveti sania a Jisas me tabiru vano kori vathegna. Iia ke kilo maia a Meri eigna koroda mono ghehedia me veleagna, "Na mane velepuhi ke jufu mai ghohi me magnahaghinia keda reghigho."
43011029	A Meri ke sokara hadi saisami me turughu taveti vano tagna a Jisas.
43011030	Kori vido iangeni a Jisas ke talu mono mua kosigna na meleha tagna ke titiono duagna a Mata.
43011031	Kori vido na komi tinoni kena mono duagna a Meri bali sula kena reghia iia ke sokara hadi saisami me taveti au kori vathe, imarea kena leghua. Imarea kena ghaghana a Meri keda vano kori luma bali tangi.
43011032	Keana a Meri ke jino vano tagna ke mono a Jisas. Kori vido ke reghia, iia ke torongaghi tuturu itagna me ania, "Lod, koda mono ghohi eeni, a toghagu a Lasarus teo keda thehe."
43011033	Kori vido a Jisas ke reghia a Meri ke tangi ma na komi tinoni kena leghua kena tangi mua, imanea ke dikahehegna puala me boi toke na ghaghanagna.
43011034	Imanea ke huatira, "Ivei koti talua na tonogna na?" Imarea kena ania, "Lod, o mai eigna koda atu reghia."
43011035	Gi a Jisas ke tangi.
43011036	Arahai kena mono ngengeni kena velea varihotaghidia, "Reghia, imanea ke dothovia puala a Lasarus."
43011037	Keana kekeha itadia kena velea, "Iaani na mane ke vatoke tabirua sina mane ke doa. Ehava gi e boi mai me vatokea a Lasarus eigna keda boi thehe?"
43011038	A Jisas ke ghoi dikahehegna puala kori vido ke jufu kori luma kena boa na tonogna a Lasarus ikoragna. Na hagethagna na luma iangeni, imarea kena bilakia kori ghahira ke hutu.
43011039	A Jisas ke velea, "Oti kokopili aua na ghahira." A Mata, a vaivinegna na mane ke thehe, ke veleagna a Jisas, "Lod, na tonogna imanea da e sibi dika puala ghohi, eigna e vati ghohi na dani leghugna ke thehe."
43011040	Ma a Jisas ke veleagna a Mata, "Inau ku velegho ghohi ighoe koda reghia na mana nigna a God gi koda vaututuniu."
43011041	Imarea kena kokopili aua na ghahira kori hagethagna na luma. A Jisas ke tada hadi i popo me velea, "Mama, inau ku veletokegho eigna ighoe ko rongovia nigua na tarai.
43011042	Inau ku adoa ighoe ko rongoviu hahali, kari inau ku velea iaani eidia na komi tinoni kena mono eeni. Inau ku magnahaghinira kedana vaututunia ighoe ko vetulau mai."
43011043	Govu, gi a Jisas ke haghore heta, "Lasarus, o au mai!"
43011044	Ma a Lasarus ke au mai. Na pohe kena fifiriagna na limagna ma na naegna ma na pohe kena filehiagna na ulugna kena talu mono mua itagna. A Jisas ke velera na komi tinoni, "Oti hati aua itagna na komi pohe eigna keda taveti mamaluha."
43011045	Sethe na tinoni kena mai bali sula a Meri, imarea kena reghia na fata ke eia a Jisas mena vaututunia.
43011046	Keana kekeha kena boi vaututunia mena vano tadia mara na Farise. Imarea kena titionoa itadia na hava ke eia a Jisas.
43011047	Mara na naghoi pris mi mara na Farise kena kilo haidura mai mara gougovu kena mono kori Kansol. Gi ena velera, "Na hava katida eia? Na mane iangeni e sethe ghohi na reghithehe ke eia.
43011048	Gi ighita katida boi eia sa fata bali vasotoa, na komi tinoni gougovu kedana vaututunia. Gi keda ai, mara puhidia na gaumane gna i Rom kedana vetulara mai nidia na komi soldia eigna kedana diadikala na Vathe ke Tabu nigna a God ma na nida na komi tinoni."
43011049	Sikei itadia, a Kaiafas, imanea na pukuni naghoi pris kori vinogha iangeni, imanea ke velera, "Oti hahi!
43011050	Ehava? Oti boi thaothadoghagna mua e toke sina mane vamua keda thehe tughura na komi tinoni? Gi keda thehe na mane iangeni, mara i Rom teo kedana vathehera nida na komi tinoni."
43011051	Na fata iaani a Kaiafas ke vele aua ke boi au mai kori ghaghanagna ghehegna. Toke imanea ke boi vaututunia a Jisas a Vahavi, na vunegna imanea na pukuni naghoi pris kori vinogha iangeni, a God ke batua na ghaghanagna eigna keda vele aua a Jisas keda thehe eidia na komi tinoni Jiu.
43011052	Keana a Jisas keda boi thehe eidia vamua na komi tinoni Jiu. Imanea keda thehe eigna keda hathatanora tagna sikei vamua na boo ara dathegna a God gougovu kena mono ivei mi vei kori maramagna.
43011053	Turughu kori dani iangeni, mara puhidia mara Jiu kena vapuipuhi bali vathehea a Jisas.
43011054	Na vunegna iangeni a Jisas ke boi taveti vano mua kori matadia na komi tinoni i Jiudea. Keana imanea ke taveti au i Jerusalem duadia mara nigna na vaovarongo mena vano mono kori meleha i Efraim gharania na meleha ke gou.
43011055	Na Laulahugna na Thovoliungi ke gharani mai ghohi kori vido iangeni. Me sethe na tinoni tadia na komi meleha tavogha kena vano i Jerusalem gi e jufu mai na laulahu iangeni bali eia na puhi bali vararahara ghehedia kori koakoa ke velea kedana eia na komi vetula nigna a Moses.
43011056	Na komi tinoni kena hiroa a Jisas mi kori vido kena mono kori Vathe ke Tabu, imarea kena veihuahuatighi vaghagna iaani, "Ehava na ghaghanamiu na? Imanea keda mai kori Laulahugna na Thovoliungi ba teo?"
43011057	Imarea kena velea iangeni eigna mara na naghoi pris mi mara na Farise kena velea ghohi gi ahai keda reghia a Jisas, imanea keda saisami velera eigna kedana thotia.
43012001	E ono na dani gi e jufu mai na Laulahugna na Thovoliungi, a Jisas ke tabiru vano i Betani, na melehagna a Lasarus, na mane a Jisas ke vahavi tabirua kori thehe.
43012002	Ingengeni imarea kena kalitia na vanga vania a Jisas bali ghaghana bohea. Mata ke hathera na keukemu vanga, ma a Lasarus sikei itadia arahai kena nohe tagna na vido bali vanga duagna a Jisas.
43012003	Gi Meri ke haghe mai duagna na botolo sedi ke ghuba toetokegna me vahotha puala na voligna. Iia ke rotea tagna na naegna a Jisas gi e vamumuja tagna na sesehugna. Ma na komi tinoni gougovu kori vathe kena sibingia na sedi iangeni.
43012004	A Jiudas Iskariot, sikei itadia mara vaovarongo, ke mono ngengeni. Jiudas na mane keda peroa a Jisas. Imanea ke velea,
43012005	"Keda salemua na botolo sedi iangeni, iia keda hatia e tolu na hathangatu siliva. Kari hatia me kemulia vanira mara kena kuma."
43012006	A Jiudas ke velea iangeni boi eigna ke pukuni magnahaghinia na hatheragna mara na kuma, kari eigna imanea na mane bilau. Imanea na mane ke reireghia nidia na rongo mara na vaovarongo, me kekeha maghavu imanea ke bilaua kekeha.
43012007	A Jisas ke veleagna Jiudas, "Talua! A Meri ke kalitia na sedi iaani bali kaikalitia na tonogu tagna na maghavu kedana giluu.
43012008	Mara na kuma kena mono duamiu hahali. Keana inau, teo kuda mono duamiu hahali."
43012009	Sethe na tinoni kena rongovia a Jisas ke mono i Betani. Imarea kena vano ngengeni eigna kedana reghia Jisas ma a Lasarus, na mane a Jisas ke vahavi tabirua kori thehe.
43012010	Mi mara na naghoi pris kena hiohiro puhi bali vathehea mua a Lasarus,
43012011	eigna kori vido kena reghia a Lasarus ke ghoi havi tabiru, sethe na tinoni kena vaututunia a Jisas mena bosi magnahaghinia kedana leghura mua mara na naghoi pris.
43012012	Sina dani leghugna iangeni, na mavitu ke sethe kena mai i Jerusalem eigna na Laulahugna na Thovoliungi. Imarea kena rongovia a Jisas ke haga jufu mai ghohi ngengeni.
43012013	Mi imarea kena vano ohoa na komi ghabagna na tubo mena taveti au kosigna Jerusalem eigna kedana vano tafoa a Jisas kori hangana. Imarea kena ghu heta, "Hosana! God, o vathaba imanea ke mai duagna nimua na mana! Vatokea nimami na king gna i Israel!"
43012014	A Jisas ke hatia na dongki mathangani me nohe popogna, vaghagna vamua na komi Rioriso ke Tabu kena velea,
43012015	"Saghoi mataghu ighamu na komi tinonidia i Jerusalem. Nimiu na king ke mai itamiu, imanea ke nohe popogna na dathei dongki."
43012016	Kori vido iangeni nigna na komi vaovarongo a Jisas kena boi thaothadoghagna na komi fata iraani. Kari leghugna a Jisas ke sokara tabiru ma a God ke tateli aua imanea ke thaba vano, imarea kena thaothadoghagna na komi fata iraani kena tate mai vaghagna vamua kena risoa tadia na komi Rioriso ke Tabu.
43012017	Sethe na tinoni kena vano tagna a Jisas eigna imarea kena rongovia ghohi eigna na reghithehe ke eia imanea. Kori dani a Jisas ke vahavi tabirua a Lasarus kori thehe me kiloa au kori luma, sethe na tinoni kena reghia mena vano titionoa na rorongo iangeni.
43012019	Mara na Farise kena titiono varihotaghidia, "Boi tangomana nida na eiagna sa fata! Reghia, na komi tinoni gougovu kena leghua imanea!"
43012020	Kekeha tinoni kena boi Jiu kena mono duadia na komi tinoni Jiu kena mai i Jerusalem bali maimanihihia a God kori vido kena eia na Laulahugna na Thovoliungi.
43012021	Imarea kena vano tagna a Filip, sina mane vaovarongo, na melehagna i Betsaida kori provins i Galili. Imarea kena veleagna, "Mane puhi, ighami kiti magnahaghinia kitida reghia a Jisas."
43012022	A Filip ke veleagna a Andru gi oro vano velea a Jisas.
43012023	Ma a Jisas ke velera, "Ikageeni e jufu mai ghohi na maghavu a God keda tateli aua tadia na komi tinoni na Dathei Tinoni ke thaba vano.
43012024	Oti vaovarongo toetoke tagna na haghore ke tutuni iaani. Gi na katura keda boi sikili horu kori thepa me thehe, na katura iangeni teo keda sethe. Keana, gi keda thehe, na katura iangeni keda kotu me sagharo sethe.
43012025	Ahai ke dothovia puala na havigna ghehegna kori maramagna iaani, imanea teo keda hatia na havi ke teo na govugna. Kari ahai ke dothoviu vano inau tagna na havigna kori maramagna iaani, imanea keda hatia na havi ke teo na govugna.
43012026	Ahai ke magnahaghinia keda agutu vaniu, imanea keda mai leghuu inau eigna keda mono duagu ivei tagna kuda mono. Ahai keda agutu vaniu, a Tamagu keda ghaghana bohea.
43012027	"Ikageeni, na ghaghanagu ke papara puala. Na hava kuda tarai kaea a God na? Inau tangomana kuda velea, 'Mama, o saghoi lubatiu gi kuda papara.' Kari inau kuda boi eia iangeni, eigna inau ku mai bali papara.
43012028	Na vunegna iangeni Mama, o tateli aua tadia na komi tinoni ighoe ko thaba vano." Gi na ohai haghore ke horu mai i popo me velea, "Inau ku tateli aua ghohi inau ku thaba vano mi nau kuda ghoi eia iangeni mua."
43012029	Kori vido na komi tinoni kena rongovia iangeni, kekeha itadia kena velea kena rongovia na gumu, mi kekeha kena velea na enjel ke haohaghore tagna a Jisas.
43012030	Ma a Jisas ke anira, "Na ohai haghore boi bali hatheu inau, kari bali hatheghamu ighamu.
43012031	Ikageeni na maghavu keda tate au na pukuni havidia na komi tinoni ke jufu mai ghohi. Mi ikageeni a God keda heta pungusia a Satan ke vunaghi pungusia na maramagna.
43012032	Kori vido imarea kedana bou hadi kori ghai popogna na thepa, inau kuda hathatanora mai na komi tinoni gougovu itagua."
43012033	Imanea ke velera iangeni eigna kedana thaothadoghagna na puhi imanea keda thehe.
43012034	Na mavitu kena veleagna, "Ighami kiti adoa na komi Rioriso ke Tabu kena velea a Vahavi keda havi thovohaliu. Ehava gi o velea imarea kedana boa hadia na Dathei Tinoni? Ahai na Dathei Tinoni ko titionoa na?"
43012035	A Jisas ke anira, "Sina ghathi vido iso mua, na raraha keda mono duamiu. Na vunegna iangeni, oti taetaveti kori raraha kori vido ke mono mua na raraha duamiu eigna keda boi mai itamiu na puni. Eigna ahai ke taveti kori puni, imanea ke boi adoa ivei keda vano.
43012036	Oti vaututunia na raraha kori vido ke mono mua duamiu eigna kotida ara dathegna na raraha." Leghugna a Jisas ke velera iangeni, imanea ke taveti au tadia na mavitu me bosi lubatira kedana reghia.
43012037	Toke a Jisas ke eia na komi reghithehe ke sethe naghodia na komi tinoni, sethe itadia kena boi vaututunia.
43012038	Iangeni ke tate mai eigna keda tutuni na hava ke velea a profet Aesaea i hau. Imanea ke velea, "Lod God, boi sethe na tinoni kena vaututunia na rorongo kiti titionoa, me boi sethe kena ghithatha nimua na mana ko tateli aua!"
43012039	Keana imarea kena boi tangomana kedana vaututuni, eigna a Aesaea ke velea vaghagna iaani,
43012040	"A Lod God ke vadoa na matadia eigna kedana boi reirei, me bilakia na ghaghanadia eigna kedana boi thaothadogha, mi imarea kena boi tangomana nidia na tabiru mai itagna eigna keda vahavira."
43012041	Kori vido Aesaea ke velea iangeni i hau, imanea ke titionoa a Jisas, eigna a God ke tatelia vania imanea a Jisas keda thaba vano.
43012042	Toke sethe na tinoni kena boi vaututunia a Jisas, sethe mua kena vaututunia. Kekeha mara puhidia mara Jiu huju ena vaututunia mua, kari ena boi vele aua eigna imarea kena mataghunira mara na Farise. Imarea kena toatogha mara na Farise kenughua ena lutira na vano maimanihihiagna a God tadia na komi vathe haidu.
43012043	Mara puhidia mara Jiu iraani kena magnahaghinia puala na komi tinoni kedana veletokera. Kari ena boi rae magnahaghinia a God keda veletokera.
43012044	A Jisas ke haghore heta vanira na komi tinoni, "Ahai ke vaututuniu inau, imanea ke boi vaututuniu inau vamua, kari imanea ke vaututunia mua a God ke vetulau mai.
43012045	Ahai ke reghiu inau, imanea ke reghia mua ahai ke vetulau mai.
43012046	Inau ku mai vaghagna na lui ke raraha kori maramagna iaani eigna ahai ke vaututuniu inau keda boi mono hahali kori puni.
43012047	"Ahai ke rongovia na haghoregu kari e boi leghua, inau kuda boi fatea. Eigna inau boi mai bali fatera na komi tinoni kori maramagna, kari u mai bali vahavira.
43012048	Keana ahai ke siriuhaghiniu inau ma na haghoregu, na komi haghoregu ku titionora kedana fatea imanea kori vagougovui dani.
43012049	Eigna na komi fata ku titionoa, boi na ghaghanagu ghehegu. Keana na Mama ke vetulau mai ke veleu na hava kuda titionoa.
43012050	Mi inau ku adoa na havi ke teo na govugna ke au mai tagna na hava ke veleu kuda titionoa. Na vunegna iangeni, inau ku titionoa vamua na komi fata na Mama ke veleu kuda titionoa."
43013001	Gi e jufu mai na Laulahugna na Thovoliungi, a Jisas ke adoa ghohi nigna na maghavu ke gharani mai ghohi bali taveti sania na maramagna iaani me tabiru vano tagna na Mama. Imanea ke dothovira hahali arahai kena leghua kori maramagna iaani, mi imanea ke dothovira me ghieghilei thehe.
43013002	Kori vido a Jisas ma na nigna na komi vaovarongo kena vanga kori lavi, a Satan ke agutu ghohi kori ghaghanagna a Jiudas, a dathegna Saimon Iskariot, eigna keda peroa a Jisas.
43013003	A Jisas ke adoa na Mama ke hea na mana bali vunaghi pungusira na komi fata gougovu, me adoa mua imanea ke mai tagna a God me keda ghoi tabiru vano itagna.
43013004	Na vunegna iangeni, a Jisas ke sokara hadi me hati aua nigna na oopo. Gi e hatia na mamango me taria tagna na hotaghigna.
43013005	Imanea ke rotea na bea kori disi me turughu lumia na naedia mara nigna na vaovarongo. Me vamumuja tagna na mamango ke taria tagna na hotaghigna.
43013006	Kori vido a Jisas ke mai tagna a Saimon Pita, a Pita ke ania, "Lod! Ehava? Ighoe koda lumia na naegu?"
43013007	A Jisas ke ania, "Ikageeni ko boi thaothadoghagna mua na hava ku eia, kari kenughua ighoe koda thaothadoghagna."
43013008	Gi a Pita ke veleagna, "Teo koda lumia na naegu!" Ma a Jisas ke ania, "Gi inau kuda boi lumi vararahagho, ighoe koda boi nigua na tinoni."
43013009	A Pita ke haghore tughua, "Lod, gi keda ai, o saghoi lumia na naegu vamua, kari o lumia mua na limagu ma na ulugu."
43013010	Gi a Jisas ke ania, "Gi keda garu na naegna ahai ke siusiu ghohi, imanea teo keda ghoi siusiu mua. Teo. Imanea keda lumia vamua na naegna. Ighamu koti raraha ghohi, kari boi ighamu gougovu."
43013011	A Jisas ke adoa ghohi ahai itadia nigna na komi vaovarongo keda peroa. Iangeni na vunegna gi e velea boi imarea gougovu kena raraha.
43013012	Leghugna ke govu na lumiagna na naedia, a Jisas ke vahaghea nigna na oopo me nohe. Gi e huatira, "Oti thaothadoghagna na hava ku eu eia itamiu?
43013013	Ighamu koti kilou 'Velepuhi' ma 'Lod,' me tutuni na hava koti velea eigna inau na nimiu a Lod, ma na nimiu na Velepuhi.
43013014	Na vunegna inau, na nimiu a Lod, ma na nimiu na Velepuhi, ku lumia na naemiu, ighamu ghua kotida veilumira na naemiu.
43013015	Inau ku tatelia vanighamu na hava kotida leghua. Oti eia vaghagna ku eia itamiu.
43013016	Na hava ku veleghamu ikageeni e tutuni, teo sikei mane agutu ke nagho vano tagna na vunaghigna, me teo sikei mane bali titiono ke nagho vano tagna ahai ke vetula aua.
43013017	Ikageeni ighamu oti thaothadoghagna ghohi na hava ku velepuhighamu. Ma gi kotida ei leghua, a God keda vatokeghamu.
43013018	"Inau ku boi titionoa na komi fata irangeni eimiu ighamu gougovu. Inau ku pukuni adoa na puhimiu ighamu gougovu ku vahighamu. Mi inau ku vahighamu eigna na vido rioriso iaani ke mono tadia na komi Rioriso ke Tabu keda tutuni, 'Na mane ke vanga duagu, ikageeni imanea nigua na thevuioka.'
43013019	Inau ku velea iaani itamiu gi e tate mai, eigna ighamu kotida vaututuniu inau a Vahavi kori vido keda tate mai.
43013020	Oti vaovarongo toetoke tagna na haghore ke tutuni iaani. Ahai keda kalitia sa tinoni inau ku vetula, imanea ke kalitiu. Ma ahai ke kalitiu inau, imanea ke kalitia ahai ke vetulau mai."
43013021	Leghugna a Jisas ke velea iangeni, na ghaghanagna ke boi toke me velera nigna na komi vaovarongo, "Inau ku titiono tutuni, sikei itamiu keda perou."
43013022	Mara na vaovarongo kena veidodorovighi varihotaghidia eigna kena boi adoa ahai a Jisas ke titionoa.
43013023	Na mane vaovarongo a Jisas ke dothovia puala ke nohe hilighagna a Jisas tagna kena vanga.
43013024	Ma a Saimon Pita ke haghore lima tagna na mane vaovarongo iangeni eigna keda huatia a Jisas ahai keda eia na puhi iangeni.
43013025	Ma na mane vaovarongo iangeni ke ravi vano tagna a Jisas me huatia, "Lod, ahai keda eia iangeni na?"
43013026	A Jisas ke haghore tughua, "Leghugna inau kuda vagnubua na vidoi bred iaani kori disi, inau kuda hea vanoa tagna ahai keda lubatiu vano tadia mara nigua na thevuioka." Gi a Jisas ke vagnubua na bred kori disi me hea vanoa a Jiudas, a dathegna a Saimon Iskariot.
43013027	Kori vido a Jiudas ke hatia na bred, a Satan ke haghe ghohi koragna imanea. Ma a Jisas ke veleagna a Jiudas, "Na hava koda eia, o saisami mo eia."
43013028	Teo sikei itadia mara kena mono ngengeni ke adoa ehava gi a Jisas ke haghore vaghagna iangeni tagna a Jiudas.
43013029	Kekeha itadia kena ghaghana a Jisas ke veleagna a Jiudas eigna keda vano volia kekeha vanga kedana ghania kori laulahu, ba vano me hera na rongo mara kena kuma. Imarea kena ghaghana iangeni eigna a Jiudas ke reireghia nidia na rongo.
43013030	Leghugna a Jiudas ke ghania na bred iangeni, imanea ke taveti au itadia. Me bongi ghohi.
43013031	Leghugna a Jiudas ke taveti au itadia, a Jisas ke anira, "Ikageeni a God keda tateli aua na Dathei Tinoni ke thaba, mi nau kuda tateli aua tadia na komi tinoni a God ke thaba mua.
43013032	Na vunegna na Dathei Tinoni keda tateli aua tadia na komi tinoni a God ke thaba puala, a God keda tateli aua na Dathei Tinoni ke thaba puala mua. Mi imanea keda boi poru na eiagna iangeni.
43013033	"Ara dathegu, sina ghathi vido iso mua inau kuda mono duamiu. Ighamu kotida hirou, kari ighamu kotida bosi padau. Vaghagna ku velera ghohi mara puhidia mara Jiu, ikageeni inau ku veleghamu mua, 'Na meleha kuda vano inau itagna, ighamu boi tangomana kotida vano ngengeni.'
43013034	Inau ku heghamu na vetula mathangani. Oti veidothovighi. Vaghagna inau ku dothovighamu, oti veidothovighi mua vaghagna iangeni.
43013035	Gi kotida veidothovighi, na komi tinoni gougovu kedana adoa ighamu nigua na komi vaovarongo."
43013036	A Saimon Pita ke huatia a Jisas vaghagna iaani, "Lod, ivei koda vano ighoe na?" A Jisas ke veleagna, "Ikageeni ighoe teo koda mai leghuu tagna na meleha kuda vano, kari ighoe koda leghuu ivughei valiha."
43013037	Ma a Pita ke ania, "Ehava gi o velea kuda boi tangomana na leghughogna ikageeni? Inau ku sasaa bali thehe eimu ighoe."
43013038	A Jisas ke haghore tughua, "Ehava? E tutuni ighoe ko sasaa bali thehe eigu inau? Na hava ku velegho ikageeni e tutuni, gi e tangi na kokorako, ighoe koda tolu horui veleagna ko boi adou."
43014001	A Jisas ke velera nigna na komi vaovarongo, "Oti saghoi lubatia na ghaghanamiu keda horuhaihadi eigna na komi fata ku veleghamu irangeni. Kari oti vaututunia a God moti vaututuniu inau ghua.
43014002	Kori vathegna a Tamagu sethe na chogho koragna, mi nau kuda vano bali kalitira vanighamu na komi chogho. Gi keda boi tutuni, inau kuda boi veleghamu iangeni.
43014003	Kori vido na komi chogho ke kaikaliti ghohi, inau kuda ghoi tabiru mai mu talangighamu eigna kotida mono duagu hahali ngengeni.
43014004	Ma na hangana ke vano tagna na vido kuda vano itagna, ighamu koti adoa ghohi na hangana iangeni."
43014005	Ma a Tomas ke velea, "Lod, ighami kiti bosi adoa ivei koda vano. Me teo kitida adoa na hangana ke vano ngengeni!"
43014006	A Jisas ke haghore tughua, "Inau na hangana, ma na tutuni, ma na havi. Teo ahai keda jufu tagna na Mama gi imanea keda boi vaututuniu.
43014007	Gi kotida pukuni adou inau, ighamu kotida adoa mua a Tamagu. Kari turughu ikageeni me vano, ighamu koti adoa imanea moti reghia ghohi."
43014008	A Filip ke ania, "Lod, sina fata vamua kiti magnahaghinia. O tateli vanighami na Mama."
43014009	A Jisas ke haghore tughua, "Filip, hau puala ghohi inau ku mono duamiu. Ehava gi o boi adou mua? Ahai ke reghiu inau, imanea ke reghia na Mama. Na vunegna iangeni, ehava gi o kaeu eigna kuda tatelia vanighamu na Mama?
43014010	Ehava Filip? O boi vaututunia roghami a Tamagu sikei vamua? Na komi haghore ku titionoa itamiu boi na ghaghanagu ghehegu, kari na komi fata ku titionoa ma na komi fata ku eia, irangeni nigna na agutu a Tamagu ke mono duagu.
43014011	Oti vaututuniu kori vido ku veleghamu iroghami a Tamagu kuru sikei vamua. Gi kotida boi vaututunia na hava ku velea, oti vaututuniu vamua eigna na komi fata koti reghia ku eia.
43014012	Vaovarongo toetoke tagna na haghore ke tutuni iaani. Ahai ke vaututuniu inau, imanea keda eia na komi fata ku eia. Mi imanea keda eia mua na komi fata ke hutu vano tadia na komi fata ku eia, eigna inau kuda vano mono duagna na Mama.
43014013	Na hava kotida kaea kori ahagu inau kuda eia, eigna na agutu nigna na Dathe bali tateli aua tadia na komi tinoni na Mama ke thaba vano.
43014014	E tutuni, ighamu tangomana kotida kaeu sa fata kori ahagu, mi nau kuda eia vanighamu.
43014015	"Gi kotida dothoviu, oti leghua na komi fata ku veleghamu kotida eira.
43014016	Inau kuda kaea na Mama, mi imanea keda heghamu ahai keda mono duamiu hahali bali hatheghamu.
43014017	Imanea na Tarunga ke Tabu ke tateli aua na hava ke tutuni. Na komi tinoni kori maramagna kena boi leghuu, imarea teo kedana hatia na Tarunga ke Tabu eigna kena boi reghia mena boi adoa imanea. Keana ighamu koti adoa imanea eigna ke mono duamiu, mi imanea keda mono ikoramiu hahali.
43014018	"Inau kuda boi taveti sanighamu. Eigna inau ku bosi magnahaghinighamu kotida mono ghehemiu vaghagna na gari ke thehe sania a idogna ma a tamagna. Teo. Inau kuda ghoi tabiru mai itamiu.
43014019	E boi hau ma na komi tinoni kena boi leghuu kedana boi reghiu, kari ighamu kotida reghiu, eigna inau kuda ghoi havi tabiru. Mi ighamu huju kotida ghoi havi tabiru mua.
43014020	Kori dani inau kuda havi tabiru kori thehe, ighamu kotida adoa inau sikei duagna na Mama. Ighamu kotida adoa mua inau sikei duamiu mi ighamu sikei duagu.
43014021	"Arahai kena adoa nigua na komi vetula mena leghua, imarea arahai kena dothoviu. Ma arahai kena dothoviu, a Tamagu keda dothovira, mi nau huju kuda dothovira mua. Mi inau kuda tatelia vanira na komi fata eigu inau."
43014022	Ma Jiudas (boi Jiudas Iskariot) ke velea, "Lod, ehava gi koda tatelia vanighami vamua na komi fata eimu ighoe, kari ighoe koda boi eia iangeni vanira na komi tinoni gougovu kori maramagna?"
43014023	A Jisas ke haghore tughua, "Arahai kena dothoviu, imarea kedana leghua nigua na komi haghore. Ma a Tamagu keda dothovira mi iroghami kuruda mai mono duadia.
43014024	Keana arahai kena boi dothoviu, imarea kedana boi leghua nigua na komi haghore. Na komi fata ku titionoa itamiu, boi na ghaghanagu ghehegu, kari na komi fata ke mai tagna a Tamagu ke vetulau mai.
43014025	"Inau ku veleghamu na komi fata iraani kori vido ku mono mua duamiu.
43014026	Kari leghugna kuda taveti sanighamu, ahai bali hatheghamu keda mai me velepuhighamu na komi fata gougovu. Mi imanea keda hatheghamu eigna kotida togha tabirua na komi fata ku veleghamu ghohi. Ma ahai keda hatheghamu, na Tarunga ke Tabu a Tamagu keda vetula maia kori ahagu.
43014027	"Inau ku heghamu na soleana, ma na soleana iangeni inau vamua ku tangomana na heghamugna. Na soleana iangeni boi vaghagna na soleana kori maramagna iaani ke boi hau me govu. Na vunegna inau ku heghamu na soleana iangeni, oti saghoi lubatia na ghaghanamiu keda horuhaihadi moti saghoi mataghu.
43014028	Ighamu koti rongoviu ghohi kori vido ku veleghamu kuda taveti sanighamu, kari inau kuda ghoi tabiru mai itamiu. Gi kotida pukuni dothoviu, ighamu kotida totogo eigna na vano kuda eia tagna na Mama eigna imanea ke thaba vano itagua.
43014029	Inau ku veleghamu na komi fata iraani gi u taveti sanighamu eigna kotida vaututuniu kori vido kedana tate mai.
43014030	Inau boi tangomana kuda titiono hau mua duamiu, eigna a Satan, ahai ke vunaghi pungusia na maramagna iaani, imanea ke gharani mai ghohi. Imanea ke teo sa nigna mana keda vunaghi pungusiu.
43014031	Keana inau kuda eia vamua na hava a Tamagu ke veleu eigna na komi tinoni kori maramagna kedana adoa inau ku dothovia a Tamagu. Atu, mati taveti au eeni."
43015001	A Jisas ke velera nigna na komi vaovarongo, "Inau na pukuni tonogna na ghai, ma a Tamagu na mane agutu gnatha.
43015002	Imanea ke toka aua na komi ototo itagua ke boi sagharo, me toka kudoa na komi ototo ke sagharo eigna kedana sagharo vano mua.
43015003	Vaghagna vamua na komi ototo irangeni, ighamu koti raraha ghohi kori matagna a God eigna koti vaututunia na komi haghoregu.
43015004	Oti mono totho itagua hahali, mi inau kuda mono totho itamiu hahali. Na ototogna na ghai teo keda sagharo ghehegna keda boi totho kori tonogna na ghai. Vaghagna vamua iangeni, ighamu huju teo kotida sagharo kotida boi totho itagua.
43015005	"Inau na tonogna na ghai, ighamu na komi ototogna. Gi kotida totho thovohaliu itagua mi nau kuda totho thovohaliu itamiu, ighamu kotida sethe na sagharomiu. Keana gi kotida boi mono totho itagua, teo kotida eia sa fata ke toke vania a God.
43015006	Arahai kena boi totho itagua, imarea kena vaghagna na komi ototo na mane agutu gnatha ke toka sonira mena thehe. Na komi ototo irangeni, na komi tinoni agutu kena sonira kori boku mena pughulira.
43015007	Gi kotida totho itagua thovohaliu moti leghua na komi haghoregu, ighamu tangomana kotida tarai kaea sa fata koti magnahaghinia, ma a God keda heghamu.
43015008	Arahai kena pukuni nigua na komi vaovarongo, imarea kena sagharoa na komi sagharo ke sethe. Kori vido kena eia iangeni, imarea kena tatelia tadia na komi tinoni a Tamagu ke thaba vano.
43015009	"Inau ku dothovighamu vaghagna a Tamagu ke dothoviu inau. Oti totho itagua hahali eigna kotida mono kori nigua na dotho.
43015010	Na vunegna inau ku leghua na komi vetula nigna a Tamagu, inau ku mono hahali koragna nigna na dotho. Vaghagna vamua iangeni, gi kotida leghua nigua na komi vetula, ighamu kotida mono hahali koragna nigua na dotho.
43015011	"Inau ku veleghamu na komi fata iraani eigna nimiu na totogo keda nanaba tagna nigua na totogo. Hii, inau ku magnahaghinia nimiu na totogo keda hutu puala.
43015012	Iaani nigua na vetula vanighamu: Oti veidothovighi vaghagna inau ku dothovighamu.
43015013	Na tinoni ke thehe eidia ara kulagna, teo mua sa puhi ke toke vano tagna iangeni bali tatelia nigna na dotho itadia.
43015014	Kori vido koti leghura nigua na komi vetula, ighamu koti tateli aua ighamu ara kulagu.
43015015	Turughu ikageeni, inau ku bosi kiloghamu nigua na komi mane agutu, eigna na komi mane agutu teo kedana adoa nigna na toatogha na vunaghidia. Kari inau ku kiloghamu ara kulagu, eigna inau ku veleghamu na komi fata gougovu a Tamagu ke veleu.
43015016	Ighamu oti boi vahiu, kari inau ku vahighamu. Mi inau ku heghamu na agutu eigna kotida vano sagharoa na sagharo keda mono hahali. Kori vido koti eia iangeni, a Tamagu keda heghamu na hava koti kaea itagna kori ahagu.
43015017	Iaani nigua na vetula vanighamu: Oti veidothovighi.
43015018	"Kori vido na komi tinoni kori maramagna kedana thevuioka itamiu, oti saghoi havaghinia imarea kena kidi thevuioka itagua.
43015019	Gi na puhimiu keda dika vaghagna na puhidia na komi tinoni kori maramagna kena boi vaututuniu, imarea kedana dothovighamu. Kari ighamu koti boi mono vaghadia imarea. Inau ku vahighamu au tadia na komi tinoni kori maramagna ma na vunegna iangeni imarea kena thevuioka itamiu ghamu.
43015020	Oti saghoi havaghinia na hava ku kidi veleghamu ghohi: Teo sikei mane agutu ke nagho vano tagna na vunaghigna. Gi kedana vaparau, imarea kedana vaparaghamu mua. Gi kedana leghua nigua na velepuhi, imarea kedana leghua mua nimiu na velepuhi.
43015021	Na komi tinoni kori maramagna kedana vaparaghamu eigna ighamu nigua na komi tinoni, mi imarea kena boi adoa a God ke vetulau mai.
43015022	Gi kuda boi mai mu titiono vanira, imarea teo kedana reghia nidia na hahi. Kari na vunegna inau ku titiono itadia, e vahothahaghinira na veleagna imarea kena boi ei hahia.
43015023	Ahai ke thevuioka itagua, imanea ke thevuioka mua tagna a Tamagu.
43015024	Inau ku eia na komi reghithehe ke boi tangomana nidia na eiagna sa tinoni tavogha. Gi inau kuda boi eia kori matadia na komi tinoni, imarea teo kedana reghia nidia na hahi. Kari imarea kena ei hahia eigna, toke kena reghia na komi reghithehe ku eia, imarea kena talu thevuioka vamua itamami roghami a Tamagu.
43015025	Kari e ai eigna keda tutuni na rioriso iaani ke mono tadia na komi Rioriso ke Tabu, 'Teo sa vunegna kedana thevuioka itagua, keana imarea kena talu thevuioka vamua itagua.'
43015026	"Roghami a Tamagu kuruda vetula maia itamiu ahai keda hatheghamu. Imanea na Tarunga ke Tabu ke au mai tagna a Tamagu me tateli aua na hava ke tutuni. Kori vido ke mai, imanea keda titionoa vanighamu na komi fata gougovu eigu inau.
43015027	Mi ighamu huju kotida titiono mua eigu inau. Eigna ighamu koti mono duagu turughu kori turughugna nigua na agutu me jufu ikageeni.
43016001	"Inau ku veleghamu na komi fata iraani eigna keda boi luvu nimiu na vaututuni kori vido imarea kedana vaparaghamu.
43016002	Imarea kedana gigighamu au tadia na komi vathe haidu. Mi tagna na maghavu keda mai, ahai keda vathehea sa tinoni itamiu, imanea keda toatogha na hava ke eia keda vatotogoa a God.
43016003	Imarea kedana eia vaghagna iangeni eigna kena boi adoa na Mama mena boi adou mua inau.
43016004	Inau ku veleghamu na komi fata iraani eigna kori maghavu imarea kedana vaparaghamu, ighamu kotida adoa inau ku kidi veleghamu ghohi. I hau, inau ku boi titionoa vanighamu iangeni, eigna kori vido iangeni inau ku adoa kuda mono hau mua duamiu.
43016005	"Ikageeni inau kuda tabiru vano tagna ahai ke vetulau mai. Kari teo sikei itamiu ke huatiu vaghagna iaani, 'Ivei koda vano na?'
43016006	Na vunegna inau ku veleghamu e boi hau gi inau kuda taveti sanighamu, ighamu koti dikahehemiu puala.
43016007	Kari na hava ku veleghamu ikageeni e tutuni, e toke inau kuda taveti sanighamu, eigna gi kuda boi taveti sanighamu, na Tarunga ke Tabu teo keda mai bali hatheghamu. Kari gi kuda taveti sanighamu, inau kuda vetula maia itamiu.
43016008	Kori vido na Tarunga ke Tabu keda mai, imanea keda tateli aua tadia na komi tinoni kori maramagna imarea na komi tinoni koakoa, ma na puhigu inau ke jino kori matagna a God, ma a God keda fatera.
43016009	Imanea keda tateli aua itadia kena koakoa eigna kena boi vaututuniu inau.
43016010	Imanea keda tateli aua itadia na puhigu ke jino tagna na taveti vano kuda eia tagna na Mama. Mi ighamu kotida boi tangomana na reghiugna ngengeni.
43016011	Mi imanea keda tateli aua itadia a God keda fatera eigna a God ke fatea ghohi a Satan ke vunaghi pungusia na maramagna.
43016012	"Sethe mua na komi fata inau ku magnahaghinia na titionoagna itamiu, kari ikageeni ighamu boi tangomana na rongoviagna.
43016013	Na Tarunga ke Tabu ke tateli aua na komi fata ke tutuni eigna a God. Kori vido keda mai itamiu, imanea keda vathaothadoghaghamu eigna na komi fata ke tutuni irangeni. Imanea keda boi titiono leghuagna na ghaghanagna ghehegna, kari imanea keda titionoa na hava ke rongovia itagua. Ma na Tarunga ke Tabu keda titionoa itamiu na hava keda tate mai ivughei valiha.
43016014	Imanea keda tateli aua itamiu inau ku thaba vano, eigna imanea keda titionoa itamiu na hava ku titionoa itagna.
43016015	Na komi fata gougovu nigna a Tamagu, na nigua. Iangeni na vunegna inau ku velea na Tarunga ke Tabu keda titionoa itamiu na komi fata inau kuda titionoa itagna."
43016016	Gi a Jisas ke velera mara nigna na vaovarongo, "Sina ghathi vido iso mua, ighamu kotida boi reghiu. Kari boi hau leghugna iangeni ighamu kotida ghoi reghiu."
43016017	Kekeha nigna na mane vaovarongo kena veihuahuatighi varihotaghidia vaghagna iaani, "Na hava ke mono kori ghaghanagna imanea kori vido ke velea sina ghathi vido iso mua ighita katida boi reghia, kari boi hau leghugna iangeni ighita katida ghoi reghia? Ma na hava ke mono kori ghaghanagna kori vido ke velea imanea keda vano tagna na Mama?
43016018	Ma na hava na ghaghanagna 'sina ghathi vido iso mua.' Ighita kati boi thaothadoghagna na hava ke mono kori ghaghanagna."
43016019	A Jisas ke adoa imarea kena magnahaghinia na huatiagna me velea iaani, "Ehava? E tutuni ighamu koti veihuahuatighi varihotaghimiu eigna na hava ke mono kori ghaghanagu kori vido ku velea, 'Sina ghathi vido iso mua ighamu kotida boi reghiu. Kari boi hau leghugna iangeni ighamu kotida ghoi reghiu'?
43016020	Oti vaovarongo toetoke tagna na haghore ke tutuni iaani. Ighamu kotida tangi moti dikahehe, kari na komi tinoni kori maramagna kena boi leghuu inau, imarea kedana totogo puala. Ighamu kotida dikahehe, kari leghugna iangeni ighamu kotida totogo nimiu puala.
43016021	Kori vido na vaivine ke haga vahua na gari, iia ke vahaghitia puala na hotaghigna. Kari leghugna ke vahua a dathegna, iia ke togha sania na vavahaghiti iangeni me totogo puala eigna na gari ke havi mai kori maramagna.
43016022	Vaghagna vamua iangeni itamiu ghamu. Ikageeni ighamu koti dikahehe, kari inau kuda ghoi reghighamu mi ghamu kotida totogo hutu puala. Me teo ahai keda hati aua na totogo iangeni itamiu.
43016023	Kori vido iangeni e teo sa vunegna ighamu kotida kaea sa fata itagua. Na hava ke tutuni, na Mama keda heghamu na hava koti kaea kori ahagu.
43016024	Turughu i hau me jufu ikageeni, ighamu koti boi kaea sa fata kori ahagu. Oti kaea sa fata tagna na Mama mi imanea keda heghamu eigna keda vonungighamu na totogo.
43016025	"Inau ku titionoa na komi fata iraani itamiu tagna na komi titiono ke vahotha na thaothadoghagna. Kari tagna na maghavu keda mai, inau kuda boi titiono itamiu tadia na komi titiono vaghagna iaani, kari inau kuda titiono jino vamua itamiu eigna na Mama.
43016026	Kori maghavu iangeni, ighamu tangomana kotida kaea na Mama kori ahagu. Teo sa vunegna inau kuda kaea imanea eimiu ghamu,
43016027	eigna na Mama ke dothovighamu. Imanea ke dothovighamu eigna koti dothoviu inau moti vaututuniu inau ku mai tagna a God.
43016028	Inau ku mai tagna na Mama mu mai kori maramagna. Ikageeni inau kuda taveti sania na maramagna mu kuda tabiru vano tagna na Mama."
43016029	Mara nigna na vaovarongo kena ania, "Ikageeni ighoe ko titiono jino itamami, mo boi titiono kori titiono ke vahotha na thaothadoghagna.
43016030	Ighami kiti adoa ikageeni, ighoe ko adoa na komi fata gougovu. Toke ighami kiti boi huatigho, ighoe ko adoa vamua na ghaghanamami! Iangeni na vunegna ighami kiti vaututunia ighoe ko mai tagna a God."
43016031	A Jisas ke huatira vaghagna iaani, "Ehava? Ighamu koti pukuni vaututuniu ikageeni?
43016032	Reireghi toke ghamu! Tagna na maghavu keda mai ighamu gougovu kotida ghogho vano tadia na komi soasopa vathemiu. Ma na maghavu iangeni ke jufu mai ghohi. Ighamu kotida taveti saniu mi nau kuda mono ghehegu. Kari inau kuda boi mono ghehegu eigna na Mama ke mono duagu.
43016033	Inau ku veleghamu na komi fata iraani eigna kotida mono kori soleana, eigna ighamu koti mono totho thovohaliu itagua. Kori maramagna iaani sethe na komi fata ke vahotha keda padaghamu. Kari oti sokara ngasi! Eigna inau ku heta pungusia ghohi na mana ke dika ke mono kori maramagna."
43017001	Kori vido a Jisas ke govu na titionoagna na komi fata irangeni, imanea ke tada hadi i popo me tarai vaghagna iaani, "Mama, na maghavu ke jufu mai ghohi. O tatelia vanira na komi tinoni gougovu a Dathemu ke thaba vano eigna a Dathemu keda tatelia vanira ighoe huju o thaba vano mua.
43017002	Ighoe ko lubatiu gi kuda vunaghi pungusira na komi tinoni eigna kuda hera na havi ke teo na govugna tadia arahai ko heu mai.
43017003	Ma na havi ke teo na govugna iaani: Na adoghogna ighoe, sikei vamua a God ko tutuni, ma na adougna inau, a Jisas Krais, ko vetulau mai.
43017004	Na vunegna inau ku vagovua ghohi na agutu ko heu mai kuda eia, inau ku tatelia tadia na komi tinoni ighoe ko thaba vano.
43017005	Mama, kori vido inau kuda ghoi mono duamu, inau ku magnahaghinigho koda vahaihadiu vaghagna vamua ko vahaihadiu inau kori vido ku mono duamu gi o vavuha na maramagna."
43017006	A Jisas ke talu tarai mua vaghagna iaani, "Inau ku velepuhira arahai ko heu mai kori na maramagna iaani na komi fata eimu ighoe. Imarea nimua na komi tinoni kari ighoe ko heu mai imarea itagua, mi imarea kena leghua na haghoremu.
43017007	Ikageeni, imarea kena adoa na komi fata gougovu ighoe ko heu mai ke pukuni mai itamua ighoe.
43017008	Imarea kena adoa iangeni eigna inau ku hera na komi velepuhi ighoe ko heu mai, mi imarea kena vaututunira. Imarea kena pukuni adoa inau ku mai itamua, mi imarea kena vaututunigho ighoe ko vetulau mai eeni.
43017009	"Inau ku tarai eidia imarea. Ikageeni inau ku boi tarai eidia na komi tinoni gougovu kori maramagna, kari eidia arahai vamua ko heu mai, eigna imarea nimua na komi tinoni.
43017010	Na nigua na komi tinoni, imarea na nimua. Ma na nimua na komi tinoni, imarea na nigua. Ma na havidia ke tateli aua tadia na komi tinoni inau ku thaba vano.
43017011	Ikageeni inau ku taveti sania na maramagna. Inau kuda atu tabiru itamua, kari arahai kena leghuu inau, imarea kedana talu mono vamua kori maramagna. Mama ko tabu, o kalitira mo reireghira kori nimua na mana ko heu mai. O eia iangeni eigna imarea kedana sikei vamua vaghagna iroghita koro sikei vamua.
43017012	Kori vido inau ku mono duadia, inau ku reireghira kori nimua na mana. Inau ku reireghi toetokera, mi sikei vamua itadia ke jefe. Na mane iangeni ke leghua na hangana ke vano kori meleha papara eigna keda tutuni na hava ke mono tadia na komi Rioriso ke Tabu.
43017013	"Ikageeni inau kuda atu itamua. Sethe na fata inau ku velera ghohi arahai kena leghuu inau kori vido ku talu mono mua kori maramagna. Inau ku velera eigna kedana pukuni totogo vaghagu inau.
43017014	Inau ku velepuhira ghohi nimua na komi velepuhi. Ma na komi tinoni kori maramagna kena thevuioka itadia arahai kena leghuu inau eigna kena boi leghua na komi puhidia ke dika, vaghagna vamua inau ku boi leghua mua.
43017015	Inau ku boi kaegho eigna koda hatira au kori maramagna, kari eigna koda sokara pungusira tagna a Satan, ahai ke pukuni dika puala.
43017016	Vaghagna vamua ku velea ghohi, imarea kena boi leghua na puhidia na komi tinoni kori maramagna, vaghagna vamua inau ku boi leghua.
43017017	Na haghoremu ke tateli aua na hava ke tutuni eimu ighoe. Kori haghoremu iangeni, o vatabura eigna kedana eia nimua na agutu.
43017018	Vaghagna ighoe ko vetulau mai kori maramagna, inau ku vetulara au kori maramagna.
43017019	Inau ku hegho atu na havigu gougovu bali hathera eigna kedana pukuni hegho atu na havidia bali eia nimua na agutu."
43017020	Ma a Jisas ke talu tarai mua vaghagna iaani, "Inau ku boi tarai eidia mara na komi vaovarongo iraani vamua, kari eidia mua arahai kedana vaututuniu kori vido nigua na komi vaovarongo kedana titionoa na rorongogu itadia.
43017021	Inau ku tarai gi imarea gougovu kedana sikei vamua. Mama, vaghagna inau mi ighoe koro sikei vamua, inau ku tarai gi imarea kedana sikei vamua duada iroghita, eigna na komi tinoni kori maramagna kedana vaututunia ighoe ko vetulau mai.
43017022	Vaghagna ighoe ko vahaihadiu, inau ku vahaihadira mua. Inau ku eia iangeni eigna kedana sikei, vaghagna iroghita koro sikei vamua.
43017023	Inau kuda sikei duadia mi ighoe koda sikei duagu inau eigna imarea kedana pukuni sikei duada iroghita. Ma na vunegna iangeni, na komi tinoni kori maramagna kedana adoa ighoe ko vetulau mai mo dothovira arahai kena leghuu inau vaghagna vamua ighoe ko dothoviu.
43017024	"Mama, inau ku magnahaghinira arahai ko heu mai bali mono duagu thovohaliu eigna kedana reghia inau ku thaba vano. Ighoe ko vahaihadiu eigna ko dothoviu gi o vavuha na maramagna.
43017025	Mama, ighoe ko jino. Ighoe ko adoa na komi tinoni kori maramagna kena boi adogho. Kari inau ku adogho ma arahai kena leghuu inau kena adoa ighoe ko vetulau mai.
43017026	Inau ku velepuhira eimu ighoe, mi nau kuda talu eia iangeni eigna keda mono itadia nimua na dotho ko dothoviugna, mi inau kuda sikei duadia."
43018001	Kori vido a Jisas ke govu na tarai, imanea ke hatira mara nigna na vaovarongo mena vano sethevugna na jaijari bea i Kidron. Imarea kena vano tagna sina gnathagna na ghai olev.
43018002	A Jiudas, na mane ke vano bali peroa a Jisas, ke adoa na vido iangeni, eigna sethe na maghavu a Jisas ke vano ngengeni duagna nigna na komi vaovarongo.
43018003	Mara na naghoi pris mi mara na Farise kena veleagna a Jiudas eigna keda hatira duagna na boo soldia gna i Rom mi kekeha soldia kena reireghia na Vathe ke Tabu. Imarea kena hatia na komi jekolo ma na komi lui ma na komi fata bali rihu, mena vano jufu kori gnathagna na ghai olev.
43018004	Na vunegna a Jisas ke kidi adoa ghohi na hava imarea kedana eia itagna, imanea ke taveti vano itadia me huatira, "Ahai koti hiroa?"
43018005	Imarea kena velea, "A Jisas gna i Nasaret." A Jisas ke velera, "Inau imanea." Kori vido iangeni, a Jiudas, na mane ke lubati vanoa a Jisas itadia, imanea ke sokara ngengeni duadia mara na soldia.
43018006	Kori vido a Jisas ke velera, "Inau imanea," imarea gougovu kena suaraghi tabiru mena kutu horu kori thepa.
43018007	Gi imanea ke ghoi huatira mua, "Ahai koti hiroa?" Mi imarea kena veleagna, "A Jisas gna i Nasaret."
43018008	Gi a Jisas ke velera, "Inau ku veleghamu ghohi, inau imanea. Gi kotida hirou inau vamua, oti lubatira nigua na komi vaovarongo iraani eigna kedana taveti au."
43018009	Imanea ke velea iangeni eigna keda tutuni na hava ke kidi velea ghohi, "Teo sikei itadia arahai ko heu mai kedana jefe."
43018010	Gi a Saimon Pita ke sipa aua nigna na ghau bali rihu me toka vurukusua na kuli madothogna nigna na mane agutu na pukuni naghoi pris. Na ahagna imanea a Malkus.
43018011	Ma a Jisas ke veleagna a Pita, "O sulupaghini tabirua nimua na ghau kori mathagna! Inau kuda papara leghuagna na hava a Tamagu ke magnahaghiniu inau kuda eia."
43018012	Mara na soldia gna i Rom ma na vunaghidia duadia mara soldia kena reireghia na Vathe ke Tabu, imarea kena thotia a Jisas mena tari haidua e rua na limagna.
43018013	Imarea kena kidi hati vanoa tagna a Anas, a vungaogna a Kaiafas. A Kaiafas na pukuni naghoi pris kori vinogha iangeni.
43018014	A Kaiafas na mane ke velera ghohi mara puhidia mara Jiu e toke gi sikei mane keda thehe tughura na komi tinoni gougovu.
43018015	A Pita duagna sina mane vaovarongo mua koro leghua a Jisas. Na vunegna na mane vaovarongo iangeni ke adoa na pukuni naghoi pris, imarea kena lubatia eigna keda leghua a Jisas kori vido kena hati vanoa kori lalaba ke mono kosigna na vathegna na pukuni naghoi pris.
43018016	Keana a Pita ke sokara i kosi kori hagethagna na peo. Gi na mane vaovarongo ke vano haghe ghohi ke au mai me titiono duagna na vaivine ke reireghia na hagethagna na peo. Gi na mane vaovarongo iangeni ke hati haghea a Pita.
43018017	Kori vido iromara koro haghe vano, na vaivine iangeni ke reghia a Pita me ania, "Ehava? Ighoe sina nigna na mane vaovarongo a Jisas?" A Pita ke haghore tughua, "Teo, boi inau."
43018018	Kori bongi iangeni e ghaula puala. Na vunegna iangeni na komi tinoni kena agutu kori vathe iangeni, mi mara soldia kena reireghia na Vathe ke Tabu, imarea kena ifua na joto mena sokara kililivia mena mangiru. Ma a Pita ke sokara duadia me mangiru.
43018019	Gi a Anas, na pukuni naghoi pris, ke huatia a Jisas eigna nigna na komi vaovarongo ma na nigna na komi velepuhi.
43018020	A Jisas ke haghore tughua vaghagna iaani, "Na komi fata ku titionoa, inau ku titiono aua naghodia na komi tinoni gougovu. Inau ku velepuhira na komi tinoni hahali tadia na komi nida na vathe haidu ma na Vathe ke Tabu nigna a God. Inau ku boi poloa sa fata.
43018021	Ehava gi o huatiu na komi huahuati iraani? O huatira arahai kena rongovia na hava ku titionoa. Imarea kena adoa na komi fata ku titionoa."
43018022	Kori vido a Jisas ke velea iangeni, sina soldia ke reireghia na Vathe ke Tabu ke tapoa me veleagna, "E boi jino gi o haghore vania na pukuni naghoi pris vaghagna iangeni!"
43018023	Ma a Jisas ke veleagna, "Gi keda boi jino sa fata ku velea, o titiono aua itada ighita gougovu. Keana gi keda jino na komi fata ku velea, na vunegna na hava gi o tapou?"
43018024	Gi Anas ke vetula vanoa a Jisas tagna a Kaiafas, na pukuni naghoi pris. Na limagna a Jisas ke talu tatari mua.
43018025	Kori vido a Pita ke talu sokara mua hilighagna na joto me mangiru, kekeha tinoni kena mono ngengeni kena huatia, "Ehava? Ighoe sina nigna na mane vaovarongo a Jisas?" A Pita ke velera, "Teo, boi inau."
43018026	Sina nigna na mane agutu na pukuni naghoi pris ke mono ngengeni. Imanea ke tamatahi tagna na mane a Pita ke toka vurukusua na kuligna. Imanea ke huatia a Pita, "Ehava? Inau ku reghigho duagna na mane iangeni tagna na gnathagna na ghai olev?"
43018027	A Pita ke ghoi velea mua ke boi adoa a Jisas. Kori vido vamua iangeni na kokorako ke tangi.
43018028	Kori vuevugheigna hadi, mara puhidia mara Jiu kena hati aua a Jisas kori vathegna a Kaiafas mena hati vanoa kori vathe hutu nigna na manegna i Rom ke primia kori provins iangeni. Kari imarea kena boi vano haghe ikora, eigna gi kedana vano haghe kori vathegna na tinoni ke boi Jiu, nidia na komi vetula ke velea imarea kedana boi raraha kori matagna a God. Mena boi tangomana nidia kedana vanga kori Laulahugna na Thovoliungi.
43018029	Ma na primia, a Paelat, imanea ke taveti au i kosi me huatira, "Na hava koti toroagna na mane iaani?"
43018030	Imarea kena veleagna, "Gi imanea keda boi ei hahia sa fata, teo kitida hati maia itamua!"
43018031	Ma Paelat ke anira, "Oti hatia imanea moti fatea leghuagna nimiu na komi vetula." Mara puhidia mara Jiu kena haghore tughua, "Ighamu mara i Rom, oti boi lubatighami kitida vathehea na tinoni."
43018032	Imarea kena velea iangeni eigna keda tutuni na hava ke velea a Jisas eigna na puhi thehe keda eia imanea.
43018033	A Paelat ke tabiru haghe kori vathe me velera nigna na komi soldia eigna kedana hati maia a Jisas itagna. Gi e huatiagna, "Ehava? Ighoe na king nidia mara Jiu?"
43018034	A Jisas ke haghore tughua, "Ehava? Na huahuati iaani na ghaghanamu ghehemu, ba arahai tavogha kena velegho eigu inau?"
43018035	A Paelat ke ania, "Inau boi na mane Jiu! Nimua na komi tinoni mi mara na naghoi pris kena hatigho mai itagua. Na hava ko ei hahia?"
43018036	A Jisas ke ania, "Inau ku boi vaghadia na komi king kori maramagna iaani. Gi inau kuda vaghadia imarea, nigua na komi tinoni kedana rihu kori vido mara Jiu kena mai mena thotiu. Teo, inau ku boi vaghadia na komi king kena mono kori maramagna iaani."
43018037	Gi a Paelat ke veleagna a Jisas, "Ighoe na king?" Ma a Jisas ke haghore tughua, "Ighoe ghehemu ko velea inau na king. Inau ku havi mai kori maramagna eigna kuda titiono aua na hava ke tutuni. Ma arahai kena dothovia na hava ke tutuni, imarea kena leghuu inau."
43018038	Ma Paelat ke huatia, "Ehava gi ati adoa na hava ke tutuni na?" Gi e ghoi taveti au ikosi tadia mara Jiu me anira, "E teo sa fata ku pada ke ei hahia imanea.
43018039	Leuleghu vinogha kori Laulahugna na Thovoliungi inau ku ado lubati aua kori vathe tatari sina tinoni koti kaeu. Ehava? Oti magnahaghinia kuda lubati mamaluha a Jisas, nimiu na king ighamu mara Jiu?"
43018040	Imarea kena ghu tabiru itagna vaghagna iaani, "Teo! Boi na mane iaani! Kari o lubati aua a Barabas!" A Barabas sina mane ke mono kori vathe tatari eigna ke rihu pungusia na gaumane gna i Rom.
43019001	A Paelat ke ghoi tabiru haghe kori vathe me velera nigna na komi soldia eigna kedana thabuhia a Jisas kori piru.
43019002	Leghugna iangeni imarea kena agutua na kepi kori kuji mena vakepiagna. Mena vapokoagna vaghagna na king kori poko mela ke teve.
43019003	Gi mara na soldia kena mai gharania mena leuleua mena velea, "Ighami kiti kilothabagho, ighoe na king nidia mara Jiu!" Gi ena tapoa na bakogna.
43019004	Gi a Paelat ke ghoi taveti au ikosi me velera na mavitu, "Inau kuda hati aua imanea itamiu eigna kotida adoa inau ku boi pada sa fata ke ei hahia."
43019005	Kori vido kena hati aua a Jisas i kosi, imanea ke talu kepia mua na kepi kena agutua kori kuji me talu vahaghea na poko mela ke teve. Ma a Paelat ke velea, "Iaani na mane iangeni!"
43019006	Kori vido mara na naghoi pris mi mara soldia kena reireghia na Vathe ke Tabu kena reghia a Jisas, imarea kena ghu heta, "Tupipuhia! Tupipuhia!" Keana a Paelat ke velera, "Oti hatia ghehemiu moti tupipuhia kori ghaibabala, eigna inau ku bosi pada sa fata ke ei hahia."
43019007	Mara puhidia mara Jiu kena haghore tughua, "Kori nimami na vetula, imanea e naba keda thehe, eigna imanea ke velea imanea a Dathegna God."
43019008	A Paelat ke rongovia iangeni me mataghu nigna vano mua na fateagna a Jisas.
43019009	Imanea ke ghoi hati haghea a Jisas kori vathe me huatia, "Ighoe na manemu ivei?" Kari a Jisas ke boi haghore tughuagna.
43019010	A Paelat ke ghoi huatia, "Ehava gi o boi haghore tughuu? O boi adoa inau ku mono nigua na mana bali lubati mamaluhagho ba tupipuhigho?"
43019011	Ma a Jisas ke ania, "Ighoe ko mono nimua na mana bali eia sa fata itagua eigna a God vamua ke hegho. Iangeni na vunegna na paluhagna ahai ke lubatiu vanigho ke hutu vano tagna na paluhamu ighoe."
43019012	Leghugna a Paelat ke rongovia iangeni, imanea ke hiohiroa puala na puhi bali lubati mamaluha a Jisas. Keana mara puhidia mara Jiu kena ghu heta, "Gi koda lubati mamaluha na mane iaani, ighoe boi a kulagna na King gna i Rom. Eigna ahai ke vele aua imanea ghehegna na king, imanea ke thevuioka tagna na King gna i Rom."
43019013	Kori vido a Paelat ke rongovia na hava kena velea, imanea ke velera nigna na komi soldia eigna kedana hati aua a Jisas. Gi a Paelat ke nohe tagna na sape bali fate tagna na vido kena kiloagna "Na Lalaba Ghahira" (kori haghoredia mara Jiu na ahagna na vido iangeni, "Gabata").
43019014	Kori vido iangeni haga jufungia ghohi na hotaghi dani bali kaikaliti eigna na Laulahugna na Thovoliungi. Ma a Paelat ke velera na komi tinoni Jiu, "Iaani nimiu na king!"
43019015	Imarea kena ghu tabiru vano vaghagna iaani, "Vathehea! Vathehea! Tupipuhia imanea!" Gi a Paelat ke huatira, "Ehava? Oti magnahaghiniu kuda tupipuhia nimiu na king?" Mara na naghoi pris kena veleagna, "Na King gna i Rom vamua nimami na king. Teo sa nimami na king ke tavogha."
43019016	Gi a Paelat ke hiira me lubati vanoa a Jisas itadia na komi soldia eigna kedana tupipuhia. Mara na soldia kena hati vanoa a Jisas eigna kedana tupipuhia.
43019017	A Jisas ke hulungia ghehegna nigna na ghaibabala mena ghieghilei jufu kori vido kena kiloagna, "Suasupa Ulu" (kori haghoredia mara Jiu na ahagna na vido iangeni, "Golgota").
43019018	Ingengeni imarea kena tupipuhia a Jisas duagna e rua na mane mua. Rodia na ghaibabala ke mono rua thevugna na ghaibabala nigna a Jisas.
43019019	A Paelat ke velera mara na soldia eigna kedana risoa na rioriso kori pava mena tupia kori ghaibabala nigna a Jisas. Imarea kena risoa, "Jisas Gna I Nasaret, Na King Nidia Mara Jiu."
43019020	Na rioriso iangeni, imarea kena risoa kori haghoredia mara Jiu, kori haghoredia mara Rom, mi kori haghoredia mara Grik. Sethe na tinoni Jiu kena ijumia na rioriso iangeni eigna na vido kena tupipuhia a Jisas ke gharania i Jerusalem.
43019021	Kori vido mara na naghoi pris kena reghia na rioriso iangeni, imarea kena veleagna a Paelat, "O saghoi risoa, 'Na King nidia mara Jiu.' Kari o tughua mo risoa, 'Imanea ke velea imanea na King nidia mara Jiu.' "
43019022	Kari a Paelat ke velera, "Na hava ku risoa, inau ku risoa ghohi."
43019023	E vati na soldia kena tupipuhia a Jisas kori ghaibabala. Leghugna kena tupipuhia, imarea kena kemulia nigna na komi pohe varihotaghidia. Gi imarea kena hatia mua nigna na poko kena tihighi doudolua mena boi sukia.
43019024	Imarea kena velea, "Ati saghoi resua. Kari ati laulahu vavahi eigna katida reghia ahai keda hatia." Me tutuni na rioriso iaani ke mono tadia na komi Rioriso ke Tabu, "Imarea kena kemulia nigua na komi pohe mena laulahu vavahi eigna kedana reghia ahai keda hatia nigua na pohe teve." Iangeni na hava kena eia mara na soldia.
43019025	A idogna a Jisas, ma a vaivinegna a idogna, ma a Meri a taugna Klopas, ma a Meri gna i Magdala, iira kena sokara gharania nigna na ghaibabala a Jisas.
43019026	Kori vido a Jisas ke reghia a idogna ma na nigna na vaovarongo ke dothovia puala ke sokara hilighagna, imanea ke veleagna a idogna, "Imanea a dathemu."
43019027	Gi e veleagna na mane vaovarongo iangeni, "Iia a idomu." Turughu kori vido iangeni, na mane vaovarongo iangeni ke kalitia a idogna a Jisas kori vathegna.
43019028	A Jisas ke adoa ghohi ke pukuni vagovua nigna na komi agutu. Eigna keda tutuni na hava ke mono tadia na komi Rioriso ke Tabu, a Jisas ke velea, "Inau ku langasa."
43019029	Sina disi ke mono na waen ke aha itagna ke mono ngengeni. Mi imarea kena hatia na pocho mena vagnubua kori waen ke aha. Gi ena jongia kori ghai kena kiloagna hisop mena tuhu hadia vanoa kori livogna a Jisas eigna keda kouvia.
43019030	Leghugna ke kouvia na waen, imanea ke velea, "Govu ghohi!" Kori vido ke govu na veleagna iangeni, imanea ke uluhoru me thehe.
43019031	Iangeni na dani bali kaikaliti eigna na Sabat. Ma na Sabat iangeni sina Sabat ke nagho vano tadia na komi tinoni Jiu eigna ke mono kori Laulahugna na Thovoliungi. Na vunegna mara puhidia mara Jiu kena boi magnahaghinia na tonodia e tolu na mane iangeni kedana mono kori ghaibabala kori Sabat, imarea kena kaea a Paelat eigna keda tagotia na naedia me hatira horu na tonodia kori ghaibabala.
43019032	Mara na soldia kena vano mena tagotia na naedia e rua na mane kena tupipuhia duagna a Jisas.
43019033	Keana, kori vido kena mai tagna a Jisas, imarea kena reghia imanea ke thehe ghohi mena boi tagotia na naegna.
43019034	Kari sina soldia ke vano me jaia na sokugna kori garatu me lulu au mai na bea ma na ghaughabua.
43019035	Ahai ke titionora na komi fata iraani itamiu, imanea ke reghia ghehegna me adoa na komi fata iraani ke tutuni. Imanea ke titionora eigna kotida vaututunia a Jisas.
43019036	Na komi fata iraani, imarea kena eia eigna keda tutuni e rua na rioriso ke mono tadia na komi Rioriso ke Tabu, "Imarea kedana boi tagotia sikei huli kori tonogna,"
43019037	mi "Imarea kedana rei vano tagna na mane kena jaia na sokugna kori garatu."
43019038	Leghugna iaani, a Josep gna i Arimatea ke vano tagna Paelat me kaea na tonogna a Jisas. A Josep sina mane ke leghua a Jisas, kari e boi magnahaghinia kedana adoa na komi tinoni, eigna imanea ke mataghunira mara puhidia mara Jiu. A Paelat ke lubatia, ma a Josep ke vano me hati horua na tonogna a Jisas kori ghaibabala.
43019039	A Nikodimas, na mane ke vano tagna a Jisas sina bongi i hau, imanea ke vano duagna a Josep. Imanea ke hatia duagna kekeha fata ke ghuba toetokegna kena kiloagna "muru" ma "alos." Na tahugna e rua na fata irangeni nabagna tolu hangavulu na kilo.
43019040	Gi romara koro hatia kekeha pohe ke pura moro fifiriagna na tonogna a Jisas duagna e rua na fata ke ghuba toetokegna iaani. Iangeni na puhi kena eia mara Jiu bali kaikalitia na tono gi ena boa kori luma.
43019041	Ghaghireigna na vido kena tupipuhia a Jisas, sina gnathai ghai ke mono ngengeni. Tagna na gnatha iangeni sina luma ke mono ke teo mua sa tinoni thehe kena boa ikoragna.
43019042	Na vunegna na dani iangeni na dani bali kaikaliti eigna na Sabat, ma na vunegna na luma iangeni ke mono gharanira, imarea kena vano boa na tonogna a Jisas ikoragna.
43020001	Kori vuevugheigna na Sade, kori vido ke talu puni mua, Meri gna i Magdala ke vano kori luma me reghia na ghahira kena bilakiagna na luma ke kokopili au ghohi.
43020002	Gi iia ke raghe tabiru me pada a Saimon Pita ma na mane vaovarongo a Jisas ke dothovia. Iia ke velera, "Na tonogna a Lod, imarea kena hati aua ghohi kori luma mi ighami kiti boi adoa ivei kena vano boa!"
43020003	Pita duagna sina mane vaovarongo koro vano kori luma.
43020004	Iromara koro sakai raghe vano kori luma, kari na mane vaovarongo ke duagna a Pita ke raghe saisami vano me kidi jufu kori luma.
43020005	Imanea ke pogho horu me sigho haghe kori luma. Imanea ke reghia na komi pohe kena fifiriagna na tonogna, kari e boi vano haghe ikora.
43020006	Gi a Saimon Pita ke jufu ingengeni me vano haghe korai luma me reghia na komi pohe ke mono ngengeni.
43020007	Imanea ke reghia mua na pohe kena filehiagna na ulugna. Na pohe iangeni ke lopo tokea me mono ghehegna.
43020008	Gi na mane vaovarongo ke kidi jufu ngengeni ke vano haghe. Imanea ke reghia me vaututunia a Jisas ke sokara tabiru.
43020009	(Kori vido iangeni, imarea kena talu boi thaothadoghagna mua na komi Rioriso ke Tabu kena velea a Jisas keda sokara tabiru kori thehe.)
43020010	Gi oro tabiru kori vathe.
43020011	A Meri gna i Magdala ke sokara kosigna na luma me tangi. Kori vido ke talu tangi mua, iia ke pogho horu me sigho haghe kori luma.
43020012	Me reghia e rua na enjel na pohedia ke pura koro nohe tagna kena boa na tonogna a Jisas. Sikei ke nohe tagna ke mono na ulugna, sikei tagna ke mono na naegna.
43020013	E rua na enjel iangeni koro huatia a Meri, "Ehava gi o tangi?" A Meri ke velea, "Imarea kena hati aua na tonogna nigua a Lod, mu boi adoa ivei kena vano boa."
43020014	Leghugna ke velea iangeni, a Meri ke rei tabiru me reghia a Jisas ke sokara leghugna. Keana iia ke boi ghithatha imanea a Jisas.
43020015	A Jisas ke huatia, "Vaivine, ehava gi o tangi? Ahai ko hiroa?" A Meri ke ghaghana imanea na mane ke reireghia na gnathai ghai, me velea, "Mane puhi, gi koda hatia na tonogna, o veleu ivei ko vano boa eigna kuda vano hatia."
43020016	Gi a Jisas ke ania, "Meri!" Meri ke rei vano itagna me velea kori haghoredia mara Jiu, "Raboni!" (na ghaghanagna na haghore iaani, "Velepuhi").
43020017	Gi a Jisas ke ania, "O saghoi tangoliu, eigna inau ku boi vano hadi mua tagna a Tamagu. Kari o vano tadia nigua na komi vaovarongo mo velera inau kuda vano hadi tagna a Tamagu ma a Tamamiu, tagna nigua a God, ma na nimiu a God."
43020018	A Meri gna i Magdala ke tabiru vano tadia mara na vaovarongo me velera, "Inau ku reghia a Lod!" Gi e titionoa itadia na komi fata a Jisas ke veleagna.
43020019	Kori lavigna na dani Sade iangeni, mara na vaovarongo kena mono haidu koragna sina vathe. Mena bilaki ngasira na komi hagetha eigna kena mataghunira mara puhidia mara Jiu. Kori vido vamua iangeni a Jisas ke sokara duadia me velera, "Na soleana itamiu."
43020020	Leghugna ke velea iangeni, imanea ke tatelia itadia na limagna ma na sokugna. Gi mara na vaovarongo kena ghithatha imanea a Lod mena totogo hutu puala.
43020021	Gi a Jisas ke ghoi velera mua, "Na soleana itamiu. Vaghagna a Tamagu ke vetulau, inau ku vetulaghamu mua."
43020022	Gi e aheahe itadia me velera, "Oti hatia na Tarunga ke Tabu.
43020023	Gi kotida talutavogha na paluhagna ahai, a God keda talutavogha mua na paluhagna. Keana gi kotida boi talutavogha na paluhagna ahai, a God keda boi talutavogha mua na paluhagna."
43020024	Sikei itadia mara na vaovarongo, a Tomas, kena kiloagna mua Baso, imanea ke boi mono duadia kori vido a Jisas ke tate vanira.
43020025	Kori vido imanea ke tabiru mai, mara na vaovarongo kena veleagna, "Ighami kiti reghia a Lod!" Keana a Tomas ke anira, "Gi kuda boi reghia mu tangolia na ngeso kori limagna mu ghehuvia na ngeso kori sokugna, teo kuda vaututunighamu!"
43020026	Sina wik leghugna iangeni nigna na komi vaovarongo a Jisas kena ghoi haidu mua kori vathe iangeni ma a Tomas duadia. Toke imarea kena bilaki ngasia na komi hagetha, a Jisas ke haghe mai itadia me sokara duadia me velera, "Na soleana itamiu."
43020027	Gi e veleagna a Tomas, "O tangolia mo reghia na limagu. O tuhu mai na limamu mo ghehuvia na ngeso kori sokugu. O vaututuni mo saghoi ghaghana ruarua!"
43020028	Ma Tomas ke ania, "Ighoe na nigua na Vunaghi ma na nigua a God!"
43020029	Gi a Jisas ke ania, "Ighoe ko vaututuni eigna ko reghiu. Kari a God keda pukuni vatokera arahai kena boi reghiu kari ena vaututuniu."
43020030	Sethe na komi reghithehe ke eia a Jisas kena reghia mara na vaovarongo, kari inau ku boi risora horu gougovu kori buka iaani.
43020031	Kari na komi reghithehe kori buka iaani, inau ku risora horu eigna kotida vaututunia a Jisas a Vahavi, a Dathegna God. Gi kotida vaututunia iangeni, ighamu kotida hatia na havi ke teo na govugna.
43021001	Leghugna iangeni, a Jisas ke ghoi tate vanira nigna na komi vaovarongo kori ghaghireigna na kolo i Galili. Imanea ke tate itadia vaghagna iaani:
43021002	Saimon Pita, Tomas (kena kiloagna mua Baso), Nataniel gna i Kena kori provins i Galili, e rua dathegna Jebedi, me rua na mane vaovarongo mua, mara iraani kena mono kori kolo.
43021003	A Saimon Pita ke anira, "Inau kuda vano ugura." Imarea kena ania, "Ighami kitida atu duamu." Gi ena hahaghe kori boti mena taveti sapa vano. Na bongi doudolu iangeni imarea kena boi talu vathehea sa igha.
43021004	Kori vido ke gharani dani, imarea kena reghia a Jisas ke sokara kori lilihi, kari ena boi ghithatha imanea a Jisas.
43021005	Gi a Jisas ke huatira, "Ara kulagu, ehava? Oti vathehea mua sa igha?" Mi imarea kena ania, "Teo."
43021006	Gi imanea ke anira, "Soni horua nimiu na jau kori madothogna na boti. Gi ighamu kotida hatia na igha." Kori vido kena eia vaghagna ke veleragna, imarea kena boi tangomana na thaghi tabiruagna na jau eigna ke sethe puala na igha ke hogho itagna.
43021007	Gi na mane vaovarongo a Jisas ke dothovia ke veleagna a Pita, "Iangeni a Lod!" Kori vido a Pita ke rongovia iangeni, imanea ke ghoi vahaghea nigna na oopo ke hati aua bali agutu, me sogala au kori boti me thonga i longa.
43021008	Mara na vaovarongo kena mono kori boti kena gharania ghohi i longa, vaghagna sikei na hathangatu mita vamua. Na vunegna iangeni, imarea kena thaghia na jau leghugna na boti kori vido kena thonga.
43021009	Leghugna kena jufu ilonga imarea kena reghia kekeha igha kori koukovurui joto, mena reghia mua kekeha bred.
43021010	Ma a Jisas ke anira, "Hati maia kekeha igha koti eu vathehera."
43021011	A Saimon Pita ke saki hadi kori boti me thaghia thonga na jau i longa. Sina hathangatu lima hangavulu me tolu na igha hutu ke hogho kori jau, keana na jau ke boi resu.
43021012	Jisas ke anira, "Oti mai moti vanga." Me teo sikei itadia mara na vaovarongo ke huatia, "Ahai ighoe na?" eigna imarea kena adoa ghohi imanea a Lod.
43021013	Gi a Jisas ke vano me hatia na bred me kemulia itadia. Govu, gi e hatia mua na igha me kemulia mua itadia.
43021014	Iangeni na vatolugna na maghavu a Jisas ke tate vanira nigna na komi vaovarongo leghugna imanea ke sokara tabiru kori thehe.
43021015	Kori vido imarea kena govu na vanga, a Jisas ke huatia a Saimon Pita, "Saimon dathegna Jon. Ehava? Ighoe ko dothoviu vano tadia mara iraani kena dothoviu?" A Pita ke ania, "Hii Lod, ighoe ko adoa inau ku dothovigho." A Jisas ke ania, "O hera ghadia nigua na komi dathei sip."
43021016	A Jisas ke ghoi huatia mua a Pita, "Saimon dathegna Jon. Ehava? Ighoe ko dothoviu?" Ma a Pita ke ania, "Hii Lod, ighoe ko adoa inau ku dothovigho." A Jisas ke ania, "O reireghi toetokera nigua na komi sip."
43021017	Gi a Jisas ke ghoi huatia mua a Pita, "Saimon dathegna Jon. Ehava? Ighoe ko dothoviu?" Ma a Pita ke dikahehegna eigna a Jisas ke tolu horui huatiagna, "Ehava? Ighoe ko dothoviu?" A Pita ke ania, "Lod, ighoe ko adoa na komi fata gougovu. Ighoe ko adoa inau ku dothovigho!" Ma a Jisas ke ania, "O hera ghadia nigua na komi sip.
43021018	Na hava ku velegho ikageeni e tutuni, kori vido ighoe ko mathangani, ighoe ko pipisi ghehemu mo vano tagna sa vido ko magnahaghinia na vano. Kari kori vido koda kuekue, ighoe koda tuhu aua na limamu ma arahai tavogha keda tarigho mena hatigho vano tagna na vido ko boi magnahaghinia koda vano."
43021019	A Jisas ke titionoa iaani tagna a Pita eigna keda adoa na puhi keda thehe. Na theheagna keda tateli aua a God ke thaba vano. Gi a Jisas ke veleagna a Pita, "O leghuu inau!"
43021020	A Pita ke rei tabiru me reghia na mane vaovarongo a Jisas ke dothovia puala ke leghura. (Iangeni na mane vaovarongo ke ravi vano tagna a Jisas kori vido kena vanga me huatia eigna ahai keda peroa.)
43021021	Ma a Pita ke ania a Jisas, "Lod, na hava keda kathea imanea na?"
43021022	A Jisas ke haghore tughua, "Gi kuda magnahaghinia imanea keda talu havi me ghieghilei jufu na maghavu inau kuda tabiru mai, iangeni boi na fata bali togha ighoe. O leghuu inau vamua."
43021023	Na vunegna a Jisas ke velea iangeni, sethe na tinoni kena vaututuni kena ghaghana na mane vaovarongo iangeni keda boi thehe. Kari a Jisas ke boi velea iangeni. Imanea ke velea vamua, "Gi kuda magnahaghinia imanea keda talu havi me ghieghilei jufu na maghavu inau kuda tabiru mai, iangeni boi na fata bali togha ighoe."
43021024	Na mane vaovarongo iangeni, imanea ke titionoa na komi fata iraani me risora horu kori buka iaani. Ighami gougovu kiti adoa na komi fata gougovu ke risoa ke tutuni.
43021025	Sethe na komi fata a Jisas ke eia kena boi risora horu kori buka. Gi imarea kedana risora gougovu, inau ku ghaghana na maramagna doudolu da e boi nabagna na boagna na komi buka kedana risora.
44001001	Toke nighe Tiofilus, Koragna nigua na buka ku kidi risoa, inau ku riso atua itamua eigna na komi fata gougovu a Jisas ke eia me velepuhi kori vido ke turughua nigna na agutu
44001002	me ghieghilei jufu mai na dani a God ke hati hadia i popo. Gi e hadi i popo, a Jisas ke haghore vanira nigna na komi mane vetula ke vahira kori mana nigna na Tarunga ke Tabu. Imanea ke velera na hava kedana eia.
44001003	Kekeha dani koragna e rua tutughu na dani leghugna kena tupipuhia, a Jisas ke tate vanira me eia sethe na fata eigna kedana pukuni adoa imanea ke havi tabiru. Kori vido ke tate vanira, imanea ke titiono vanira eigna na puhi a God ke vunaghi pungusira nigna na mavitu.
44001004	Tagna sina dani, kori vido a Jisas ke vanga duadia, imanea ke velera, "Saghoi taveti au i Jerusalem me ghieghilei vetula maia a Tamagu na hava ke taluhaghorea itamiu. I hau, inau ku veleghamu ghohi eigna iaani.
44001005	A Jon ke siuvitabughamu kori bea, kari leghugna kekeha dani, a God keda siuvitabughamu kori Tarunga ke Tabu."
44001006	Kori vido mara na vetula kena mono duagna a Jisas kori Suasupai Ghai Olev, imarea kena huatia, "Lod, ehava? Ikageeni ighoe koda vamamaluhaghita ighita mara Israel tadia nida na komi thevuioka mo vunaghi pungusighita vaghagna na king?"
44001007	Ma a Jisas ke velera, "A Tamagu vamua ke tangomana na vahiagna na maghavu keda jufu mai na komi fata irangeni. Ighamu boi bali adoa.
44001008	Keana, kori vido na Tarunga ke Tabu keda horu mai itamiu, ighamu kotida hatia na mana. Ighamu kotida titiono eigu inau i Jerusalem, mi tadia na komi meleha i Jiudea, mi kori provins i Samaria, mi ivei mi vei kori maramagna."
44001009	Leghugna a Jisas ke vagovua na titiono iangeni, a God ke hati hadia kori maaloa kori vido mara na vetula kena dodoro. Gi e vano hadi kori parako mi imarea kena boi tangomana na reghiagna.
44001010	Keana imarea kena talu tada hadi kori vido a Jisas ke hadi vano kori maaloa. Gi e rua na mane koro vahaghea na pohe pura koro sokara duadia.
44001011	Iromara koro velera, "Maradia i Galili, ehava gi oti sokara eeni moti dodoro hadi kori maaloa na? A God ke hati aua a Jisas itamiu me hati hadia i popo, kari imanea keda ghoi tabiru mai. Kori puhi imanea ke hadi vano i popo, imanea keda ghoi tabiru mai vaghagna iangeni."
44001012	Mara na vetula kena taveti au tagna na Suasupai Ghai Olev mena tabiru i Jerusalem. Na haugna da haga sikei na kilomita.
44001013	Kori vido kena tabiru, imarea kena vano hadi kori choghogna na vathe kena mono itagna. Na ahadia mara kena mono ngengeni: Pita, Jon, Jemes, Andru, Filip, Tomas, Batolomiu, Matiu, Jemes (dathegna a Alfius), Saimon (sina mane ke magnahaghinia na gigi auragna mara i Rom), ma a Jiudas (dathegna a Jemes).
44001014	Mara na vetula iraani kena haidu hahali mena tarai duadia Meri a idogna a Jisas, me kekeha vaivine puhi mua, ma ara tahigna a Jisas.
44001015	Sina dani, haga sina hathangatu me tutughu na tinoni kena vaututuni kena haidu. Ma a Pita ke sokara hadi me velera,
44001016	"Ara kulagu, i hau a King Deved ke titiono kori mana nigna na Tarunga ke Tabu me velea sina fata eigna a Jiudas, ma na fata iangeni ke tate mai ghohi ikageeni. A Jiudas sina mane itamami ke agutu duamami, kari imanea ke batura mara kena thotia a Jisas."
44001018	(A Jiudas ke volia sina vido thepa kori na rongo ke hatia tagna na fata dika ke eia. Kori thepa iangeni, imanea ke sogala horu ma na kutugna ke poha ma na komi fata korai kutugna ke rote au me thehe.
44001019	Na komi tinonidia i Jerusalem kena rongovia na rorongo iaani, mena kiloagna na vido thepa iangeni "Akeldama" na ghaghanagna, "Na Thepa Ghaughabua.")
44001020	Ma a Pita ke velea mua, "Kori buka Psalm, a Deved ke velea, 'Na vathegna keda korogha moti saghoi lubatia sa tinoni keda mono ikoragna.' Me risoa mua vaghagna iaani, 'Sina mane tavogha keda hatia nigna na agutu.'
44001021	"Mi ighita katida vahia sikei mane bali tughua a Jiudas. Imanea keda hatheghita kori titionoagna a Jisas ke sokara tabiru kori thehe. Ighita katida vahia sikei mane ke mono duada, tadia na komi dani ighita kati mono duagna a Lod Jisas, turughu kori vido a Jon ke siuvitabura na komi tinoni me ghieghilei jufu na dani a God ke hati hadia a Jisas i popo."
44001023	Imarea kena vaututuni kena vahira e rua na mane, a Matias ma a Josep Basabas (kena kiloagna mua a Justus).
44001024	Gi ena tarai vaghagna iaani, "Lod, ighoe ko adoa na ghaghanadia na komi tinoni gougovu. Na vunegna iangeni, o tatelia itamami ahai itadia iromara iaani ko vahia
44001025	eigna keda na mane vetula bali tughua a Jiudas. Eigna a Jiudas ke taveti sanighita me vano kori meleha papara ke nabagna keda mono."
44001026	Gi imarea kena laulahu vavahi, mi kori na puhi iaani imarea kena vahia a Matias. Mi imanea na vasalaghe ruadia na mane vetula.
44002001	Kori dani Pentekos, na komi tinoni kena vaututuni kena mono haidu tagna sina vathe.
44002002	Sina fata vano, imarea kena rongovia na oha ke mai i popo ke vaghagna na ghuri hutu ke tavunga mai me haghe tagna na komi chogho gougovu kori vathe kena mono.
44002003	Gi imarea kena reghia na komi fata ke vaghagna na beubethu i joto kena tate mai mena vano mono popodia imarea gougovu.
44002004	Ma na Tarunga ke Tabu ke haghevira gougovu, gi ena turughu haohaghore tadia na komi haghoredia arahai tavogha kori na mana ke hera na Tarunga ke Tabu.
44002005	Kori vido iangeni, sethe mara Jiu kena kalasu mai tadia na komi meleha ke sethe kori maramagna kena mai mena mono i Jerusalem. Imarea kena boi vaututunia a Jisas, kari ena maimanihihia a God mena pukuni leghua na komi vetula nigna a Moses. Kori vido kena rongovia na fata ke vaghagna na ghuighuri hutu,
44002006	imarea kena vano mena hathatano itadia na komi tinoni kena vaututuni. Mena vere nidia puala eigna imarea kena haohaghore tadia na komi haghoredia gougovu.
44002007	Imarea kena peperiki mena vere nidia puala gi ena velea, "Ehava gi e ai? Na komi tinoni iraani eidia i Galili vamua.
44002008	Keana ighita kati rongovira kena haohaghore tagna na komi haghoreda.
44002009	Kekeha itada eidia i Patia, Midia, mi Elam, Mesopotamia, Jiudea, Kapadosia, Pontus, Esia,
44002010	Frijia, Pamfilia, Ijip, ma na komi meleha i Libia kena mono hilighagna na meleha i Sairin. Kekeha mua itada kena eu mai i Rom
44002011	(kekeha pukuni mara Jiu mi kekeha kena boi Jiu kari ena leghua na komi puhidia mara Jiu). Mi kekeha itada eidia i Krit mi Arabia. Keda ai huju, ighita gougovu kati rongovira imarea kena haohaghore kori na haghoreda eigna na komi fata toke ke eia a God."
44002012	Na vunegna kena vere nidia puala mena hahi hehedia, imarea kena turughu veihuahuatighi vaghagna iaani, "Na hava na ghaghanagna iaani?"
44002013	Keana, kekeha tinoni ngengeni kena leuleura mena velea, "Imarea da ena kou waen puala mena mee."
44002014	Gi a Pita ke sokara hadi duadia e salaghe sikei na mane vetula me ghu vano tadia na mavitu vaghagna iaani, "Ighamu mara Jiu mi ighamu gougovu koti mono i Jerusalem, oti vaovarongo toetoke tagna na hava kuda veleghamu ikageeni.
44002015	Mara iraani ena boi mee kori waen vaghagna koti ghaghana. Teo! Na komi tinoni kori bongi vamua kena ado kou mena mee, kari ikageeni tangi hia vamua kori vuevughei.
44002016	Keana na fata koti reghia ikageeni, a God ke velea ghohi i hau tagna a profet Joel eigna keda titiono aua. Imanea ke velea,
44002017	'Tadia na komi vagougovui dani kori maramagna, inau kuda hera na komi tinoni gougovu nigua na Tarunga ke Tabu. Ara dathemiu kedana titionoa na hava ku velera. Inau kuda tateli aua kekeha fata vanira mara mathangani tadia na komi salingau, mi tadia na komi kuekue kori maumaturungita.
44002018	Koragna na komi dani irangeni, inau kuda hera nigua na Tarunga ke Tabu tadia nigua na komi mane agutu ma na nigua na koi vaivine agutu, me kedana titionoa na hava ku velera.
44002019	Inau kuda eia na komi reghithehe kori maaloa mi kori thepa. Ighamu kotida reghia na ghaughabua, ma na joto, ma na ahu ke hutu.
44002020	Na aho keda boi raraha ma na vula keda mela vaghagna na ghaughabua, gi e jufu mai na dani nigna a God ke nagho me siasilada.
44002021	Gi ahai keda vaututunia a Lod eigna keda vahavia, a Lod keda vahavia.'
44002022	"Ighamu na komi tinonidia Israel, oti vaovarongo toetoke mai itagua! Ighamu koti adoa ghohi a Jisas gna i Nasaret ke eia sethe na reghithehe ke hutu kori vido ke mono duamiu. A God ke hea a Jisas na mana bali eia na komi reghithehe eigna kotida adoa imanea ke vetula mai.
44002023	Kari leghuagna nigna na vanohehe ke mono tagna i hau, a God ke lubatighamu gi oti thotia a Jisas. Moti vathehea kori vido koti lubati vanoa tadia mara kena dika bali tupipuhia kori ghaibabala.
44002024	Keana a God ke vamamaluha a Jisas tagna na paparagna na thehe me vasokara tabirua. Eigna na thehe ke boi tangomana na tangoliagna a Jisas.
44002025	King Deved ke risoa na hava ke velea a Vahavi: 'Inau ku adoa a Lod ke mono duagu hahali, Inau kuda boi mataghu eigna imanea ke mono ghaghireigu.
44002026	Na vunegna iangeni, na hehegu ke vonungia na totogo, ma na livogu keda kilothabagho! Inau ku vaututunigho
44002027	ighoe koda boi lubatiu gi kuda talu mono kori thehe, ba boi lubatiu, nimua na mane tabu, kuda boto korai beku.
44002028	Ighoe ko tuhu vaniu na hangana bali hatia na havi, mi ighoe koda vatotogou eigna ighoe koda mono duagu hahali.' "
44002029	Gi a Pita ke velera mua, "Ara kulagu, inau tangomana kuda veleghamu eigna a hutuda King Deved. I hau imanea ke thehe mena gilua ma na bekugna ke talu mono mua eeri.
44002030	Na vunegna iangeni, ighita kati adoa imanea ke boi titionoa ghehegna. Kari a Deved na mane profet me adoa a God ke taluhaghorea vania ghohi gi sina mane kori vikegna keda nohe kori sapei vunaghi vaghagna imanea.
44002031	A Deved ke reghi vanoa ghohi na hava a God keda eia ivughei valiha, me velea a Vahavi keda sokara tabiru. Imanea ke velea a God keda boi lubatia a Vahavi keda talu thehe ma na tonogna a Vahavi keda boi boto korai beku.
44002032	A Deved ke titionoa a Jisas, ma a God ke vasokara tabirua imanea kori thehe. Mi ighami gougovu kiti reghia imanea kori matamami.
44002033	A God ke hati hadia duagna i popo me vasopoua imanea kori na lima madothogna. Me hea na Tarunga ke Tabu vaghagna ke taluhaghorea. Gi a Jisas ke heghami na Tarunga ke Tabu me tatelia iangeni tagna na hava koti reghia moti rongovia ikageeni.
44002034	A Deved ke boi hadi i popo. Na vunegna iangeni, ighami kiti adoa a Deved ke boi titionoa ghehegna kori vido ke velea iaani, 'A God ke velea tagna a vunaghigu, O nohe kori thevu madothogu
44002035	me jufu kori maghavu kuda talu horua nimua na komi thevuioka i thepa eigna koda vunaghi pungusira.'
44002036	"Mi ighamu gougovu na komi tinonidia i Israel, inau ku magnahaghinia kotida adoa iaani ke tutuni: A Jisas, na mane koti tupipuhia kori ghaibabala, a God ke vahia eigna keda a Lod ma a Vahavi."
44002037	Na komi haghore a Pita ke velea iraani ke pukuni haghevira. Gi ena huatira a Pita mi mara na vetula, "Na hava kitida eia?"
44002038	Ma a Pita ke haghore tughura, "Oti tughua na havimiu ke koakoa moti siuvitabu kori ahagna a Jisas Krais eigna a God keda talutavogha na paluhamiu. Leghugna iangeni a God keda heghamu na Tarunga ke Tabu.
44002039	Nida a Lod God ke taluhaghorea gi keda hera na Tarunga ke Tabu tadia arahai ke vahira eigna kedana nigna na komi tinoni. Na taluhaghore iaani eimiu ighamu, ma ara dathemiu, ma arahai kena mono tagna na komi meleha ke hau."
44002040	Gi a Pita ke titiono vanira sethe na fata mua. Imanea ke haghore heta tadia arahai kena rorongo itagna, "Oti lubatia a God eigna keda vahavighamu tagna na fate imanea keda eia tadia na komi tinoni dika kena mono kori maramagna iaani."
44002041	Na komi tinoni kena vaututunia na hava ke velea Pita, imarea kena siuvitabu. Kori dani iangeni vaghagna e tolu na toghai tinoni kena vaututunia a Jisas.
44002042	Imarea kena vaovarongo hahali kori nidia na velepuhi mara na vetula, mena haidu duadia arahai kena vaututuni ghohi. Sethe na maghavu imarea kena vangahaidu mena eia na Vanga Tabu mena tarai haidu.
44002043	Na komi tinoni gougovu i Jerusalem kena ghaghana bohea a God eigna imanea ke hera mara na vetula na mana bali eia na komi reghithehe ke sethe.
44002044	Na komi tinoni kena vaututuni kena haidu hahali mena kemulia nidia na komi fata varihotaghidia.
44002045	Imarea kena salemura na komi fata kena tonogna mena hera na rongo itadia arahai ke kudo vanira na rongo.
44002046	Leuleghu dani imarea kena sakai mai mena tarai kori Vathe ke Tabu nigna a God. Imarea kena haidu tagna na komi vathedia mena eia na Vanga Tabu mena sakai vanga haidu. Imarea kena totogo nidia puala na kemuliagna ghadia na vanga.
44002047	Imarea kena veletokea a God hahali ma na komi tinonidia i Jerusalem kena magnahaghinira. Leuleghu dani a Lod ke vahavira kekeha tinoni me vasethera arahai kena vaututuni.
44003001	Sina dani, nabagna tangi tolu kori hinaota lavi, kori vido mara Jiu kena ado tarai, a Pita ma a Jon koro vano haghe kori Vathe ke Tabu nigna a God bali tarai.
44003002	Kori vido iangeni, imarea kena hulungi maia sina mane ke thehe na naegna turughu kori havigna mai. Leuleghu dani imarea kena mai vanohea imanea kori hagethagna na Vathe ke Tabu kena kiloagna na "Hagetha Ulaghagna." Imanea ke nohe ngengeni bali kaekae nigna rongo tadia arahai kena vano haghe kori Vathe ke Tabu.
44003003	Imanea ke reghira a Pita ma a Jon koro haghe vano kori na Vathe ke Tabu, me kaera eigna koroda hea sa rongo.
44003004	Iromara koro rei vano itagna, gi a Pita ke veleagna, "O rei mai itamami!"
44003005	Na mane iangeni ke rei vano itadia, eigna imanea ke toatogha iromara koroda hea sa rongo.
44003006	Kari a Pita ke veleagna, "Teo sa nigua silva ba gol, kari inau ke mono nigua na fata ke tavogha, ma na fata iangeni inau kuda hegho. Kori ahagna a Jisas Krais gna i Nasaret, o sokara hadi mo taveti!"
44003007	Gi a Pita ke tangolia na lima madothogna me vasokaraghinia. Kori vido vamua iangeni, na naegna ke heta tabiru.
44003008	Imanea ke sokara hadi saisami me turughu taetaveti kilili. Gi e vano haghe duadia a Pita ma a Jon kori Vathe ke Tabu me taetaveti me soasogala me veletokea a God.
44003009	Na komi tinoni ngengeni kena reghia imanea ke taetaveti kilili me veletokea God.
44003010	Imarea kena ghithatha imanea na mane ke nohe hahali kori "Hagetha Ulaghagna" me kaekae rongo. Imarea kena vere nidia puala eigna na hava ke pada imanea.
44003011	Na komi tinoni gougovu kena vere nidia puala mena raghe vano itadia tagna na vido kena kiloagna, "Nigna na Varada a Solomon" ke mono kori na Vathe ke Tabu. Ma na mane iangeni ke tatango vano tadia a Pita ma a Jon.
44003012	Kori vido a Pita ke reghia sethe na tinoni kena haidu mai, imanea ke velera, "Ighamu na komi tinonidia Israel, ehava gi oti vere nimiu? Ehava gi oti buta puala itamami? Da oti toatogha iroghami kuru vataetavetia na mane iaani eigna romami na mana ke hutu, ba eigna na havimami ke jino. Teo!
44003013	Nidia a God a Ebraham, Aisak, ma a Jekob, ma ara hutuda, imanea ke vahaihadia a Jisas, nigna na mane agutu, kori vido ke vahavi tabirua. Imanea na mane ighamu koti lubati vanoa tadia mara puhidia i Rom eigna kedana vathehea. Toke a Paelat ke magnahaghinia na vamamaluhagna imanea, ighamu koti veleagna a Paelat koti boi magnahaghinia a Jisas keda nimiu na king.
44003014	Ighamu koti siriuhaghinia na mane ke tabu meke jino iangeni, moti kaea a Paelat eigna keda lubati mamaluha kori vathe tatari na mane ke vathehea na tinoni.
44003015	Ighamu koti vathehea na mane ke batura na komi tinoni tagna na havi ke tutuni. Keana a God ke vasokara tabirua kori thehe. Mi ighami kiti reghia a Jisas kori matamami leghugna ke havi tabiru.
44003016	Ighamu koti reghia moti adoa na mane iaani ke thehe na naegna i hau. Na vunegna ighami kiti vaututunia a Jisas, imanea ke vaheta na naegna. Hii, na mane iaani ke pukuni toke tabiru eigna nigna na vaututuni tagna a Jisas. Mi ighamu koti reghia ghohi na fata iaani!
44003017	"Ara kulagu, ighamu mara Jiu ma arahai kena batughamu, inau ku adoa ighamu koti eia na fata ke dika tagna a Jisas eigna koti boi adoa imanea a Vahavi.
44003018	Keana a God ke kidi velera ghohi mara na komi profet a Vahavi keda papara me thehe, mi ikageeni na komi fata a God ke velera i hau ke jufu mai ghohi.
44003019	Na vunegna iangeni, ighamu kotida tughua na havimiu ke koakoa moti leghua a God eigna imanea keda vararahaghamu tadia na komi paluhamiu.
44003020	Gi kotida eia iangeni, a Lod God keda vatokeghamu kori vahetagna na ghaghanamiu. Mi imanea keda ghoi vetula tabirua a Jisas Krais itamiu, na mane a God ke vahia bali a Vahavimiu.
44003021	Keana a Jisas keda talu mono i popo me ghieghilei jufu mai na maghavu a God keda vamathangani tabirura na komi fata gougovu ke vavuha. A God ke taluhaghorea iaani i hau me vahira nigna na komi profet bali tuturi aua.
44003022	Eigna i hau a Moses ke velera ara hutuda, 'A Lod na nimiu a God keda heghamu sikei mua na profet ke vaghagu inau mi imanea keda au mai itamiu ghamu na komi tinonidia Israel. Oti vaovarongo toetoke tadia na komi fata gougovu keda veleghamu imanea.
44003023	Ahai keda bosi magnahaghinia na rongoviagna na hava ke velea na profet iangeni, a God keda hati aua na mane iangeni tadia nigna na komi tinoni me vapara thovohaliu.'
44003024	"A Samuel ma na komi profet kena mono mai leghugna a Moses kena titionoa na komi fata ke tate mai ikageeni.
44003025	Na vunegna ighamu ara dathedia na komi profet irangeni, na taluhaghore ke eia a God itadia ara hutuda, imanea ke eia mua itamiu ghamu. Eigna a God ke taluhaghorea tagna a Ebraham me veleagna, 'Inau kuda vatokera na komi tinoni gougovu kori maramagna eigna sina tinoni kori vikemu.' "
44003026	Gi a Pita ke velea mua, "Kori vido a God ke vetula maia a Jisas, nigna na mane agutu, imanea ke kidi vetula atua itamiu ighamu mara i Israel. A God ke eia iaani eigna ke magnahaghinia keda vatokeghamu me hatheghamu eigna kotida tughua na havimiu ke koakoa."
44004001	Kori vido a Pita ma a Jon koro talu titiono mua tadia na komi tinoni, kekeha mara na pris duadia na vunaghigna na boo soldia kena reireghia na Vathe ke Tabu nigna a God, mi kekeha mara na Sadiusi kena mai itadia.
44004002	Imarea kena dikatadia eigna a Pita ma a Jon koro titionoa na sokara tabirugna Jisas ke tateli aua a God keda vasokara tabirura na komi tinoni gougovu kori thehe.
44004003	Gi ena thotira. Na vunegna ke lavi ghohi, imarea kena bora haghe kori vathe tatari me ghieghilei vuevughei.
44004004	Me sethe na tinoni kena vaovarongo itadia kena vaututunia a Jisas. Mara mane kena kidi vaututuni ghohi duadia mara mane kena eu vaututuni, vaghagna e lima na togha.
44004005	Na dani leghugna iangeni mara puhidia mara Jiu duadia mara na velepuhigna na vetula kena haidu i Jerusalem. Mara iraani mara na Kansol.
44004006	A Anas, na pukuni naghoi pris, duagna Kaiafas, Jon, Aleksanda, mi mara kori vikegna na pukuni naghoi pris kena mono mua duadia.
44004007	Imarea kena velera mara na soldia eigna kedana hatira mai a Pita ma a Jon i naghodia. Gi ena huatira, "Ahai ke heghamu na mana gi oro vatoke tabirua na mane ke thehe na naegna iangeni?"
44004008	Na Tarunga ke Tabu ke batua na ghaghanagna a Pita gi e velera, "Ighamu koti batughita, mi ighamu mara puhi,
44004009	ikageeni oti huatighami eigna na fata ke toke kuru ei vania na mane ke thehe na naegna. Moti huatighami mua eigna na puhi kuru eia bali vatoke tabirua.
44004010	Inau ku veleghamu ighamu gougovu ma na komi tinonidia i Israel, na mana nigna a Jisas Krais gna Nasaret ke vatokea na mane iaani ke sokara naghomiu ikageeni. Ighamu koti tupipuhia a Jisas, kari a God ke vasokara tabirua.
44004011	Na komi Rioriso ke Tabu kena titiono eigna a Jisas vaghagna iaani, 'Na ghahira kena boi magnahaghinia mara kena agutu vathe, ikageeni na ghahira iaani na naghoi ghahira kori hidigna na vathe.'
44004012	A Jisas vamua ke tangomana na vahavighitagna. Eigna e teo mua ahai kori maramagna a God ke vetula maia bali vahavighita."
44004013	Mara kori Kansol kena vere nidia puala kori vido koro boi mataghunira. Eigna imarea kena adora iromara koro hai tinoni vamua moro boi sikolu toetoke. Gi imarea kena togha tabirua iromara koro mono duagna a Jisas.
44004014	Me vahothahaghinira na veleagna sa fata mua eigna na mane ke toke tabiru ke sokara duadia a Pita ma a Jon.
44004015	Gi mara na Kansol kena vetulara au itadia mena turughu titiono varihotaghidia.
44004016	Imarea kena velea, "Na hava katida eia tadia e rua na mane iaani? Na komi tinoni gougovu i Jerusalem kena adoa iromara koro eia na reghithehe ke hutu, mati boi tangomana na veleragna iromara koro boi eia.
44004017	Keana e toke gi katida lutira na titionoagna a Jisas tagna ahai eigna katida vasotoa na rongoraghagna na titiono eigna a Jisas tadia na komi tinoni."
44004018	Imarea kena kilora tabiru mai a Pita ma a Jon mena haghore heta vanira eigna koroda boi titiono ba velepuhi eigna a Jisas.
44004019	Keana a Pita ma a Jon koro haghore tughura vaghagna iaani, "Ehava na ghaghanamiu? A God ke magnahaghinighami iroghami kuruda leghughamu ba leghua imanea?
44004020	Iroghami boi tangomana kuruda soto na titionoagna na komi fata kuru reghia a Jisas ke eia ma na komi nigna na velepuhi kuru rongovia."
44004021	Gi mara na Kansol kena ghoi haghore heta tadia mena vetulara au. Imarea kena eia iangeni eigna kena boi tangomana nidia na padagna sa vunegna eigna kedana fatera bali vaparara. Gi kedana vaparara iromara, imarea kena adoa na mavitu kedana dikatadia eigna imarea kena veletokea a God eigna na hava ke pada na mane ke thehe na naegna.
44004022	Na mavitu gougovu kena adoa na vatokeagna na mane iangeni, sina reghithehe, eigna imanea ke boi tangomana na taetaveti koragna e rua tutughu tomagha na vinogha.
44004023	Kori vido imarea kena vamamaluhara, a Pita ma a Jon koro tabiru vano tadia na komi tinoni kena vaututuni moro titionoa na hava kena veleragna mara na naghoi pris mi kekeha mara puhi.
44004024	Kori vido kena rongovia na hava koro titionoa, imarea kena sakai tarai tagna a God mena velea, "Lod, ighoe ko vavuha na maaloa, na thepa, na tahi ma na komi hava gougovu koradia.
44004025	Ighoe ko veleagna nimua na Tarunga ke Tabu eigna keda batua nimua na mane agutu a Deved, a hutumami, kori vido ke velea iaani: 'Ehava kena dikatadia mara kena boi Jiu? Ehava gi na komi tinoni kena vapuipuhi na komi fata ke mee?
44004026	Na komi king kori maramagna iaani ena kaikaliti bali rihu, ma na koi vunaghi kena haidu bali sokara pungusira a Lod God ma ahai a God ke vahia eigna keda a Vahavi.'
44004027	"Na fata ke velea a Deved iaani ke tate mai ghohi kori meleha iaani! A Herod Antipas ma a Pontius Paelat duadia arahai kena boi Jiu ma na komi tinonidia i Israel kena hathatano mai mena vapuipuhi bali vathehea a Jisas. Imanea nimua na mane agutu ke tabu ko vahia eigna keda a Vahavi.
44004028	Na komi puhi kena eia ke pukuni leghua vamua nimua na vanohehe ko ghaghana i hau.
44004029	God, o dodoro toetoke tagna na haghore heta kena eia mara puhi itamami, mo hatheghami ighami nimua na komi tinoni agutu eigna kitida boi mataghu na titionoagna na haghoremu.
44004030	O tatelia nimua na mana eigna kitida vatoke tabirura arahai kena vahaghi miti eia na komi reghithehe kori ahagna a Jisas, nimua na mane agutu ke tabu. Amen."
44004031	Kori vido kena vagovua na tarai, na vathe kena mono itagna ke turughu ghaighali. Mi imarea gougovu ke vonungira na Tarunga ke Tabu. Leghugna iangeni imarea kena boi mataghu na titionoagna na haghoregna a God.
44004032	Na komi tinoni kena vaututuni kena sikei vamua na ghaghanadia. Teo sikei itadia ke ghaghana keda tonogna sa fata keda nigna ghehegna. Na komi fata gougovu kena tonogna, na nidia mara gougovu.
44004033	Mara na vetula kena heta puala na titionoagna na sokara tabiruagna a Lod Jisas kori thehe. Ma a God ke pukuni vatokera na havidia na komi tinoni gougovu kena vaututuni.
44004034	Imarea gougovu kena mono nidia na komi fata ke nabadia. Eigna arahai kena tonogna kekeha vidoi thepa ba tonogna kekeha vathe kena salemura mena hati maia na rongogna
44004035	tadia mara na vetula. Mi imarea kena kemulia tadia arahai ke teo kekeha nidia fata.
44004036	Sina mane ke eia iangeni a Josep. A Josep na manegna na moumolu i Saiprus me havi mai kori vikegna a Livae. Mara na vetula kena kiloagna a Banabas, na ghaghana ikoragna, "na mane ke vaheta na ghaghanadia na komi tinoni."
44004037	Imanea ke salemua sina vidoi thepa ke tonogna me hati maia na rongogna tadia mara na vetula.
44005001	Sina mane, na ahagna a Ananaias, duagna a Safaira, a taugna, koro salemua sina vidoi thepa koro tonogna.
44005002	Ananaias ke hati maia sina thevugna na rongo tadia mara na vetula, keana ke velera ke hera na rongo gougovu. A Safaira ke adoa na fata ke dika iaani ke eia imanea mi iia ke hiia.
44005003	Pita ke veleagna, "Ananaias, ehava gi o lubatia a Satan eigna keda batua na ghaghanamu? Ighoe ko pilaunia na Tarunga ke Tabu mo tangoli tabirua na thevugna na rongo bali nimua.
44005004	Na vidoi thepa ko salemua iangeni, na nimua thepa ghehemu gi o salemua. Kari leghugna ighoe ko salemua, na rongo ko hatia na nimua rongo gougovu bali eia sa fata ko magnahaghinia itagna. Ehava gi o eia na fata ke dika iaani? Ighoe ko boi pilaunighami vamua, keana o pilaunia mua a God!"
44005005	Kori vido a Ananaias ke rongovia na komi haghore ke eia a Pita, imanea ke sikili horu me thehe. Ma arahai kena rongovia na rorongogna na hava ke pada imanea kena mataghu nidia puala.
44005006	Kekeha mane mathangani kena mai mena filehia na tonogna kori pohe. Gi ena hulungi vanoa mena gilua.
44005007	Leghugna tolu na aoa, a taugna Ananaias ke haghe mai kori vathe iangeni. Kari iia ke boi adoa na hava ke pada a taugna.
44005008	Pita ke huatiagna, "Ehava? Iraani vamua na rongo koro hatia kori vidoi thepa koro salemua na?" A Safaira ke haghore tughua, "Hii, iangeni vamua na rongo koro hatia."
44005009	Gi a Pita ke veleagna, "Ehava gi oro vapuhia na pipiliagna na Tarunga ke Tabu nigna a God na? Reghia, mara mane mathangani kena gilua a taumu kena haga jufu mai kori hagetha. Imarea kedana hulungi aua mua na tonomu!"
44005010	Kori vido vamua iangeni, iia ke sikili horu naghogna a Pita me thehe. Kori vido mara mane mathangani kena haghe mai mena reghia iia ke thehe ghohi, imarea kena hulungi aua mena vano gilua ghaghireigna a taugna.
44005011	Ma na komi tinoni gougovu kena vaututuni ma arahai kena rongovia na hava ke padara roira, imarea kena mataghu nidia puala.
44005012	Sethe na komi reghithehe kena eia mara na vetula kori matadia na mavitu. Sethe na maghavu na komi tinoni kena vaututuni kena haidu koragna na Vathe ke Tabu kori vido kena kiloagna, "Na Varada nigna Solomon."
44005013	Arahai kena boi vaututuni kena mataghu na mono haidu duadia, keana imarea kena titiono vahaihadira.
44005014	Me sethe puala na mane ma na vaivine kena vaututunia a Lod mena turughu haidu duadia arahai kena vaututuni ghohi.
44005015	Na vunegna mara na vetula kena eia na komi reghithehe ke sethe, na komi tinoni kena hatira mai arahai kena vahaghi mena vaegora horu tadia na komi mathadia kori hangana. Imarea kena toatogha arahai kena vahaghi kedana toke tabiru kori vido na ungaungagna a Pita keda ungahira kori vido imanea keda taveti atu.
44005016	Sethe na tinoni itadia na komi meleha ke gharania i Jerusalem kena hathatano mai. Imarea kena hatira mai tadia mara na vetula arahai kena vahaghi ma arahai ke haghevira na komi tidatho. Ma a God ke vatoke tabirura gougovu.
44005017	Na pukuni naghoi pris ma arahai kena agutu duagna kena mono kori boo nidia mara na Sadiusi. Imarea kena tahotha puala tadia mara na vetula,
44005018	mena thotira mena bora haghe kori vathe tatari.
44005019	Keana sina enjel nigna a Lod ke mai kori bongi me hangavia na hagethagna na vathe tatari me hatira au mara na vetula. Gi e velera,
44005020	"Oti vano kori Vathe ke Tabu nigna a God moti titionoa na komi fata gougovu eigna na havi mathangani iaani tadia na komi tinoni."
44005021	Mara na vetula kena leghua na hava ke velea na enjel. Kori vuevugheigna hadi, imarea kena vano kori Vathe ke Tabu mena velepuhira na komi tinoni. Ma na pukuni naghoi pris ma arahai kena agutu duagna kena kilora mai mara puhidia mara Jiu kena mono kori Kansol. Gi ena vetulara vano kekeha soldia kori vathe tatari eigna kedana hatira mai mara na vetula.
44005022	Keana kori vido mara na soldia kena jufungia na vathe tatari, imarea kena boi reghi padara. Gi ena tabiru mai tadia mara na Kansol mena velera,
44005023	"Kori vido kiti jufungia na vathe tatari, na hagethagna ke bilaki ngasi mi mara na soldia kena sokara ghaghireigna na hagetha. Kari kori vido kiti hangavia na hagethagna miti vano haghe, e teo sa tinoni ke mono ikoragna."
44005024	Na vunaghidia mara kena reireghia na Vathe ke Tabu nigna a God mi mara na naghoi pris kena rongovia iaani, mena hahi hehedia puala eigna na hava ke padara mara na vetula.
44005025	Gi sina tinoni ke mai me velera, "Mara koti bora haghe kori vathe tatari, ikageeni imarea kena velepuhira na mavitu kori Vathe ke Tabu nigna a God!"
44005026	Na vunaghidia mara kena reireghia na Vathe ke Tabu duagna nigna na komi mane agutu kena vano mena hatira mai mara na vetula. Kari imarea kena boi vangesora eigna kena mataghunira na mavitu. Eigna imarea kena ghaghana gi kedana vangesora, na mavitu kedana piri vathehera.
44005027	Gi imarea kena hatira mai mara na vetula naghodia mara na Kansol. Na pukuni naghoi pris ke velera,
44005028	"Ighami kiti veleghamu ghohi, oti saghoi velepuhira na mavitu eigna na mane iangeni. Kari ighamu koti velepuhira sethe na tinoni i Jerusalem eigna a Jisas, moti magnahaghinia na toroghamigna eigna na theheagna imanea."
44005029	A Pita mi mara na vetula kena haghore tughura vaghagna iaani, "Ighami kitida leghua a God vamua, boi na komi tinoni.
44005030	Ighamu koti tupipuhia a Jisas kori ghaibabala moti vathehea. Keana nidia na God ara hutuda ke vasokara tabirua kori thehe.
44005031	A God ke vahaihadia me vasopoua kori madothogna eigna keda vunaghi pungusighita me vamamaluhaghita. Imanea ke eia iaani bali hathera mara Israel eigna kedana tughua na havidia ke koakoa. Gi kedana tughua na havidia, a God keda talutavogha na komi paluhadia.
44005032	Ighami kiti titionoa na komi fata iraani tadia na komi tinoni ma na Tarunga ke Tabu ke tateli vanira na komi fata iraani ke tutuni. A God ke hea na Tarunga ke Tabu itadia arahai kena leghua."
44005033	Kori vido mara na Kansol kena rongovia iaani, imarea kena dikatadia puala mena magnahaghinia kedana vathehera mara na vetula.
44005034	Kari sikei itadia mara na Kansol, na ahagna a Gamaliel, ke sokara hadi me velera eigna kedana hatira au i kosi mara na vetula bali pitu sina vido. Imanea na Farise ma na mane velepuhigna na vetula. Na komi tinoni gougovu kena ghaghana bohea imanea.
44005035	A Gamaliel ke velera mara na Kansol vaghagna iaani, "Mara i Israel, oti toatogha toetoke eigna na hava koti magnahaghinia na eiagna vanira mara iraani.
44005036	Ighamu koti adoa ghohi, tagna kekeha vinogha ke atu, sina mane na ahagna a Teudas ke velea imanea ghehegna sina mane ke nagho. Me vaghagna vati na hathangatu mane kena leghua. Kari leghugna mara i Rom kena vathehea imanea, vati na hathangatu mane kena leghua kena soparaka kilili ma na nigna na boo ke govu.
44005037	Leghugna iangeni, kori maghavugna na gaumane gna i Rom kena risoa na ahadia na komi tinoni gougovu, a Jiudas, sina manegna i Galili ke mai. Sethe na tinoni kena leghua imanea kari mara i Rom kena vathehea mua. Ma na komi tinoni kena leghua kena soparaka kilili.
44005038	Na hava ku veleghamu ikageeni ke vaghagna iaani: Oti saghoi eia sa fata itadia mara iraani moti lubatira me kena mamaluha. Gi na komi fata kena eia keda leghua vamua na ghaghanadia, nidia na boo keda boi haugna me govu!
44005039	Kari gi na komi fata iraani ke leghua nigna na vanohehe a God, e vahotha puala ighamu kotida vasotora. Toatogha toetoke gi kotida eia sa fata itadia, eigna e boi toke gi ighamu kotida rihu pungusia a God."
44005040	Mara na Kansol kena ghaghana na komi fata ke velea a Gamaliel ke jino. Imarea kena kilora mai mara na vetula mena velera mara na soldia bali thabuhira. Gi mara na Kansol kena haghore heta vanira eigna kedana boi titionoa mua eigna a Jisas. Govu, gi ena lubati mamaluhara.
44005041	Imarea kena taveti au tadia mara na Kansol mena totogo puala eigna a God ke lubatira eigna kedana papara eigna kena leghua a Jisas.
44005042	Leuleghu dani imarea kena talu velepuhira na komi tinoni kori Vathe ke Tabu nigna a God mi kori vathedia na komi tinoni. Imarea kena titionoa a Jisas a Vahavi.
44006001	Tagna na komi dani irangeni, kori vido sethe na tinoni kena turughu leghua a Jisas, na komi tinoni Jiu kena vaututuni kena haghore kori haghore Grik kena dikatadia tadia na komi tinoni Jiu kena vaututuni kena haghore kori haghore Arameik. Imarea kena velea mara kena haghore Arameik kena boi hathe toetokera nidia na vaivine thehe sasani kori vido kena kemulira na komi vanga leuleghu dani.
44006002	Mi mara salaghe rua na mane vetula kena kilora haidu na komi tinoni kena vaututuni gougovu mena velera, "E boi jino gi kitida soto na titionoagna na haghoregna a God miti rugusi eigna na keukemu vanga.
44006003	Ara kulamami, oti vahira au itamiu e vitu na mane kena ghaghana bohera na komi tinoni. Imarea iraani kedana thaothadogha me kedana lubatia na Tarunga ke Tabu eigna keda batura. Ighami kitida hera na agutu iaani
44006004	eigna kitida tarai miti talu titionoa na haghoregna a God eigna a Jisas."
44006005	Na komi tinoni gougovu kena ghaghana na komi fata iraani kena velea mara na vetula ke toke. Gi ena vahira Stiven (nigna na vaututuni ke heta puala me lubatia na Tarunga ke Tabu eigna keda batua), Filip, Prokorus, Nikano, Timon, Pamenas, ma a Nikolas (sina manegna i Antiok ke boi Jiu kari e leghua na komi puhidia mara Jiu).
44006006	Imarea kena hatira vano e vitu na mane tadia mara na vetula, gi ena tabora na uludia mena tarai eidia.
44006007	Na haghoregna a God eigna a Jisas ke rongoragha tadia sethe na meleha. Ma na komi tinoni kena vaututuni i Jerusalem kena ghoi sethe vano. Me sethe na pris kena vaututunia mua na velepuhi eigna a Jisas.
44006008	God ke vatokea a Stiven me hea na mana bali eia sethe na reghithehe itadia na komi tinoni.
44006009	Kari kekeha tinoni Jiu kori vathe haidu kena kiloagna "Na Vathe Haidu nidia Mara Seka kena Mamaluha ghohi" kena turughu sokara pungusia a Stiven. Mara iraani eidia e rua na meleha i Sairin mi Aleksandria, me rua na provins i Silisia mi Esia. Imarea kena rihu haohaghore duagna a Stiven.
44006010	Kari ena boi tangomana na haghore tughuagna, eigna na Tarunga ke Tabu ke hathea ma na nigna na komi haghore ke thaothadogha puala.
44006011	Gi imarea kena volira kekeha mane eigna kedana piapilau eigna a Stiven. Imarea kena velea, "Ighami kiti rongovia na mane iaani ke haghore diadikala Moses ma a God."
44006012	Na vunegna imarea kena velea iaani, na mavitu gougovu duadia mara puhidia mara Jiu mi mara Velepuhigna na Vetula nigna a Moses kena dikatadia tagna a Stiven. Imarea kena thotia mena hati vanoa tadia mara na Kansol.
44006013	Gi imarea kena hatira mai kekeha tinoni bali piapilau eigna imanea. Imarea kena velea, "Na mane iaani ke haghore diadikala hahalia na Vathe ke Tabu nigna a God ma na komi vetula nigna a Moses.
44006014	Ighami iti rongovia imanea ke velera na komi tinoni a Jisas gna i Nasaret keda reo horua na Vathe ke Tabu me tughura nida na komi puhi ke heghita a Moses."
44006015	Gi mara gougovu kori Kansol kena buta heta vano tagna a Stiven mena reghia na dodorogna imanea, turughu kori langegna me horu kori luagna, ke vaghagna na dodorogna na enjel.
44007001	Na pukuni naghoi pris ke huatia a Stiven, "Ehava? E tutuni ighoe ko haghore diadikala a God ma a Moses ma na Vathe ke Tabu nigna a God?"
44007002	Gi a Stiven ke velea, "Mara puhi ma ara kulagu, rorongo mai itagua. A God ke thaba haluhadi ke tate vania a hutuda Ebraham kori vido imanea ke mono i Mesopotamia, gi e vano mono i Haran.
44007003	A God ke veleagna, 'Taveti au kori melehamu mi tadia ara vikemu mo vano kori na meleha inau kuda tuhu vanigho.'
44007004	Ma Ebraham ke taveti au i Kaldea me vano mono i Haran me ghieghilei thehe a tamagna. Gi a God ke hati maia a Ebraham eeri, kori meleha ighita kati mono itagna ikageeni.
44007005	Kori vido iangeni, a God ke boi hea a Ebraham sa vidoi thepa eeni, teo sikei ghathi vidogna. Keana a God ke taluhaghorea gi keda hea na meleha iaani vania a Ebraham ma arahai kedana havi mai kori vikegna. Toke a Ebraham ke boi mono sa dathegna kori vido iangeni, a God ke taluhaghorea iaani vania imanea.
44007006	Kari a God ke velea mua iaani, 'Arahai kedana havi mai kori vikemu kedana mono tagna sina meleha hutu nidia na komi tinoni tavogha. Na komi tinoni ngengeni kedana vasekara me kedana vaparara koragna e vati na hathangatu vinogha.
44007007	Kari na komi tinoni kedana vasekara ara vikemu, inau kuda vaparara. Leghugna iangeni imarea kedana taveti au kori meleha hutu iangeni mena mai maimanihihiu eeri.'
44007008	Gi a God ke velea a Ebraham eigna keda sogivaughithathara na komi gari mane, iaani na vaughithathagna na taluhaghore a God ke hea Ebraham. Na vunegna iangeni, a Ebraham ke sogivaughithatha a Aisak e alu na dani leghugna ke havi mai. Ma a Aisak ke sogivaughithatha a Jekob, a dathegna. Ma a Jekob ke sogivaughithathara e salaghe rua ara dathegna mane. Imarea iraani e salaghe rua ara hutuda.
44007009	"Ara dathegna mane a Jekob kena tahotha puala tagna a Josep, a tahidia. Mena salemua vanoa itadia kekeha tinoni mi imarea kena hati vanoa i Ijip eigna keda nigna na tinoni seka sina mane ngengeni. Keana a God ke mono duagna,
44007010	me hati mamaluha tagna na komi vahotha ke pada. Na king gna i Ijip, ke ghaghana bohea a Josep eigna na thaothadogha ke hea a God ke hutu puala. Ma na king ke hea na mana a Josep eigna keda vunaghi pungusira na komi tinonidia i Ijip me reireghira nigna na komi fata gougovu.
44007011	"Kori vido iangeni na ngengere ke kathera na komi meleha gougovu i Ijip mi Kenan. Na komi tinoni gougovu kena papara puala ma ara dathegna a Jekob, ara hutuda, kena boi tangomana na padagna sa vanga.
44007012	Kori vido a Jekob ke rongovia na vanga ke mono i Ijip, imanea ke vetulara ara hutuda ngengeni. Iangeni na turughugna na vanodia i Ijip.
44007013	Kori varuai vanodia, a Josep ke velera ara toghagna imanea a pukuni tahidia. Kori vido iangeni na komi tinoni kena titiono vania na king gna i Ijip eigna na vikegna a Josep.
44007014	Gi a Josep ke vetula vanoa na haghore tagna a Jekob, a tamagna, mi tadia ara vikegna gougovu eigna kedana mai i Ijip. Ma na haidudia, e vitu hangavulu lima na tinoni.
44007015	Gi a Jekob ke vano mono i Ijip. Mi imanea duagna ara dathegna mane gougovu kena thehe ngengeni.
44007016	Sethe na vinogha leghugna iangeni, kori vido mara i Israel kena taveti au i Ijip, imarea kena hatira na hulidia mena vano gilura i Sekem, kori na luma ke volia a Ebraham tadia ara dathegna mane a Hemo.
44007017	"Kori vido na maghavu a God keda eia na hava ke taluhaghorea vania a Ebraham ke gharani mai ghohi, na nida na komi tinoni ighita mara Israel kena mono i Ijip ke sethe puala.
44007018	Gi sina king tavogha ke vunaghi pungusia Ijip. Imanea ke boi adoa a Josep ma na komi fata ke eia i hau.
44007019	Imanea ke pilaunira ara hutuda me vaparara puala. Imanea ke hurura eigna kedana sonira kori bea na komi meomeo mane.
44007020	"Kori vido iangeni a Moses ke havi mai. Imanea na gari meomeo ke ulaghagna puala. A idogna ma a tamagna koro reireghia kori vathedia nabagna e tolu na vula.
44007021	Kori vido koro boi tangomana rodia na poloagna, iroira koro boa aua i kosi, ma a dathegna vaivine na king ke pada me kalitia vaghagna a pukuni dathegna.
44007022	Mara i Ijip kena velepuhia imanea na komi fata kena thaothadoghagna. Imanea na mane thaothadogha kori haghore ma na komi fata ke eia ke toke puala.
44007023	"Sina dani, kori vido a Moses ke rua tutughu kasa na vinoghagna, imanea ke magnahaghinia keda reghira nigna na komi tinoni, mara i Israel.
44007024	Kori vido ke vano, imanea ke reghia sina manegna Ijip ke tupi diadikala sina manegna Israel. Gi a Moses ke hathea na manegna Israel me tughu tabirua na hahi ke eia na manegna Ijip me vathehea.
44007025	A Moses ke toatogha nigna na komi tinoni kedana adoa a God ke vahia imanea eigna keda vamamaluhara, keana imarea kena boi thaothadoghagna.
44007026	"Sina dani leghugna iangeni a Moses ke reghira e rua na manegna Israel koro rihu. Imanea ke hatia na hetagna eigna keda vasotora me velera, 'Romara! Roghamu eimiu i Israel vamua. Ehava gi oro rihu?'
44007027	"Keana na mane ke turughua na rihu ke hovu aua a Moses me veleagna, 'Ahai ke velegho ighoe vaghagna na vunaghi bali fateghami na?
44007028	Ehava? O haga vatheheu vaghagna ko vathehea sina manegna i Ijip ignotha?'
44007029	Leghugna ke rongovia na haghore iaani, a Moses ke ghogho au i Ijip me vano mono i Midian. Kori vido ke mono ngengeni a Moses ke taulaghi me havi e rua dathegna mane.
44007030	"Leghugna e rua tutughu na vinogha, sina enjel ke tate vania a Moses kori vido ke mono kori meleha ke gou hilighagna na Suasupai Sainai. Na enjel ke tate mai kori na ghai iso ke beubethu.
44007031	Moses ke reghia na ghai ke beubethu me vere nigna puala. Me huju vano itagna eigna keda reghi tokea. Gi a Lod God ke velea,
44007032	'Inau nidia a God ara hutumu, nidia a God a Ebraham, Aisak, ma a Jekob.' A Moses ke mataghugna puala me aiariri. Imanea ke mataghu nigna na doroviagna na ghai iso ke beubethu.
44007033	Gi a God ke veleagna, 'O hatia aua nimua na sadol kori naemu, eigna ighoe ko sokara kori thepa ke tabu.
44007034	Inau ku reghia ghohi mara Ijip kena vaparara puala nigua na komi tinoni mu rongovia nidia na tangi. Na vunegna iangeni, inau ku horu mai bali vamamaluhara. Ikageeni inau kuda vetulagho tabiru i Ijip.' "
44007035	Gi a Stiven ke velea mua, "A God ke vetula tabirua i Ijip a Moses, iangeni na mane na komi tinonidia i Israel kena siriuhaghinia i hau, kori vido kena velea, 'Ahai ke velegho ighoe vaghagna na vunaghi bali fateghami na?' Kari a God ke vetula imanea eigna keda vunaghi pungusira me vamamaluhara. Ma na enjel ke tate vania a Moses kori na ghai iso, imanea ke hathea a Moses kori eiagna.
44007036	Ma Moses ke batura au mara Israel i Ijip. Imanea ke eia na komi reghithehe ke sethe i Ijip, kori Tahi ke Mela, mi kori meleha ke gou koragna e rua tutughu na vinogha.
44007037	"Iaani a Moses, na mane ke velera mara Israel, 'A God keda vahi aua sikei profet vaghagu inau itadia nimiu na komi tinoni.'
44007038	Ma a Moses ke mono duadia ara hutuda kori vido kena mono kori meleha ke gou. Imanea ke titionoa tadia ara hutuda na komi fata ke titiono vania na enjel kori Suasupai Sainai. A God ke kidi titionoa tagna a Moses na komi haghorei havi. Gi a Moses ke heghita ighita.
44007039	"Keana ara hutuda kena bosi sasaa na leghuagna a Moses mena magnahaghinia kedana tabiru i Ijip.
44007040	Kori vido a Moses ke talu mono mua kori suasupa, imarea kena veleagna a Eron, 'O agutu vanighami kekeha ngunguju bali batughita! A Moses ke batughita au i Ijip, kari iti boi adoa na hava ke pada imanea.'
44007041	Kori vido iangeni imarea kena agutua na ngunguju ke vaghagna na kau mena havughaghi itagna. Mi imarea kena eia na vangahaidu hutu bali totogo tagna na ngunguju kena agutua ghehedia.
44007042	Na vunegna iangeni a God ke taveti sanira me lubatira eigna kedana maimanihihia na aho, na vula, ma na komi vaitughu. Iaani ke mono tagna na komi Rioriso ke Tabu kena risoa mara na profet: 'Ighamu na komi tinonidia Israel, koragna e rua tutughu na vinogha ighamu koti mono kori meleha ke gou, ighamu koti boi havughaghi itagua inau.
44007043	Teo. Ighamu koti oha duamiu na vathe tapole ke tabu ke mono na god Molek ikoragna, moti hatia mua na ngungujugna na god vaitughu, Refan. Ighamu koti agutua na komi ngunguju iraani eigna kotida maimanihihira. Na vunegna iangeni, inau kuda vetulaghamu vano tagna ke hau sethevugna vano i Babilon.' "
44007044	A Stiven ke velea mua, "Kori vido ara hutuda kena mono kori meleha ke gou, imarea kena hulungia na vathe tapole ke tabu kena maimanihihia a God ikoragna. A God ke veleagna a Moses eigna keda agutua na vathe tapole iangeni, mi imarea kena agutua leghuagna na totoghalegna a God ke tatelia vania a Moses.
44007045	Leghugna iangeni, kori vido a Josua ke batura, ara hutuda kena hatia na vidoi thepa a God ke gigi aura na komi tinoni itagna. Kori vido kena vano kori meleha iangeni, imarea kena talu hatia duadia mua na vathe tapole ke hera ara hutudia. Kori vathe tapole iangeni ara hutuda kena maimanihihia a God me ghieghilei jufu mai na maghavugna a King Deved.
44007046	A Deved ke vatotogoa a God me kaea eigna keda agutua na Vathe ke Tabu vania imanea, na God nigna a Jekob.
44007047	Kari a Solomon, a dathegna a Deved, ke agutua na Vathe ke Tabu vania a God.
44007048	"Keana a God ke haluhadi puala me boi mono koragna na komi vathe kena agutua na komi tinoni. Sina profet ke risoa na komi haghore iraani a God ke velea,
44007049	'I popo na pukuni sapegu mi thepa na bali tatapagna na naegu. Na thagi vathe hava kotida agutu vaniu na? E vahothahaghinighamu na agutuagna sa vido bali mamatho nigua itagna.
44007050	Eigna inau ku agutua na komi fata gougovu.' "
44007051	A Stiven ke talu titiono mua me velera, "Pono puala na ulumiu! Na hehemiu ke vaghagna na komi tinoni bongihehe moti boi magnahaghinia na leghuagna na haghoregna God. Ighamu koti sokara pungusia hahali na Tarunga ke Tabu vaghagna vamua kena eia ara hutumiu i hau.
44007052	Ehava? E mono sikei profet i hau ara hutumiu kena boi vapara? Imarea kena vathehera na komi profet kena titiono eigna na maigna sina tinoni ke pukuni jino kori matagna a God. Imanea a Vahavi koti peroa moti vathehea.
44007053	Toke ighamu kotida hatia ghohi na komi vetula nigna a God tadia na komi enjel, ighamu koti boi leghua vamua!"
44007054	Kori vido mara kena nagho tadia mara Jiu kena rongovia nigna na titiono a Stiven, imarea kena dikatadia puala mena gigiria na keidia.
44007055	Keana na Tarunga ke Tabu ke vonungia a Stiven. Imanea ke tada hadi i popo me reghia na siladagna a God, me reghia mua a Jisas ke sokara kori madothogna.
44007056	A Stiven ke veleragna, "Inau ku reghia na hughuta i popo ke hangavi ma na Dathei Tinoni ke sokara kori madothogna a God!"
44007057	Kori vido iangeni imarea kena ponotia na kulidia kori limadia mena ghu heta. Gi ena raghe vano tagna a Stiven mena thotia.
44007058	Imarea kena sarakia aua kosigna na meleha i Jerusalem mena turughu piri vathehea. Mara kena piapilau eigna a Stiven kena aua nidia na oopo mena bora kori naegna sina mane mathangani, na ahagna a Sol.
44007059	Kori vido kena piria, a Stiven ke tarai vaghagna iaani, "Lod Jisas, ko hati atua na tarungagu itamua."
44007060	Gi e torongaghi tuturu horu kori thepa me ghu heta, "Lod, o talutavogha na fata ke dika iaani kena eia!" Imanea ke velea iaani gi e thehe.
44008001	Kori ghaghanagna a Sol, na vatheheagna a Stiven, imarea kena eia na fata ke toke. Leghugna kena vathehea a Stiven, kekeha mane kena maimanihihia a God kena hatia na tonogna mena vano gilua. Imarea kena tangi heta eigna imanea. Turughu kori dani ke thehe a Stiven, mara puhidia mara Jiu kena turughu vaparara puala na komi tinoni kiloau i Jerusalem. Imarea gougovu kena ghogho vano tadia na komi meleha tadia e rua na provins i Jiudea mi Samaria. Mara na vetula vamua kena talu mono i Jerusalem.
44008003	Ma a Sol ke turughu vadiadikalara na komi tinoni kiloau. Imanea ke haghe tadia na komi vathe me sarakira au na komi mane ma na vaivine kena vaututuni me bora haghe kori vathe tatari.
44008004	Na komi tinoni kena vaututuni kena ghogho sania i Jerusalem kena titionoa na Rorongo ke Toke eigna a Jisas tadia na komi meleha kena vano.
44008005	A Filip ke vano tagna sina meleha koragna na provins i Samaria me titiono vanira na komi tinoni eigna a Vahavi.
44008006	Kori vido kena reghia na komi reghithehe ke eia a Filip, imarea kena vaovarongo toetoke tagna na hava ke titiono imanea.
44008007	A Filip ke gigi aura na komi tidatho itadia na komi tinoni ke sethe, ma na komi tidatho kena ghu heta kori vido kena taveti au itadia. Mi imanea ke vatoke tabirura na komi tinoni ke lae na tonodia ba thehe na naedia.
44008008	Na komi tinoni gougovu kori meleha iangeni kena totogo puala eigna na komi fata iraani.
44008009	Kori meleha iangeni sina mane ke mono, na ahagna a Saimon. Kori vido ke boi vano mua a Filip ngengeni, a Saimon ke eia na komi thagi tiatidatho ma na komi tinonidia i Samaria kena vere nidia puala itagna. Mi imanea ke velera na komi tinoni imanea sina mane ke nagho.
44008010	Ma na komi tinoni gougovu kori meleha iangeni, turughu tadia mara kena kuma me jufu tadia mara kena pada rongo, kena vaovarongo itagna mena velea na mana nigna a God ke mono itagna. Imarea kena kiloagna "Na Mana Hutu."
44008011	Na komi tinoni kena vaovarongo itagna eigna e sethe na maghavu ghohi imanea ke eia na komi thagi tiatidatho irangeni.
44008012	Kori vido a Filip ke titionoa na Rorongo ke Toke eigna a Lod Jisas Krais ma na havi ke vunaghi pungusia a God, sethe na mane ma na vaivine kena vaututuni mena siuvitabu.
44008013	Gi a Saimon ke vaututuni mua me siuvitabu. Leghugna iangeni imanea ke mono duagna Filip hahali me vere nigna puala tagna na komi reghithehe ke eia imanea.
44008014	Kori vido kena rongovia sethe na tinoni i Samaria kena vaututunia na rorongogna a Lod, mara na vetula kena mono i Jerusalem kena vetulara vano a Pita ma a Jon itadia.
44008015	Kori vido koro jufu vano ngengeni, iromara koro tarai eigna kedana hatia na Tarunga ke Tabu,
44008016	eigna na Tarunga ke Tabu ke boi horu mai mua itadia. Imarea kena siuvitabu vamua kori ahagna a Lod Jisas.
44008017	Gi a Pita ma a Jon koro tabora na uludia na komi tinoni kena vaututuni iraani, mena hatia na Tarunga ke Tabu.
44008018	A Saimon ke reghia na Tarunga ke Tabu ke mai itadia na komi tinoni kori vido mara na vetula kena tabora na uludia. Mi imanea ke hati maia na rongo tadia iromara a Pita ma a Jon
44008019	me velera, "Oro heu mai na mana iaani eigna kuda tabora na uludia na komi tinoni mi imarea kedana hatia na Tarunga ke Tabu."
44008020	Kari a Pita ke veleagna, "Na vunegna ighoe ko ghaghana ko tangomana na voliagna na hava a God ke hai hera vamua na komi tinoni, e toke gi a God keda diadikalagho duagna nimua na rongo!
44008021	Ighoe boi tangomana koda mono duamami kori nimami na agutu kiti ei vania a God, eigna na ghaghanamu ke boi jino kori matagna a God.
44008022	O tughua na komi nimua toatogha ke dika, mo tarai kaea a God eigna keda talutavogha na komi nimua toatogha ke dika.
44008023	Inau ku adoa ighoe ko pukuni tahotha puala ma na komi koakoa ke vunaghi pungusia na havimu."
44008024	Saimon ke haghore tughua, "Oro tarai tagna a Lod eigu inau, eigna keda boi katheu na komi fata koro titionoa."
44008025	Leghugna a Pita ma a Jon koro titionoa na rorongogna a Lod ngengeni, iromara koro turughu taveti tabiru i Jerusalem. Kori vido koro taveti vano, iromara koro vano tadia sethe na meleha i Samaria moro titionoa na Rorongo ke Toke.
44008026	Sina maghavu, na enjel nigna a Lod ke veleagna a Filip, "O vano mo leghua na hangana ke turughu i Jerusalem me vano horu i Gasa. Na hangana iangeni ke vano hotaghigna na meleha ke gou."
44008027	Ma a Filip ke kaikaliti me taveti au. Kori hangana iangeni imanea ke pada sina manegna Itiopia. Na mane iangeni, sina mane puhi ke reireghia nigna na rongo a Kandake, na Kuin gna i Itiopia. Imanea ke vano ghohi i Jerusalem me maimanihihia a God,
44008028	mi kori vido iangeni imanea ke taveti tabiru kori melehagna. Imanea ke nohe popogna na sape ke kiaria na hos me ijumia na rioriso ke risoa a profet Aesaea.
44008029	Ma na Tarunga ke Tabu ke veleagna Filip, "O vano tagna na mane iangeni mo taetaveti ghaghireigna."
44008030	A Filip ke raghe vano hilighagna me rongovia imanea ke ijumia na Rioriso ke Tabu ke risoa a profet Aesaea. Gi e huatia, "O thaothadoghagna mua na hava ko ijumia geri?"
44008031	Mi imanea ke haghore tughua, "Ehava mu thaothadoghagna keda boi unuhia vaniu sa tinoni na ghaghanagna na?" Gi imanea ke kaea a Filip eigna keda hahaghe duagna.
44008032	Na thevugna na Rioriso ke Tabu ke ijumia imanea iaani: "Imarea kena hati vanoa imanea vaghagna kena hati vanoa na sip bali vathehea. Vaghagna vamua na dathei sip ke boi tangi kori vido kena utuhia na sesehugna, imanea ke boi velea sa haghore.
44008033	Imarea kena vamaomamoa, ma na komi fata kena eia itagna ke boi jino. Teo ahai ke tangomana na titionoragna ara kukuagna, eigna imanea ke teo sa dathegna kori vido kena vathehea."
44008034	Na mane puhi iangeni ke huatia a Filip, "O veleu, a Aesaea ke titionoa imanea ghehegna ba sa tinoni tavogha?"
44008035	A Filip ke kidi unuhia vania na thevugna na Rioriso ke Tabu iaani, gi e titionoa na Rorongo ke Toke eigna a Jisas vania imanea.
44008036	Iromara koro talu taveti vano kori hangana moro mai laba tagna sina bea. Ma na mane puhi iangeni ke velea, "O reghia! Na bea iaani. Na hava ke vasotou gi kuda boi siuvitabu ikageeni?"
44008038	Mi imanea ke veleagna nigna na mane agutu eigna keda vasotoa na hos. Gi oro vano horu kori bea ma a Filip ke siuvitabua.
44008039	Kori vido koro au sania na bea, na Tarunga ke Tabu nigna a Lod ke hati aua a Filip, ma na mane puhi iangeni ke boi ghoi reghia mua a Filip leghugna iangeni. Keana imanea ke talu taveti vano kori melehagna me totogo puala.
44008040	Sa fata vano, a Filip ke jufu kori meleha i Asotus. Mi imanea ke titionoa na Rorongo ke Toke ingengeni, mi tadia na komi meleha gougovu ke labangira me ghieghilei jufu i Sisaria.
44009001	Kori vido iangeni a Sol ke talu haghore heta eigna keda vathehera na komi tinoni kena leghua a Lod. Imanea ke vano tagna na pukuni naghoi pris
44009002	me kaea eigna keda risoa kekeha letasi vanira mara kena baubatu tadia na komi vathe haidu nidia mara Jiu kori meleha i Damaskus. Sol ke eia iaani eigna ke magnahaghinia keda thotira me hatira vano i Jerusalem na komi mane ma na koi vaivine kena leghua Na Hangana ke Tutuni kori meleha iangeni.
44009003	A Sol duadia kekeha mane kena taetaveti vano mi kori vido ke mai gharania i Damaskus, na raraha ke siasilada puala ke silada horu mai i popo me laema kililivia a Sol.
44009004	Imanea ke sikili horu kori thepa me rongovia na ohai haghore ke veleagna, "Sol, Sol, ehava gi o vaparau na?"
44009005	Ma a Sol ke huatia, "Lod, ahai ighoe na?" Mi imanea ke velea, "Inau a Jisas ko vaparau.
44009006	O sokara hadi mo vano kori meleha i Damaskus. Sina tinoni ngengeni keda velegho na hava koda eia."
44009007	Mara gougovu kena taveti duagna a Sol kena vere nidia mena mono bughoro. Imarea kena rongovia na ohai haghore kari ena boi dorovia sa tinoni!
44009008	A Sol ke sokara hadi gi e buta na matagna, kari e boi tangomana na reghiagna sa fata. Imarea kena tangolia na limagna mena batua vanoa i Damaskus.
44009009	Koragna e tolu na dani imanea ke doa me boi vanga me boi kou.
44009010	Sina mane ke vaututuni, na ahagna Ananaias, ke mono i Damaskus. A Lod ke tate vania me velea, "Ananaias!" Imanea ke haghore tughua, "Hii, Lod."
44009011	Gi a Lod ke veleagna, "O kaikaliti mo vano kori vathegna a Jiudas ke mono kori hangana kena kiloagna 'Na Hangana Jino.' Mo huatia eigna sina manegna i Tasus, na ahagna Sol. Ikageeni imanea ke tarai.
44009012	Me dorovia ghohi sina mane kori salingau, na ahagna a Ananaias, ke mai me tangolia eigna keda ghoi reirei."
44009013	Keana a Ananaias ke veleagna, "Lod, sethe na tinoni kena titiono vaniu eigna na mane iaani ma na komi fata ke dika ke eia itadia nimua na komi tinoni i Jerusalem.
44009014	Ikageeni imanea ke mai eeni, mi mara na naghoi pris kena lubatia eigna keda thotira na komi tinoni gougovu kena vaututunigho i Damaskus."
44009015	Kari a Lod ke veleagna, "O vano! Eigna inau ku vahia a Sol eigna keda agutu vaniu. Imanea keda titiono eigu inau tadia na komi tinoni kena boi Jiu, mi tadia na komi king, mi tadia na komi tinonidia Israel.
44009016	Mi inau kuda vathaothadogha imanea eigna na komi papara hutu keda kathea kori vido imanea keda titiono eigu inau."
44009017	Ma a Ananaias ke taveti vano kori vathe ke mono a Sol me haghe. Me tangolia me veleagna, "Tahigu Sol, a Lod Jisas ke vetulau mai itamua. Imanea na mane ke tate vanigho kori hangana. Imanea ke vetulau mai eigna koda ghoi reirei tabiru ma na Tarunga ke Tabu keda haghevigho."
44009018	Kori vido iangeni na fata ke vaghagna na vurugna na igha ke sikili horu kori matagna a Sol me ghoi reirei. Imanea ke sokara hadi me siuvitabu.
44009019	Govu, gi e vanga ma na tonogna ke ghoi heta tabiru. Sol ke mono kekeha dani i Damaskus duadia na komi tinoni kena vaututuni.
44009020	Kori vido iangeni, imanea ke turughu titiono eigna Jisas tadia na komi vathe haidu nidia mara Jiu. A Sol ke velera a Jisas a pukuni Dathegna God.
44009021	Arahai kena rorongo itagna kena vere nidia puala mena velea, "Na mane iaani na mane ke vaparara na komi tinoni kena vaututunia a Jisas i Jerusalem! Ighami kiti toatogha imanea ke mai eeni bali thotira arahai kena vaututuni me hatira vano tadia mara na naghoi pris."
44009022	Kari nigna na titiono a Sol eigna a Jisas ke heta vano mua. Kori vido imanea ke titiono vanira na komi tinoni Jiu i Damaskus eigna kedana adoa a Jisas a Vahavi, imarea kena boi tangomana na veleagna sa fata bali haghore peoa.
44009023	Sethe na dani ke haliu atu, gi mara puhidia mara Jiu kena haidu mena vapuipuhi bali vathehea a Sol.
44009024	Kori dani ma na bongi imarea kena kaekalera na komi hagetha kori peogna na meleha iangeni. Gi kedana reghia a Sol, imarea kedana vathehea. Keana a Sol ke rongovia na hava kena haga eia itagna.
44009025	Na vunegna iangeni, tagna sina bongi mara nigna na vaovarongo a Sol kena hatia vano tagna sina wida kori peogna na meleha, mena uli horua i thepa kori na lapa hutu.
44009026	Kori vido a Sol ke laba i Jerusalem, imanea ke magnahaghinia keda mono duadia na komi tinoni kena vaututuni. Keana imarea kena mataghunia eigna kena ghaghana imanea ke boi pukuni vaututunia a Jisas.
44009027	Kari a Banabas ke talangi vanoa tadia mara na vetula me velera a Sol ke reghia a Lod kori na hangana i Damaskus ma a Lod ke haghore vania. Ma a Banabas ke velera mua a Sol ke boi mataghu na titionoagna a Jisas i Damaskus.
44009028	Gi mara na vetula kena vaututunia, ma a Sol ke mono duadia hahali. Imanea ke vano ivei mi vei i Jerusalem me boi mataghu na titionoagna a Lod.
44009029	A Sol ke titiono me rihu haohaghore duadia mara Jiu kena haghorea na haghore Grik, kari imarea kena hiroa na puhi bali vathehea.
44009030	Kori vido na komi tinoni kena vaututuni kena rongovia iaani, imarea kena talangi vanoa a Sol i Sisaria gi ena vetula vanoa kori melehagna i Tasus.
44009031	Leghugna iangeni, na komi tinoni kiloau tadia e tolu na provins i Jiudea, Galili mi Samaria kena mono kori soleana. A God ke vaheta nidia na vaututuni me sethe na tinoni mua kena vaututuni. Imarea kena ghaghana bohea a God kori havidia, ma na Tarunga ke Tabu ke vaheta na ghaghanadia.
44009032	A Pita ke taveti vano tadia na komi meleha ke sethe eigna keda reghira na komi tinoni kena vaututuni. Me vano jufu tadia na komi tinoni nigna a Lod kena mono i Lida.
44009033	Imanea ke pada sina mane ke lae na tonogna ingengeni, na ahagna a Ainias. E alu na vinogha ghohi, imanea ke nere vamua kori mathagna.
44009034	A Pita ke veleagna, "Ainias, a Jisas Krais ke vatoke tabirugho! O sokara hadi mo lopoa na mathamu." Kori vido iangeni vamua a Ainias ke sokara hadi.
44009035	Na komi tinoni kena mono i Lida mi Saron kena reghia a Ainias, me sethe itadia kena vaututunia a Lod.
44009036	Kori meleha i Jopa ke mono sina vaivine ke vaututuni, na ahagna a Tabita. Na ahagna kori haghore Grik, Dokas. Iia ke ei hahalia na komi fata ke toke me hathera arahai kena kuma.
44009037	Kori vido a Pita ke mono i Lida, iia ke pada na vahaghi me thehe. Imarea kena kalitia na tonogna bali gilua gi ena hati hadia tagna sina chogho kori vathegna.
44009038	Na komi tinoni kena vaututuni ngengeni kena rongovia a Pita ke mono i Lida ke gharania i Jopa. Mena vetulara vano e rua na mane bali vano kae huhurua a Pita eigna keda mai saisami.
44009039	Ma a Pita ke vano duadia. Kori vido kena torongaghi mai, imarea kena hatia hadi kori chogho ke mono na tonogna a Dokas. Sethe na vaivine thehe sasani kena sokara kililivia Pita mena tangi. Iira kena tatelia itagna na komi oopo ma na komi pohe ke suki vanira a Dokas kori vido ke havi mua.
44009040	A Pita ke velera eigna kedana au gougovu kori na chogho iangeni, gi e torongaghi tuturu horu me tarai. Me rei vano kori na tonogna me velea, "Tabita, o sokara hadi!" Iia ke buta hadi me reghia a Pita me nohe hadi.
44009041	A Pita ke tangolia na limagna me vasokaraghinia gi e kilora mai na komi vaivine thehe sasani ma na komi tinoni kena vaututuni. Imanea ke tatelia vanira a Tabita ke havi tabiru ghohi.
44009042	Na komi tinoni gougovu i Jopa kena rongovia na rorongogna na reghithehe iaani, me sethe na tinoni kena vaututunia a Lod.
44009043	Ma a Pita ke mono hau sina vido i Jopa kori vathegna a Saimon, na mane ke agutua kekeha fata kori ghuighuligna na kau.
44010001	Sina manegna Rom, na ahagna a Konilius, ke mono i Sisaria. Imanea sina vunaghi koragna na booi soldia kena kiloagna "Na boo gna i Itali."
44010002	Imanea duadia na komi tinoni kena mono kori vathegna, imarea kena boi Jiu, kari ena ghaghana bohea a God. Imanea ke keukemu puala tadia na komi tinoni Jiu kena kuma, me tarai hahali tagna a God.
44010003	Sina dani, nabagna tangi tolu kori hinaota, sina enjel nigna a God ke tate vania me veleagna, "Konilius!"
44010004	Imanea ke mataghu me buta vano tagna me velea, "Mane puhi, na hava ko magnahaghinia?" Ma na Enjel ke veleagna, "A God ke totogo eimu ighoe eigna ighoe ko tarai hahali mo hera na rongo tadia na komi tinoni kena kuma.
44010005	O vetulara vano kekeha mane i Jopa eigna kedana talangia mai sina mane na ahagna a Saimon Pita.
44010006	Imanea ke mono duagna sina mane, na ahagna mua a Saimon, na mane ke ado agutua kekeha fata kori ghuighuligna na kau. Vathegna imanea ke mono ghaghireigna na tahi."
44010007	Kori vido ke taveti au na enjel, a Konilius ke kilora mai itagna e rua nigna na mane agutu me sikei nigna na soldia. Na soldia iaani ke ghaghana bohea a God.
44010008	A Konilius ke titiono vanira na komi fata na enjel ke veleagna, gi e vetulara vano i Jopa.
44010009	Na dani leghugna iangeni, nabagna hotaghi dani, tolu na mane iangeni kena taetaveti kori hangana mena mai gharania i Jopa. Kori vido iangeni, a Pita ke hadi popo i vathe bali tarai.
44010010	Imanea ke rofo me haga vanga ghagna. Keana, kori vido kena kalitia na vanga, imanea ke reghia na salingau.
44010011	Imanea ke reghia na maaloa ke hangavi, me reghia na fata ke vaghagna na pohe hutu kena uli horua kori thepa tagna e vati na kujukugna.
44010012	Koragna na pohe hutu iangeni; na komi poli, na komi doko, na komi thagi manu, me sethe mua na komi thagi fata kaukagu.
44010013	Gi na ohai haghore ke veleagna, "Pita, o sokara hadi. Vathehera mo ghanira."
44010014	Keana a Pita ke velea, "Teo, Lod! Kori havigu doudolu, inau ku boi ghania sa fata ke lutia nimami na komi vetula ighami mara Jiu."
44010015	Ma na ohai haghore ke ghoi velea, "Na vunegna a God ke velea na komi fata iraani e toke vamua bali vanga, o saghoi velea na komi fata iraani e boi toke."
44010016	Na titiono iaani ke tolu horui maigna tagna a Pita, gi na pohe hutu ke ghoi tabiru hadi kori maaloa.
44010017	Kori vido a Pita ke toatogha eigna na ghaghanagna na salingau ke tate vania, tolu na mane ke vetulara vano a Konilius kena pada ghohi na vathegna a Saimon. Imarea kena sokara kosigna na hagetha kori peogna na vathe.
44010018	Gi ena huatia sina tinoni kori vathe, "A Saimon Pita ke mono eeni ba teo?"
44010019	Kori vido a Pita ke talu hiohiroa mua na ghaghanagna na salingau, na Tarunga ke Tabu ke veleagna, "Tolu na mane kena mai hirogho.
44010020	O vano horu itadia mo saghoi ghaghana ruarua na vano duadia, eigna inau ku vetulara mai eeni."
44010021	Gi a Pita ke horu vano itadia me velera, "Inau na mane koti hirou. Ehava gi oti mai?"
44010022	Mi tolu mara kotolu veleagna, "A Konilius, na vunaghigna sina booi soldia, ke vetulaghami mai. Imanea na mane jino me maimanihihia God. Ma na komi tinoni Jiu kena ghaghana bohea puala imanea. Sina enjel nigna a God ke veleagna gi keda kaegho bali atu kori vathegna eigna keda rongovia na hava koda velea ighoe."
44010023	Ma a Pita ke velera eigna kedana haghe mai kori vathe mena nere kori bongi iangeni. Kori vuevugheigna, imanea mi kekeha tinonigna i Jopa kena vaututuni kena taveti duadia tolu na mane irangeni.
44010024	Sina dani leghugna iangeni, imarea kena jufu i Sisaria. A Konilius ke kilora mai ghohi kori vathegna ara vikegna mara kulagna, mena pitua a Pita.
44010025	Kori vido a Pita ke jufu vano, a Konilius ke torongaghi tuturu itagna me maimanihihia.
44010026	Keana a Pita ke vasokaraghinia me veleagna, "O sokara hadi. Inau na tinoni vaghamu ighoe vamua."
44010027	A Pita ma a Konilius koro titiono kori vido koro haghe vano korai vathe tadia na komi tinoni ke kilora mai a Konilius.
44010028	Gi a Pita ke velera, "Ighamu oti adoa ghohi, e boi jino kori nimami na komi vetula ighami mara Jiu kitida sighora ba mono duadia arahai kena boi Jiu. Keana a God ke tatelia vaniu ghohi e boi toke kuda toatogha kekeha tinoni kena boi naba kuda mono duadia.
44010029	Iangeni na vunegna inau ku sasaa kuda mai kori vido imarea kena mai mena kaeu. Ikageeni inau ku magnahaghinia kuda adoa na vunegna ko kaeu bali mai."
44010030	Ma a Konilius ke haghore tughua, "Iaani na vatolugna na dani leghugna na dani inau ku tarai kori vathegu kori tangi tolu. Sa fata vano, sina mane ke siasilada nigna na poko ke sokara mai i naghogu.
44010031	Me veleu, 'God ke rongovia nimua na tarai me reghia na haehathe ko eia tadia na komi tinoni kena kuma.
44010032	Mo vetulara vano kekeha mane i Jopa eigna kedana talangia mai sina mane na ahagna a Saimon Pita. Imanea ke mono duagna sina mane, na ahagna mua a Saimon, ke agutua kekeha fata kori ghuighuligna na kau. Vathegna imanea ke mono ghaghireigna na tahi.'
44010033	Iangeni na vunegna inau ku vetulara atu saisami e tolu na nigua mane agutu, me toke puala ighoe ko mai. Ikageeni, ighami gougovu kiti haidu eeni kori matagna a God bali rongovia na komi fata a Lod ke velegho eigna koda titionoa itamami."
44010034	Gi a Pita ke titiono vanira vaghagna iaani, "Ikageeni inau ku thaothadoghagna ghohi, na komi tinoni gougovu ke nanaba vamua kori matagna a God.
44010035	A God ke totogo eidia na komi tinoni gougovu kori maramagna kena ghaghana bohea mena eia na komi fata ke jino.
44010036	Ighamu koti adoa ghohi na rorongogna a God ke vetula tadia mara i Israel. Iangeni na Rorongo ke Toke ke velea na komi tinoni kedana tangomana na mono kori soleana duagna a God eigna na hava ke eia a Jisas. Ma a Jisas ke vunaghi pungusira na komi tinoni gougovu.
44010037	Moti adoa mua na hava ke tate mai kori provins i Jiudea, turughu kori meleha i Galili leghugna a Jon ke velera na komi tinoni eigna kedana siuvitabu.
44010038	Na hava ke tate mai ke vaghagna iaani. A God ke hea Jisas gna Nasaret na Tarunga ke Tabu ma na mana. Govu, gi imanea ke taveti vano tadia na komi meleha ke sethe bali eia na komi fata ke toke me vatoke tabirura arahai kena papara saragna na mana nigna a Satan. A Jisas ke tangomana na eiagna iaani eigna a God ke mono duagna.
44010039	"Ighami mara na vetula gougovu kiti reghia na komi fata gougovu ke eia imanea i Jerusalem mi tadia na komi meleha i Israel. Imarea kena vathehea kori ghaibabala,
44010040	keana kori vatolugna na dani a God ke vasokara tabirua me lubatira kekeha tinoni eigna kedana reghia.
44010041	Boi na komi tinoni gougovu kena vaututuni kena reghia, keana ighami mara na vetula vamua ke kidi vahighami a God bali titiono vanira na komi tinoni eigna imanea. Ighami na komi tinoni kiti vanga miti kou duagna a Jisas leghugna ke sokara tabiru kori thehe.
44010042	Ma a Jisas ke veleghami eigna kitida titionoa na Rorongo ke Toke tadia na komi tinoni gougovu miti velera imanea na mane a God ke vahia eigna keda fatera arahai kena havi mua ma arahai kena thehe ghohi.
44010043	Ma na komi profet gougovu kena risoa eigna imanea tadia na komi Rioriso ke Tabu. Imarea kena risoa arahai kedana vaututunia a Vahavi, a God keda talutavogha na komi paluhadia eigna na hava keda eia a Vahavi."
44010044	Kori vido a Pita ke talu haohaghore mua, na Tarunga ke Tabu ke haghevira na komi tinoni kena rorongo itagna.
44010045	Na komi tinoni Jiu kena vaututuni kena mai duagna Pita kena vere nidia puala eigna a God ke hera ghua na Tarunga ke Tabu tadia arahai kena boi Jiu.
44010046	Mara Jiu kena mono ngengeni kena adoa a God ke hera na Tarunga ke Tabu eigna kena rongovira imarea kena haohaghore tadia na komi haghore nidia arahai tavogha mena veletokea God. Ma a Pita ke velera mara Jiu,
44010047	"Na komi tinoni iraani, a God ke hera na Tarunga ke Tabu vaghagna vamua ke heghita. Teo ahai keda velea e boi jino katida siuvitabura."
44010048	Gi a Pita ke velera eigna kedana siuvitabu kori ahagna Jisas Krais. Leghugna kena siuvitabu, imarea kena kaea a Pita eigna keda mono duadia kekeha dani mua.
44011001	Mara na vetula ma na komi tinoni kena vaututuni kena mono kori provins i Jiudea kena rongovia mara kena boi Jiu kena vaututunia na rorongogna a God eigna a Jisas.
44011002	A Pita ke vano i Jerusalem mi kori vido imanea ke jufu vano, kekeha mara Jiu kena vaututuni kena haghore diadikala imanea.
44011003	Imarea kena veleagna, "E boi jino ighoe ko vano haghe kori vathedia arahai kena boi sogivaughithatha mo vanga duadia!"
44011004	Ma a Pita ke titiono vanira na komi fata gougovu ke pada imanea.
44011005	Imanea ke velea, "Inau ku mono kori meleha i Jopa, mi kori vido ku tarai sina dani, inau ku reghia na salingau. Inau ku reghia na maaloa ke hangavi mu reghia na fata ke vaghagna na pohe hutu kena uli horua kori thepa tagna e vati na kujukugna. Na fata iangeni ke horu mai itagua.
44011006	Kori vido ku dodoro koragna na pohe hutu iangeni, inau ku reghira na komi poli, na komi doko, na komi thagi manu, me sethe mua na komi thagi fata kaukagu.
44011007	Gi u rongovia na ohai haghore ke veleu, 'Sokara hadi Pita. O vathehera mo ghanira!'
44011008	"Keana, inau ku haghore tughua, 'Teo Lod! Kori havigu doudolu, inau u boi ghania sa fata ke boi lubatighami kori nimami na komi vetula ighami mara Jiu.'
44011009	"Keana na ohai haghore ke velea mua, 'Na vunegna a God ke velea na komi fata iraani e toke vamua bali vanga, o saghoi velea na komi fata iraani e boi toke.'
44011010	Na titiono iaani ke tolu horui maigna itagua, gi na pohe hutu ma na komi fata ikoragna ke ghoi tabiru hadi kori maaloa.
44011011	"Kori vido vamua iangeni, e tolu na mane kena vetulara mai kalasu i Sisaria kena jufu mai kori vathe ku mono itagna.
44011012	Ma na Tarunga ke Tabu ke veleu eigna kuda boi ghaghana ruarua na vano duadia. Ono na mane iraani kena vaututuni kena taetaveti duagu, miti vano duadia tolumara kori vathegna a Konilius i Sisaria.
44011013	Ma a Konilius ke titiono vanighami sina enjel ke tate vania me veleagna, 'O vetulara vano kekeha mane i Jopa eigna kedana talangia mai sina mane na ahagna Saimon Pita.
44011014	Imanea keda titiono vanigho na rorongo keda vahavigho ighoe duamu na komi tinoni kena mono kori vathemu.'
44011015	"Boi hau leghugna ku turughu titiono vanira, na Tarunga ke Tabu ke haghevira vaghagna vamua ke haghevighita i hau.
44011016	Gi u togha tabirua na hava ke veleghita nida a Lod Jisas, 'A Jon ke siuvitabura na komi tinoni kori bea, keana ighamu kotida siuvitabu kori Tarunga ke Tabu.'
44011017	Na vunegna a God ke hera na Tarunga ke Tabu vaghagna vamua ke heghita kori vido kati vaututunia a Lod Jisas Krais, e boi jino gi kuda sokara pungusia nigna na vanohehe a God."
44011018	Kori vido mara Jiu kena vaututuni kena rongovia na titiono ke eia a Pita, imarea kena boi haghore diadikala mua, kari ena veletokea vamua a God. Imarea kena velea, "Ikageeni, a God ke lubatira arahai kena boi Jiu eigna kedana tughua na havidia ke koakoa mena hatia na havi ke teo na govugna."
44011019	Sethe na tinoni kena vaututuni kena ghogho sania i Jerusalem kori vido na komi tinoni ngengeni kena vaparara leghugna na theheagna a Stiven. Kekeha itadia kena vano jufu kori provins i Fonisia, na moumolu i Saiprus, ma na meleha Antiok kori provins i Siria. Imarea kena titionoa na Rorongo ke Toke, kari tadia arahai kena Jiu vamua.
44011020	Keana kekeha mara kena vaututuni kori moumolu i Saiprus ma na meleha i Sairin kena vano kori meleha i Antiok mena titionoa na Rorongo ke Toke eigna a Lod Jisas tadia arahai kena boi Jiu.
44011021	Na mana nigna a God ke mono itadia, me sethe na tinoni kena vaututuni mena turughu leghua a Lod.
44011022	Na komi tinoni kiloau i Jerusalem kena rongovia na rorongo iaani, mena vetula vano a Banabas i Antiok.
44011023	Imanea ke totogogna puala kori vido ke torongaghi vano i Antiok me reghia na hava a God ke ei vanira na komi tinoni kena vaututuni ngengeni eigna ke dothovira. Imanea ke vaheta na ghaghanadia eigna kedana leghua a Lod kori hetadia gougovu.
44011024	Me sethe na tinoni i Antiok kena vaututunia a God eigna a Banabas na mane toke, ma nigna na vaututuni ke heta, ma na Tarunga ke Tabu ke vonungia.
44011025	Gi a Banabas ke taveti au i Antiok me vano hiroa a Pol i Tasus.
44011026	Kori vido ke vano pada, imanea ke hati tabirua mai i Antiok, moro mono duadia na komi tinoni kiloau ngengeni. Sina vinogha doudolu koro mono ngengeni me sethe na tinoni koro velepuhira. Antiok na meleha na komi tinoni kena kidi kiloragna arahai kena vaututuni, "Na komi tinoni nigna a Krais."
44011027	Kori vido iangeni kekeha profet kena vaututuni kena turughu mai i Jerusalem mena vano i Antiok.
44011028	Sikei itadia, na ahagna Agabus. Kori nigna mana na Tarunga ke Tabu, imanea ke titiono aua na ngengere keda padara na komi meleha gougovu ke vunaghi pungusira mara i Rom. (Iaani ke tate mai kori vido a Klodius na King gna i Rom. )
44011029	Ma na komi tinoni kena vaututuni i Antiok kena toatogha kedana eia sa haehathe tadia mara kena vaututuni i Jiudea. Imarea gougovu kena kalitia na rongo leghuagna e ngiha na rongo kena tonogna.
44011030	Gi ena hera a Banabas ma a Sol nidia na rongo sosoni eigna koroda hati vanoa itadia mara kena baubatu kori kiloau i Jerusalem.
44012001	Kori vido iangeni, a King Herod Agripa ke vaparara kekeha tinoni kiloau.
44012002	Imanea ke velera mara na soldia eigna kedana vihukia na luagna a Jemes, a tahigna a Jon.
44012003	Kori vido a Herod ke reghira mara puhidia mara Jiu kena magnahaghinia na hava ke eia, imanea ke thotia a Pita. A Herod ke eia iaani kori vido mara Jiu kena eia na Laulahugna na Bred ke Teo sa Isi Ikoragna.
44012004	Imarea kena boa a Pita kori vathe tatari me vati na booi soldia kena kaekalea. E vati na soldia kena mono itagna sina boo. A Herod ke toatogha keda fatea a Pita naghodia mara Jiu leghugna na Laulahugna na Thovoliungi.
44012005	Kori vido ke mono a Pita korai vathe tatari, na komi tinoni kiloau kena tarai heta tagna a God eigna imanea.
44012006	Kori bongi gi e jufu mai na dani a Herod keda fatea imanea, a Pita ke nere hotaghidia e rua na soldia. Rua na sen koro taria kori limagna a Pita gi oro taria kori limadia. Kekeha soldia mua kena kaekalea na hagethagna na vathe tatari.
44012007	Sa fata vano, sina enjel nigna a Lod ke tate mai ma na laema ke raraha kori vido ke mono a Pita. Na enjel ke chokua me raraia. Gi e veleagna, "O saisami mo sokara hadi!" Kori vido vamua iangeni, e rua na sen ke sikili horu kori limagna a Pita.
44012008	Gi na enjel ke veleagna, "O vahaghea nimua na poko ma na sadol." Pita ke eia iangeni gi na enjel ke velea mua, "O vahaghea nimua na oopo mo leghuu inau."
44012009	Pita ke leghua na enjel, keana a Pita ke toatogha ke maumaturungita vamua me boi adoa na komi fata ke eia na enjel ke pukuni tutuni.
44012010	Iromara koro taetaveti liungia ghohi e rua na booi soldia moro mai kori hagetha ke aian kori naghogna na peogna na vathe tatari. Ma na hagetha iangeni ke hangavi ghehegna moro taveti au i kosi. Iromara koro taetaveti vano sina ghathi vido iso kori hangana, gi na enjel ke saisami taveti sania.
44012011	Kori vido iangeni a Pita ke thaothadoghagna na hava ke tate mai me velea, "Ikageeni inau ku pukuni adoa a Lod ke vetula nigna na enjel bali vahaviu tagna Herod ma na komi fata kena haga eia itagua mara puhidia mara Jiu."
44012012	Kori vido a Pita ke thaothadoghagna a God ke vamamaluha, imanea ke vano kori vathegna a Meri, idogna a Jon Mak. Sethe na tinoni kena vaututuni kena haidu ngengeni mena tarai.
44012013	A Pita ke kiokido kori hagethagna na peogna na vathe, ma na vaivine mathangani ke agutu kori vathe iangeni, na ahagna a Roda, ke mai bali hangavia na hagetha.
44012014	Keana kori vido ke rongovia na haghoregna a Pita, iia ke totogo nigna puala me havaghinia na hangaviagna na hagetha. Iia ke ghoi raghe tabiru korai vathe me velea, "A Pita ke sokara kori hagethagna na peo!"
44012015	Keana imarea kena boi vaututunia mena veleagna, "O mee!" Keana na vunegna iia ke talu hetaghagna, imarea kena velea, "Da na enjel bali reireghia a Pita ke mai."
44012016	A Pita ke talu kiokido mua mena ghieghilei hangavia na hagetha vania. Kori vido kena reghia, imarea kena vere nidia puala.
44012017	Gi a Pita ke tuhu hadia na limagna eigna kedana bughoro, me velera na hava ke eia a Lod kori hati auagna kori vathe tatari. Imanea ke velera eigna kedana titionoa na fata iaani tagna a Jemes ma na komi tinoni kena vaututuni. Gi a Pita ke taveti au me vano tagna na meleha ke tavogha.
44012018	Kori vuevugheigna hadi, mara na soldia kori vathe tatari kena hahi hehedia puala eigna na hava ke pada a Pita.
44012019	A Herod ke velera komi nigna na soldia eigna kedana hiroa a Pita kari ena boi pada. Imanea ke huatira na komi soldia kena kaekalea a Pita, gi e velera kekeha soldia tavogha eigna kedana hatira vano bali vathehera. Leghugna iangeni a Herod ke taveti au i Jiudea me vano i Sisaria me mono ngengeni sina vido.
44012020	A Herod Agripa ke dikatagna puala tadia na komi tinonidia i Taia mi Saidon. Na vunegna ghadia na vanga na komi tinoni iraani ke mai kori meleha a Herod ke vunaghi pungusia, imarea kena vetulara vano kekeha mane puhi tagna a Herod eigna kedana vajinoa na riurihu varihotaghidia. Keana imarea kena kidi vano tagna a Blastus, sina mane puhi ke agutu vania a Herod. Imarea kena kaea imanea eigna keda hathera, mi imanea ke hiira.
44012021	Kori dani imanea ke talua bali eia na haidu duadia mara puhidia i Taia mi Saidon, a Herod ke vahaghea nigna na naghoi poko me nohe kori sapei vunaghi. Gi imanea ke eia na titiono itadia.
44012022	Na komi tinoni kena rorongo itagna kena ghu hadi vaghagna iaani, "Na mane iaani sina god, boi na tinoni!"
44012023	Kori vido vamua iangeni, sina enjel nigna a God ke vapara a Herod kori vahaghi eigna imanea ke boi velera na komi tinoni eigna kedana maimanihihia a God vamua. Boi hau leghugna iangeni na komi poipoli kena ghania me thehe.
44012024	Na haghoregna a God eigna a Jisas ke rongoragha tadia na komi meleha, me sethe na tinoni kena vaututuni.
44012025	Leghugna a Banabas ma a Sol koro hera na komi tinoni kiloau i Jerusalem nidia na rongo dotho mara i Antiok, romara koro tabiru vano i Antiok. Moro hatia a Jon Mak duadia.
44013001	Kekeha profet mi kekeha tinoni velepuhi kena mono tadia na komi tinoni kiloau i Antiok. Kekeha itadia a Banabas, Saimon (kena kiloagna "Na Mane Jongo"), Lusius (eigna Sairin), Sol, ma a Manain (na mane ke hutu hadi duagna a King Herod Antipas kori vathegna).
44013002	Sina dani, kori vido mara iraani kena tarai mena sota kori vanga, na Tarunga ke Tabu ke velera, "Oti vahira a Banabas ma a Sol bali eia na agutu ku vahira koroda eia."
44013003	Kori vido kena vagovua na tarai ma na sota, imarea kena tabora na uludia a Banabas ma a Sol, gi ena vetulara au.
44013004	Leghugna na Tarunga ke Tabu ke vetulara au Banabas ma a Sol, iromara koro taveti vano kori meleha i Selusia. Gi oro hahaghe kori vaka moro vano kori moumolu i Saiprus.
44013005	Kori vido koro torongaghi vano kori meleha i Salamis, iromara koro vano kori vathe haidu nidia mara Jiu moro titionoa na haghoregna a God eigna a Jisas. A Jon Mak ke taveti duadia bali hathera kori agutu.
44013006	Imarea kena taveti vano sethevugna na moumolu mena jufungia na meleha i Pafos. Ingengeni iromara koro pada sina mane Jiu, na ahagna a Bajisas. Imanea sina mane ke eia na komi thagi tiatidatho mi imanea na profet piapilau.
44013007	Imanea a kulagna a Segius Paolus, sina mane ke thaothadogha puala ke primia kori moumolu iangeni. Primia Paolus ke kilora mai a Banabas ma a Sol eigna ke magnahaghinia na rongoviagna na haghoregna God eigna a Jisas.
44013008	Kari a Bajisas (kena kiloagna Elimas kori haghore Grik) ke sokara pungusira a Banabas ma a Sol eigna ke bosi magnahaghinia a Segius Polas keda vaututunia a Jisas.
44013009	Kori vido iangeni, a Sol, kena kiloagna mua Pol, ke vonungia na Tarunga ke Tabu. Imanea ke rei vano tagna Elimas
44013010	me veleagna, "Ighoe a dathegna a Satan! Ighoe ke vonungigho na komi thagi piapilau ma na komi puhimu ke dika mo thevuioka tagna na komi fata ke toke. Ighoe teo koda soto na pilungiagna na komi velepuhi ke tutuni eigna a Lod.
44013011	Na vunegna iangeni a God keda vaparagho. Ighoe koda doa mo boi tangomana koda reghia na rarahagna na aho tagna kekeha dani." Kori vido vamua iangeni, vaghagna imanea ke mono koragna na kovesa ke puni, me doa na matagna. Imanea ke hai taetaveti memee kilili me hiroa sa tinoni keda tangolia na limagna bali batua.
44013012	Kori vido ke reghia na hava ke pada a Elimas, na primia ke vaututunia a Jisas eigna ke vere nigna puala tagna na komi velepuhi eigna a Lod.
44013013	A Pol ma arahai kena taveti duagna kena hahaghe kori vaka i Pafos mena vano i Pega, sina meleha kori provins i Pamfilia. Ingengeni a Jon Mak ke taveti sanira a Banabas ma a Pol me tabiru i Jerusalem.
44013014	Romara koro au sania i Pega moro taetaveti vano i Antiok kori provins i Pisidia. Kori Sabat romara koro vano haghe moro nohe kori vathe haidu nidia mara Jiu.
44013015	Leghugna kena ijumia na komi vetula nigna a Moses ma na komi Rioriso ke Tabu nidia na komi profet, mara kena baubatu kori tarai kena vetula vanoa sina tinoni itadia romara. Imanea ke velera, "Ara kulamami, gi koroda magnahaghinia na veleghamigna sa titiono keda hatheghami, mai moro titiono vanighami."
44013016	Gi a Pol ke sokara hadi me tuhu hadia na limagna eigna kedana bughoro na komi tinoni. Gi e velera, "Ighamu mara Israel, mi ghamu mara koti boi Jiu koti maimanihihia God, oti vaovarongo mai itagua!
44013017	Nida a God ighita na komi tinonidia Israel ke vahira ara hutuda, me vahetara me vasethera kori vido kena mono i Ijip. Kori nigna na mana ke heta, a God ke batura au kori meleha iangeni.
44013018	Toke imarea kena huhughua sethe na maghavu, imanea ke mono duadia kori meleha ke gou koragna e rua tutughu na vinogha.
44013019	Gi a God ke vadiadikalara e vitu na vike kena mono i Kenan, me heghita ighita mara Israel na meleha iangeni eigna katida tonogna.
44013020	Turughu kori maghavu ara hutuda kena vano i Ijip me ghieghilei jufu na maghavu ara dathedia kena mono toke i Kenan, vaghagna e vati na hathangatu me lima hangavulu na vinogha. "Leghugna iangeni a God ke vahira na koi vunaghi eigna kedana vunaghi pungusira ara hutuda me ghieghilei laba mai na maghavugna a profet Samuel.
44013021	Gi na komi tinoni kena kaea a God eigna keda hera na king, ma a God ke hera a Sol, dathegna a Kis. Imanea na vikegna a Benjamin me vunaghi pungusira mara i Israel e rua tutughu na vinogha.
44013022	Gi a God ke vagovua a Sol me vahia a Deved eigna keda nidia na king. Iaani na hava ke velea a God eigna a Deved, 'Inau ku reghia a Deved, dathegna a Jesi, sina mane ke pukuni leghua nigua na vanohehe. Imanea keda eia na komi fata gougovu ku magnahaghinia keda eia.'
44013023	"I hau a God ke taluhaghorea sina mane kori vikegna a Deved keda havi mai, mi imanea keda vahavira na komi tinonidia Israel. Ma na mane iangeni a Jisas.
44013024	Gi e turughua nigna na agutu a Jisas, a Jon Siuvitabu ke titionoa tadia na komi tinonidia Israel eigna kedana tughua na havidia ke koakoa mena siuvitabu.
44013025	Kori vido a Jon ke gharani vagovua ghohi nigna na agutu, imanea ke huatira na mavitu, 'Ehava? Ighamu koti toatogha inau a Vahavi? Inau boi imanea! Keana imanea keda mai leghugu. Inau ku bosi naba kuda hati aua nigna na sadol.'
44013026	"Ighamu na vikegna Ebraham, mi ghamu koti boi Jiu koti ghaghana bohea a God, oti vaovarongo toetoke mai! A God ke vetula maia itada ighita gougovu na rorongogna na puhi imanea ke vamamaluhara na komi tinoni kori koakoa.
44013027	Na komi tinoni Jiu i Jerusalem ma arahai kena batura kena boi ghithatha a Jisas a Vahavi. Mena boi thaothadoghagna na komi haghore kena risoa mara na profet eigna a Krais kena ijumia leuleghu Sabat. Na vunegna iangeni, kori vido kena fatea a Jisas bali vathehea, imarea kena eia vamua vaghagna mara na profet kena kidi vele aua ghohi i hau.
44013028	Toke kedana boi pada aua sa fata dika ke eia ke nabagna na vatheheagna, imarea kena kaea a Paelat eigna keda vathehea.
44013029	Leghugna kena ei govua ghohi tagna a Jisas na komi fata gougovu mara na profet kena risoa eigna na theheagna, kekeha ara kulagna a Jisas kena hati horua na tonogna kori ghaibabala mena boa kori luma.
44013030	Keana a God ke vahavi tabirua kori thehe!
44013031	Me sethe na maghavu imanea ke tate vanira arahai kena taetaveti duagna turughu i Galili me jufu i Jerusalem. Mi ikageeni imarea kena titiono eigna imanea tadia na komi tinonidia i Israel.
44013032	"Ikageeni roghami a Banabas kuru mai eeni bali titionoa itamiu na Rorongo ke Toke eigna na taluhaghore a God ke velera ara hutuda i hau.
44013033	Ma a God ke eia vanighita na hava ke taluhaghorea eigna ke vasokara tabirua ghohi a Jisas kori thehe. Vaghagna ke velea na varuai Psalm, 'Ighoe a Dathegu, mi ikageeni inau ku tateli aua ghohi inau a Tamamu.'
44013034	A God ke vahavi tabirua a Jisas kori thehe me teo keda ghoi thehe mua. Iaani na hava ke velea a God, 'Inau kuda vatokeghamu ighamu nigua na komi tinoni, vaghagna ku taluhaghorea bali vatokea a Deved.'
44013035	Tagna sina Psalm mua a Deved ke velea, 'Ighoe koda boi lubatia na tonogna nimua na Mane Tabu gi keda boto.'
44013036	"A Deved ke boi titionoa ghehegna kori na Psalm iangeni, eigna leghugna ke vagovua na agutu a God ke magnahaghinia keda eia kori havigna, a Deved ke thehe mi imarea kena gilua kori beku nidia ara vikegna ma na tonogna ke boto.
44013037	A Deved ke titionoa ahai a God ke vahavi tabirua kori thehe. Na tonogna imanea ke boi boto.
44013038	"Ara kulagu, oti thaothadoghagna na hava ku veleghamu ikageeni. A God ke tangomana na talutavoghagna na komi paluhamiu tagna na hava ke eia a Jisas.
44013039	Na komi vetula nigna a Moses ke boi tangomana na vamamaluhaghamugna kori koakoa, kari ahai ke vaututunia a Jisas, a God ke vamamaluha kori koakoa.
44013040	Reireghi toke ghamu eigna keda boi fateghamu a God, vaghagna ke velea tadia na komi rioriso nidia mara na profet,
44013041	'Vaovarongo toetoke ighamu na komi tinoni koti haghore diadikala na hava ku velea. Oti vere moti thehe, eigna inau kuda eia sina fata kori vido koti talu havi mua. Gi sa tinoni keda titionoa na fata iangeni itamiu, teo kotida vaututunia.' "
44013042	Kori vido a Pol ma a Banabas koro turughu taveti au kori vathe haidu, na komi tinoni kena kaera eigna koroda ghoi tabiru mai tagna na Sabat keda mai bali titiono mua eigna na komi fata iraani.
44013043	Leghugna na tarai, sethe mara kena Jiu me kena boi Jiu kena ghaghana bohea a God, imarea kena leghura Pol ma a Banabas. Romara koro vaheta na ghaghanadia eigna kedana talu leghua na rorongogna a God ke hera eigna ke dothovira.
44013044	Kori vido ke jufu mai na Sabat iangeni, na komi tinoni ke sethe kori meleha iangeni kena mai bali rongovia na rorongogna a Lod eigna a Jisas.
44013045	Kori vido mara puhidia mara Jiu kena reghia iaani, imarea kena tahotha puala. Imarea kena velehouhorua a Pol mena haghore pungusia na komi titiono ke titionoa.
44013046	A Pol ma a Banabas koro boi mataghu moro velera, "God ke magnahaghinighami kuruda kidi titionoa na Rorongo ke Toke eigna a Jisas itamiu ighamu mara Jiu. Keana ighamu koti bosi magnahaghinia na vaututuniagna. Iaani ke tateli aua ighamu koti boi naba na hatiagna na havi ke teo na govugna. Na vunegna iangeni, kori vido kuru mono mua eeni, iroghami kuruda vano vamua tadia mara kena boi Jiu.
44013047	A Lod ke veleghami kuruda eia iaani kori vido ke velea, 'Inau ku eigho eigna koda vaghagna na lui tadia mara kena boi Jiu. Tadia na komi tinoni gougovu kori maramagna, ighoe koda titionoa na hava ku eia bali vahavira.' "
44013048	Kori vido mara kena boi Jiu kena rongovia iaani, imarea kena totogo puala mena veletokea a God eigna nigna na rorongo. Ma arahai a God ke vahira ghohi eigna kedana hatia na havi ke teo na govugna, imarea kena vaututuni.
44013049	Ma na rorongogna a Lod ke taveti au tadia na komi meleha ke gharania i Antiok.
44013050	Gi mara puhidia mara Jiu kena vano tadia kekeha auboro kena boi Jiu kena ghaghana bohea a God mi kekeha mara puhidia na meleha iangeni. Imarea kena velera kekeha titiono eigna kedana dikatadia tadia a Pol ma a Banabas. Gi ena velera na komi tinoni eigna kedana vaparara, mi imarea kena pajira au kori meleha iangeni.
44013051	Kori vido koro taveti au, iromara koro rasu aua na thepa ke thangu kori naedia bali tatelia vanira a God keda fatera. Gi oro taveti vano kori meleha i Ikonium.
44013052	Na komi tinoni kena vaututuni i Antiok kori provins i Pisidia kena totogo puala ma na Tarunga ke Tabu ke vonungira.
44014001	Pol ma a Banabas koro vano haghe kori vathe haidu nidia mara Jiu i Ikonium, moro titiono ngengeni vaghagna vamua koro titiono ghohi i Antiok. Na vunegna rodia na titiono ke toke puala, sethe mara kena Jiu mi mara kena boi Jiu kena vaututuni.
44014002	Keana mara Jiu kena bosi magnahaghinia kedana vaututunia a Jisas, imarea kena vano tadia na komi tinoni kena boi Jiu mena velera na komi titiono eigna kedana dikatadia mena bosi magnahaghinira arahai kena vaututuni.
44014003	Pol ma a Banabas koro mono hau ingengeni. Romara koro vaututunia a Lod keda hathera moro boi mataghu na titionoagna na rorongogna na dotho nigna a God vanira na komi tinoni. Ma a Lod ke hera na mana eigna koroda eia na komi reghithehe bali tateli aua na hava koro velea ke tutuni.
44014004	Keana na komi tinoni kori meleha iangeni kena thevurua. Kekeha kena thevu itadia mara Jiu mi kekeha kena thevu tadia a Pol ma a Banabas.
44014005	Kekeha tinoni kena boi Jiu mi kekeha kena Jiu duadia mara kena baubatu itadia, imarea kena vapuipuhi eigna kedana piri vathehera kori ghahira.
44014006	Keana romara koro rongovia na hava kena vapuipuhia moro ghogho vano kori nohi i Likaonia. Gi oro titionoa na Rorongo ke Toke i Listra mi Debe mi tadia na komi meleha ke gharania e rua na meleha iangeni.
44014008	Sina mane ke mono kori meleha i Listra ke thehe na naegna kori vido ke havi mai, me boi taetaveti kori havigna doudolu.
44014009	Imanea ke vaovarongo tagna a Pol kori vido ke titionoa na Rorongo ke Toke. A Pol ke rei vano tagna me adoa imanea ke vaututunia a God ke tangomana na vatoke tabiruagna.
44014010	Gi e haghore heta vano itagna, "O sokara hadi!" Ma na mane iangeni ke saisami sokara hadi me turughu taetaveti kilili.
44014011	Kori vido na mavitu kena reghia na hava ke eia a Pol, imarea kena ghu heta kori haghore Likaonia vaghagna iaani, "Romara e rua na nida na god koro horu mai itada kori tonoi tinoni."
44014012	Imarea kena kiloagna a Banabas "Sus" ma a Pol kena kiloagna "Hemes" eigna imanea ke eia na komi titiono.
44014013	Na vathe bali havughaghi vania a Sus ke mono gharania na meleha iangeni. Na pris gna na vathe iangeni ma na mavitu kena magnahaghinia kedana eia na havughaghi bali maimanihihira a Pol ma a Banabas. Mena hati maia kekeha kau ma na komi falaoa mena mai laba ghohi kori hagetha hutu kori peogna na meleha iangeni.
44014014	Kori vido koro rongovia na hava kedana eia na mavitu, romara koro resua rodia na pohe bali tateli aua koro boi magnahaghinia kedana havughaghi vanira. Gi oro raghe vano tadia na komi tinoni moro ghu vaghagna iaani,
44014015	"Ehava gi oti eia iaani? Roghami huju na tinoni, vaghagna ighamu vamua! Roghami kuru mai eeni bali hati maia na Rorongo ke Toke itamiu. Oti saghoi maimanihihia na komi god kedana boi tangomana na hatheghamugna, kari oti turughu na maimanihihiagna a God ke havi. Imanea ke vavuha na maaloa, na maramagna, na tahi ma na komi fata gougovu ke mono ikoradia.
44014016	I hau a God ke lubatighamu ighamu na komi tinoni koti boi Jiu eigna kotida leghua nimiu na komi vaututuni vamua.
44014017	Keana a God ke eia sethe na fata ke toke bali tateli aua itamiu imanea ke mono. Imanea ke heghamu na uha ke horu mai kori maaloa me vahavira na komi fata koti joua. Me heghamu na vanga ke nabamiu me vatotogoghamu."
44014018	A Pol ma a Banabas koro titionoa na komi fata irangeni eigna na mavitu kedana boi eia na havughaghi bali maimanihihira. Romara koro boi haga tangomana rodia na vasotoragna eigna na komi tinoni kena magnahaghinia puala kedana eia na havughaghi, kari romara koro vasotora.
44014019	Leghugna iangeni kekeha mara puhidia mara Jiu i Antiok mi Ikonium kena mai mena titionoa kekeha titiono tadia na mavitu eigna kedana sokara pungusia a Pol. Imarea kena piria kori ghahira gi ena saraki aua kosigna na meleha eigna imarea kena ghaghana a Pol ke thehe ghohi.
44014020	Keana, kori vido na komi tinoni kena vaututuni kena sokara kililivia, imanea ke sokara hadi me ghoi tabiru kori meleha iangeni. Na dani leghugna iangeni, a Pol ma a Banabas koro vano i Debe.
44014021	Pol ma a Banabas koro titionoa na Rorongo ke Toke i Debe me sethe na tinoni kena vaututuni. Gi oro tabiru vano i Listra mi Ikonium mi Antiok kori provins i Pisidia.
44014022	Tadia na komi meleha iraani, romara koro vaheta nidia na vaututuni na komi tinoni kena vaututuni, moro velera eigna kedana talu vaututunia a Jisas. Romara koro veleragna, "Sethe na papara keda padaghita gi ati haghe kori hughuta nigna a God."
44014023	A Pol ma a Banabas koro vahira kekeha mane kena vaututuni ghohi bali batura mara na kiloau tadia na komi meleha irangeni. Gi romara koro sota moro tarai kaea a Lod eigna keda reireghira na komi tinoni iraani kena vaututunia imanea.
44014024	Gi a Pol ma a Banabas koro tabiru vamua hotaghigna na provins i Pisidia moro taveti vano kori provins i Pamfilia.
44014025	Leghugna koro titionoa na Rorongo ke Toke kori meleha i Pega, iromara koro vano i Atalia.
44014026	Romara koro hahaghe kori vaka i Atalia moro tabiru i Antiok kori provins i Siria. Antiok na meleha imarea kena bora romara kori limagna a God eigna koroda eia na agutu koro eu vagovua.
44014027	Leghugna koro jufungia i Antiok, a Pol ma a Banabas koro kilora haidu na komi tinoni kiloau moro titionoa itadia na komi fata a God ke hathera na eiagna. Moro titiono vanira mua a God ke lubatira arahai kena boi Jiu eigna kedana vaututunia a Jisas.
44014028	Mi romara koro mono hau i Antiok duadia na komi tinoni kena vaututuni.
44015001	Kori vido a Pol ma a Banabas koro mono i Antiok, kekeha manedia i Jiudea kena mai mena velepuhira mara kena boi Jiu kena vaututuni ghohi. Imarea kena velera, "Gi kotida boi sogivaughithatha leghuagna na vetula nigna a Moses, a God keda boi vamamaluhaghamu tadia na komi paluhamiu."
44015002	Keana a Pol ma a Banabas koro sokara pungusia na velepuhi kena eia, moro veihaohaghoreghi duadia. Mi mara na kiloau i Antiok kena vahira a Pol ma a Banabas duadia kekeha tinoni kiloau eigna kedana vano i Jerusalem bali vajinoa na puhi iaani duadia mara na vetula mi mara kena baubatu tadia mara na kiloau.
44015003	Mara kiloau i Antiok kena lubatira au mena taveti vano hotaghidia e rua na provins i Fonisia mi Samaria. Mi tadia na komi meleha kena jufungira, imarea kena velera na komi tinoni kiloau na rorongogna arahai kena boi Jiu kena turughu vaututunia a Jisas. Ma na komi tinoni kiloau kena totogo puala kori vido kena rongovia na rorongo iaani.
44015004	Kori vido kena jufu vano i Jerusalem, na komi tinoni kiloau ngengeni duadia mara na vetula mi mara kena baubatu kena velera imarea kena totogo puala eigna na jufudia mai itadia. Gi a Pol ma a Banabas koro titiono vanira na hava a God ke hathera na eiagna tadia mara kena boi Jiu.
44015005	Keana kekeha mara kena vaututuni kena mono kori boo nidia mara na Farise kena sokara hadi mena velera, "Na komi tinoni kena boi Jiu kena vaututunia Jisas kedana sogivaughithatha mena leghua na komi vetula nigna a Moses."
44015006	Mara na vetula mi mara kena baubatu kori kiloau kena haidu bali titiono eigna na puhi iaani.
44015007	Haga hau puala ghohi imarea na titionoagna iangeni, gi a Pita ke sokara hadi me velera vaghagna iaani, "Ara kulagu, ighamu gougovu koti adoa a God ke vahiu au itamiu eigna kuda titionoa na Rorongo ke Toke tadia mara kena boi Jiu. A God ke eia iaani eigna kedana rongovia mena vaututunia.
44015008	A God ke adoa na komi tinoni kena boi Jiu kena vaututunia eigna imanea ke adoa na ghaghanadia na komi tinoni gougovu. Me tatelia itada gi imanea ke vahira mara kena boi Jiu kori vido ke hera na Tarunga ke Tabu vaghagna ke heghita ighita mara Jiu.
44015009	Na puhi a God ke eia vanira ke nanaba vamua kori puhi ke eia vanighita. Eigna kori vido kena vaututunia, imanea ke talutavogha na paluhadia vaghagna vamua ke eia ghohi vanighita.
44015010	Na vunegna iangeni e tutuni, kori vido koti velera mara kena boi Jiu eigna kedana leghua na komi vetula kati boi tangomana na leghuagna ighita ma ara hutuda, ighamu koti eia na fata koti adoa a God ke bosi magnahaghinia.
44015011	A God ke boi vahavia sa tinoni eigna kena leghua na komi vetula nigna a Moses. Teo! Ighita kati adoa a God ke vahavighita eigna a Lod Jisas ke dothovighita. Me nanaba vamua tadia mara kena boi Jiu!"
44015012	A Pita ke vagovua nigna na titiono ma na komi tinoni gougovu kena bughoro. Gi a Banabas ma a Pol koro titionoa na komi reghithehe a God ke hathera na eiagna itadia mara kena boi Jiu.
44015013	Kori vido koro vagovua rodia na titiono, a Jemes ke velera na mavitu, "Ara kulagu kiloau, oti rorongo mai itagua.
44015014	A Saimon Pita ke eu titionoa vamua eigna na puhi a God ke eia bali tatelia vanighita imanea ke dothovira mara kena boi Jiu me vahira kekeha eigna kedana nigna na komi tinoni.
44015015	I hau mara na profet kena risoa a God keda vahira arahai kena boi Jiu. Imarea kena risoa,
44015016	'Inau a God kuda tabiru mai mu ghoi vasokaraghinia na vathegna a King Deved ke reo. Inau kuda ghoi agutua tadia na komi ghahira ke sikili kilili.
44015017	Inau kuda eia iangeni eigna na komi tinoni kena boi Jiu kedana mai itagua, mi imarea kedana nigua na komi tinoni.
44015018	Iangeni na hava ke velea a Lod God, mi imanea ke tatelia na komi fata iraani tadia nigna na komi tinoni turughu i hau me mai.' "
44015019	Gi a Jemes ke velea, "Na vunegna iangeni, inau ku toatogha ighita katida saghoi vaparara arahai kena boi Jiu kena vaututunia a God.
44015020	E toke ighita katida rioriso vano itadia mati velera eigna kedana boi ghania sa vanga kena havughaghira na komi tinoni tagna sa ngunguju, ba ghania na vinahigna na fata kaukagu kena boi vasalala aua na ghaughabuagna, ba kouvia na ghaughabuagna na fata kaukagu. Mi imarea kedana saghoi nere duadia arahai ke boi ara taudia.
44015021	Mara kena boi Jiu kedana boi eia na komi fata irangeni eigna kedana mono haidu toetoke duadia mara Jiu. Mara kena boi Jiu tangomana kedana rongovia na komi vetula gougovu nigna a Moses, eigna tadia na komi meleha gougovu imarea kena ijumira tadia na komi vathe haidu leuleghu Sabat. Mena eia iangeni turughu i hau me jufu ikageeni."
44015022	Mara na vetula mi mara kena baubatu mi mara na kiloau gougovu i Jerusalem kena toatogha e toke gi kedana vahira kekeha mane itadia bali vetulara vano i Antiok duadia a Pol ma a Banabas. Mena vahira a Sailas ma a Jiudas Basabas, e rua na mane koro baubatu tadia mara na kiloau.
44015023	Gi ena hera romara na letasi kena risoa vanira na komi tinoni kena boi Jiu kena vaututuni. Na letasi ke vaghagna iaani: "Ighami mara na vetula mi ighami kiti baubatu, ighami kiti vetula atua nimami na haghore dotho itamiu ighamu mara koti boi Jiu koti vaututuni moti mono i Antiok, mi tadia e rua na provins i Siria mi Silisia.
44015024	"Ara kulamami kori Krais, ighami kiti rongovia ghohi kekeha mane itamami eeni, kena atu itamiu mena vadiadikala na ghaghanamiu kori nidia na velepuhi. Kari ighami iti boi vetulara atu mara iangeni.
44015025	Ighami kiti haidu miti toatogha e toke gi kitida vahira kekeha mane bali vetulara atu itamiu duadia e rua na pukuni kulada, a Pol ma a Banabas.
44015026	Iromara koro sasaa koroda thehe eigna nida a Lod, Jisas Krais.
44015027	Mi ighami kitida vetulara atu itamiu a Jiudas ma a Sailas eigna koroda titiono vanighamu eidia na komi fata kiti risoa kori letasi iaani.
44015028	"Ighami kiti sikei na toatogha duagna na Tarunga ke Tabu. E jino kitida boi veleghamu eigna kotida leghura na komi nimami na vetula gougovu ighami mara Jiu. Keana e toke kotida leghua na komi vetula iraani vamua:
44015029	Oti saghoi ghania sa vanga kena havughaghira na komi tinoni tagna na ngunguju, moti saghoi kouvia na ghaughabuagna na fata kaukagu, moti saghoi ghania na vinahigna na fata kaukagu kena boi vasalala aua na ghaughabuagna. Moti saghoi nere duadia arahai kena boi ara taumiu. Gi kotida leghura na komi vetula iraani, ighamu kotida eia na hava ke jino. Iangeni vamua me govu."
44015030	Mara vati irangeni kena taveti au i Jerusalem mena vano i Antiok. Gi ena kilo haidura mara na kiloau mena hera na letasi.
44015031	Kori vido kena ijumia na letasi, na komi haghore koragna ke vaheta na ghaghanadia mena totogo puala.
44015032	A Jiudas ma a Sailas, iromara huju na profet koro titionoa sethe na fata ke hathera na komi tinoni kena vaututuni eigna kedana sokara ngasi.
44015033	A Jiudas ma a Sailas koro mono hau sina vido i Antiok. Gi na komi tinoni kena vaututuni kena lubatira au kori soleana eigna koroda tabiru i Jerusalem tadia mara kena kidi vetulara.
44015035	Keana Pol ma a Banabas koro talu mono mua i Antiok. Iromara duadia sethe mua na tinoni kena velepuhira na komi tinoni ngengeni mena titiono vanira na rorongogna a Lod.
44015036	Leghugna kekeha maghavu, a Pol ke veleagna a Banabas, "Oro ghoi tabiru atu itadia na komi meleha koro kidi titionoa na rorongogna a Lod. Iroghita koroda atu reghia na komi tinoni kena vaututuni eigna katida adoa nidia na vaututuni ke talu heta mua ba teo."
44015037	A Banabas ke magnahaghinia keda hatia duadia a Jon Mak.
44015038	Keana a Pol ke ghaghana e boi toke keda hatia duadia, eigna imanea ke taveti sanira kori provins i Pamfilia me boi mono duadia me ghieghilei govu nidia na agutu.
44015039	A Pol ma a Banabas koro eia sina rihu haohaghore ke hutu moro thevurua. Banabas ke hatia duagna a Jon Mak moro hahaghe kori vaka moro vano kori moumolu i Saiprus.
44015040	Ma a Pol ke vahia a Sailas eigna keda agutu duagna. Na komi tinoni kena vaututuni i Antiok kena tarai kaea God eigna keda hathera me reireghira romara, gi oro taveti au.
44015041	Romara koro taveti vano tadia e rua na provins i Siria mi Silisia, moro hathera na komi tinoni kiloau ingengeni eigna kedana sokara ngasi kori nidia na vaututuni.
44016001	A Pol ma a Sailas koro kidi vano i Debe gi oro vano i Listra. Sina mane ke vaututuni, na ahagna a Timoti, ke mono ngengeni. A idogna imanea na tinoni Jiu ke vaututuni, kari a tamagna ke boi Jiu.
44016002	Ma na komi tinoni kena vaututuni i Listra mi Ikonium kena ghaghana bohea a Timoti mena titionoa na komi fata ke toke eigna imanea.
44016003	Pol ke magnahaghinia a Timoti keda taveti duadia kori rodia na taetaveti. Gi ena taveti au, a Pol ke sogivaughithatha imanea. Na komi tinoni Jiu kori provins iangeni kena adoa a Timoti ke boi sogivaughithatha eigna a tamagna ke boi Jiu. Gi keda boi sogivaughithatha a Timoti, na komi tinoni Jiu kedana boi ghaghana bohea imanea.
44016004	Kori vido kena taveti tadia na komi meleha, imarea kena titionoa na ghaghanadia mara na vetula mi mara kena baubatu kori kiloau i Jerusalem eidia na komi vetula kedana leghura na komi tinoni.
44016005	Nidia na vaututuni na komi tinoni kiloau ke heta vano mua, me leuleghu dani kekeha tinoni kena vaututuni mena haghe kori kiloau.
44016006	A Pol, Sailas ma a Timoti kena magnahaghinia kedana titionoa na Rorongo ke Toke kori provins i Esia, keana na Tarunga ke Tabu ke boi lubatira kori maghavu iangeni. Mena taveti thovohaliu vano tadia e rua na provins i Frijia mi Galesia.
44016007	Kori vido kena mai gharania na provins i Misia, imarea kena magnahaghinia kedana vano kori provins i Bitinia, kari na Tarunga ke Tabu ke boi lubatira.
44016008	Na vunegna iangeni, imarea kena taveti thovohaliua na provins i Misia mena ghieghilei jufu vano kori meleha i Troas. Ingengeni imarea kena padau inau a Luk.
44016009	Kori bongi a Pol ke maumaturungita me reghia sina manegna na provins i Masedonia ke sokara me kae huhurua vaghagna iaani, "O mai hathavu i Masedonia mo hatheghami!"
44016010	Leghugna a Pol ke reghia na hava ke tate vania, ighami kiti kaikaliti saisami bali vano i Masedonia. Eigna ighami kiti adoa a God ke magnahaghinighami kitida titionoa na Rorongo ke Toke tadia na komi tinoni ingengeni.
44016011	Ighami kiti hahaghe kori vaka i Troas miti hathavu vano kori moumolu i Samotres. Sina dani leghugna iangeni ighami kiti torongaghi i Niapolis.
44016012	Gi iti au kori vaka miti taveti thonga vano kori meleha i Filipai. Filipai sina meleha ke nagho kori provins i Masedonia. Mara Rom kena turughua mena vunaghi pungusia na meleha iangeni. Ighami kiti mono ngengeni rua tolu dani.
44016013	Kori Sabat ighami kiti taveti au kosigna na meleha miti vano tagna sina bea. Ighami kiti toatogha kitida pada ngengeni nidia na vido bali tarai na komi tinoni Jiu. Kekeha vaivine puhi kena hathatano ngengeni mi ighami kiti nohe miti turughu titiono itadia.
44016014	Sikei itadia kena rorongo itamami, na ahagna a Lidia. Iia sina vaivinegna i Taiatira ke boi Jiu kari e ghaghana bohea a God. Nigna na agutu na bali salemuagna na pohe ke mela ke vahotha puala. Kori vido iia ke vaovarongo tagna Pol, a God ke hangavia na ghaghanagna eigna keda thaothadoghagna me vaututunia na rorongogna a Jisas ke velera a Pol.
44016015	Iia ma arahai kena mono kori vathegna kena siuvitabu. Gi a Lidia ke kae huhurughami vaghagna iaani, "Na vunegna koti adoa inau ku vaututunia a God, oti atu moti mono kori vathegu." Iia ke kae huhurughami miti ghieghilei hiia.
44016016	Tagna sina dani, kori vido kiti ghoi vano tagna na vido bali tarai, ighami kiti reghia sina vaivine seka. Sina tidatho ke haghevia mi iia ke tangomana na veleagna na hava keda tate mai ivughei valiha. Arahai kena vunaghigna na vaivine iaani kena hatia na rongo hutu eigna sethe na tinoni kena volira kori vido iia ke velera na hava keda tate mai.
44016017	Iia ke leghughami ighami ma a Pol, me ghu heta vaghagna iaani, "Mara iraani kena agutu vania a God ke thaba puala. Imarea kena veleghamu na hava kotida eia gi a God keda vahavighamu."
44016018	Tagna sethe na dani na vaivine iangeni ke talu eia na puhi iaani. Gi a Pol ke toa nigna puala na rongoviagna. Me rei vano tagna me haghore vania na tidatho ke haghevia, "Kori ahagna Jisas Krais, inau ku velegho eigna koda au sania!" Kori vido vamua iangeni, na tidatho ke au sania.
44016019	Kori vido arahai kena vunaghigna na vaivine iangeni kena adoa nidia na puhi bali oho rongo ke teo ghohi, imarea kena thotira a Pol ma a Sailas mena sarakira vano tagna na vido bali haidu ma na bali makete eigna kedana fatera mara puhi i Filipai.
44016020	Imarea kena velera mara puhi, "Rua na mane Jiu iaani koro vadiadikala na ghaghanadia na komi tinoni kori melehada.
44016021	Iromara koro veleghita eigna katida eia na komi fata ke boi jino kori nida na komi vetula ighita mara Rom."
44016022	Ma na mavitu kena mono ngengeni kena sikei duadia arahai kena vunaghigna na vaivine iangeni mena sokara pungusira Pol ma a Sailas. Mi mara puhidia i Filipai kena velera mara na pulis eigna kedana resu au rodia na poko bali thabuhira.
44016023	Leghugna kena thabu diadikalara kori ghai, imarea kena bora haghe kori vathe tatari. Gi mara puhi kena veleagna na mane ke reireghia na vathe tatari eigna keda kaekalera toetoke.
44016024	Imanea ke leghua na hava kena veleagna, me bora haghe kori chogho i kora vano. Gi e vangasia na naedia varihotaghigna e rua na pava hutu.
44016025	Kori hotaghi bongi, a Pol ma a Sailas koro tarai moro salea na komi sale tabu vania God. Ma na komi tinoni kena mono duadia koragna na vathe tatari kena vaovarongo itadia.
44016026	Gi na agnu hutu ke pukuni kaikahia na vathe tatari. Na komi hagethagna gougovu ke hangavi ma na komi sen ke vangasira mara gougovu kori vathe tatari ke sikili horu itadia.
44016027	Na mane ke reireghia na vathe tatari ke rarai hadi me reghia na komi hagethagna na vathe tatari ke hangavi. Imanea ke toatogha da imarea kena mono kori vathe tatari kena ghogho au gougovu. Na vunegna iangeni, imanea ke sipa aua nigna na ghau me kaikaliti bali vathehea ghehegna.
44016028	Keana a Pol ke ghu vano itagna, "O saghoi vathehegho ghehemu! Ighami gougovu iti mono vamua eeni!"
44016029	Ma na mane ke reireghia na vathe tatari ke kaea na lui gi e raghe haghe kora me torongaghi tuturu naghodia a Pol ma a Sailas. Imanea ke aiariri eigna ke mataghu.
44016030	Gi imanea ke talangira au kori vathe tatari a Pol ma a Sailas me huatira, "Mara puhi, na hava kuda eia gi a God keda vahaviu?"
44016031	Romara koro veleagna, "O vaututunia a Lod Jisas, ma a God keda vahavigho ighoe ma arahai kena mono kori vathemu."
44016032	Gi oro titionoa na rorongogna a Lod Jisas itagna mi tadia na komi tinoni kena mono kori vathegna.
44016033	Toke ke talu bongi mua, na mane iangeni ke hatira vano me lumi vararaha na ngesodia. Govu, gi imanea ma na komi tinoni gougovu kori vathegna kena siuvitabu.
44016034	Leghugna iangeni imanea ke hatia a Pol ma a Sailas duagna, mena vano kori vathegna. Gi e hera ghadia. Ma na mane iangeni duadia na komi tinoni gougovu kori vathegna kena totogo puala eigna kena vaututunia a God.
44016035	Kori vuevugheigna hadi, mara puhidia i Filipai kena vetulara mara na pulis eigna kedana vano velea na mane ke reireghia na vathe tatari vaghagna iaani, "O lubatira mamaluha a Pol ma a Sailas."
44016036	Gi na mane ke reireghia na vathe tatari ke veleagna a Pol, "Mara puhi kena veleu eigna kuda lubatighamu mamaluha iroghamu a Sailas. Na vunegna iangeni, roghamu tangomana koroda taveti au ikageeni. Oro taveti kori soleana."
44016037	Keana a Pol ke velera mara na pulis, "Mara puhi irangeni kena thabuhighami naghodia na mavitu kari ena boi kidi fateghami. Iangeni e boi jino kori na vetula eigna roghami na sitijen gna i Rom. Kari imarea kena boghami haghe kori vathe tatari. Mi ikageeni mara puhi kena magnahaghinighami kuruda bughoro muru au kori meleha iaani. Boi tangomana keda ai! Imarea ghehedia kedana mai mena hatighami au kori vathe tatari!"
44016038	Mara na pulis kena tabiru vano tadia mara puhi mena titionoa na hava ke velea a Pol. Kori vido kena rongovia a Pol ma a Sailas koro sitijen gna i Rom, imarea kena mataghu.
44016039	Imarea kena vano mena kaera eigna koroda talutavogha na hava kena eia itadia. Mena talangira au kori vathe tatari me kaera eigna koroda taveti sania na meleha iangeni.
44016040	Leghugna a Pol ma a Sailas koro taveti au kori vathe tatari, iromara koro vano kori vathegna a Lidia, moro haidu duadia na komi tinoni kena vaututuni. Romara koro vaheta na ghaghanadia eigna kedana talu leghua vamua a Jisas. Govu, gi oro taveti au i Filipai.
44017001	A Pol ma a Sailas ma arahai kena taveti duadia kena taveti vano tadia e rua na meleha i Amfipolis mi Apolonia, gi ena jufu mai i Tesalonika. Sina vathe haidu nidia mara Jiu ke mono ngengeni.
44017002	Vaghagna ke ado ei hahalia, a Pol ke vano kori vathe haidu, mi tagna e tolu na Sabat imanea ke titiono duadia na komi tinoni eigna na hava ke mono tadia na komi Rioriso ke Tabu.
44017003	Imanea ke vathaothadoghara eigna na komi rioriso ke tatelia a Vahavi keda papara me havi tabiru kori thehe. Ma a Pol ke velera, "Iaani a Jisas, na mane ku titionoa vanighamu, imanea a Vahavi."
44017004	Kekeha tinoni Jiu duadia sethe na tinoni kena boi Jiu kena ghaghana bohea God me sethe na komi auboro kena vaututunia a Jisas. Mena turughu leghua a Pol ma a Sailas.
44017005	Keana mara puhidia mara Jiu kena tahotha itadia, mena hirora mai kekeha mara ke dika na puhidia kena hai mono kori vido bali makete eigna kedana hathera. Gi imarea kena hathatanora mai sethe na tinoni mena eia na rihu hutu kori meleha iangeni. Na mavitu kena vano mena reoa na hagethagna na vathegna a Jason mena haghe vano bali hirora a Pol ma a Sailas. Imarea kena magnahaghinia kedana hatira au tadia na mavitu.
44017006	Keana kori vido kena boi padara romara, imarea kena saraki aua a Jason mi kekeha tinoni kena vaututuni, mena hatira vano tadia mara puhigna na meleha iangeni. Imarea kena ghu vaghagna iaani, "Rua na mane koro vadiadikala na ghaghanadia na komi tinoni ivei mi vei kori maramagna koro mai kori melehada ikageeni.
44017007	Ma a Jason ke kalitira kori vathegna. Mara iraani gougovu kena boi leghua na hava na King gna i Rom ke velea, eigna kena velea sina mane tavogha na pukuni king, ma na mane iangeni a Jisas."
44017008	Kori vido mara puhi ma na mavitu kena rongovia iaani, na ghaghanadia ke boi toke.
44017009	Mara puhi kena hatia na fain tagna a Jason ma na komi tinoni kena vaututuni kena mono duagna. Gi ena lubatira eigna kedana taveti au.
44017010	Kori vido ke puni horu, na komi tinoni kena vaututuni kena vetulara vano a Pol ma a Sailas i Berea. Romara koro torongaghi vano ngengeni moro vano kori vathe haidu nidia mara Jiu.
44017011	Na komi tinoni Jiu i Berea, na puhidia ke toke vano tadia na komi tinoni Jiu i Tesalonika. Eigna imarea kena magnahaghinia puala na rongoviagna na titiono koro eia a Pol ma a Sailas eigna a Jisas. Leuleghu dani imarea kena hiohiro aua ghehedia na ghaghanagna na komi Rioriso ke Tabu. Imarea kena eia iangeni eigna kedana adoa na hava ke titionoa a Pol ma a Sailas ke tutuni ba teo.
44017012	Sethe na tinoni Jiu kena vaututunia a Jisas. Me sethe na tinoni kena boi Jiu kena vaututunia mua, sethe na auboro me sethe mua na mane.
44017013	Keana mara puhidia mara Jiu i Tesalonika kena rongovia a Pol ke titionoa na haghoregna a God eigna a Jisas i Berea. Mena vano ngengeni mena titionoa na komi titiono eigna kedana dikatadia na komi tinoni tagna a Pol.
44017014	Ma na komi tinoni kena vaututuni ngengeni kena saisami mena vetula vanoa a Pol kori na ghaghirei tahi, kari a Sailas ma a Timoti koro talu mono i Berea.
44017015	Mara kena vano duagna a Pol kena talangi vanoa kori meleha i Atens, gi ena tabiru i Berea. Gi ena taveti au, a Pol ke velera eigna kedana velera a Sailas ma a Timoti imanea ke magnahaghinira koroda mai saisami itagna.
44017016	Kori vido a Pol ke pitura a Timoti ma a Sailas i Atens, imanea ke reghia sethe puala na ngunguju kena maimanihihia na komi tinoni Grik kori meleha iangeni. Ma na ghaghanagna a Pol ke boi toke.
44017017	Na vunegna iangeni, imanea ke vano kori vathe haidu nidia mara Jiu me titiono duadia na komi tinoni Jiu ma na komi tinoni kena boi Jiu kena ghaghana bohea a God. Leuleghu dani a Pol ke vano kori vido bali haidu ma na bali makete i Atens me titiono duadia na komi tinoni kena boi Jiu kena mono ngengeni.
44017018	Kekeha mara velepuhi tadia rua na boo kena kiloragna na Epikurian ma na Stoek kena titiono duagna Pol. Kekeha itadia kena velea, "Na hava ke titionoa na mane ke boi thaothadogha iaani?" Mi kekeha mua kena velea, "Da e magnahaghinighita katida maimanihihia kekeha god nidia na komi tinoni tavogha." Imarea kena velea iaani eigna a Pol ke titiono eigna a Jisas ma na havi tabiru kori thehe.
44017019	Gi kekeha mara velepuhi kena hatia a Pol duadia mena vano tagna nidia na boo kena kiloagna "Areopagus." Mena veleagna, "Ighami kiti magnahaghinia kitida thaothadoghagna na velepuhi mathangani ko titionoa.
44017020	Iti vere nimami puala tadia kekeha fata kori nimua na velepuhi miti magnahaghinia kitida adoa na pukuni ghaghanagna."
44017021	(Imarea kena velea iangeni eigna na komi tinonidia i Atens ma arahai tavogha kena mono ingengeni kena magnahaghinia puala kedana urungu eidia na komi velepuhi mathangani kori maramagna.)
44017022	Gi a Pol ke sokara hadi naghodia mara kori boo Areopagus me velera, "Ighamu na komi tinonidia i Atens, inau ku adoa ighamu koti ghaghana bohea puala na komi god koti maimanihihira.
44017023	Eigna kori vido ku taetaveti kilili kori melehamiu eni, inau ku reghia na komi ngunguju koti maimanihihira. Mu reghia mua sina olta ke mono na rioriso vaghagna iaani: TAGNA NA GOD KATI BOI ADOA. Na God iaani koti maimanihihia kari oti boi adoa, ikageeni inau kuda veleghamu eigna imanea.
44017024	"Na God iaani ke vavuha na maramagna ma na komi fata gougovu ikoragna. Imanea ke vunaghi pungusira na komi fata i popo mi thepa. Keana imanea ke boi mono tadia na komi vathe ke agutua na komi tinoni vanira nidia na komi god.
44017025	God ke boi kudo tagna sa fata gi katida hathea imanea. Keana imanea ghehegna ke hera na havi ma na komi fata gougovu tadia na komi tinoni.
44017026	Tagna sina mane, a God ke vavuhara na komi vike tinoni gougovu eigna kedana mono ivei mi vei kori maramagna. Gi e vavuhara, a God ke kidi talua ghohi na maghavu i havidia ma na maghavu i thehedia me vahia na komi vido kedana mono.
44017027	"A God ke eia na komi fata iraani eigna na komi tinoni kedana hiroa bali adoa. Gi kedana hiroa, da imarea kedana pada me pukuni adoa imanea eigna ke boi haunighita.
44017028	Ighita kati adoa a God ke gharanighita eigna imanea ke heghita na havi eigna katida mono kori maramagna mati eia na komi fata kati tangomana na eiagna. Kekeha nimiu na tinoni kena adoa puala na puhi rioriso kena velea, 'Ighita ara dathegna a God.'
44017029	"Inau ku veleghamu, na vunegna ighita ara dathegna a God, e boi jino katida ghaghana a God ke vaghagna na ngunguju ke boi havi ke toatogha na tinoni gi e agutua kori gol ba silva ba ghahira.
44017030	I hau a God ke boi vaparara na komi tinoni kori vido kena boi reghia imanea. Keana, ikageeni imanea ke velera na komi tinoni gougovu kori maramagna eigna kedana tughua na havidia ke koakoa mena leghua.
44017031	Eigna imanea ke talua ghohi na maghavu keda fatera na komi tinoni gougovu kori maramagna leghuagna na puhidia, me vahia ghohi na mane keda eia na fate iangeni. Ma a God ke tatelia tadia na komi tinoni gougovu imanea ke vahia na mane iangeni kori vido ke vahavi tabirua kori thehe."
44017032	Kori vido na komi tinoni ngengeni kena rongovia a Pol ke titiono eigna sina mane ke havi tabiru kori thehe, kekeha itadia kena kihaghinia. Keana kekeha kena velea, "Sa maghavu, ighami kiti magnahaghinia koda ghoi titionoa ghua iaani."
44017033	Gi a Pol ke taveti au kori haidu Kansol.
44017034	Kekeha tinoni ngengeni kena vaututunia a Jisas mena turughu leghua a Pol. Sikei itadia, na ahagna a Dionisius, ke mono kori Kansol. Sina vaivine na ahagna Damaris, mi kekeha mua kena vaututuni.
44018001	Leghugna ke titiono vanira na komi tinoni kori boo Areopagus, a Pol ke taveti au i Atens me vano i Korin.
44018002	Ingengeni imanea ke pada Akuila, sina mane Jiu ke havi kori provins i Pontus. Imanea duagna a Prisila, a taugna, koro eu mai kori meleha i Rom i Itali eigna a Klodius, na King gna i Rom, ke velera mara Jiu eigna kedana au sania na meleha iangeni. A Pol ke vano reghira a Akuila ma a Prisila,
44018003	ma na vunegna roira koro agutua na komi vathe tapole bali salemua vaghagna ke eia a Pol, imanea ke mono duadia mena sakai agutu.
44018004	Leuleghu Sabat a Pol ke vano kori vathe haidu me titiono duadia na komi tinoni Jiu ma na komi tinoni kena boi Jiu ngengeni eigna kedana vaututunia a Jisas.
44018005	Leghugna a Sailas ma a Timoti koro taveti au i Masedonia moro mai tagna a Pol, a Pol ke talua na agutuagna na komi vathe tapole. Leuleghu dani imanea ke velera mara Jiu a Jisas a Vahavi.
44018006	Keana kori vido mara Jiu kena sokara pungusia a Pol mena haghore diadikala, imanea ke tapori aua na garu ke mono kori nigna na pohe eigna kedana adoa imanea keda boi mono mua duadia. Gi e velera, "Na fate ma na papara a God keda eia vanighamu, imanea keda eia eigna na paluhamiu vamua. Bosi tangomana nimiu kotida torou inau ku boi veleghamu na rorongogna a God. Kori vido ku talu mono mua i Korin, inau kuda vano vamua tadia na komi tinoni kena boi Jiu."
44018007	Gi a Pol ke taveti au kori vathe haidu iangeni me vano kori vathegna sina mane na ahagna a Titius Justus. Imanea boi na mane Jiu kari e ghaghana bohea a God. Na vathegna imanea ke mono hilighagna na vathe haidu.
44018008	Na ahagna na mane ke baubatu kori vathe haidu nidia mara Jiu iangeni, a Krispus. Imanea duadia na komi tinoni gougovu kena mono kori vathegna kena vaututunia a Lod Jisas. Me sethe mua na tinonigna i Korin kena vaovarongo tagna a Pol mena vaututuni mena siuvitabu.
44018009	Tagna sina bongi a Lod ke tate vania a Pol kori salingau me veleagna, "O saghoi mataghu. O titiono eigu inau hahali mo saghoi soto.
44018010	Eigna inau duamu me teo ahai keda eighogna sa fata, eigna sethe na tinoni kori meleha iaani kedana vaututuniu gi koda talu titionou."
44018011	Ma a Pol ke mono i Korin sina vinogha me ono na vula, me velepuhira na komi tinoni na haghoregna a God.
44018012	Kori vido a Galio ke primia kori provins i Akaia, kekeha mara Jiu kena sakai vano mena thotia a Pol. Gi ena hati vanoa tagna a Galio kori vido bali fate,
44018013	mena veleagna, "Iaani na mane ke velera na komi tinoni eigna kedana maimanihihia a God kori puhi ke boi lubatia nimami na komi vetula."
44018014	Kori vido a Pol ke haga turughu haghore vanira mara Jiu, a Galio ke velera, "Gi ighamu mara Jiu kotida velea na mane iaani ke eia sa fata ke boi jino kori vetulagna na gaumane gna i Rom, e jino vamua kuda rorongo itamiu.
44018015	Keana na vunegna ighamu koti rihu haohaghore vamua eigna na komi haghore ma na komi aha ma na komi nimiu vetula, ighamu ghehemiu kotida vajinoa. Inau u boi sasaa na vajinoagna na komi fata vaghagna iaani!"
44018016	Gi a Galio ke vetulara au tagna na vido bali fate.
44018017	Na komi tinoni kena thotia a Sostenes, na mane ke baubatu kori vathe haidu, mena tupia naghogna na vido bali fate. A Galio ke adoa iaani kari e boi eia sa fata.
44018018	A Pol ke mono hau sina vido i Korin duadia mara kena vaututuni. Gi e taveti sanira me vano i Senkria duadia a Prisila ma a Akuila. Ingengeni, a Pol ke ghothahia na sesehugna na ulugna leghuagna na puhidia mara Jiu eigna ke eia sina taluhaghore vania a God. Leghugna iangeni, imarea kena hahaghe kori vaka eigna kedana vano i Siria.
44018019	Na vaka ke kidi vano i Efesus ma a Pol ke livura horu a Prisila ma a Akuila ngengeni. Kori vido a Pol ke mono i Efesus, imanea ke vano kori vathe haidu nidia mara Jiu me titiono duadia.
44018020	Imarea kena kaea eigna keda mono kekeha dani duadia, keana imanea ke boi hiira.
44018021	Keana, kori vido a Pol ke taveti au itadia, imanea ke velera, "Gi keda nigna na vanohehe a God, inau kuda ghoi tabiru mai itamiu." Gi e vano hahaghe kori vaka me taveti au i Efesus.
44018022	Kori vido ke torongaghi vano i Sisaria, a Pol ke taveti vano i Jerusalem me reghira na komi tinoni kiloau ngengeni. Leghugna iangeni, imanea ke ghoi vano i Antiok.
44018023	A Pol ke mono kekeha dani ingengeni, gi e taetaveti vano tadia kekeha meleha kori provins i Frijia mi kekeha meleha mua kori provins i Galesia. Imanea ke vaheta nidia na vaututuni na komi tinoni kiloau ngengeni.
44018024	Kori vido iangeni, sina Jiu ke havi i Aleksandria ke torongaghi mai i Efesus. Na ahagna a Apolos. Imanea sina mane ke adoa puala na puhi bali titiono me pukuni thaothadoghagna na komi Rioriso ke Tabu.
44018025	Kekeha tinoni kena velepuhiagna ghohi na rorongogna a Lod, ma a Apolos ke magnahaghinia puala na titiono eigna a Jisas tadia na komi tinoni. Na hava imanea ke velepuhi eigna a Jisas e tutuni, keana imanea ke adoa vamua eigna na siuvitabu a Jon ke velepuhira na komi tinoni.
44018026	A Apolos ke vano kori vathe haidu nidia mara Jiu me boi mataghu na titiono itadia. Kori vido a Prisila ma Akuila koro rongovia imanea, iroira koro kaea eigna keda mai kori vathedia. Gi oro titiono vania kekeha fata ke boi adoa mua imanea eigna na rorongogna a Jisas.
44018027	A Apolos ke magnahaghinia keda vano kori provins i Akaia ma na komi tinoni kiloau i Efesus kena vaheta na ghaghanagna. Imarea kena risoa sina letasi itadia na komi tinoni kiloau ngengeni, mena velera eigna kedana kaliti toetokea. Na komi tinoni kiloau i Akaia kena vaututunia ghohi a Jisas eigna nigna na dotho a God vanira. Kori vido ke torongaghi i Akaia, a Apolos ke hathera puala.
44018028	Imanea ke rihu haohaghore duadia mara Jiu naghodia na komi tinoni me tateli aua imarea kena hahi. Imanea ke titiono vanira na komi fata ke mono tadia na komi Rioriso ke Tabu ke tatelia a Jisas a Vahavi.
44019001	Kori vido a Apolos ke mono i Korin, a Pol ke taetaveti kori hangana ke vano hotaghigna na provins i Esia me jufu i Efesus. Ingengeni imanea ke padara kekeha mane kena vaututuni
44019002	me huatira, "Ehava? Kori vido koti vaututuni, oti hatia ghohi na Tarunga ke Tabu na?" Imarea kena veleagna, "Teo. Ighami kiti boi rongovia sa titiono eigna na Tarunga ke Tabu."
44019003	Ma a Pol ke huatira, "Na siuvitabu ke hava koti hatia na?" Imarea kena veleagna, "Na siuvitabu a Jon ke velepuhira na komi tinoni."
44019004	A Pol ke velera, "A Jon ke siuvitabura arahai kena tughua na havidia ke koakoa. Imanea ke velera na komi tinoni eigna kedana vaututunia na mane keda mai leghugna. Ma na mane iangeni a Jisas."
44019005	Kori vido kena rongovia iaani, imarea kena siuvitabu kori ahagna a Lod Jisas.
44019006	Gi a Pol ke tabora na uludia ma na Tarunga ke Tabu ke haghevira. Imarea kena haohaghore tadia na komi haghoredia arahai tavogha mena vele aua na rorongo ke hera na Tarunga ke Tabu.
44019007	Da haga salaghe rua na mane kena siuvitabu.
44019008	Koragna e tolu na vula, a Pol ke vano hahali kori vathe haidu me boi mataghu na titiono tadia na komi tinoni Jiu. Imanea ke titiono duadia eigna kedana thaothadoghagna na puhi a God ke vunaghi pungusira nigna na komi tinoni.
44019009	Keana kekeha tinoni ngengeni kena pono puala na uludia. Imarea kena bosi magnahaghinia kedana vaututuni, mena velera na mavitu na komi fata ke dika eidia arahai kena leghua Na Hangana ke Tutuni. Na vunegna iangeni, a Pol ke taveti au kori vathe haidu iangeni me hatira duagna na komi tinoni kena vaututuni. Imarea kena vano tagna na vathe bali velepuhi nigna a Tiranus mena titiono ngengeni leuleghu dani
44019010	koragna e rua na vinogha. Na vunegna iangeni, sethe na tinoni Jiu me sethe na tinoni kena boi Jiu kena mono kori provins i Esia kena rongovia na haghoregna a Lod.
44019011	A God ke hea a Pol na mana eigna keda eia na komi reghithehe ke hutu.
44019012	Kekeha tinoni kena hatia na komi vidoi pohe a Pol ke tangolia mena boa vanoa kori tonodia arahai kena vahaghi. Kori vido kena eia iaani, na komi tinoni kena vahaghi kena toke tabiru ma na komi tidatho ke taveti au itadia.
44019013	Kekeha mara Jiu kena taveti vano tadia na komi meleha bali gigi aura na komi tidatho. Imarea kena pipilia na gigi auragna kori ahagna a Lod Jisas. Imarea kena velea, "Kori ahagna a Jisas ke titionoa a Pol, o taveti au!"
44019014	Sina mane ke nagho tadia mara na pris, na ahagna a Skeva, ke mono e vitu na dathegna mane kena eia na puhi iaani.
44019015	Sina dani kori vido imarea kena pipilia na gigi auagna na tidatho, na tidatho ke haghore tughura, "Inau ku adoa a Jisas mu adoa mua a Pol, kari arahai ighamu na?"
44019016	Gi na mane ke haghevia na tidatho ke sogala popodia me tupira. Na vunegna na mane iangeni ke pukuni diadikalara, imarea kena ghogho au soesole kori vathe ma na tonodia ke ngeso.
44019017	Na komi tinoni Jiu ma na komi tinoni kena boi Jiu i Efesus kena rongovia na rorongo iaani, mena mataghu nidia puala. Mena ghaghana bohea puala na ahagna a Lod Jisas.
44019018	Sethe na tinoni kena eu vaututuni kena mai tadia na komi tinoni kiloau mena tuturi aura na komi fata dika kena eia.
44019019	Kekeha itadia kena eia na komi thagi tiatidatho ke dika kena hati maia nidia na komi buka tiatidatho mena pughulira kori matadia na komi tinoni. Na voligna na komi buka iangeni e lima hangavulu na toghai siliva.
44019020	Na vunegna na komi fata ke toke iraani, na rorongogna a Lod ke taveti au tadia na komi meleha me sethe na tinoni kena vaututuni.
44019021	Leghugna na komi fata iraani, a Pol ke toatogha keda vano i Jerusalem kari imanea keda kidi vano tadia e rua na provins i Masedonia mi Akaia. Imanea ke velea, "Leghugna iangeni, inau kuda vano i Rom."
44019022	A Pol ke kidi vetulara vano i Masedonia e rua na nigna mane haehathe, a Timoti ma a Erastas. Kari imanea ke talu mono ghehegna sina vido mua kori provins i Esia.
44019023	Kori vido iangeni, na riurihu hutu ke mono i Efesus eigna na Rorongo ke Toke.
44019024	Sina mane ngengeni, na ahagna a Demitrius, ke agutua na komi vathe iso kori silva. Na dodorogna na komi vathe irangeni ke nanaba vamua kori vathe bali maimanihihia na god vaivine kena kiloagna a Atemis. Arahai kena agutu vania a Demitrius kena hatia na rongo hutu.
44019025	A Demitrius ke kilora haidu komi nigna na mane agutu ma arahai kena eia na agutu ke nanaba kori nigna na agutu, gi e velera, "Ara kulagu, ighamu koti adoa ghohi ighita kati hatia na rongo hutu kori agutu kati eia iaani.
44019026	Keana ighamu oti reghia moti rongovia ghohi na hava ke eia na mane kena kiloagna a Pol. Imanea ke batu hahira sethe na tinoni, boi tada ighita i Efesus vamua, kari tadia sethe na meleha kori provins i Esia. Eigna imanea ke velea na komi god ke agutua na komi tinoni e boi tutuni!
44019027	Gi katida boi dodoro toetoke, na komi tinoni kedana haghore diadikala nida na agutu. Me kedana boi ghaghana bohea na vathe bali maimanihihia na god vaivine a Atemis. Na komi tinonidia i Esia mi kori maramagna doudolu kena maimanihihia na god vaivine Atemis. Kari gi kedana vaututunia na hava ke velea a Pol, imarea kedana toatogha Atemis ke boi thaba!"
44019028	Kori vido kena rongovia iaani, imarea kena dikatadia puala mena turughu ghu heta vaghagna iaani, "Atemis, nida na god vaivine ighita mara Efesus, ke thaba!"
44019029	Gi sethe na tinoni kena hathatano mai. Imarea huju ena dikatadia mena ghu heta. Gi ena raghe vano tagna na vido bali haidu ke hutu. Kori vido kena vano ngengeni, kekeha tinoni kena thotira e rua na mane, a Gaius ma Aristakus, mena hatira vano duadia. Romara eidia Masedonia moro taetaveti duagna a Pol.
44019030	A Pol ke magnahaghinia keda vano haghore tadia na mavitu, keana na komi tinoni kena vaututuni kena boi lubatia.
44019031	Kekeha mara puhi kori provins iangeni ara kulagna a Pol. Imarea kena vetula vano na rorongo itagna eigna keda boi vano kori vido bali haidu.
44019032	Na mavitu kena mono ngengeni kena hahi hehedia. Kekeha tinoni kena ghu eigna sina fata mi kekeha kena ghu eigna na fata tavogha. Sethe itadia kena boi adoa ehava gi ena vano hathatano ingengeni.
44019033	Kekeha tinoni Jiu kena mono mua ngengeni kena hovu aua sina mane naghodia na mavitu eigna keda titiono vanira. Na ahagna imanea a Aleksanda. Gi ena veleagna na hava keda titionoa itadia. Aleksanda ke tuhu hadi na limagna eigna kedana bughoro na mavitu. Imanea ke magnahaghinia keda velera na mavitu mara Jiu kena boi ei hahia sa fata.
44019034	Keana, kori vido kena ghithatha imanea na tinoni Jiu, na mavitu kena ghu heta nabagna e rua na aoa vaghagna iaani, "Atemis, nida na god vaivine ighita mara Efesus ke thaba!"
44019035	Gi sina mane puhigna na meleha iangeni ke vasotora me velera, "Ighamu na komi tinonidia Efesus, na komi tinoni gougovu kori maramagna kena adoa ighita kati reireghia na vathe tabu nigna a Atemis ke thaba ma nigna na ghahira hutu ke tabu ke sikili horu mai kori maaloa.
44019036	Na vunegna e teo ahai ke tangomana na veleagna na fata iaani ke boi tutuni, e toke gi kotida mono bughoro moti saghoi eia sa fata ke mee.
44019037	E teo sa vunegna ighamu koti hatira mai rua na mane iaani. Eigna iromara koro boi bilaua sa fata kori vathe ke tabu nigna nida na god vaivine moro boi haghore diadikala iia.
44019038	Gi a Demitrius ma arahai kena agutu duagna kedana magnahaghinia na toroagna sa tinoni, imarea kedana vano kori vido bali fate mi mara na fate ke tangomana na rongoviragna.
44019039	Gi kotida magnahaghinia na veleagna sa fata mua, oti vajinoa kori vido mara puhi kena eia na haidu hutu.
44019040	Inau ku velea iaani eigna da mara puhi kori gaumane gna i Rom kedana velea ighita kati turughua na rihu hutu eigna na komi fata kati eia. Gi kedana huatighita eigna na rihu hutu iangeni, ighita boi tangomana katida velera sa fata, eigna e teo sa vunegna ighita kati eia iangeni."
44019041	Leghugna ke govua na titiono vaniragna, imanea ke velera eigna kedana taveti au.
44020001	Leghugna ke govu na rihu hutu, a Pol ke kilora mai arahai kena vaututuni i Efesus. Imanea ke vaheta na ghaghanadia gi e kubaera me taveti au bali vano kori provins i Masedonia.
44020002	Sethe na fata imanea ke velea bali vaheta na ghaghanadia na komi tinoni tadia na komi meleha ke vano. A Pol ke taveti me vano me ghieghilei jufu i Gris,
44020003	me mono ngengeni nabagna e tolu na vula. Imanea ke kaikaliti bali hahaghe kori vaka keda vano i Siria, kari e rongovia kekeha mara puhidia mara Jiu kena vapuipuhi bali vathehea. Na vunegna iangeni, a Pol ke toatogha bali ghoi taveti vano i Masedonia gi e vano i Siria.
44020004	Kekeha tinoni kena taveti duagna a Pol; a Sopate, a dathegna a Pirus gna i Berea, a Aristakus ma a Sekundus eidia i Tesalonika, a Gaius gna i Debe, Timoti, me rua na manegna na provins i Esia, a Tikikus ma a Trofimus.
44020005	Mara iraani kena padau inau a Luk i Filipai. Gi a Pol ke kidi vetulara vano imarea i Troas eigna kedana pitughami ngengeni.
44020006	Leghugna na Laulahugna na Bred ke teo sa Isi koragna, ighami kiti hahaghe kori vaka miti taveti au i Filipai. Ighami kiti taveti e lima na dani gi iti torongaghi i Troas. Ighami kiti mono ngengeni nabagna e vitu na dani.
44020007	Kori Sade, ighami kiti haidu duadia arahai kena vaututuni i Troas bali Vanga Tabu. A Pol ke turughu titiono vanira na komi tinoni ma na vunegna imanea keda ghoi taveti au kori vuevugheigna, imanea ke titiono me ghieghilei hotaghi bongi.
44020008	Na choghogna na vathe kiti mono ikoragna, na vatolui chogho kalasu i thepa me hadi i popo. Sethe na lui ke raraha ingengeni.
44020009	Sina mane mathangani, na ahagna a Iutikus, ke nohe kori wida me vaovarongo tagna a Pol. A Pol ke titiono me titiono ma Iutikus ke haga nere. Gi e nere thoti me sikili au kori wida me horu kori thepa. Kekeha tinoni kena vano horu itagna, keana kori vido kena abe hadia, imanea ke thehe ghohi.
44020010	A Pol ke vano horu me torongaghi tuturu hilighagna imanea. Gi e abe hadia me velera, "Oti saghoi ghaghana ruarua. Imanea ke ghoi havi tabiru."
44020011	Na komi tinoni kena vaututuni kena totogo puala eigna imanea ke havi. Gi ena ghoi hadi kori chogho mena eia na Vanga Tabu mena sakai vanga haidu. A Pol ke titiono tadia me ghieghilei vuevughei gi e taveti au. Leghugna iangeni imarea kena hati tabirua a Iutikus kori vathegna.
44020013	Ighami kiti kidi hahaghe kori vaka miti vano i Asos, kari a Pol ke halu longa. Gi iti au vano, a Pol ke veleghami imanea keda ghoi hahaghe duamami kori vaka i Asos.
44020014	Kori vido a Pol ke torongaghi i Asos, imanea ke hahaghe duamami miti vano i Mitilini.
44020015	Kori vuevugheigna, ighami kiti taveti au i Mitilini mi kori bongi ighami kiti piniti ghaghireigna na moumolu i Kios. Na dani leghugna iangeni, ighami kiti vano kori moumolu i Samos. Sina dani mua gi iti torongaghi vano i Miletus.
44020016	Ighami kiti taveti thovohaliungia i Efesus eigna a Pol ke ghaghana ighami kitida boi vano ngengeni eigna ke boi magnahaghinighami kitida mono hau kori provins i Esia. Imanea ke aanga eigna ke magnahaghinia keda torongaghi i Jerusalem gi e jufu mai na dani Pentekos.
44020017	Kori vido a Pol ke mono i Miletus, imanea ke vetula vano na rorongo tadia mara kena baubatu kori kiloau i Efesus eigna kedana mai.
44020018	Kori vido kena jufu mai itagna, imanea ke velera, "Kori vido ku mono duamiu, ighamu oti adoa ghohi na puhigu, turughu kori dani ku torongaghi mai kori provins i Esia mu ghieghilei taveti au.
44020019	Kori agutu ku eia vania a Lod ighamu koti adoa inau ku mono taluleghu, mi kekeha maghavu inau ku dikahehegu mu tangi. Moti adoa mua inau ku papara eigna kekeha mara Jiu kena vapuipuhi bali vatheheu.
44020020	Ighamu koti adoa inau ku velepuhighamu eigna na Rorongo ke Toke naghodia na komi tinoni mi tadia na komi vathemiu. Kori vido ku eia iaani, inau ku boi poloa itamiu sa fata keda hatheghamu.
44020021	Mi inau ku velera arahai kena Jiu ma arahai kena boi Jiu eigna kedana tughua na havidia ke koakoa mena vaututunia nida a Lod Jisas.
44020022	"Mi ikageeni inau kuda vano i Jerusalem, eigna na Tarunga ke Tabu ke veleu inau kuda vano mu boi adoa na komi fata gougovu keda padau ingengeni.
44020023	Inau ku adoa vamua, itadia na komi meleha ku vano, na Tarunga ke Tabu ke veleu imarea kedana bou haghe kori vathe tatari mena vaparau kori vido kuda vano jufu i Jerusalem.
44020024	Kari e toke vamua na hava keda padau. Eigna sina fata vamua ke nagho vano itagua, inau kuda vagovua na agutu ke heu mai a Lod Jisas. Na agutu iangeni, na titionoagna na Rorongo ke Toke eigna na dotho nigna a God vanira na komi tinoni gougovu.
44020025	"Inau ku titiono vanighamu ghohi eigna na puhi a God ke vunaghi pungusira nigna na komi tinoni. Mi ikageeni inau ku adoa teo ahai itamiu keda ghoi reghiu.
44020026	Na vunegna iangeni inau ku veleghamu, gi keda thehe sina tinoni itamiu kari e boi vaututunia a Jisas, e boi na paluhagu inau.
44020027	Eigna inau ku veleghamu ghohi na komi fata gougovu a God ke magnahaghinighamu kotida adoa."
44020028	Gi a Pol ke ghoi velera mua, "Ighamu koti baubatu, oti leghua a God thovohaliu moti hathera na komi tinoni kiloau eigna kedana eia iangeni mua. Oti eia iangeni eigna na Tarunga ke Tabu ke vahighamu eigna kotida reireghira. Vaghagna na mane ke reireghira nigna na komi sip, ighamu ghua kotida reireghi tokera na komi tinoni kiloau. Imarea na komi tinoni nigna a God eigna a Dathegna ke thehe bali vahavira.
44020029	Inau ku adoa kekeha mara velepuhi piapilau kedana mai itamiu leghugna kuda taveti sanighamu. Vaghagna na komi aku ke asi kena ghathatira na komi sip, imarea kedana pipilia na vadiadikalaragna nidia na vaututuni na komi tinoni kiloau.
44020030	Me kekeha tinoni itamiu ghehemiu vamua kedana pilungia na velepuhi ke tutuni eigna kena magnahaghinia na komi tinoni kiloau kedana leghura.
44020031	Na vunegna iangeni, oti reireghi toke ghamu! Moti saghoi havaghinia inau ku velepuhighamu na dani ma na bongi koragna e tolu na vinogha me sethe na maghavu ku tangi.
44020032	"Ikageeni inau ku talughamu kori limagna a God eigna keda reireghighamu. Ma na rorongogna na dotho nigna a God vanighita keda hatheghamu mua. Na rorongo iaani ke tangomana na vahetagna nimiu na vaututuni me heghamu na komi fata ke toke a God keda hera tadia nigna na komi tinoni gougovu.
44020033	"Kori vido inau ku mono duamiu i hau, inau ku boi mamagna eigna na rongo ba na pohe nigna sa tinoni.
44020034	Teo. Ighamu koti adoa inau ku agutu heta eigna kuda volia nigua na komi fata ma na komi fata nidia arahai kena taveti duagu.
44020035	Tadia na komi fata gougovu ku eia, inau ku tuhua vanighamu ighita katida agutu heta bali hathera arahai kena kuma. Oti togha tabirua na haghoregna a Lod Jisas ke velea iaani, 'Kori vido kati hatia na hava kati magnahaghinia tagna ahai tavogha, ighita kati totogo. Kari kori vido kati hea ahai na hava ke magnahaghinia, ighita kati pukuni totogo vano mua.' "
44020036	Kori vido a Pol ke vagovua na titiono iaani, imanea ke torongaghi tuturu horu duadia mena tarai.
44020037	Imarea gougovu kena tangi mena tangolia ngasi a Pol mena kisia.
44020038	Imarea kena dikahehedia puala eigna a Pol ke velea imarea kedana boi ghoi reghia mua. Gi imarea kena vano duagna mena livua kori vaka.
44021001	Leghugna ighami kiti kubaera mara kena baubatu tadia mara kiloau i Efesus, ighami kiti sapa vano kori moumolu i Kos. Na dani leghugna iangeni ighami kiti vano kori moumolu i Rodes. Gi iti vano tagna na meleha i Patara.
44021002	Ingengeni ighami kiti pada sina vaka keda vano i Fonisia kori provins i Siria miti hahaghe itagna.
44021003	Ighami kiti reghia na moumolu i Saiprus miti taveti laugna miti vano me ghieghilei jufu i Taia, sina meleha i Siria. Ingengeni mara kena agutu kori vaka kedana alira au kekeha fata.
44021004	Ighami kiti thonga miti padara kekeha tinoni kena vaututuni miti mono duadia e vitu na dani. Na vunegna na Tarunga ke Tabu ke veleragna na hava keda pada a Pol i Jerusalem, imarea kena veleagna eigna keda boi vano ingengeni.
44021005	Kori vido ighami kiti ghoi tabiru vano kori vaka leghugna sina wik, mara mane gougovu kena vaututuni, duadia ara taudia ma ara dathedia, kena taveti mai duamami kori lilihi. Gi iti torongaghi tuturu horu miti tarai.
44021006	Leghugna iangeni ighami kiti kubaera gi iti hahaghe kori vaka, mi imarea kena tabiru kori vathedia.
44021007	Ighami kiti taveti au i Taia miti vano kori na meleha i Tolemes. Kori vido kiti torongaghi vano ingengeni, ighami kiti vano reghira na komi tinoni kiloau miti mono duadia sina dani.
44021008	Kori vuevugheigna, ighami kiti vano i Sisaria miti mono kori vathegna a Filip, sina mane ke titionoa na Rorongo ke Toke. Imanea sikei itadia e vitu na mane kena vahira bali hathera mara na vetula.
44021009	Imanea ke mono e vati dathegna vaivine kena boi taulaghi mua. Iira na komi profet kena ado titionoa na komi haghoregna na Tarunga ke Tabu ke hera.
44021010	Ighami kiti mono kekeha dani i Sisaria gi sina profet mua, na ahagna a Agabus, ke kalasu mai i Jiudea me mai itamami.
44021011	Imanea ke hatia nigna na vovogho a Pol, me tariagna na limagna ma na naegna ghehegna. Gi e veleghami, "Na Tarunga ke Tabu ke velea, 'Mara puhidia mara Jiu i Jerusalem kedana taria vaghagna iaani na mane ke tonogna na vovogho iaani. Mi imarea kedana hera vano imanea tadia mara kena boi Jiu.' "
44021012	Kori vido kiti rongovia iaani, ighami ma na komi tinoni kiloau ngengeni kiti vele huhurua a Pol eigna keda boi vano i Jerusalem.
44021013	Keana a Pol ke veleghami, "Ehava gi oti tangi moti vadikaheheu? Toke imarea kedana bou haghe kori vathe tatari ba vatheheu i Jerusalem eigna ku vaututunia a Lod Jisas, inau ku sasaa vamua kuda vano."
44021014	Kori vido kiti adoa a Pol keda boi tughua na ghaghanagna, ighami kiti soto miti veleagna, "Ighami kiti magnahaghinia vamua nigna na vanohehe a God keda tate mai."
44021015	Leghugna iaani, ighami kiti kaikaliti bali vano i Jerusalem.
44021016	Kekeha tinoni eidia i Sisaria kena vaututuni kena mai duamami. Imarea kena hatighami vano kori vathegna a Nason eigna kitida mono ngengeni. Imanea na manegna i Saiprus, mi imanea sikei itadia na komi tinoni kena kidi vaututunia a Jisas.
44021017	Kori vido kiti jufu vano i Jerusalem, na komi tinoni kena vaututuni ngengeni kena totogo puala na reghighamigna.
44021018	Na dani leghugna iangeni, ighami ma a Pol kiti vano reghia a Jemes. Mara gougovu kena baubatu tadia na komi tinoni kiloau i Jerusalem kena mono mua ingengeni.
44021019	A Pol ke kubaera me titiono vanira na komi fata a God ke hathea na eiagna tadia na komi tinoni kena boi Jiu.
44021020	Imarea kena veletokea God eigna na komi fata ke titionoa a Pol. Gi ena veleagna, "Kulamami, ighoe o adoa ghohi e sethe na toghai tinoni Jiu kena vaututunia ghohi a Jisas, mi imarea gougovu kena magnahaghinia na leghuagna na komi vetula nigna a Moses.
44021021	Kari imarea kena rongovia ighoe ko velepuhira na komi tinoni Jiu kena mono tadia arahai kena boi Jiu eigna kedana boi leghua na komi vetula nigna a Moses. Mena velea mua ighoe ko velera eigna kedana boi sogivaughithathara ara dathedia mane ba leghura na komi puhida ighita mara Jiu.
44021022	Ighami kiti mataghu eigna da kenughua ena eia sa fata ke dika itamua na mavitu kori vido kena rongovia ighoe ko jufu mai ghohi eeni.
44021023	"Na vunegna iangeni ighami kiti toatogha ighoe koda eia iaani. E vati na mane kena mono duada eeni kena eia na taluhaghore vania God.
44021024	O vano duadia kori Vathe ke Tabu moti eia na puhi bali mono raraha kori matagna a God. Leghugna iangeni, o volia na komi fata bali havughaghi eigna kedana ghothahia na sesehugna na uludia e vati na mane iraani. Kori vido kedana reghia ighoe ko eia iaani, na komi tinoni kedana adoa na komi fata kena titionoa eimu ighoe e boi tutuni. Keana imarea kedana adoa ighoe ko talu leghua vamua na komi vetula nigna a Moses.
44021025	Tadia arahai kena boi Jiu kena haghe kori kiloau, ighami kiti riso atua ghohi na letasi eigna na komi vetula kedana leghua. Ighami kidi velera eigna kedana boi ghania sa vanga kena havughaghira na komi tinoni tagna na ngunguju, ba ghania na vinahigna na fata kaukagu kena boi vasalala aua na ghaughabuagna, ba kouvia na ghaughabuagna na fata kaukagu. Mi imarea kedana boi nere duadia arahai ke boi ara taudia."
44021026	Sina dani leghugna iangeni, a Pol ke vano duadia e vati na mane mena turughua na puhi bali mono raraha kori matagna a God. Leghugna iangeni, a Pol ke vano kori Vathe ke Tabu nigna a God me velera na komi pris e vitu na dani mua ke mono gi na puhi bali mono raraha keda govu. Tagna na dani iangeni, mara na pris kedana eia na havughaghi eidia a Pol ma ara kulagna.
44021027	Kori vido e vitu na dani kena haga govu, kekeha tinoni Jiu eidia i Esia kena reghia Pol kori na Vathe ke Tabu. Imarea kena kilora mai sethe na tinoni mena vadiadikala na ghaghanadia eigna kedana dikatadia tagna a Pol mena thotia. Gi imarea kena ghu heta vaghagna iaani,
44021028	"Ighamu na komi tinonidia Israel, oti hatheghami! Iaani na mane ke vano ivei mi vei me titiono diadikalaghita ighita mara Jiu, ma na komi vetula nigna a Moses, ma na Vathe ke Tabu iaani. Kari na fata ke dika vano, imanea ke vadiadikala na vido ke tabu iaani eigna ke hatira mai duagna kekeha tinoni kena boi Jiu."
44021029	(Imarea kena velea iaani eigna kena reghia a Trofimus, na manegna i Efesus, duagna a Pol i Jerusalem. Imarea kena toatogha a Pol ke hatia haghea na mane iaani kori Vathe ke Tabu.)
44021030	Kori vido kena rongovia na rorongo iaani, na komi tinoni gougovu tagna na meleha iangeni kena dikatadia. Imarea kena raghe vano mena thotia a Pol mena saraki aua kosigna na Vathe ke Tabu. Gi imarea kena reireghia na Vathe ke Tabu kena bilakia na komi hagethagna.
44021031	Kori vido na mavitu kena turughu tupia a Pol eigna kedana vathehea, na vunaghidia na boo soldia gna i Rom kena mono i Jerusalem ke rongovia na rorongogna na mavitu i Jerusalem kena riurihu.
44021032	Imanea ke saisami me kilora mai kekeha soldia me kekeha mane kena batura, mena raghe vano tadia na mavitu. Kori vido kena reghira mara na soldia ma na vunaghidia, na mavitu kena soto na tupiagna a Pol.
44021033	Ma na vunaghidia mara na soldia ke vano me tangolia a Pol me velera komi nigna na soldia eigna kedana taria tagna e rua na sen. Gi e huatira na komi tinoni, "Ahai imanea ma na hava ke ei hahia?"
44021034	Kekeha tadia na mavitu kena ghu eigna sina fata, mi kekeha kena ghu eigna na fata tavogha. Imarea kena haohaghore puala ma na vunaghidia na komi soldia ke boi tangomana na adoagna na hava ke eia a Pol. Na vunegna iangeni, imanea ke velera nigna na komi soldia eigna kedana hati vanoa a Pol kori na vathe hutu nidia mara na soldia.
44021035	Kori vido kena jufungia na ranganagna na vathe hutu iangeni, mara na soldia kena hulungi hadia a Pol eigna na mavitu kena dikatadia puala itagna mena haga vathehea.
44021036	Ma na mavitu kena leghura kena ghu heta vaghagna iaani, "Vathehea, vathehea!"
44021037	Kori vido imarea kena haga hati haghea a Pol kori vathe hutu nidia mara na soldia, imanea ke haghore vano tagna na vunaghidia mara na soldia kori haghore Grik, "Tangomana kuda velegho atu sina fata?" Ma na vunaghidia mara na soldia ke vere nigna me huatiagna, "Ighoe o adoa mua haghore Grik?
44021038	Ehava? Ighoe na manegna i Ijip ke turughua na rihu duadia mara na gaumane i hau, gi e batura e vati na nigna toghai mane kori meleha ke gou?"
44021039	Pol ke haghore tughua, "Teo. Inau na mane Jiu eigu i Tasus, sina meleha ke nagho i Silisia. Tangomana koda lubatiu gi kuda haghore nigua tadia na komi tinoni iraani?"
44021040	Na vunaghidia mara na soldia ke lubatia gi keda haghore. Ma a Pol ke sokara kori rangana me tuhu hadi na limagna eigna kedana bughoro na mavitu. Imarea kena bughoro gi a Pol ke titiono itadia kori haghoredia mara Jiu.
44022001	A Pol ke velera, "Mara puhi ma ara kulagu, oti rorongo mai itagua. Inau kuda haghore peou ghehegu."
44022002	Kori vido kena rongovia a Pol ke haghore kori haghoredia mara Jiu, imarea kena bughoro. Gi a Pol ke velera,
44022003	"Inau na mane Jiu, ku havi i Tasus kori provins i Silisia. Kari inau ku hutu hadi eeri i Jerusalem. Na mane velepuhi ke nagho, a Gamaliel, ke velepuhiu toetoke na komi vetula nidia ara hutuda. Inau ku leghua na komi vetula eigna ku magnahaghinia puala na leghuagna a God, vaghagna vamua ighamu koti magnahaghinia na leghuagna ikageeni.
44022004	Inau ku vaparara na komi tinoni kena vaututunia na Rorongo ke Toke eigna a Jisas, mu vathehera kekeha. Inau ku thotira mu bora haghe kori vathe tatari kekeha mane ma na vaivine.
44022005	Na pukuni naghoi pris mi mara puhi gougovu kori Kansol tangomana kedana veleghamu iaani ke tutuni. Eigna imarea ghehedia kena heu na komi letasi ku hatira vano tadia mara puhidia mara Jiu i Damaskus eigna kuda thotira mu tarira na komi tinoni kena vaututuni mu hatira mai eeri bali vaparara.
44022006	"Kori hotaghi dani kori vido ku taveti vano i Damaskus, na raraha ke siasilada puala ke horu mai i popo me laema kililiviu.
44022007	Inau ku sikili horu kori thepa mu rongovia na ohai haghore ke veleu, 'Sol, Sol, ehava gi o vaparau na?'
44022008	"Mu huatia, 'Lod, Ahai ighoe na?' "Mi imanea ke velea, 'Inau a Jisas gna i Nasaret ko vaparau.'
44022009	Mara kena taveti duagu kena reghia na silada, kari ena boi thaothadoghagna na hava ke velea na ohai haghore.
44022010	"Inau ku ghoi huatia, 'Lod, na hava ko magnahaghinia kuda eia na?' "Gi a Lod ke veleu, 'O sokara hadi mo vano i Damaskus. Sina tinoni ngengeni keda velegho na komi fata ku vahigho eigna koda eia.'
44022011	Imarea kena tangolia na limagu mena batuu vano i Damaskus eigna na laema ke raraha puala me vadoa na matagu.
44022012	"I Damaskus sina mane Jiu ke mono, na ahagna a Ananaias. Imanea ke maimanihihia a God me pukuni leghua na komi vetula nigna a Moses, ma na komi tinoni Jiu gougovu kena mono ingengeni kena ghaghana bohea puala.
44022013	Imanea ke mai itagua me veleu, 'Tahigu Sol, o ghoi reirei ghua.' Kori vido vamua iangeni, inau ku tangomana na reghiagna a Ananaias.
44022014	"Gi imanea ke veleu, 'A God kena tarai hahali ara hutuda itagna, ke vahigho eigna koda adoa nigna na vanohehe. Mi imanea ke vahigho mua eigna koda reghia a Dathegna ke pukuni jino mo rongovia na hava ke velea.
44022015	Ighoe koda velera na komi tinoni gougovu na hava ko reghia mo rongovia.
44022016	O saghoi pitu mo mono! O sokara hadi mo siuvitabu. O vaututunia a Lod Jisas ma a God keda talutavogha na komi paluhamu.'
44022017	"Leghugna ku eia na hava ke veleugna a Ananaias, inau ku tabiru i Jerusalem. Sina dani, kori vido ku tarai kori Vathe ke Tabu nigna a God, a Lod Jisas ke tate vaniu.
44022018	Imanea ke veleu, 'O saisami taveti au i Jerusalem! Eigna na komi tinoni eeni teo kedana vaututunia na hava koda titiono vanira eigu inau.'
44022019	"Keana, inau ku haghore tughua, 'Lod, na komi tinoni iraani kena adoa inau ku vano tadia nidia na komi vathe haidu i hau eigna kuda thotira mu thabuhira na komi tinoni kena vaututunigho.
44022020	Mi kori vido kena vathehea a Stiven, nimua na mane bali titiono eimu, inau ku sokara ingengeni mu magnahaghinia na hava kena eia. Mu reireghia na komi oopo nidia mara kena piri vathehea imanea.'
44022021	"Keana a Lod ke veleu, 'O taveti au! Inau kuda vetulagho vano tagna ke hau tadia arahai kena boi Jiu.' "
44022022	Na komi tinoni kena vaovarongo tagna Pol me ghieghilei velea iangeni. Gi ena dikatadia mena ghu heta vaghagna iaani, "Vathehea! Boi nabagna keda talu havi me mono!"
44022023	Imarea kena ghu heta mena aua nidia na oopo. Gi ena piri hadi na komi viovidoi thepa kori manga.
44022024	Na vunaghidia mara na soldia ke velera nigna na komi soldia eigna kedana hati haghea a Pol kori vathedia bali thabuhia. Imanea ke magnahaghinia a Pol keda vele aua na vunegna na mavitu kena ghuvia.
44022025	Kori vido mara na soldia kena taria a Pol bali thabuhia, imanea ke huatia sina mane ke batura mara na soldia ke sokara ghaghireigna, "Ehava? E jino kori vetula kotida thabuhia na sitijen gna i Rom kari oti boi kidi fatea?"
44022026	Kori vido ke rongovia iaani, imanea ke vano tagna na vunaghigna me veleagna, "Ighoe o adoa mua na hava ko eia? Na mane iaani na sitijen gna i Rom!"
44022027	Na mane iangeni ke vano tagna a Pol me huatia, "O veleu. Ighoe na sitijen gna i Rom?" Pol ke haghore tughua, "Hii."
44022028	Ma na vunaghidia mara na soldia ke veleagna, "Inau ku volia sethe na rongo gi u sitijen gna i Rom." Keana a Pol ke veleagna, "Kori vido ku havi mai, inau na sitijen gna i Rom."
44022029	Mara na soldia kena kalitia bali thabuhia a Pol kena saisami taveti sania. Ma na vunaghidia mara na soldia ke mataghugna puala, eigna imanea ke taria ghohi a Pol gi e adoa imanea na sitijen gna i Rom.
44022030	Sina dani leghugna iangeni, na vunaghidia mara na soldia ke hatia aua na sen kena tariagna a Pol, me kilora mai mara na naghoi pris mi mara gougovu kena mono kori Kansol. Imanea ke eia iaani eigna ke magnahaghinia keda ado tokea na vunegna mara puhidia mara Jiu kena toroagna a Pol. Gi e hati vanoa a Pol itadia me vasokaraghinia naghodia.
44023001	A Pol ke rei vano tadia mara na Kansol me velera, "Nigua na komi tinoni, inau ku boi maomamo kori matagna a God, eigna turughu i hau me laba mai ikageeni inau ku ei hahalia na komi fata ke magnahaghinia imanea."
44023002	Na pukuni naghoi pris, na ahagna mua a Ananaias, ke rongovia iaani me velera mara kena sokara ghaghireigna a Pol eigna kedana thabuhia na livogna.
44023003	Gi a Pol ke rei vano tagna a Ananaias me veleagna, "A God keda thabuhigho! Ighoe vaghagna na peo ke toke na dodorogna kari e boto ghohi me haga sikili. Ighoe ko fateu leghuagna na komi vetula nigna a Moses, kari o boi pukuni leghura. Eigna na vetula ke boi lubatigho koda velera mara iraani eigna kedana thabuhiu."
44023004	Mara kena sokara ghaghireigna a Pol kena veleagna, "E boi toke ighoe ko haghore diadikala na pukuni naghoi pris vaghagna iangeni. Imanea na mane agutu nigna a God!"
44023005	Ma a Pol ke velera, "Inau ku bosi adoa imanea na pukuni naghoi pris. Na komi Rioriso ke Tabu kena velea, 'Ighita katida saghoi titiono diadikala sa tinoni ke batughita.' "
44023006	Na vunegna a Pol ke adoa kekeha tadia mara na Kansol, mara na Sadiusi mi kekeha mara Farise, imanea ke haghore heta vaghagna iaani, "Nigua na komi tinoni, inau na mane Farise ma ara hutugu huju mara na Farise. Ighamu koti fateu eigna ku vaututuni a God keda ghoi vahavi tabirura arahai kena thehe."
44023007	Kori vido a Pol ke velea iaani, mara na Farise mi mara na Sadiusi kena turughu rihu haohaghore varihotaghidia. Na vunegna iangeni, mara kori Kansol kena thevurua tagna e rua na boo.
44023008	Mara na Sadiusi kena boi vaututunia a God keda ghoi vahavi tabirura arahai kena thehe mena boi vaututunia ke mono na komi enjel ma na komi tarunga. Keana mara na Farise kena vaututunia na komi fata irangeni.
44023009	Me rua na boo iraani kena riurihu hutu. Kekeha mara na velepuhigna na vetula kena Farise kena sokara mena haghore heta vaghagna iaani, "Na mane iaani, ighami kiti boi reghia sa fata ke ei hahia. Da e tutuni sina tarunga ba sina enjel ke haghore vania imanea."
44023010	Na vunegna na rihu hutu ke turughu hadi, na vunaghidia mara na soldia ke ghaghana da imarea kenughua ena vathehea a Pol. Mi imanea ke velera mara na soldia bali vano hati aua a Pol itadia mena hati vanoa kori nidia na vathe hutu.
44023011	Kori bongi, a Lod ke mai me sokara ghaghireigna a Pol me veleagna, "O saghoi mataghu! Ighoe ko titiono eigu inau tadia na komi tinonidia i Jerusalem, mo koda eia vaghagna iaani mua i Rom."
44023012	Kori vuevugheigna hadi, e rua tutughu tomaghai mane Jiu kena vapuipuhi haidu bali vathehea a Pol. Imarea kena taluhaghore eigna kedana boi ghania ba kouvia sa fata mena ghieghilei vathehea.
44023014	Imarea kena vano tadia mara na naghoi pris mi mara puhidia mara Jiu mena velera, "Ighami kiti taluhaghore vania a God eigna kitida boi ghania ba kouvia sa fata miti ghieghilei vathehea a Pol.
44023015	Ighamu mi mara gougovu kori Kansol kotida kaea na vunaghidia mara na soldia i Rom eigna keda ghoi hati maia a Pol itamiu. Oti pilaunia moti velea ighamu koti magnahaghinia kotida ghoi huatia a Pol eigna na hava ke eia. Ighami kitida pitu kori hangana bali vathehea gi ena jufu mai eeni."
44023016	Keana a dathegna mane a vaivinegna a Pol ke rongovia na hava kedana eia me vano kori na vathe hutu nidia mara na soldia me titionoa na puhi iaani tagna a Pol.
44023017	Gi a Pol ke kilo maia sina mane ke batura mara na soldia me veleagna, "O hati vanoa na mane mathangani iaani tagna na vunaghidia mara na soldia. Imanea ke adoa sina fata keda titiono vania."
44023018	Na soldia iangeni ke hati vanoa tagna na vunaghidia me veleagna, "A Pol, na mane ke mono kori vathe tatari, ke kaeu eigna kuda hati maia itamua na mane mathangani iaani. Imanea ke magnahaghinia keda velegho sina fata."
44023019	Na vunaghidia mara na soldia ke tangolia na limagna na mane mathangani me hati vanoa sina vido me huatiagna, "Na hava ko haga titionoa itagua na?"
44023020	Imanea ke veleagna, "Kekeha mara Jiu kena vapuipuhi haidu bali mai kaegho eigna koda hati vanoa a Pol kori Kansol ivughei. Imarea kedana pilaunigho me kedana velegho imarea kena magnahaghinia kedana ghoi huatia a Pol eigna na hava ke eia.
44023021	Inau ku kaegho eigna koda saghoi eia na hava kedana kaegho, eigna e rua tutughu tomaghai mane kena polo mena pitu ghaghireigna na hangana bali vathehea a Pol. Imarea kena taluhaghore vania a God eigna kedana boi ghania ba kouvia sa fata mena ghieghilei vathehea. Mi ikageeni imarea kena pitu vamua, eigna kena toatogha ighoe koda hiia na hava kedana kaegho."
44023022	Na vunaghidia mara na soldia ke veleagna, "O saghoi velera sa tinoni ighoe ko mai mo titionoa na fata iaani itagua." Gi e vetula aua.
44023023	Gi na vunaghidia mara na soldia ke kilora mai e rua nigna na mane koro batura mara na soldia me velera, "Oro kalitia e rua na hathangatu soldia bali vano i Sisaria nabagna tangi hia kenughua bongi. Oro kalitia mua e vitu hangavulu na soldia bali taveti tadia na komi hos me rua na hathangatu mua na soldia kedana tatango garatu.
44023024	Moro kalitia kekeha hos eigna keda hahaghe a Pol. Oro reireghi tokea a Pol me ghieghilei jufu tagna a Primia Feliks."
44023025	Ma na vunaghidia mara na soldia ke risoa na letasi iaani:
44023026	"Inau a Klodius Lisias ku eia na letasi iaani itamua ighoe a Primia Feliks.
44023027	"Nighe, kekeha mara Jiu kena thotia mena haga vathehea na mane iaani. Kori vido ku adoa imanea na manegna i Rom, inau ku hatira duagu kekeha nigua na soldia miti hati aua imanea tadia mara Jiu.
44023028	Mi inau ku hati vanoa kori nidia na Kansol eigna ku magnahaghinia kuda adoa na vunegna kena toroagna.
44023029	Gi u adoa na hava kena toroagna vaghagna na komi fata kori thevu nidia na komi vetula ghehedia. Kari imanea ke boi eia sa fata nabagna katida vathehea ba boa haghea kori vathe tatari.
44023030	Kori vido sina tinoni ke veleu imarea kena vapuipuhi bali vathehea na mane iaani, inau ku saisami mu vetula atua itamua. Mu velera mara Jiu eigna kedana atu itamua bali toroagna imanea kori matamu."
44023031	Mi kori bongi iangeni, mara na soldia kena leghua na hava ke velea na vunaghidia mena hati vanoa a Pol kori meleha i Antipatris.
44023032	Kori vuevugheigna, na komi soldia kena taetaveti kori naedia kena tabiru gougovu i Jerusalem kori nidia na vathe hutu. Mi mara vamua kena taetaveti kori hos kena hati vanoa a Pol i Sisaria.
44023033	Kori vido kena laba vano i Sisaria, imarea kena vano hea na letasi a Primia Feliks mena lubati vanoa a Pol itagna.
44023034	Imanea ke ijumia na letasi me huatia a Pol na ahagna na provins ke havi mai itagna. Kori vido ke adoa a Pol na manegna kori provins i Silisia,
44023035	a Feliks ke veleagna, "Kori vido kedana mai mara kena torogho, inau kuda vaovarongo itamiu mu fategho." Gi e velera nigna na komi soldia eigna kedana vano boa a Pol kori vathe tatari ke mono kori vathe hutu a King Herod ke agutua.
44024001	Lima na dani leghugna iangeni, na pukuni naghoi pris, a Ananaias, ke vano i Sisaria duagna kekeha mara puhidia mara Jiu mi sina mane ke adoa na vetula, na ahagna a Tetulus. Imarea kena mai tagna a Primia Feliks eigna kedana toroagna a Pol.
44024002	Leghugna kena hati maia a Pol, a Tetulus ke turughu na toroagna a Pol me velea vaghagna iaani: "Primia Feliks, ighami mara Jiu e hau ghohi na monomami kori soleana eigna ighoe ko vunaghi pungusighami. Mo vajinora na komi fata sethe ke hahi kori melehamami eigna ko thaothadogha puala.
44024003	Ighami mara Jiu gougovu kiti totogo puala eimu ighoe eigna na komi fata ke toke ko eia.
44024004	Kari u boi magnahaghinia kuda titiono teve eigna kenughua o toa nimua. Inau ku kaegho vamua eigna koda rorongo mai itamami sina vido.
44024005	Ighami kiti pada aua na mane iaani ke ei hahalia na komi fata ke dika. Imanea ke turughua na komi riurihu hutu tadia na komi tinoni Jiu ivei mi vei kori maramagna. Mi imanea sina mane ke batura na komi tinoni kori boo kena leghua na mane velepuhi gna i Nasaret.
44024006	Ma na vunegna imanea ke pipilia na eiagna na fata ke boi jino kori Vathe ke Tabu nigna a God, ighami kiti thotia.
44024008	Gi koda huatia imanea, kenughua o adoa na hava kiti toroagna e tutuni."
44024009	Mara Jiu gougovu kena mono ngengeni kena velea na komi fata ke titionoa a Tetulus e pukuni tutuni.
44024010	Gi a Primia Feliks ke veleagna Pol eigna keda titiono nigna. Ma a Pol ke velea vaghagna iaani, "Primia Feliks, inau ku adoa e sethe na vinogha ghohi ighoe ko fateghami ighami mara i Israel. Ma na vunegna iangeni, inau ku totogo kuda haghore peou kori matamu.
44024011	Gi koda huatira na komi tinoni, ighoe koda adoa ikageeni na vasalaghe ruagna na dani leghugna ku vano i Jerusalem bali tarai.
44024012	Inau ku boi rihu haohaghore duagna sa tinoni koragna na Vathe ke Tabu nigna a God mu boi turughua sa rihu hutu kori nidia na komi vathe haidu mara Jiu ba sa vido koragna na meleha iangeni.
44024013	E vahotha puala mara iraani kedana tateli aua na komi fata kena torougna e tutuni.
44024014	"E tutuni inau ku leghua Na Hangana ke Tutuni mara Jiu kena velea e boi tutuni. Kari inau ku maimanihihia na God nidia ara hutumami mu vaututunia na komi vetula nigna a Moses ma na komi fata kena risoa mara na profet.
44024015	Mu vaututuni mua vaghagna vamua imarea kena torou kena vaututunia a God keda vahavi tabirura arahai kena jino ma arahai kena boi jino.
44024016	Na vunegna iangeni, inau ku magnahaghinia kuda ei hahalia na hava ke jino kori matagna a God ma na hava ke jino vanira na komi tinoni.
44024017	"Kekeha vinogha leghugna ku taveti au i Jerusalem, inau ku ghoi tabiru ngengeni bali hera na rongo na komi tinoni kena kuma tadia mara Jiu. Mu tabiru mua bali havughaghi vania a God.
44024018	Imarea kena doroviu kori Vathe ke Tabu kori vido ku eia iaani. Inau ku eia ghohi na puhi bali mono raraha kori matagna a God. Inau ku boi mono duadia sethe na tinoni mu boi turughua na rihu.
44024019	Keana kori vido iangeni, kekeha mara Jiu eidia i Esia kena mono mua ngengeni. Gi kedana magnahaghinia na torougna tagna sa fata mara irangeni, e toke imarea ghehedia kedana mai itamua.
44024020	Kari, na vunegna imarea kena boi mai, ighoe tangomana koda huatira arahai kena mono eeni. Imarea kedana velegho e teo sa fata mara na Kansol kena pada itagua ku ei hahia kori vido kena fateu.
44024021	Kari, da imarea kena mono eeri kedana torou eigna ku ghu heta vano itadia vaghagna iaani, 'Ighamu koti fateu eigna ku vaututunia a God keda ghoi vahavi tabirura arahai kena thehe.' "
44024022	A Feliks ke pukuni ado tokea na hava kena vaututunia arahai kena leghua Na Hangana ke Tutuni. Imanea ke vagovua na fate me velera, "Inau kuda titiono aua nigua na toatogha eigna na fate kati eia kori vido keda torongaghi mai a Lisias, na vunaghidia mara na soldia."
44024023	Gi a Feliks ke veleagna na mane ke batura nigna na komi soldia eigna keda hatia a Pol me kaekale tokea. Kari imanea ke veleagna eigna keda boi taria kori sen me keda lubatira ara kulagna a Pol eigna kedana mai hathea.
44024024	Leghugna kekeha dani, a Feliks duagna a taugna, Drusila, koro mai kori vido ke mono a Pol. A Drusila na vaivine Jiu. Roira koro kiloa mai a Pol, gi oro vaovarongo itagna kori vido ke titiono eigna na vaututuni tagna a Jisas Krais.
44024025	A Pol ke titiono eigna na puhi bali mono jino kori matagna a God, ma na puhi bali reireghia na tono tagna na komi puhi ke dika, ma na fate a God keda eia tadia na komi tinoni gougovu. Kori vido ke rongovia iaani, a Feliks ke mataghu me veleagna a Pol, "E naba ghohi. O tangomana koda taveti au. Kori vido inau kuda mamaluha, inau kuda ghoi kilogho mai."
44024026	Na vunegna a Feliks ke toatogha da a Pol keda hea na rongo gi keda lubati mamaluha, sethe na dani imanea ke kiloa mai a Pol me titiono duagna.
44024027	Leghugna a Pol ke mono kori vathe tatari e rua na vinogha, a Feliks ke govu kori primia ma a Posius Festus ke tughua. Keana gi e govu, a Feliks ke boi lubati aua a Pol kori vathe tatari eigna imanea ke magnahaghinia keda vatotogora mara puhidia mara Jiu.
44025001	E tolu na dani leghugna a Primia Festus ke torongaghi i Sisaria bali turughuagna nigna na agutu, imanea ke taveti vano i Jerusalem.
44025002	Ingengeni mara na naghoi pris mi mara puhidia mara Jiu kena mai itagna mena veleagna na komi fata kena toroagna a Pol.
44025003	Imarea kena kaea a Festus eigna keda vetula vanoa a Pol i Jerusalem. Imarea kena kaea iangeni eigna kena vapuhia ghohi bali vathehea a Pol kori vido ke taveti vano kori hangana.
44025004	Kari a Festus ke velera, "A Pol ke mono ghohi i Sisaria me boi hau inau kuda ghoi tabiru vano ingengeni.
44025005	Gi imanea keda ei hahia sa fata, ighamu tangomana kotida vetulara mai duagu kekeha nimiu na mane puhi mua eigna kedana mai i Sisaria bali toroagna imanea ngengeni."
44025006	A Festus ke mono i Jerusalem nabagna e alu ba salaghe na dani mua, gi e tabiru i Sisaria. Sina dani leghugna iangeni imanea ke vano kori vido bali fate me velera mara na soldia eigna kedana hati maia a Pol itagna.
44025007	Kori vido a Pol ke haghe mai, mara puhidia mara Jiu kena kalasu mai i Jerusalem kena sokara kililivia mena veleagna a Festus a Pol ke eia sethe na fata ke dika. Kari imarea kena boi tangomana na tateliagna ke tutuni na komi fata kena toroagna.
44025008	Gi a Pol ke haghore peoa ghehegna me velea, "Inau ku boi vadiadikala sa vetula nimami ighami mara Jiu. Mu boi ei hahia sa fata kori Vathe ke Tabu nigna a God ba tagna na King gna i Rom."
44025009	Kari na vunegna a Festus ke magnahaghinia keda vatotogora mara puhidia mara Jiu, imanea ke huatiagna a Pol, "Ehava? O sasaa vamua koda vano i Jerusalem eigna kuda rongovia ngengeni na komi fata kena toroghogna?"
44025010	Gi a Pol ke haghore tughua, "Ikageeni inau ku sokara kori vido bali fate nigna na King gna i Rom. Iaani na vido ke jino ighoe koda fateu. Ighoe o pukuni adoa inau ku boi eia sa fata ke dika tadia mara Jiu.
44025011	Gi kuda eia sa fata ke nabagna kuda thehe, inau ku sasaa vamua kuda thehe. Kari na vunegna na komi fata kena torougna e boi tutuni, e boi jino kori vetula gi ighoe ba ahai tavogha keda lubatiu vanira mara iraani. Inau ku magnahaghinia na King gna i Rom keda fateu!"
44025012	A Festus ke vano me titiono duadia komi nigna na mane puhi gi e veleagna a Pol, "Na vunegna ighoe ko kaea na King gna i Rom keda fategho, inau kuda vetulagho vano itagna!"
44025013	Leghugna kekeha dani a King Herod Agripa ma a vaivinegna, a Berenike, koro mai i Sisaria bali sighoa a Festus.
44025014	Iroira koro mono ingengeni kekeha dani ma a Festus ke titiono duagna a King Agripa eigna a Pol. Imanea ke velea, "Sina mane ke talu mono eeni, a Feliks ke boi lubati aua kori vathe tatari.
44025015	Kori vido ku vano i Jerusalem, mara na naghoi pris mi mara puhidia mara Jiu kena toroagna na mane iaani mena kaeu eigna kuda fatea bali vathehea.
44025016	Kari inau ku velera kori nimami na vetula ighami mara i Rom e boi jino kitida lubatia sa tinoni eigna kedana vathehea. Ighami kiti kidi lubatia imanea eigna keda sokara naghodia arahai kena toroagna me haghore peoa ghehegna tadia na komi fata kena velea imanea ke ei hahia.
44025017	Kori vido kena mai eeni mara puhidia mara Jiu, inau ku boi pitu na fateagna. Gi ghoi dani hadi inau ku nohe kori vido bali fate, mu velera mara na soldia eigna kedana hati maia a Pol.
44025018	Mara puhidia mara Jiu kena sokara mena toroagna imanea, kari na hava kena velea boi na fata ke dika puala vaghagna ku ghaghana imarea kedana toroagna.
44025019	Imarea kena rihu haohaghore duagna a Pol eigna na komi fata kena vaututunia ghehedia mara Jiu. Mena rihu haohaghore mua eigna sina mane, na ahagna a Jisas, ke thehe ghohi. Kari a Pol ke velea imanea ke havi.
44025020	Na vunegna inau ku boi adoa na puhi bali hiro aua na hava ke tutuni eigna na komi fata iraani, inau ku kaea a Pol gi keda sasaa na vano i Jerusalem eigna kuda fatea ngengeni.
44025021	Keana a Pol ke velea ke magnahaghinia keda talu mono kori vathe tatari me ghieghilei fatea na King gna i Rom. Mi inau ku talua kori vathe tatari me ghieghilei laba mai na dani kuda vetula vanoa itagna."
44025022	Gi a Agripa ke veleagna a Festus, "Inau ku magnahaghinia kuda rorongo tagna na mane iaani." A Festus ke haghore tughua, "Toke vamua, ighoe koda rorongo itagna ivughei!"
44025023	Me dani hadi gi a Agripa ma a Berenike koro vahaghea rodia na pohe ke vahotha me ke ulaghagna, moro haghe mai kori vathe hutu bali haidu. Kekeha mara kena nagho kori ami mi mara puhigna na meleha iangeni kena haghe vano duadia roira. Gi a Festus ke velera mara na soldia eigna kedana hati maia a Pol.
44025024	Ma a Festus ke velea, "King Agripa mi ghamu gougovu koti mono eeni, iaani na mane na komi tinoni Jiu kena mono eeni i Sisaria mi kori meleha i Jerusalem kena mai kaeu bali vathehea.
44025025	Inau ku boi pada sa fata ke ei hahia imanea ke nabagna kuda vathehea. Kari na vunegna imanea ke velea ke magnahaghinia na King gna i Rom keda fatea, inau ku toatogha bali vetula vanoa i Rom.
44025026	Keana, inau ku boi adoa mua na hava kuda risoa eigna imanea tagna na King gna i Rom. Iangeni na vunegna inau ku hati maia itamiu, haluhadi itamua ighoe, a King Agripa. Leghugna katida huatia eigna na komi fata kena toroagna, da inau kuda adoa na hava kuda risoa eigna imanea.
44025027	Kori ghaghanagu e boi toke gi kuda boi risoa na hava ke ei hahia na mane iaani, kari u vetula vano vamua tagna na King gna i Rom."
44026001	Ma a King Agripa ke veleagna a Pol, "Ikageeni o vele aua komi nimua na titiono." Pol ke tuhu hadia na limagna me turughu na haghore peoagna. Imanea ke velea,
44026002	"King Agripa, ikageeni inau ku totogo na sokara kori naghomu bali haghore peou ghehegu tagna na hava kena torougna mara puhidia mara Jiu.
44026003	Inau ku totogo puala eigna ighoe ko adoa puala na komi puhida ighita mara Jiu ma na komi fata kati rihu haohaghore eidia. Inau ku kaegho eigna koda saghoi toali na rongoviagna mai itagua.
44026004	"Mara Jiu gougovu kena adoa na puhigu kori havigu doudolu, turughu kori vido inau ku hutu hadi kori pukuni melehagu mu ghieghilei mai mono i Jerusalem.
44026005	Sethe na vinogha imarea kena adou ghohi. Gi kedana sasaa, imarea tangomana kedana velegho inau na mane Farise. Tadia mara Jiu, mara na Farise kena pukuni leghua na komi vetula.
44026006	Mi ikageeni imarea kena fateu eigna inau ku vaututunia nigna na taluhaghore a God ke hera ara hutuda i hau bali vetula maia a Vahavi.
44026007	Me salaghe rua na vikeda kena maimanihihia a God dani ma na bongi kori vido kena pitua na maghavu a God keda eia vanighita na hava ke taluhaghorea. King Agripa, na vunegna inau ku vaututunia na taluhaghore iangeni, mara puhidia mara Jiu kena torou.
44026008	Ehava gi e vahothahaghinighamu ighamu koti Jiu na vaututuniagna a God ke tangomana na vahavi tabiruragna arahai kena thehe ghohi?
44026009	"I hau inau ku toatogha kuda eia na hava ku tangomana bali vapararagna arahai kena vaututunia a Jisas gna i Nasaret.
44026010	Mu eia iaani i Jerusalem. Mara na naghoi pris kena heu na mana eigna kuda bora haghe kori vathe tatari na komi tinoni sethe kena vaututuni. Kori vido kena vathehera na komi tinoni irangeni, inau ku hiia na hava kena eia.
44026011	Sethe na maghavu inau ku vano tadia na komi vathe haidu mu vaparara na komi tinoni kena vaututuni. Inau ku eia iaani eigna ku magnahaghinia kedana velehouhorua na ahagna a Jisas. Ma na vunegna inau ku dikatagua puala itadia, inau ku vano tadia kekeha meleha ke mono haunia i Jerusalem eigna kuda vaparara.
44026012	"Sina dani inau ku taveti vano i Damaskus. Mara na naghoi pris kena heu na mana eigna kuda vaparara na komi tinoni kena vaututuni ngengeni.
44026013	A King Agripa, kori hotaghi dani inau ku taetaveti kori hangana mu reghia na raraha ke siasilada puala ke silada horu mai i popo me laema kililiviu ma arahai kena taveti duagu.
44026014	Ighami kiti sikili horu kori thepa, mi inau ku rongovia na ohai haghore ke titiono vaniu kori haghoreda ighita mara Jiu, 'Sol, Sol, ehava gi o vaparau na? Ighoe ko boi tangomana nimua koda sokara pungusia nigua na vanohehe.'
44026015	"Mi inau ku huatia, 'Lod, ahai ighoe na?' "Ma a Lod ke veleu, 'Inau a Jisas ko vaparau.
44026016	O sokara hadi! Inau ku tate vanigho mu vahigho eigna koda nigua na mane agutu. O titiono tadia na komi tinoni na hava ku tatelia vanigho ikageeni ma na hava kuda tateli vanigho ivughei valiha.
44026017	Inau kuda sokara peogho tadia na komi tinoni Jiu mi tadia na komi tinoni kena boi Jiu. Inau kuda vetulagho vano tadia na komi tinoni kena boi Jiu
44026018	bali velepuhira eigu inau eigna kedana taveti sania na puni mena tabiru mai kori raraha. A Satan keda boi vunaghi pungusira mua, kari a God keda vunaghi pungusira. Ma a God keda talutavogha na komi paluhadia mi imarea kedana mono tadia na komi tinoni nigna a God eigna kena vaututuniu.'
44026019	"King Agripa, inau ku leghua na hava ke tate mai itagua i popo.
44026020	Inau ku turughua na veleragna na komi tinoni eigna kedana tughua na havidia ke koakoa mena vaututunia na rorongo eigna a Jisas. Mu velera mua eigna kedana eia na komi fata ke jino bali tateli aua e tutuni kena tughua na havidia ke koakoa. Inau ku kidi titionoa ghohi iaani tadia na komi tinonidia i Damaskus, gi u vano i Jerusalem mi tadia na komi meleha kori provins i Jiudea. Vagovugna, inau ku vano tadia na komi tinoni kena boi Jiu.
44026021	Na vunegna inau ku titionoa iaani, mara puhidia mara Jiu kena thotiu kori Vathe ke Tabu nigna a God mena haga vatheheu.
44026022	Kari na vunegna a God ke sokara peou me ghieghilei jufu ikageeni, inau ku talu havi mua mu titiono tadia na komi tinoni gougovu, na komi tinoni puhi ma na komi hai tinoni. Na hava ku titionoa e nanaba vamua tagna na hava a Moses ma na komi profet kena velea keda tate mai.
44026023	Imarea kena velea a Vahavi keda papara mena velea mua imanea keda vasikeigna na tinoni keda havi tabiru kori thehe keda boi thehe mua. Imarea kena velea imanea keda sokara tabiru eigna keda vaghagna na lui bali raraha tadia na komi tinoni Jiu ma na komi tinoni kena boi Jiu."
44026024	Kori vido a Pol ke velea iaani bali haghore peoa ghehegna, a Festus ke ghuvia vaghagna iaani, "Pol, o mee! Na vunegna ighoe ko ijumi hahalia na komi buka, na ghaghanamu ke boi jino."
44026025	Gi a Pol ke veleagna, "Primia Festus, inau ku boi memee. Ma na komi fata ku titionoa e tutuni me jino.
44026026	Ma a King Agripa ke adoa na hava ku titionoa mu boi maomamo na titiono vaniagna. Inau ku adoa a King Agripa ke rongovia ghohi na komi fata iraani eigna ke boi tate mai kori meleha ke korogha.
44026027	Ehava King Agripa? Ighoe ko vaututunia na komi fata kena risoa mara na profet? Inau ku adoa ighoe ko vaututunia."
44026028	Gi a Agripa ke huatia a Pol, "Ehava? Ighoe ko toatogha inau kuda vaututunia a Krais eigna na titiono ko eia kori vido ke kuda iaani?"
44026029	Pol ke haghore tughua, "Kori vido ke kudo ba kori vido ke teve, inau ku tarai kaea a God gi ighoe ma na komi tinoni kena vaovarongo itagua ikageeni kotida mono vaghagu inau. Kari inau ku bosi magnahaghinighamu kotida mono kori vathe tatari vaghagu inau."
44026030	Gi a King Agripa, Primia Festus, Berenike, ma na komi tinoni kena mono ngengeni kena sokara,
44026031	mena taveti au. Imarea kena titiono varihotaghidia vaghagna iaani, "Na mane iaani ke boi ei hahia sa fata ke nabagna kedana vathehea ba boa haghea kori vathe tatari."
44026032	A Agripa ke veleagna a Festus, "Gi imanea keda boi kaea na King gna i Rom eigna keda fatea, ighoe tangomana koda lubati mamaluha imanea."
44027001	Kori vido mara puhi kena vajinoa na taveti bali vano i Itali kori vaka, imarea kena lubatira vano a Pol duagna kekeha mane mua kena mono kori vathe tatari kori limagna sina mane puhi kori ami eigna keda reireghira. Na ahagna a Jiulius, mi imanea sina vunaghidia na komi soldia kena kiloagna "Na Boo nigna na King gna i Rom."
44027002	Imarea mi nau a Luk, ighami kiti hahaghe kori vaka ke kalasu mai i Adramitium kari e kaikaliti bali vano tadia kekeha meleha kori provins i Esia. A Aristakus, na manegna i Tesalonika kori provins i Masedonia ke vano duamami. Gi iti taveti au i Sisaria.
44027003	Sina dani leghugna iangeni ighami kiti torongaghi i Saidon. Na puhigna a Jiulius vania a Pol ke toke puala. Imanea ke lubatia a Pol eigna keda vano thonga bali reghira ara kulagna ngengeni. Imarea kena hathea imanea tagna na komi fata ke magnahaghinia.
44027004	Kori vido kiti taveti au i Saidon, na ghuighuri hutu ke mai naghomami. Na vunegna iangeni ighami kiti halu hotaghigna na moumolu i Saiprus ma na paratina.
44027005	Mi ighami kiti hathavu vano kori tahi miti vano ghaghireigna e rua na provins i Silisia mi Pamfilia. Gi iti thonga kori na meleha i Maira kori provins i Lisia.
44027006	Ingengeni a Jiulius ke pada sina vaka ke kalasu mai i Aleksandria me kaikaliti bali vano i Itali. Imanea ke veleghami eigna kitida hahaghe kori vaka iangeni.
44027007	Tagna kekeha dani na vaka ke taveti poru puala. E vahotha kari iti mai gharania na meleha i Nidus. Na vunegna na ghuighuri ke heta puala ighami kiti boi tangomana na taveti vano mua i paka. Miti taveti vano kori moumolu i Krit. Kori moumolu iangeni, ighami kiti halu laugna na ghiughiju kena kiloagna Salmone miti vano kori thevu ke boi rae heta na ghuri.
44027008	Ighami kiti kiki miti taveti kori ghaghireigna na moumolu miti ghieghilei torongaghi kori na logu ke gharania na meleha i Lisia kena kiloagna "Logu ke Toke."
44027009	Kori vido kiti jufu ngengeni, ighami kiti taveti kori tahi sethe ghohi na dani. Na dani hutu kena kiloagna "Na Dani bali Talutavogha na komi Paluha" ke haliu ghohi ma na komi vula ke ado maghavu puala na tahi ke mai ghohi. Ma a Pol ke titiono tadia mara kori vaka.
44027010	Imanea ke velera, "Ara kulagu, gi katida talu taveti mua, inau ku adoa ighita katida papara puala. Na vaka ma na komi fata kena lujaghinia koragna keda dika me sethe itada katida thehe."
44027011	Keana na vunaghidia mara na soldia ke boi rongovia a Pol, kari e leghua na hava ke veleagna na kapten ma na mane ke tonogna na vaka.
44027012	Na vunegna na logu iangeni e boi toke bali polo kori vido ke maghavu na tahi, haga mara gougovu kori vaka kena magnahaghinia kitida taveti au ngengeni. Imarea kena magnahaghinia kitida taveti miti ghieghilei torongaghi kori logu i Finiks. Imarea kena magnahaghinia kitida mono ngengeni tadia na komi vula ke maghavu puala na tahi. Finiks sina logu kori moumolu i Krit ke toke na pologna kori vido ke maghavu, eigna na vido bali haghe vano kori logu iangeni ke rei vano tagna ke hu na aho.
44027013	Kori vido na ghuri ke boi heta ke turughu mai thevu i lau, mara kori vaka kena toatogha e toke kitida taveti vano i Finiks. Imarea kena thaghi hadia na piniti miti taveti ghaghireigna na moumolu i Krit.
44027014	Kari e boi hau na ghuri hutu kena kiloagna "Na Kavali Ara" ke katheghami.
44027015	Na vunegna na ghuri ke ghurihighami miti boi tangomana kitida jino hadi kori ghuri, ighami kiti tabirua na vaka eigna kitida leghua vamua na ghuri.
44027016	Ighami kiti vano gharania na moumolu iso Kaoda, kori thevu ke peopeo sina vido tagna na ghuri. E vahothahaghinighami puala kari iti thaghi hadia na boti kori vaka miti vangasia.
44027017	Leghugna iangeni, mara kena agutu kori vaka kena tari kililivia na vaka tadia na komi piru eigna keda boi fota. Na vunegna imarea kena mataghu kenughua e sara na vaka kori haghalu ke gharania i Libia, imarea kena thaghi horua na selo hutu ma na vaka ke leghua na ghuri vamua.
44027018	Sina dani leghugna iangeni, na maghavu ke talu heta mua mi imarea kena sonira au kori tahi kekeha fata kena lujaghinia kori vaka.
44027019	Sina dani mua imarea kena ghoi soni aua mua kekeha fata bali agutu kori vaka.
44027020	Sethe na dani ma na bongi ighami kiti boi reghia na aho ma na komi vaitughu. Na ghuri ke talu heta mi ighami kiti toatogha kitida thehe.
44027021	Mara kori vaka, sethe na dani kena boi ghania sa vanga. Gi a Pol ke sokara naghodia me velera, "Ara kulagu, inau ku veleghamu eigna katida boi taveti au i Krit. Gi kotida rongoviu, teo sa fata keda dika kori vaka me teo sa fata keda sosoni.
44027022	Kari ikageeni inau ku veleghamu, oti saghoi mataghu eigna teo ahai keda thehe itada! Na vaka vamua keda dika.
44027023	Inau nigna na tinoni a God mu maimanihihia. Kori bongi sina nigna na enjel ke mai itagua
44027024	me veleu, 'Pol, o saghoi mataghu! Ighoe koda sokara naghogna na King gna i Rom eigna keda fategho. Ma a God ke taluhaghorea vanigho na komi tinoni gougovu kena mono duamu kori vaka kedana havi.'
44027025	Na vunegna iangeni ara kulagu, oti saghoi mataghu! Inau ku vaututunia na komi fata keda tate mai vaghagna vamua nigna na enjel a God ke veleu.
44027026	Keana, ighita katida sara tagna sina moumolu."
44027027	Salaghe vati na dani ma na bongi, na ghuighuri ke ghurihighami kilili kori Tahi i Mediterenean. Gi kori hotaghi bongi mara kena agutu kori vaka kena toatogha ighami kiti gharania ghohi sina moumolu.
44027028	Imarea kena uli horua na piru kori tahi mena pada na mahagna tutughu kasa na hangava. Boi hau leghugna iangeni, imarea kena ghoi uli horua na piru ma na mahagna salaghe lima na hangava.
44027029	Imarea kena mataghu eigna kena ghaghana na vaka keda tupoa na ghahira me sara, mena soni horua e vati na piniti leghugna na vaka. Gi ena tarai eigna keda dani saisami.
44027030	Mara kena agutu kori vaka kena haga ghogho. Imarea kena turughu uli horua na boti iso kori tahi mena piapilau vaghagna kena magnahaghinia kedana soni horua kekeha piniti naghogna na vaka.
44027031	Kari a Pol ke veleagna a Jiulius ma na komi soldia, "Gi keda boi mono mara iraani kori vaka, ighamu gougovu kotida thehe."
44027032	Gi mara na soldia kena utuhia na komi piru kena taria kori boti ma na boti ke sikili horu kori tahi.
44027033	Kori vuevughei puni, a Pol ke kae huhurura mara gougovu eigna kedana ghania sa vanga. Imanea ke velera, "E salaghe vati ghohi na dani ighamu koti mataghu puala moti boi ghania sa vanga.
44027034	Inau ku kaeghamu eigna kotida vanga bali vaheta na tonomiu. E teo sikei itamiu keda ngeso ba thehe."
44027035	Leghugna ke velera iaani, a Pol ke tangolia na bred me veletokea God naghodia mara gougovu. Gi e vidoa me ghania.
44027036	Na hava ke eia a Pol ke vaheta na ghaghanadia mara gougovu mena ghania mua.
44027037	Na haidumami ghami gougovu kiti mono kori vaka, rua na hathangatu vitu hangavulu me ono na tinoni.
44027038	Leghugna kena govu na vanga, mara kena agutu kori vaka kena soni aua kori tahi na wit eigna keda mamatha na vaka.
44027039	Kori vuevugheigna, mara kena agutu kori vaka kena reghia na moumolu kari ena boi ghithatha. Keana imarea kena reghia sina logu ke mono na nahigha itagna mena toatogha kedana vasara hadia na vaka ngengeni.
44027040	Imarea kena utuhia na komi piru tadia na komi piniti ma na komi piniti ke tororo horu kori tahi. Mena unuhia na komi piru ke vangasia e rua na pava hutu bali taghaogna na vaka. Gi ena sutu hadia na selo naghogna na vaka mena jino vanoa i longa.
44027041	Keana na vaka ke sara hadi tagna sina haghalu. Na naghogna na vaka ke sara ngasi ma na leghugna na vaka ke fota eigna na komi gnoro ke pohalia.
44027042	Gi mara na soldia kena magnahaghinia kedana vathehera arahai kena tatari kena duadia eigna kedana boi otho thonga ilonga mena ghogho.
44027043	Keana na vunaghidia, a Jiulius, ke boi lubatira na vatheheragna eigna ke bosi magnahaghinia a Pol keda thehe. Gi imanea ke velera arahai kena tangomana na otho kedana sogala au kori tahi mena otho vano i longa.
44027044	Ma arahai kena boi adoa na otho, imanea ke velera eigna kedana tangolia sa vido pava ba sa vidogna na vaka bali tatave duadia mena thonga i longa. Ighami kiti leghua na hava ke velea imanea miti laba gougovu i longa.
44028001	Kori vido kiti vano thonga i longa, ighami kiti adoa na moumolu iangeni kena kiloagna i Malta.
44028002	Na komi tinonidia na moumolu iangeni kena dothovighami puala. Imarea kena ifua na joto mena kalitighami toetoke eigna ke uha me ghaula puala.
44028003	A Pol ke hatia kekeha ghai me pothohoa vanoa kori joto. Kori vido ke eia iangeni, na poli ke kaukagu au mai eigna ke vuvughu puala na joto me ghathatia na limagna.
44028004	Kori vido na komi tinonidia na moumolu iangeni kena dorovia na poli ke ghathatia me vuivui kori limagna a Pol, imarea kena velea varihotaghidia, "Da na mane iaani sina mane ke vavathehe tinoni. Toke keda boi bilomo kori tahi, nida na god 'Fate' keda vathehea."
44028005	Kari a Pol ke tamuhia horua na poli kori joto me teo sa fata ke pada imanea.
44028006	Na komi tinoni kena ghaghana na limagna a Pol keda vora ba imanea keda sikili horu me thehe. Imarea kena pitu mena pitu, kari kori vido kena boi reghia sa fata ke dika ke pada imanea, imarea kena tughua na ghaghanadia mena velea, "Imanea sikei na god."
44028007	Kekeha gnatha kena mono gharania na lilihi kiti thonga itagna. Na mane puhi kori moumolu iangeni, na ahagna a Publius, imanea ke tonogna na komi gnatha irangeni. Imanea ke toke puala na puhigna me kaeghami eigna kitida mono kori vathegna. Tagna e tolu na dani, imanea ke kalitighami toetoke.
44028008	Kori vido iangeni, a tamagna a Publius ke nere kori mathagna eigna ke pada na vahaghi ghaula ma na vahaghi kutu. A Pol ke vano itagna me taraia me tangolia mi imanea ke toke tabiru.
44028009	Leghugna iangeni, na komi tinoni gougovu kena vahaghi kori moumolu iangeni kena mai tagna a Pol me vatoke tabirura gougovu.
44028010	Na komi tinonidia na moumolu iangeni kena heghami na komi fata ke sethe eigna kena ghaghana boheghami. Tolu na vula leghugna ke sara na vaka, kori vido kiti kaikaliti bali taveti au tadia kori na vaka tavogha, imarea kena hatheghami tadia na komi fata kiti magnahaghinia kori nimami na taetaveti. Ighami kiti hahaghe tagna sina vaka ke mono kori moumolu i Malta tadia na komi vula ke maghavu na tahi. Na vaka iangeni ke kalasu mai i Aleksandria ma na ahagna, "E Rua na God ke Baso."
44028012	Ighami kiti kidi torongaghi i Sirakius miti mono ngengeni e tolu na dani.
44028013	Gi iti au i Sirakius miti vano kori na meleha kena kiloagna Regium. Sina dani leghugna iangeni, na ghuri ke mai leghumami mi kori varuagna na dani ighami kiti torongaghi i Puteoli.
44028014	Ingengeni ighami kiti padara kekeha tinoni kena vaututuni mi imarea kena kaeghami eigna kitida mono duadia e vitu na dani. Leghugna iangeni, ighami kiti turughu taveti kori hangana ke vano i Rom.
44028015	Na komi tinoni kena vaututuni i Rom kena rongovia na rorongogna na maimami. Mi kekeha itadia kena mai padaghami tagna na meleha i Apius, mi kekeha tagna na meleha kena kiloagna, "Tolu na Vathe Binaboli." Kori vido a Pol ke reghira, na ghaghanagna ke heta me veletokea a God.
44028016	Kori vido kiti torongaghi i Rom, na vunaghidia mara na soldia ke lubatia a Pol eigna keda mono ghehegna tagna sina vathe, kari sina soldia ke reireghia.
44028017	Ighami kiti mono ngengeni e tolu na dani gi a Pol ke kilora haidu mara puhidia mara Jiu i Rom. Imanea ke velera, "Ara kulagu, toke inau ku boi eia sa fata ke dika vanira nida na komi tinoni mu boi diadikala na komi puhidia ara hutuda, na komi tinonidia i Jerusalem kena thotiu mena lubatiu mai tadia mara i Rom.
44028018	Mara i Rom kena huatiu eigna na hava kena torougna, kari ena magnahaghinia kedana lubati mamaluhau eigna ku boi eia sa fata ke nabagna kedana vatheheu.
44028019	Keana mara puhidia mara Jiu kena boi magnahaghinia kedana lubatiu mamaluha. Iangeni na vunegna inau ku kaea na King gna i Rom eigna keda fateu. Boi eigna ku magnahaghinia na tororagna nigua na mavitu Israel eigna sa fata.
44028020	Inau ku kiloghamu mai bali titiono duamiu eigna na komi fata iraani. Imarea kena tariu kori sen iaani eigna inau ku vaututunia a Vahavi ke mai ghohi, na mane iaani ighita mara Israel kati vaututunia keda vahavighita."
44028021	Mara puhidia mara Jiu i Rom kena velea, "Teo sa tinoni Jiu i Jiudea ke vetula mai na letasi eimu ighoe. Me teo sa tinoni Jiu i Jiudea kena mai mena veleghami sa fata ke dika eimu ighoe.
44028022	Kari ighami kiti magnahaghinia kitida rongovia na hava ko vaututunia, eigna sina fata vamua kiti adoa eidia na komi tinoni kiloau, na komi tinoni ivei mi vei kena haghore diadikalara."
44028023	Imarea kena talua na dani kedana ghoi mai reghia a Pol, mi kori na dani iangeni sethe na tinoni Jiu kena haidu duagna a Pol kori vathegna. Turughu kori vuevughei me laba kori lavigna a Pol ke titiono itadia eigna kedana vaututunia a Jisas. Imanea ke titiono eigna na puhi a God ke vunaghi pungusira na komi tinoni. Me unuhia vanira na ghaghana ikoragna e lima na buka ke risora a Moses ma na komi buka kena risora mara na profet.
44028024	Kekeha tinoni Jiu kena vaututunia na hava ke velea Pol kari kekeha kena boi vaututunia.
44028025	Imarea kena rihu haohaghore varihotaghidia mena turughu taveti au. Kari, gi ena taveti au, a Pol ke velera sina fata mua. Imanea ke veleragna, "Na komi fata na Tarunga ke Tabu ke veleagna a profet Aesaea eigna keda titiono vanira ara hutuda e tutuni puala. Imanea ke veleagna,
44028026	'O vano tadia nigua na komi tinoni mo velera vaghagna iaani: Ighamu kotida vaovarongo kori haghoregu, kari ighamu kotida boi thaothadoghagna. Ighamu kotida reghia na hava ku eia, kari ighamu kotida boi adoa na ghaghanagna.
44028027	Eigna na komi tinoni iraani kena siriuhaghiniu. Imarea kena boi rorongo kori kulidia mena bilakia na matadia. Gi kedana boi eia iangeni, imarea kedana dodoro kori matadia, me kedana rorongo kori kulidia, me kedana thaothadoghagna kori hehedia eigna na komi fata ku eia mu velea, me kedana tabiru mai itagua tadia na komi puhidia ke dika eigna kuda vahavira.' "
44028028	Gi a Pol ke velea mua, "Inau ku magnahaghinighamu kotida adoa a God ke vetula vanoa tadia na komi tinoni kena boi Jiu nigna na rorongo eigna na puhi ke vahavira na komi tinoni kori koakoa. Mi imarea kedana vaututunia."
44028030	A Pol ke mono e rua na vinogha kori vathe ke volia ghehegna leuleghu vula me totogo puala na titiono duadia na komi tinoni gougovu kena mai bali reghia.
44028031	Imanea ke titiono eigna na puhi a God ke vunaghi pungusira na komi tinoni me velepuhira eigna a Lod Jisas Krais. Imanea ke boi mataghu na titiono me teo ahai ke vasotoa.
45001001	Inau a Pol, na mane agutu nigna a Jisas Krais, ku risoa na letasi iaani. A God ke kilou eigna kuda na mane vetula, me vahiu eigna kuda titiono aua nigna na Rorongo ke Toke.
45001002	Na Rorongo ke Toke iaani, a God ke taluhaghorea ghohi i hau tadia na komi rioriso kena risora mara na profet tadia na komi Rioriso ke Tabu.
45001003	Na Rorongo ke Toke iaani eigna a Jisas, a Dathegna a God. Imanea na tinoni me havi mai kori vikegna a King Deved.
45001004	Ma a Jisas Krais, nida a Lod, imanea a pukuni Dathegna a God. A God ke pukuni tatelia iaani kori vido ke vasokaraghini tabirua kori thehe tagna na mana nigna na Tarunga ke Tabu.
45001005	Na vunegna na hava a Krais ke eia vaniu, a God ke vahiu eigna kuda na mane vetula. A God ke eia iaani eigna kedana vaututunia mena leghua mena maimanihihia na komi tinoni ivei mi vei.
45001006	Ighamu na komi tinoni koti vaututuni i Rom, a God ke vahighamu mua eigna kotida nigna na komi tinoni a Jisas Krais.
45001007	Na letasi iaani, inau ku riso atua itamiu ghamu gougovu koti vaututuni i Rom. A God ke pukuni dothovighamu me vahighamu eigna kotida nigna na komi tinoni. Inau ku tarai gi a God a Tamada ma a Jisas Krais, nida a Lod, koroda vatokeghamu moro hatheghamu eigna kotida mono kori soleana.
45001008	Ke nagho, inau ku magnahaghinia kuda veleghamu na rorongogna nimiu na vaututuni tagna a Krais ke jufu ghohi tadia na komi meleha ke sethe kori maramagna. Na vunegna iangeni, inau ku veletokea a God eimiu ighamu gougovu kori ahagna a Jisas Krais.
45001009	Inau ku agutu vania a God kori hetagu gougovu bali titiono aua na Rorongo ke Toke eigna a Dathegna. Ma a God ke adoa inau ku toghaghamu hahali
45001010	kori vido ku tarai itagna. Inau ku tarai kaea a God hahali gi keda lubatiu eigna kuda atu reghighamu.
45001011	Inau ku magnahaghinia puala kuda atu reghighamu eigna kuda hatheghamu tagna na hava ke heu mai na Tarunga ke Tabu bali vaheta nimiu na vaututuni.
45001012	Inau ku magnahaghinighita katida veihatheghi kori nida na vaututuni. Nigua na vaututuni keda vahetaghamu ma na nimiu keda vahetau inau.
45001013	Ara kulagu kiloau, inau ku magnahaghinighamu kotida adoa, sethe na maghavu ku toatogha kuda atu reghighamu, kari e vahotha puala eigna turughu i hau me jufu ikageeni kekeha fata ke vasotou. Inau ku magnahaghinia kuda atu itamiu eigna kuda hathera na komi tinoni kena boi Jiu ngengeni eigna kedana vaututuni, vaghagna ku eia ghohi tadia sethe na meleha.
45001014	A God ke heu na agutu iaani bali titionoa na Rorongo ke Toke tadia na komi tinoni gougovu. Inau kuda titiono tadia arahai kena adoa haghore Grik mi tadia arahai mua kena boi adoa haghore Grik. Inau kuda titiono tadia arahai kena sikolu toetoke mi tadia arahai mua kena boi sikolu toetoke.
45001015	Na vunegna a God ke heu na agutu iaani, inau ku magnahaghinia puala kuda titiono aua na Rorongo ke Toke itamiu ghamu koti mono i Rom.
45001016	Inau ku bosi maomamo na titionoagna na Rorongo ke Toke eigna a Krais. Eigna na Rorongo ke Toke na mana nigna a God bali vahavira arahai kena vaututunia. Na komi tinoni Jiu kena kidi rongovia na Rorongo ke Toke iaani gi na komi tinoni kena boi Jiu.
45001017	Na Rorongo ke Toke ke tateli aua itada na puhi ke eia a God bali vajinoghita kori matagna. Ma na puhi iangeni ke turughu kori vaututuni me govu kori vaututuni, vaghagna vamua iaani kena risoa tadia na komi Rioriso ke Tabu, "Arahai kena jino kori matagna a God eigna kena vaututunia, imarea iraani kedana hatia na havi ke tutuni."
45001018	A God ke mono i popo ke tateli aua imanea ke dikatagna eigna na koakoa ma na komi puhi ke dika kena eia na komi tinoni. Imarea kena sokara pungusia na hava ke tutuni eigna a God kori eiagna na komi fata ke dika.
45001019	A God ke dikatagna eigna imarea tangomana kedana adoa na hava ke tutuni eigna imanea, eigna a God ghehegna ke tateli aua vanira.
45001020	Turughu kori vido a God ke vavuha na maramagna, na komi tinoni kena reghia na maaloa ma na thepa ma na komi fata gougovu ke vavuhara. Nigna na mana ma na puhigna a God kati boi tangomana na reghiagna. Kari na komi fata ke vavuhara a God kena tateli aua nigna na mana ma na puhigna, me teo ahai ke tangomana na veleagna ke boi adoa a God.
45001021	E tutuni, imarea kena adoa a God kari ena boi maimanihihia ba veletokea. Imarea ke sethe nidia na toatogha mee eigna a God, ma na ghaghanadia ke mono kori puni. Imarea kena boi tangomana na thaothadoghagna na hava ke tutuni eigna a God.
45001022	Imarea kena velea kena thaothadogha, keana imarea kena mee vamua.
45001023	Imarea kena taveti sania na pukuni God ke haluhadi ke teo na govugna, mena tarai tadia na komi ngunguju kena kajura. Na dodorodia na komi ngunguju ke vaghagna na komi tinoni, na komi manu, na komi poli, ma na komi fata kaukagu.
45001024	Na vunegna kena taveti sania a God, imanea ke lubatira eigna kedana leghua nidia na toatogha. Imarea kena eia na hava kena magnahaghinia vamua, ma na nidia na toatogha ke dika ke batura mena eia na komi puhi ke dika puala kori tonodia.
45001025	Imarea kena bosi magnahaghinia na vaututuniagna na hava ke tutuni eigna a God, mena vaututunia vamua na komi fata ke piapilau. Imarea kena maimanihihia na komi fata a God ke vavuhara, kari ena boi maimanihihia a God ke vavuhara na komi fata gougovu. Keana imanea vamua ke naba na kilothabagna hahalia. Amen.
45001026	Na vunegna kena boi maimanihihia, a God ke lubatira eigna kedana leghua nidia na toatogha ke dika. Vaghagna iaani, na koi vaivine kena boi magnahaghinia kedana nere duadia mara mane, kari ena magnahaghinia kedana nere duadia na koi vaivine vamua.
45001027	Mi mara na mane kena bosi magnahaghinia kedana nere duadia na koi vaivine, kari ena mamagna puala na komi mane vamua. Imarea kena eia na komi puhi ke dika varihotaghidia ma na papara ke padara. Na papara iangeni na voligna na komi fata ke dika kena eia.
45001028	Na vunegna kena togha na adoagna a God boi na naghoi fata, a God ke lubatira eigna kedana leghua vamua nidia na komi toatogha ke dika. Mena eia na komi fata ke boi jino na eiagna.
45001029	Imarea ke vonungira na komi koakoa ma na komi thagi fata ke dika: na gumao, na thevuioka tadia arahai tavogha, na tahotha, na vathehe tinoni, na rihu haohaghore, na piapilau, na vadiadikalaragna na komi tinoni, ma na titiono popoloragna.
45001030	Imarea kena titiono diadikalara arahai tavogha mena thevuioka tagna a God. Imarea kena boi ghaghana bohera arahai tavogha, mena tautalunagho, mena titiono vahaihadira ghehedia. Imarea kena toatogha na komi puhi mathangani bali eia na hava ke dika, mena boi leghua na haghoredia ara tamadia mara idodia.
45001031	Imarea kena eia na hava ke mee, mena boi eia na hava kena taluhaghorea, mena boi dothovira ba rarovira arahai tavogha.
45001032	Imarea kena adoa na voligna a God keda hera na komi tinoni kena eia na komi puhi ke dika iraani, na thehe ke teo na govugna. Keana imarea kena talu eia na komi fata iraani, mena totogo eidia arahai tavogha kena eia mua.
45002001	Da kekeha itamiu kena ghaghana arahai kena eia na komi fata ke dika irangeni kena dika puala me naba a God keda vaparara. Kari ighamu huju oti dika vaghagna iangeni mua, me vahothahaghinighamu na veleagna iangeni e boi tutuni. Kori vido ko fatea ahai tavogha, na fate ko eia iangeni, ighoe ko eia mua itamua ghehemu. Eigna ighoe huju o eia na komi fata ke dika ke eia imanea ko fatea.
45002002	Ighita kati adoa na fate ke eia a God ke jino kori vido ke fatera na komi tinoni kena eia na komi fata ke dika vaghagna irangeni.
45002003	Ehava? Ighamu koti toatogha a God keda fatera me vaparara na komi tinoni tavogha eigna na komi fata ke dika kena eia, kari imanea teo keda fateghamu me vaparaghamu kori vido koti eia mua na komi fata ke dika?
45002004	A God ke dothovighamu me boi saisami na dikatagna itamiu kori vido ke pitughamu eigna kotida tughua na puhimiu. Keana kori ghaghanamiu, na dotho nigna a God vanighamu na hai fata vamua. Ehava? Ighamu oti boi adoa mua na vunegna a God ke dothovighamu? Imanea ke dothovighamu eigna ke magnahaghinighamu kotida tughua na havimiu ke koakoa.
45002005	Keana ighamu koti leghua vamua nimiu na vanohehe ghehemiu moti boi magnahaghinia kotida tughura na komi puhimiu ke dika. Na puhi koti eia iaani ke vahutua vano mua na papara a God keda eia vanighamu kori maghavu imanea keda tateli aua na dikatagna. Kori vido iangeni na komi tinoni gougovu kedana adoa na fate a God ke eia ke jino.
45002006	A God keda fatera na komi tinoni leghuagna na komi fata kena eia.
45002007	Imanea keda hera na havi ke teo na govugna tadia arahai kena sokara ngasi kori eiagna na hava ke jino. Na vunegna imarea kena magnahaghinia a God keda ghaghana bohera me veletokera me hera na havi, imarea kena mono jino.
45002008	Keana a God keda pukuni vaparara arahai kena toatoghara ghehedia vamua, mena bosi magnahaghinia na vaututuniagna na hava ke tutuni mena leghua na komi puhi ke dika.
45002009	Imanea keda hera na komi vahotha ma na papara tadia na komi tinoni kena ei hahalia na komi fata ke dika. A God keda eia iaani tadia na komi tinoni Jiu ma na komi tinoni kena boi Jiu.
45002010	Keana tadia na komi tinoni gougovu kena eia na komi fata ke toke, a God keda vahaihadira na ahadia me ghaghana bohera me hera na soleana. A God keda eia iaani tadia na komi tinoni Jiu ma na komi tinoni kena boi Jiu.
45002011	Eigna kori matagna a God, na komi tinoni gougovu kena nanaba vamua.
45002012	Na komi tinoni kena boi Jiu, a God ke boi hera na komi vetula nigna a Moses. Toke keda vaghagna iangeni, imanea keda vetulara vano kori meleha papara kori vido kena eia na koakoa. Ma a God keda vetulara vano mua na komi tinoni Jiu kena koakoa kori meleha papara, eigna imanea ke hera na komi vetula nigna a Moses.
45002013	A God keda vele aua na komi tinoni kena jino kori matagna, arahai vamua kena leghura na komi vetula gougovu nigna a Moses, boi arahai kena adora vamua.
45002014	Toke na komi tinoni kena boi Jiu kena boi hatia na komi vetula, kori vido kekeha itadia kena leghua na ghaghanadia ghehedia, imarea kena leghua na hava ke mono tadia na komi vetula. Kori vido kena eia iangeni imarea kena tateli aua kena adoa na hava ke jino ma na hava ke boi jino.
45002015	Imarea kena tateli aua itada na komi vetula ke mono kori hehedia eigna na ghaghanadia ke velera na hava kena eia na fata ke dika ba na fata ke jino.
45002016	Na Rorongo ke Toke inau ku titionoa ke vele aua a God keda fatera me vaparara na komi tinoni kena koakoa. Imanea keda eia kori vido keda hea na mana a Jisas Krais bali fatera na komi tinoni eigna na komi fata ke dika ke mono polo kori havidia.
45002017	Itamiu ighamu na komi tinoni Jiu, ighamu koti vaututunia ighamu ara kulagna a God eigna koti hatia na komi vetula nigna a Moses. Moti titiono tautalunagho eigna ighamu na komi tinoni nigna a God.
45002018	Ighamu koti adoa na puhi ke magnahaghinia a God moti thaothadoghagna na hava ke jino ma na hava ke dika eigna na komi vetula ke velepuhighamu.
45002019	Kori ghaghanamiu ighamu koti vaghagna na mane bali batura arahai kena doa. Moti toatogha mua ighamu koti vaghagna na lui bali vararaha na hangana vanira arahai kena mono kori puni.
45002020	Ighamu koti toatogha koti tangomana na velepuhiragna arahai kena boi thaothadoghagna na puhi ke jino ma arahai kena vaghagna na gari eigna kena boi thaothadoghagna a God. Ighamu koti toatogha vaghagna iangeni eigna na komi thaothadogha ma na hava ke tutuni ke mono tadia na komi vetula ke heghamu a God.
45002021	Ighamu koti velepuhira na komi tinoni tavogha eigna kedana leghua na komi vetula, keana ehava gi oti boi velepuhighamu ghehemiu na? Ighamu koti velea na biabilau ke dika. Kari ighamu huju oti biabilau.
45002022	Ighamu koti velea na ghoho ke dika. Kari ighamu huju koti ghohora ara taumiu. Ighamu koti velea ighamu koti boi magnahaghinia na komi ngunguju kena maimanihihia na komi tinoni bongihehe. Keana koti vano biabilau tadia nidia na komi vathe tabu ke mono na komi ngunguju.
45002023	Ighamu koti tautalunagho eigna a God ke heghamu na komi vetula, keana ighamu koti vamaomamoa a God kori vido koti boi leghura.
45002024	Vaghagna vamua iaani ke mono tadia na komi Rioriso ke Tabu, "Na komi tinoni kena boi Jiu kena vele diadikala na ahagna a God eigna na komi fata ke dika ighamu mara Jiu koti eia."
45002025	Na sogivaughithatha ke tateli aua ighamu na komi tinoni Jiu, na komi tinoni nigna a God. Gi kotida leghua na komi vetula, e toke ighamu na komi tinoni Jiu koti sogivaughithatha. Kari gi kotida boi leghua na komi vetula, ighamu koti boi tavogha tadia na komi tinoni kena boi Jiu kena boi sogivaughithatha.
45002026	Gi kedana leghua na komi vetula na komi tinoni kena boi Jiu, a God keda velea imarea huju nigna na komi tinoni mua.
45002027	Arahai kena boi Jiu kena leghua na komi vetula kari ena boi sogivaughithatha, imarea kedana velea a God ke jino kori vido keda vaparaghamu ighamu koti Jiu, eigna ighamu koti sogivaughithatha moti hatia na komi vetula, kari ighamu oti boi leghura.
45002028	Na pukuni tinoni Jiu, boi ahai a idogna ma a tamagna na tinoni Jiu, ba ahai ke sogivaughithatha.
45002029	Teo. Na pukuni tinoni Jiu, ahai vamua ke jino na hehegna kori matagna a God. Ma na agutu bali tughua na hehegna na tinoni, na agutu nigna na Tarunga ke Tabu, boi na agutu nigna na komi vetula. Ma na tinoni ke tughua na hehegna, na komi tinoni teo kedana veletokea, kari a God vamua keda veletokea.
45003001	Ehava? Na monogna na tinoni Jiu na fata ke toke? Ehava? Na sogivaughithatha na fata ke toke?
45003002	Hii. Sethe na fata ke toke kori monoadia na komi tinoni Jiu. Ke nagho, a God ke hera mara Jiu nigna na komi haghore.
45003003	E tutuni na komi tinoni Jiu kena taluhaghore eigna kedana leghua na haghoregna a God, keana kekeha itadia kena boi eia iangeni. Me hava? Na vunegna ke vaghagna iangeni, a God keda boi eia na hava ke taluhaghorea?
45003004	Teo. Boi vaghagna iangeni! Toke na komi tinoni gougovu kena piapilau, a God ke tutuni hahali. Na komi Rioriso ke Tabu kena velea iaani eigna a God, "Kori vido ko haohaghore, na komi tinoni kedana adoa ighoe ko pukuni jino. Gi imarea kedana torogho eigna sa fata, ighoe koda tateli aua na fata kena toroghogna e boi tutuni."
45003005	Da kekeha tinoni kedana haghore memee vaghagna iaani, "Na fata ke toke keda au mai kori paluhada ighita mara Jiu. Eigna kori vido kati eia na komi fata ke dika, na komi tinoni kena tangomana na reghiagna a God ke pukuni jino. Na vunegna iangeni, a God ke hahi kori vido imanea ke vaparaghita eigna na komi paluhada!"
45003006	Kari inau ku velea iangeni ke boi jino! Gi a God keda boi fateghita ighita mara Jiu, a God keda boi nabagna na fateragna na komi tinoni kori maramagna.
45003007	Da sa tinoni keda haghore memee mua vaghagna iaani, "Na komi piapilau ku eia ke vahaihadia na ahagna a God eigna ke tatelia a God ke tutuni hahali. Me boi jino gi a God keda fateu eigna na komi paluhagu."
45003008	Gi kotida toatogha vaghagna iangeni, da ighamu kenughua oti haghore memee vaghagna iaani mua, "Ati eia na komi puhi ke dika eigna keda tate mai na komi fata ke toke." Kekeha tinoni kena velea inau ku velepuhira na komi tinoni vaghagna iangeni kari e boi tutuni. Me jino a God keda vaparara.
45003009	Ehava? Ighita na komi tinoni Jiu ati toke vano tadia na komi tinoni kena boi Jiu? Teo! Vaghagna ku velea ghohi, na komi tinoni kena Jiu ma na komi tinoni kena boi Jiu, imarea gougovu kena mono saragna na managna na koakoa.
45003010	Na komi Rioriso ke Tabu kena velea, "Teo ahai ke jino, e teo sikei tinoni!
45003011	Teo sikei tinoni ke pukuni thaothadoghagna a God, me teo sikei tinoni ke pukuni magnahaghinia keda adoa a God.
45003012	Na komi tinoni gougovu kena taveti sania a God mena leghua na puhi ke dika. Teo sikei tinoni ke eia na komi fata ke toke. Pukuni teo!"
45003013	"Na komi fata kena velea e dika puala, vaghagna na ghubagna na tinoni ke thehe kena gilua kari ena boi kuvuria. Nidia na komi titiono ke vonungia na komi piapilau." "Na komi haghoredia ke diadikalara na komi tinoni vaghagna na poli ke ghaghathati."
45003014	"Na livodia ke vonungia na hira ma na komi haghore bali vadiadikalara na komi tinoni."
45003015	"Imarea kena mono kaikaliti hahali bali vathehea na tinoni.
45003016	Mi ivei tagna kena vano, imarea kena diadikalara na komi fata mena vaparara na komi tinoni.
45003017	Imarea kena boi adoa na puhi bali mono kori soleana duadia na komi tinoni."
45003018	"Imarea kena boi toatogha gi kedana mataghunia a God."
45003019	Ighita kati adoa ghohi na komi fata ke mono tadia na komi vetula, imarea kena risora horu eidia arahai kena hatia na komi vetula. Ma na komi vetula bali tateli aua itadia na komi tinoni gougovu kori maramagna, imarea nabadia a God keda vaparara. Me teo sikei tinoni ke tangomana na veleagna a God vaghagna iaani, "Inau ku boi dika."
45003020	Teo ahai keda jino kori matagna a God kori vido ke leghura vamua na komi vetula. Iaani ke tutuni eigna kori vido kati adoa na komi vetula, ighita kati thaothadoghagna kati boi leghura mati koakoa.
45003021	Ikageeni a God ke tatelia vanighita sina puhi tavogha bali mono jino kori matagna. Boi na leghuagna na komi vetula, keana na puhi a God ke taluhaghorea i hau tadia na komi Rioriso ke Tabu.
45003022	A God ke vajinoghita kori matagna kori vido kati vaututunia a Jisas Krais. Na komi tinoni gougovu kedana tangomana na mono jino kori matagna a God kori puhi iaani. Eigna imarea gougovu kena nanaba vamua kori matagna a God.
45003023	Na komi tinoni gougovu kena koakoa ma na puhidia ke haunia na puhigna a God ke haluhadi puala.
45003024	Keana a God ke dothovighita me velea ighita kati boi dika eigna a Jisas Krais ke vamamaluhaghita kori koakoa. Ma na vunegna iangeni imanea ke boi heghita na papara ke nabada.
45003025	A God ke vetula a Jisas eigna keda vagovua na koakoa me vagovua mua na dikatagna a God eigna na komi paluhada. Ighita kati mono jino kori matagna a God kori vido kati vaututunia a Jisas ke thehe eida ighita. I hau a God ke eia na hava ke jino kori vido ke boi saisami na dikatagna tadia na komi tinoni me boi vaparara eigna na paluhadia.
45003026	Mi ikageeni a God ke eia mua na hava ke jino kori vido ke velea na komi tinoni kena koakoa kena jino kori matagna kori vido kena vaututunia a Jisas.
45003027	Ma na hava katida nia tautalunagho eigna na? Teo sa fata! Eigna ighita kati boi jino kori matagna a God eigna kati leghua na komi vetula, keana eigna kati vaututunia a Jisas Krais.
45003028	Tutuni, ighita kati jino eigna na vaututuni, boi eigna na leghuagna na komi vetula.
45003029	Ehava? A God nidia na komi tinoni Jiu vamua? Ba nidia na komi tinoni gougovu? Imanea a God nidia na komi tinoni gougovu.
45003030	Sikei vamua a God ke mono. Me sikei vamua na puhi bali mono jino kori matagna. Ma na puhi iangeni na vaututuni, toke koda Jiu ba boi Jiu.
45003031	Ehava? Na vunegna na vaututuni vamua ke tangomana na vajinoghitagna kori matagna a God, ighita katida soni aua na komi vetula? Teo! Eigna kori vido kati vaututuni, ighita kati pukuni leghua na komi vetula.
45004001	Ati toatogha tabirua a Ebraham, a hutuda ighita na komi tinoni Jiu. Ehava gi e mono jino kori matagna a God?
45004002	Gi keda tutuni na komi tango ke toke ke eia a Ebraham ke vajinoa kori matagna a God, imanea ke tangomana na titiono tautalunagho eigna ghehegna tadia na komi tinoni. Keana imanea ke boi tangomana na titiono tautalunagho tagna a God,
45004003	eigna na komi Rioriso ke Tabu kena velea vaghagna iaani, "A Ebraham ke vaututunia a God, ma na vunegna iangeni a God ke velea imanea ke jino kori matagna."
45004004	Na rongo kena voliagna na mane ke agutu, boi na rongo kena hai hea vamua, keana na rongo kena voliagna eigna na agutu ke eia.
45004005	Kari a God ke bosi eia vaghagna iangeni tada ighita na komi tinoni kati koakoa. Ighita kati jino kori matagna a God, boi eigna nida na komi tango ke toke, keana eigna nida na vaututuni vamua.
45004006	A Deved ke vele aua tadia na komi Rioriso ke Tabu a God ke vatotogora arahai ke velea kena jino kori matagna, toke kedana boi eia na komi tango ke toke. Deved ke velea iaani,
45004007	"Arahai a God ke talutavogha na komi paluhadia, me havaghinia na komi koakoa kena eia, imarea kena totogo puala.
45004008	Tutuni, arahai a God ke boi toatogha na komi paluhadia, imarea kedana pukuni totogo puala."
45004009	Ehava? Na totogo iangeni ke titionoa a Deved, na totogo eidia na komi tinoni Jiu vamua? Teo! Na totogo iangeni eidia mua arahai kena boi Jiu. Ati toatogha mua na rioriso tadia na komi Rioriso ke Tabu ke velea a Ebraham ke jino kori matagna a God eigna imanea ke vaututunia a God.
45004010	Ehava? A God ke velea a Ebraham ke jino kori matagna gi e sogivaughithatha ba leghugna ke sogivaughithatha? A God ke velea imanea ke jino gi e sogivaughithatha, boi leghugna.
45004011	Na sogivaughithatha ke eia, vaghagna na vaughithatha bali tatelia imanea ke jino ghohi kori matagna a God, eigna ke vaututunia a God kori vido ke boi sogivaughithatha mua. Ma Ebraham ke vaghagna a tamadia arahai kena jino kori matagna a God eigna kena vaututuni, toke kedana boi sogivaughithatha.
45004012	Mi imanea huju a tamadia na komi tinoni Jiu kena sogivaughithatha. Ebraham boi a tamadia eigna kena sogivaughithatha vamua, keana eigna imarea kena vaututuni mua, vaghagna imanea ghehegna ke vaututuni gi e sogivaughithatha.
45004013	I hau a God ke taluhaghorea vania a Ebraham bali hera ara vikegna na maramagna doudolu. A God ke eia na taluhaghore iaani vania a Ebraham, boi eigna ke leghua na komi vetula, keana eigna nigna na vaututuni ke vajinoa kori matagna.
45004014	Gi keda tutuni a Ebraham ma ara vikegna kedana hatia na hava a God ke taluhaghorea eigna kena leghua vamua na komi vetula, e teo sa vunegna katida vaututuni, ma na taluhaghore nigna a God na hai fata vamua.
45004015	Na komi vetula teo kedana hati maia itada na hava a God ke taluhaghorea. Keana ena hati maia vamua na papara tadia arahai kena boi leghura. (Gi a God ke boi heghita na komi vetula, teo sa vetula katida huhughua.)
45004016	Ighita tangomana katida hatia na hava a God ke taluhaghorea kori vido vamua kati vaututuni. Vaghagna vamua iangeni eigna a God ke magnahaghinia keda dotho vanighita na hava ke taluhaghorea. Ma na taluhaghore iaani nidia ara dathegna gougovu a Ebraham. Boi nidia ara dathegna vamua kena leghua na komi puhidia mara Jiu. Keana na nidia mua ara dathegna kena vaututuni vamua vaghagna a Ebraham ke vaututuni. A Ebraham a tamada ighita gougovu kati vaututuni.
45004017	Vaghagna vamua na hava ke mono tadia na komi Rioriso ke Tabu, kori vido a God ke veleagna a Ebraham, "Inau ku vahigho eigna koda tamadia na komi vike gougovu kori maramagna." Ma a God ke eia nigna na taluhaghore vania Ebraham eigna ke vaututunia imanea. Iaani a God ke vahavi tabirura arahai kena thehe me vavuhara na komi fata ke boi mono i hau.
45004018	Kori vido a God ke taluhaghorea vania a Ebraham eigna keda a tamadia na komi vike gougovu, a Ebraham ke vaututunia na taluhaghore iangeni. Ma a God ke veleagna mua, "Na komi tinoni kedana havi mai kori vikemu kedana sethe vaghagna na komi vaitughu." Na taluhaghore iaani e vahotha puala na vaututuniagna, keana a Ebraham ke talu rouronu tagna a God na komi fata iraani keda pukuni tate mai.
45004019	Ebraham ke haga jufungia ghohi sina hathangatu vinoghagna, me boi nabagna ghohi keda mono sa dathegna. Ma a taugna, a Sera ke kara. Toke a Ebraham ke adoa iaani, nigna na vaututuni ke talu heta vamua.
45004020	Imanea ke boi ghaghana ruarua tagna na hava a God ke taluhaghorea vania. Keana nigna na vaututuni ke heta vano mua, mi imanea ke veletokea a God eigna na hava a God keda ei vania.
45004021	Eigna a Ebraham ke pukuni adoa a God ke tangomana na eiagna na hava ke taluhaghorea.
45004022	Na vunegna nigna na vaututuni a Ebraham ke heta, imarea kena risoa tadia na komi Rioriso ke Tabu imanea ke jino kori matagna a God.
45004023	Na fata kena risoa iangeni, boi eigna a Ebraham vamua,
45004024	keana eida ighita gougovu. Imarea kena risoa iangeni eigna katida thaothadoghagna a God keda velea ighita kati jino kori matagna gi katida vaututunia. Iangeni imanea ke vahavi tabirua a Jisas, nida a Lod, kori thehe.
45004025	A God ke lubatia a Jisas eigna keda thehe eigna na komi paluhada, me vahavi tabirua kori thehe bali vajinoghita kori matagna.
45005001	Na vunegna kati vaututuni, ighita kati jino kori matagna a God. Mi ighita kati mono kori soleana duagna a God eigna na hava ke eia vanighita nida a Lod, Jisas Krais.
45005002	Na vunegna ighita kati vaututunia a Jisas Krais, imanea ke vathaothadoghaghita eigna na dotho nigna a God kati mono ikoragna ikageeni. Mati totogo eigna kati adoa ighita katida duagna a God koragna nigna na mana ke hutu.
45005003	Keana ighita kati totogo mua kori vido na komi papara ma na komi vahotha ke padaghita, eigna na komi fata iraani ke hatheghita eigna katida sokara ngasi.
45005004	Kori vido kati sokara ngasi, a God keda totogo eida ighita. Mi kori vido kati adoa a God ke totogo eida, ighita katida pukuni vaututunia a God keda heghita na hava ke taluhaghorea.
45005005	Kori vido kati vaututunia, teo katida hai pitu vamua, eigna a God ke tatelia ghohi nigna na dotho vanighita kori vido ke vetula maia nigna na Tarunga ke Tabu bali vavonungighita nigna na dotho.
45005006	Kori vido ighita kati boi tangomana na vahavighitagna gheheda, a Krais ke thehe eida ighita kati koakoa kori maghavu a God ke vahia.
45005007	E vahotha puala na padagna sa tinoni ke sasaa keda thehe eigna na tinoni ke jino. Kari da e mono sina tinoni ke sasaa keda thehe eigna sina tinoni tavogha ke pukuni toke.
45005008	Keana a God ke tatelia nigna na dotho vanighita ke hutu puala, eigna toke ighita na komi tinoni koakoa, imanea ke vetula maia a Krais eigna keda thehe eida ighita.
45005009	Ma na vunegna a Krais ke vajinoghita kori matagna a God tagna na ghaughabuagna ke lulu, ighita kati ado toetokea imanea keda vamamaluhaghita tagna na fate a God keda eia.
45005010	I hau ighita na komi thevuioka nigna a God. Kari a God ke eighita eigna katida mono kori soleana duagna eigna na thehe ke eia a Dathegna. Ma na vunegna ighita kati mono ghohi kori soleana duagna a God, ighita kati ado toetokea a God keda vahavighita eigna a Dathegna ke ghoi havi tabiru.
45005011	Ighita kati totogo eidia na komi fata iraani, kari boi iraani vamua. Ighita kati totogo mua eigna a God ke vetula maia nida a Lod, Jisas Krais, ma na vunegna iangeni ighita kati mono kori soleana duagna.
45005012	Na koakoa ke mai kori maramagna eigna na fata ke dika ke eia a Adam. Na koakoa ke hati maia na thehe. Ma na vunegna iangeni na komi tinoni gougovu kedana thehe eigna imarea gougovu kena koakoa.
45005013	Na komi tinoni kori maramagna kena eia ghohi na koakoa gi a God ke hea a Moses nigna na komi vetula. Kari a God ke boi fatera, eigna na komi vetula ke boi mono mua.
45005014	Toke keda vaghagna iangeni, na komi tinoni gougovu kena thehe, turughu tagna Adam me laba tagna Moses. Toke imarea gougovu kena boi eia na fata vaghagna ke eia a Adam kori vido ke boi leghua na haghoregna a God, imarea gougovu kena thehe vamua. A Adam ke vaghagna na totoghalegna a Krais ke havi mai leghugna.
45005015	Kari e rua na mane iaani oro boi nanaba, eigna na paluhagna a Adam ke boi vaghagna na dotho a God ke heghita mai. Na paluhagna sina mane, a Adam, ke hati maia na thehe tadia na komi tinoni gougovu. Iangeni na fata ke hutu. Kari na fata ke hutu vano mua iaani: Sethe na tinoni kena hatia ghohi na dotho a God ke hera eigna imanea ke dothovira. Na dotho iangeni, na talutavoghagna na komi paluhadia. Mi imarea kena hatia na dotho iangeni eigna sina mane, a Jisas Krais, ke dothovira.
45005016	Inau ku ghoi velea mua, na dotho nigna a God ke boi vaghagna na paluhagna a Adam. Na koakoa ke eia a Adam ke hati maia na fate ma na papara itadia na komi tinoni, keana na dotho nigna a God ke vajinora na komi tinoni kori matagna, toke keda sethe na komi paluhadia.
45005017	Eigna na paluhagna sina mane, na thehe ke vunaghi pungusira na komi tinoni gougovu. Kari na fata ke hutu vano iaani: A God ke heghita na dotho ke toke eigna ke dothovighita. Ma arahai kena hatia na dotho iangeni ke vajinora kori matagna a God, imarea kedana hatia na havi ke teo na govugna me kedana vunaghi duagna a Krais eigna na hava ke eia vanira.
45005018	E tutuni na koakoa ke eia a Adam ke hati maia na fate ma na papara tadia na komi tinoni gougovu. Kari na tango ke toke ke eia a Krais ke vajinora na komi tinoni kori matagna a God me hera na havi ke tutuni.
45005019	Na vunegna a Adam ke huhughua a God, na komi tinoni gougovu kena mono kori puhigna na koakoa. Keana na vunegna a Krais ke leghua a God, sethe na tinoni kedana jino kori matagna.
45005020	A God ke hera na komi vetula eigna na komi tinoni kedana adoa kena eia sethe na koakoa. Keana kori vido imarea kena eia sethe mua na koakoa, na dotho nigna a God vanira ke hutu vano mua.
45005021	I hau na komi tinoni kena mono saragna na mana nigna na koakoa me batura vano kori thehe. Kari ikageeni ighita kati mono saragna na dotho nigna a God ke vajinoghita kori matagna, ma na vunegna iangeni ighita katida hatia na havi ke teo na govugna. Mi iaani ke tutuni eigna na hava ke eia vanighita a Jisas, na nida a Lod.
45006001	Na hava katida eia na? Ati talu eia vamua na komi koakoa eigna na dotho nigna a God vanighita keda hutu vano mua?
45006002	Teo! Na vunegna ighita kati boi mono mua saragna na mana nigna na koakoa, e boi jino gi katida talu eia na koakoa!
45006003	Ehava? Ighamu oti havaghinia ghohi na siuvitabu kati eia ke tateli aua ighita kati sikei duagna a Jisas Krais? Mi kori vido ighita kati siuvitabu, ighita kati thehe duagna imanea.
45006004	Tutuni, kori vido kati siuvitabu, ighita kati thehe mati gilughita duagna a Krais. Ighita kati siuvitabu eigna katida hatia na havi mathangani vaghagna vamua a Krais ke hatia na havi mathangani kori vido a God a Mama ke vahavi tabirua imanea kori thehe kori nigna na mana ke hutu.
45006005	Na vunegna ighita kati sikei duagna a Krais kori na thehe ke eia, a God keda vasokara tabirughita vaghagna vamua ke vasokara tabirua a Jisas eigna katida hatia na havi mathangani.
45006006	Ighita kati adoa na havida ke haulaghi kena tupipuhia duagna a Jisas kori ghaibabala eigna keda govu na komi puhida ke dika, ma na koakoa keda boi talu vunaghi pungusighita.
45006007	Eigna kori vido kati thehe duagna a Krais, ighita kati mamaluha tagna na mana nigna na koakoa.
45006008	Na vunegna ighita kati thehe duagna a Jisas Krais, ighita kati adoa katida havi duagna mua.
45006009	Ighita kati adoa iangeni ke tutuni eigna a Jisas Krais ke sokara tabiru kori thehe, me teo keda ghoi thehe mua. Ikageeni na thehe e teo sa nigna na mana keda vunaghi pungusia mua a Krais.
45006010	Imanea sina horui thehegna vamua, ma na thehe ke eia, imanea ke eia bali vagovua na mana nigna na koakoa. Keana ikageeni imanea ke havi, ma na havi ke eia bali ghaghana bohea a God.
45006011	Ighamu koti vaghagna iangeni mua. Ighamu kotida thaothadoghagna na mana nigna na koakoa ke boi tangomana na vunaghi pungusighamu ikageeni. Keana ighamu koti havi bali agutu vania a God kori vido koti mono haidu toetoke duagna a Jisas Krais.
45006012	Oti saghoi lubatia na koakoa gi keda vunaghi pungusia na havimiu. Moti saghoi leghua na komi fata ke dika ke magnahaghinia na tonomiu.
45006013	Saghoi lubatia sa vidogna na tonomiu eigna keda eia na komi fata ke dika. Keana na vunegna ighamu koti hatia ghohi na havi mathangani, oti lubatighamu ghehemiu vania God. Oti hea na tonomiu doudolu vania a God bali eia na komi fata ke jino.
45006014	Ikageeni na koakoa ke boi vunaghi pungusighamu, eigna ighamu oti boi mono ghohi saragna na komi vetula nigna a Moses. Ikageeni, ighamu koti mono saragna na dotho nigna a God, mi imanea ke hatheghamu eigna kotida boi eia na koakoa.
45006015	Ehava? Na vunegna na komi vetula nigna a Moses ke boi vunaghi pungusighita mua mati mono ghohi saragna na dotho nigna a God, ati talu eia vamua na koakoa? Teo!
45006016	Ighamu oti adoa ghohi, na hava kotida vahia eigna kotida leghua, iangeni na hava keda vunaghi pungusighamu. Gi kotida vahia na leghuagna na koakoa, ighamu kotida hatia na thehe ke teo na govugna. Kari gi kotida vahia na leghuagna a God, na monoamiu keda jino.
45006017	Inau ku veletokea a God, eigna i hau ighamu koti agutu vania na koakoa vaghagna na tinoni seka, kari ikageeni ighamu koti pukuni leghua na velepuhi ke heghamu a God.
45006018	A God ke vamamaluhaghamu tagna na koakoa, nimiu na vunaghi i hau, mi ikageeni ighamu koti agutu vania na vunaghi mathangani, na komi puhi ke jino.
45006019	Inau ku titionoa na komi fata iraani kori totoghalegna na tinoni seka ma na vunaghigna eigna keda boi vahothahaghinighamu na thaothadoghagna na hava ku titionoa. I hau ighamu koti lubatighamu ghehemiu eigna kotida agutu vania na koakoa vaghagna na tinoni seka ke agutu vania na vunaghigna. Ighamu koti leghua na komi puhi ke dika vamua. Ikageeni ighamu kotida lubatighamu ghehemiu eigna kotida agutu vania na puhi ke jino. Oti eia iangeni eigna kotida mono tabu.
45006020	I hau, kori vido koti vaghagna na tinoni seka moti agutu vania na koakoa, ighamu oti boi toatogha na eiagna na hava ke jino.
45006021	Kari e teo vamua sikei fata ke toke koti hatia tadia na komi fata ke dika koti eia i hau. Ikageeni ighamu koti maomamo nimiu tadia na komi fata dika ke ado batura vano na komi tinoni tagna na thehe ke teo na govugna.
45006022	Keana ikageeni a God ke vamamaluhaghamu tagna na mana nigna na koakoa mi ighamu nigna na komi tinoni agutu. Ighamu koti eia na komi fata ke batughamu eigna kotida mono tabu, ma na voligna hiri na havi ke teo na govugna.
45006023	Na voligna na koakoa, na thehe ke teo na govugna. Keana na dotho a God ke eia vanighita, na havi ke teo na govugna. Tagna na havi iangeni, ighita katida sikei duagna a Jisas Krais, na nida a Lod.
45007001	Ara kulagu kiloau, inau ku adoa ighamu kotida thaothadoghagna na hava kuda veleghamu ikageeni, eigna ighamu gougovu oti adoa ghohi na komi vetula. Moti adoa mua na komi tinoni kena mono saragna na komi vetula kori vido vamua kena havi.
45007002	Inau ku haga veleghamu sina totoghalegna na taulaghi: Kori vido na vaivine ke taulaghi tagna na mane, na vetula ke velea iia keda talu thangu hahali tagna a taugna. Keana gi keda thehe a taugna, iia ke mamaluha ghohi tagna na vetula iangeni.
45007003	Gi na vaivine taulaghi iangeni keda vano taulaghi tagna sina mane tavogha kori vido ke talu havi mua a taugna, iia ke ghohoa a taugna. Keana gi a taugna keda thehe ghohi, iia ke mamaluha tagna na vetulagna na taulaghi me tangomana keda ghoi taulaghi. Ma na komi tinoni kedana boi velea iia na vaivine ghoho.
45007004	Vaghagna vamua iangeni itamiu ghamu ara kulagu kiloau. Ikageeni ighamu koti mamaluha ghohi tagna na komi vetula nigna a Moses, eigna koti thehe duagna a Krais kori vido ke thehe kori ghaibabala. Na vunegna iangeni, ighamu tangomana kotida vano taulaghi tagna sina mane tavogha, a Krais, a God ke vasokaraghini tabirua imanea kori thehe. Ighita kati nigna na komi tinoni a Krais eigna katida eia na komi puhi ke jino bali ghaghana bohea a God.
45007005	I hau ighita kati leghua na komi ghaghanada ke dika. Ma na komi fata ke lutia na komi vetula nigna a Moses, irangeni na komi fata ke dika kati toatogha puala na eiagna kori tonoda. Ma na komi fata dika irangeni ke batughita vano tagna na thehe ke teo na govugna.
45007006	Keana a God ke vamamaluhaghita tadia na komi vetula ke tarighita, mati mamaluha ghohi itadia. Ighita kati mamaluha eigna na komi havida ke haulaghi ke thehe ghohi. Ikageeni ighita kati agutu vania God kori puhi mathangani. Ighita kati boi agutu vania kori leghuagna na komi vetula nigna a Moses. Teo. Ighita kati agutu vania kori leghuagna na Tarunga ke Tabu.
45007007	Ehava? Ighamu koti toatogha inau ku velea na komi vetula nigna a Moses ke dika? Teo! Eigna na vetula na fata ke tateli aua itagua inau ku eia na koakoa. Teo kuda adoa na mamagna na fata ke dika, keda boi velea na vetula, "Saghoi mamagna."
45007008	Kari kori vido ku thaothadoghagna a God ke lutia na mamagna, na koakoa ke hati maia kori ghaghanagu na komi toatogha ke dika, gi u mamagna. Gi keda boi mono na komi vetula, na koakoa teo keda mono nigna na mana.
45007009	I hau, kori vido inau ku boi adoa na hava na komi vetula ke velea kuda eia, inau ku bosi maomamo na eiagna na komi fata ke dika. Kari kori vido ku thaothadoghagna na komi vetula, na koakoa ke turughu agutu heta kori havigu, mu adoa inau ku leghua na hangana ke vano tagna na thehe ke teo na govugna.
45007010	Na komi vetula nigna a God bali tatelia vaniu na hangana ke vano tagna na havi ke teo na govugna. Kari tagua inau, na komi vetula ke tatelia vaniu inau ku leghua na hangana ke vano tagna na thehe ke teo na govugna.
45007011	Na koakoa ke pilauniu eigna kuda ghaghana inau ku tangomana na hatiagna na havi ke teo na govugna gi kuda leghua vamua na komi vetula. Keana na koakoa ke batuu vano tagna na thehe ke teo na govugna.
45007012	Na komi vetula nigna a God ke tabu me toke me jino.
45007013	Me hava? Na komi vetula ke toke iraani ke batuu tagna na thehe ke teo na govugna? Teo! Na koakoa ke eia iangeni kori vido ke batuu inau eigna kuda bosi magnahaghinia na leghuagna na komi vetula ke toke. Ikageeni ighita tangomana katida thaothadoghagna na koakoa na fata ke pukuni dika vano.
45007014	Na komi vetula nigna a Moses ke toke eigna ke mai tagna na Tarunga ke Tabu. Kari inau ku eia na koakoa eigna inau na tinoni vamua. Me vaghagna inau ku agutu vania na koakoa vaghagna na tinoni seka ke agutu vania na vunaghigna.
45007015	Inau ku boi pukuni thaothadoghagna na hava ku eia, eigna inau ku toatogha puala na eiagna na komi fata ku adoa ke jino kari u boi eia. Ma na komi fata ku bosi magnahaghinia, inau ku eia.
45007016	Inau ku adoa na komi puhi ku eia ke boi jino. Mi iangeni ke tatelia inau ku toatogha na komi vetula nigna a Moses ke toke.
45007017	Inau ku boi eia na komi fata ke dika eigna ku magnahaghinia na eiagna, keana inau ku eia eigna na koakoa ke mono korai hehegu.
45007018	Inau ku adoa, teo sa fata ke toke ke mono korai hehegu. Kori vido ku leghua na komi vanohehegna na tonogu, teo sa fata ke toke kuda eia. Toke kuda magnahaghinia na eiagna na fata ke toke, boi tangomana nigua na eiagna.
45007019	Kori vido ku toatogha puala na eiagna na fata ke toke, e vahothahaghiniu na eiagna. Kari kori vido ku hatia na hetagu bali boi eia na fata ke dika, inau ku eia vamua.
45007020	Gi kuda eia na fata ku boi magnahaghinia na eiagna, boi pukuni inau ku eia na fata iangeni, keana na koakoa ke mono korai hehegu ke eia.
45007021	Iaani na fata ku ei hahalia. Kori vido ku magnahaghinia puala na eiagna na fata ke toke, inau ku eia na fata ke dika.
45007022	Kori hehegu doudolu, inau ku magnahaghinia puala na komi vetula nigna a God.
45007023	Keana na vetula tavogha ke agutu kori hehegu, me rihu pungusia na ghaghanagu ke magnahaghinia na eiagna na fata ke toke. Na vetula tavogha ke bou saragna na mana nigna na koakoa ke mono kori tonogu.
45007024	Inau na mane ku dikahehe puala! Ahai keda vamamaluhau tagna na koakoa ke mono kori tonogu ke batuu vano tagna na thehe ke teo na govugna eni?
45007025	Inau ku veletokea a God eigna nida a Lod, Jisas Krais ke tangomana na vamamaluhaugna! Ikageeni ighamu koti pukuni thaothadoghagna ghohi, kori ghaghanagu doudolu inau ku magnahaghinia kuda leghua na komi vetula nigna a God. Kari na komi vanohehegna na tonogu kena agutu vania na koakoa vaghagna na tinoni seka.
45008001	Tada ighita na komi tinoni kati sikei duagna a Jisas Krais, a God keda boi fateghita bali vaparaghita,
45008002	eigna na Tarunga ke Tabu ke heghita na havi mathangani eigna na hava ke eia vanighita a Jisas. Ma na Tarunga ke Tabu ke vamamaluhaghita tagna na mana nigna na koakoa ke batughita vano tagna na thehe ke teo na govugna.
45008003	Na komi vetula nigna a Moses e teo keda vamamaluhaghita, eigna ighita kati boi tangomana na leghuagna eigna na vanohehegna na tonoda ke heta puala. Keana a God ke eia na puhi ke tavogha bali vamamaluhaghita. Imanea ke vetula maia a Dathegna kori tono ke vaghagna na tonoda ighita kati koakoa. Ma a God ke vetula imanea vaghagna na havughaghi bali hati aua na komi paluhada. Kori puhi iangeni, a God ke vamamaluhaghita tagna na mana nigna na koakoa ke vunaghi pungusighita.
45008004	A God ke eia iaani eigna katida pukuni leghua na hava ke mono tadia na komi vetula nigna a Moses. Ikageeni, ighita tangomana katida mono jino vaghagna ke velea na komi vetula, eigna ighita kati boi leghua ghohi na komi vanohehegna na tonoda, kari ati leghua na vanohehegna na Tarunga ke Tabu.
45008005	Arahai kena leghua na vanohehegna na tonodia, imarea kena toatogha vamua na eiagna na komi fata ke dika ke magnahaghinia na tonodia. Keana arahai kena leghua na Tarunga ke Tabu, imarea kena toatogha na eiagna na komi fata ke magnahaghinia na Tarunga ke Tabu.
45008006	Na tinoni ke lubatia na vanohehegna na tonogna bali batua, imanea keda hatia na thehe ke teo na govugna. Kari na tinoni ke lubatia na Tarunga ke Tabu bali batua, imanea keda hatia na havi ke teo na govugna me mono kori soleana.
45008007	Na tinoni ke lubatia na vanohehegna na tonogna bali batua, imanea ke thevuioka tagna a God me boi tangomana imanea na leghuagna nigna na komi vetula.
45008008	Arahai kena leghua na komi vanohehegna na tonodia e teo kedana vatotogoa a God.
45008009	Keana na komi vanohehegna na tonomiu ke boi vunaghi pungusighamu. Na vunegna na Tarunga ke Tabu nigna a God ke mono itamiu, imanea ke vunaghi pungusighamu. Gi ahai na Tarunga ke Tabu nigna a Krais ke boi mono itagna, imanea ke boi nigna a Krais.
45008010	Kari na vunegna a Krais ke mono kori havimiu, toke na tonomiu keda thehe eigna na koakoa koti eia, na tarungamiu keda talu havi mua, eigna a God ke velea ghohi ighamu koti jino kori matagna.
45008011	A God ke vasokaraghini tabirua a Jisas kori thehe, ma na nigna na Tarunga ke Tabu ke mono itamiu. Vaghagna a God ke vahavi tabirua a Jisas kori thehe, imanea keda vahavi tabirura na tonomiu tagna na mana nigna na Tarunga ke Tabu.
45008012	Ara kulagu kiloau, ati saghoi leghua na komi vanohehegna na tonoda, kari ati leghua na Tarunga ke Tabu.
45008013	Gi kotida leghua na komi vanohehegna na tonomiu, ighamu kotida hatia na thehe ke teo na govugna. Kari gi kotida lubatia na Tarunga ke Tabu eigna keda hatheghamu na soniagna na komi puhimiu ke dika, ighamu kotida hatia na havi ke teo na govugna.
45008014	Arahai na Tarunga ke Tabu nigna a God ke batura, imarea ara dathegna a God.
45008015	E boi toke gi katida mataghunia a God vaghagna na tinoni seka ke mataghunia na vunaghigna. Eigna na Tarunga ke Tabu kati hatia kori havida, imanea keda boi vamataghunighita tagna a God. Keana na Tarunga ke Tabu ke eighita eigna katida ara dathegna a God. Ma na vunegna na Tarunga ke Tabu ke mono duada, ighita tangomana katida kiloa a God, "Mama."
45008016	Na Tarunga ke Tabu ke vaheta na ghaghanada eigna katida adoa ighita pukuni ara dathegna a God.
45008017	Na vunegna ighita kati ara dathegna, ighita katida hatia na komi fata ke toke a God ke taluhaghorea vanira nigna na komi tinoni. Mi ighita katida hatira mua na komi fata ke toke a God ke taluhaghorea vania a Krais. Ma na vunegna ighita kati papara vaghagna a Krais ke papara, a God keda hatighita hadi bali mono duagna a Krais koragna nigna na mana ke hutu.
45008018	Inau ku adoa na komi papara ke padaghita kori maramagna iaani na hai fata vamua kori vido ku toatogha vano na komi fata ke toke a God keda heghita ivughei valiha.
45008019	Na komi fata gougovu kori maramagna a God ke vavuha kena pitua na maghavu a God keda tateli aua arahai kena pukuni ara dathegna.
45008020	Kari ikageeni na komi fata gougovu a God ke vavuha kena thehe mena dika. Boi eigna kena magnahaghinia keda ai, keana eigna iangeni ke leghua nigna na vanohehe a God. Kari a God ke toatogha ghohi
45008021	imanea keda vamamaluhara na komi fata gougovu ke vavuhara eigna kedana boi boto mena thehe. A God keda eia iaani eigna na komi fata ke vavuha kedana mamaluha vaghagna vamua ara dathegna ke mamaluha.
45008022	Ighita kati adoa, turughu i hau me laba mai ikageeni, na komi fata ke vavuhara a God kori maramagna kena papara, vaghagna na vaivine boebote ke papara gi e vahua a dathegna.
45008023	Kari boi na komi fata iraani vamua kena papara. Ighita kati hatia ghohi na Tarunga ke Tabu vaghagna na dotho a God ke kidi heghita, ighita huju papara mua. Ighita kati pukuni magnahaghinia na maigna na maghavu a God keda vele aua ighita ara pukuni dathegna. Kori vido iangeni, imanea keda heghita na tonoda ke mathangani.
45008024	Na vunegna a God ke vahavighita, ighita kati rouronu eigna na komi fata toke ke taluhaghorea vanighita. Gi katida hatia ghohi na hava kati pitua, e teo sa vunegna katida talu pitua mua. Eigna e teo ahai keda pitua na hava ke hatia ghohi.
45008025	Keana na vunegna ighita kati boi hatia mua na hava kati pitua, ighita katida talu pitu me ghieghilei laba mai na maghavu katida hatia.
45008026	Na Tarunga ke Tabu ke hatheghita kori vido ke lae na havida. Ighita kati boi adoa na hava ke toke katida tarai eigna, kari na Tarunga ke Tabu ke pukuni tarai vanighita kori nigna na komi haohaghore ke boi tangomana na eiagna na tinoni.
45008027	God ke adoa na komi fata gougovu ke mono kori havida, me adoa mua na hava ke veleagna na Tarunga ke Tabu. Eigna kori vido na Tarunga ke Tabu ke tarai vanighita ighita na komi tinoni kiloau, imanea ke tarai leghua nigna na vanohehe a God.
45008028	Ighita kati adoa, tadia arahai kena dothovia a God, imanea ke agutu tagna na komi fata gougovu ke padara, eigna na komi fata irangeni keda hathera kori havidia. A God ke eia iaani tadia arahai ke vahira eigna iangeni ke leghua nigna na toatogha eidia imarea.
45008029	Kori turughugna, a God ke kidi adoa ghohi nigna na komi tinoni, me vahira eigna kedana vaghagna a Dathegna. Imanea ke eia vaghagna iangeni eigna a Dathegna keda vaghagna na gari ke havi nagho tadia ara tahigna mara vaivinegna ke sethe.
45008030	Arahai a God ke vahira, imanea ke kilora mai itagna. Ma arahai a God ke kilora, imanea ke titiono aua imarea kena jino kori matagna. Ma arahai kena jino kori matagna, imanea ke taluhaghorea itadia eigna keda hati hadira i popo eigna kedana mono duagna koragna nigna na mana ke hutu.
45008031	Kori vido kati toatogha na komi fata toke iraani, ighita kati thaothadoghagna e teo sa vunegna katida mataghunira na komi tinoni kori vido kedana sokara pungusighita, eigna a God ke thevu itada.
45008032	Imanea ke boi tangoli tabirua sina ghathi pedai Dathegna, keana imanea ke lubatia eigna keda thehe eida ighita. Na vunegna a God ke eia iangeni, ighita kati adoa imanea keda heghita mua na komi fata gougovu ke toke.
45008033	Ehava? Ahai ke tangomana na veleagna ighita ke vahighita a God kati boi ara dathegna? Teo ahai ke tangomana, eigna a God ke titiono aua ghohi ighita kati jino kori matagna.
45008034	Me hava? Ahai ke tangomana na fateghitagna bali vaparaghita na? Teo ahai ke tangomana, eigna a Jisas Krais ke thehe eida ighita ma a God ke vasokara tabirua imanea, mi ikageeni imanea ke sopou kori madothogna God me kaea eigna keda hatheghita.
45008035	Na hava ke tangomana na vathevuruaghitagna tagna na dotho nigna Krais na? Teo sa fata! A Krais keda dothovighita hahali, toke katida pada na vahotha, ba katida mono koragna na papara, ba kori vido kena vaparaghita, ba kori vido kati haga thehe eigna teo sa ghada vanga, ba kori vido kati kuma, ba kori vido kati mono korai hoholo, ba kori vido kena magnahaghinia na vatheheghitagna.
45008036	Imarea kedana vaparaghita vaghagna iangeni eigna na komi Rioriso ke Tabu kena velea vaghagna iaani, "Na vunegna ighami nimua na komi tinoni, na komi tinoni kena magnahaghinia kedana vatheheghami leuleghu dani. Imarea kena toatogha e nabamami kitida thehe, vaghagna vamua na komi sip ke nabadia na thehe."
45008037	Toke na komi fata ke dika iraani keda padaghita, ighita katida heta pungusira eigna a Krais keda hatheghita eigna ke dothovighita.
45008038	Inau ku pukuni ado tokea teo sa fata ke tangomana na vathevuruaghitagna tagna na dotho nigna a God. Boi na havi ba na thehe. Boi sa fata keda tate mai kori dani iaani, ba sa fata keda tate mai ivughei valiha. Boi na komi enjel, ba na komi tidatho,
45008039	ba sa fata mua ke mono nigna na mana kori maaloa ba kori tahi. E pukuni teo sa fata ke vavuhara a God ke tangomana na vathevuruaghitagna tagna na dotho nigna a God ke tateli aua vanighita tagna a Jisas Krais, na nida a Lod.
45009001	Na vunegna inau na nigna a Krais, na hava kuda veleghamu ikageeni e tutuni. Inau ku bosi piapilau. Na Tarunga ke Tabu ke vunaghi pungusia na ghaghanagu, ma na ghaghanagu ke veleu inau ku boi piapilau kori vido ku velea
45009002	inau ku dikahehegu puala me dika na ghaghanagu eigna nigua na komi tinoni, mara Jiu, kena boi vaututunia a Krais.
45009003	Inau ku sasaa a God keda vaparau me hatiu au tagna a Krais, gi iangeni keda hathera nigua na komi tinoni eigna kedana vaututunia a Krais.
45009004	Na komi tinonidia Israel hiri, a God ke vahira me hatira vaghagna ara pukuni dathegna. Imarea hiri arahai kena reghia na mana ke hutu nigna a God tagna na komi fata ke eia. Mi imarea hiri arahai a God ke eia na komi taluhaghore duadia me hera komi nigna na vetula. Mi imarea hiri a God ke vathaothadoghara eigna na puhi ke jino bali maimanihihia, me eia na taluhaghore ke sethe itadia bali hathera.
45009005	Ara hutudia hiri kekeha mane puhi vaghagna, Ebraham, Aisak, ma a Jekob. Ma a Krais ke havi mai kori tonogna na tinoni kori vikedia mara iangeni. A Krais, imanea a God ke vunaghi pungusira na komi fata gougovu. Mati veletokea imanea e hau me hau. Amen!
45009006	Ehava? A God ke boi eia na hava ke taluhaghorea itadia na komi tinoni Jiu eigna sethe itadia kena boi vaututunia Krais na? Teo. Eigna boi na komi tinoni Jiu gougovu na pukuni tinoni nigna a God.
45009007	Me boi vaghagna ara vikegna gougovu a Ebraham kena pukuni ara vikegna. Eigna toke a Ebraham ke mono kekeha dathegna, a God ke veleagna, "Ara pukuni vikemu kedana havi mai kori vikegna a dathemu Aisak."
45009008	Me boi vaghagna na komi tinoni gougovu kena havi mai kori vikegna a Ebraham ara pukuni dathegna God. Arahai vamua kena mono nidia na vaututuni ke vaghagna nigna na vaututunia a Ebraham kori vido ke vaututunia na taluhaghore a God ke eia itagna, imarea iraani vamua pukuni ara vikegna a Ebraham.
45009009	Iaani na taluhaghore ke eia God tagna a Ebraham eigna a Aisak. Imanea ke velea, "Kori pukuni maghavugna, inau kuda ghoi tabiru mai ma a Sera keda vahua na gari mane."
45009010	Kari bosi iangeni vamua na titiono ke titionoa eigna na vavahi ke eia a God kori vido ke vahira ara pukuni dathegna. Oti toatogha vanoa na titiono eidia e rua na mane baso, dathedia a hutuda a Aisak ma taugna a Rebeka.
45009011	Gi oro havi mai, a God ke veleagna a Rebeka, "Na gari ke havi nagho keda agutu vania na gari ke havi leghu." Kori vido iangeni iromara koro boi eia mua sa puhi ke toke ba sa puhi ke dika. Me iangeni ke tatelia a God ke vahia leghuagna nigna na vanohehe ghehegna vamua, me boi vahia leghuagna na puhigna na tinoni.
45009013	Iangeni na vunegna na komi Rioriso ke Tabu kena velea, "Inau ku dothovia a Jekob mu siriuhaghinia a Iso."
45009014	Na hava katida velea eigna na puhi ke eia a God bali vahia na tinoni na? E boi jino? Teo, e pukuni jino.
45009015	A God ke veleagna a Moses vaghagna iaani, "Inau kuda hathea ahai ku magnahaghinia na hatheagna. Mu kuda rarovia ahai ku magnahaghinia na raroviagna."
45009016	Mati reghia, a God ke boi vahira na komi tinoni eigna kena magnahaghinia a God keda vahira, ba eigna kena agutu hutu bali vatotogoa. A God ke vahira vamua arahai ke magnahaghinia keda rarovira.
45009017	Tadia na komi Rioriso ke Tabu, a Moses ke risoa a God ke veleagna na King gna i Ijip vaghagna iaani, "Inau ku vahigho eigna koda King bali tateli aua nigua na mana tagna na puhi kuda rihu pungusigho. Mu vahigho mua eigna na ahagu keda rongoragha ivei mi vei kori maramagna doudolu."
45009018	Mati reghia a God ke eia na hava ke magnahaghinia vamua. Gi a God ke magnahaghinia keda rarovia sina tinoni, imanea keda rarovia. Kari gi a God keda magnahaghinia sina tinoni keda boi sasaa na vaovarongo itagna, imanea keda eiagna na tinoni iangeni eigna keda boi sasaa na vaovarongo itagna.
45009019	Da sikei itamiu keda haghore mee vaghagna iaani itagua, "Na vunegna na komi fata gougovu kati eia ke leghua nigna na vanohehe a God vamua, boi jino imanea keda fateghita eigna na komi koakoa kati eia! Eigna na komi koakoa kati eia ke leghua vamua nigna na vanohehe a God."
45009020	Kulagu, inau kuda velegho vaghagna iaani. Ighoe na tinoni vamua me boi jino koda haghore vaghagna iangeni tagna a God! Na nahu e bosi tangomana keda haghorea vaghagna iaani tagna ahai ke agutua, "Ehava gi o agutuu vaghagna iaani?"
45009021	Ahai ke agutua na nahu ke leghua vamua nigna na toatogha ghehegna. Gi imanea keda magnahaghinia na agutuagna e rua na thagi nahu tagna sina vido ghai, imanea tangomana keda agutua vaghagna ke magnahaghinia. Da sikei na nahu, imanea keda gnilaua kori sesere bali agutu vanga tagna na komi dani ke nagho. Mi sikei mua na nahu, imanea keda eia vamua bali agutua na vanga tadia na komi hai dani.
45009022	A God ke eia vaghagna vamua iangeni tadia na komi tinonidia i Israel. Imanea ke magnahaghinia na tateliagna na dikatagna ma na nigna na mana tadia arahai kena eia na komi puhi ke dika. Toke imarea ke nabadia a God keda diadikalara, imanea ke boi saisami na dikatagna tadia me boi vadiadikalara.
45009023	Imanea ke eia vaghagna iangeni bali tatelia nigna na dotho ke hutu tadia arahai ke rarovira me vahira ghohi eigna kedana mono duagna koragna nigna na mana ke hutu.
45009024	Ighita hiri na komi tinoni iraani ke vahighita ghohi a God. Imanea ke bosi vahighita tadia arahai kena Jiu vamua, keana tadia arahai mua kena boi Jiu.
45009025	A profet Hosea ke risoa na hava ke velea a God eidia arahai kena boi Jiu. Imanea ke velea, "Arahai ku boi vahira i hau eigna kedana nigua na komi tinoni, inau kuda kilora nigua na komi tinoni, mu kuda dothovira arahai ku boi dothovira i hau."
45009026	A profet Hosea ke risoa mua iaani, "I hau a God ke velera, 'Ighamu boi nigua na komi tinoni.' Kari ikageeni imanea keda velera, 'Ighamu ara dathegna a God ke havi.' "
45009027	Mi iaani na hava ke velea a profet Aesaea eidia na komi tinonidia Israel: "Na komi tinonidia Israel kena sethe vaghagna na nahigha kori lilihi, kari e boi sethe itadia a God keda vahavira.
45009028	Eigna, vaghagna ke velea keda eia, a God keda saisami vaparara na komi tinoni kori maramagna."
45009029	Aesaea ke velea mua iaani, "Gi a Lod God ke haluhadi puala keda boi lubatia kekeha tinoni kori vikeda eigna kedana mono, imanea ke vadiadikalaghita ghohi, vaghagna ke vadiadikalara na komi tinonidia e rua na meleha i Sodom mi Gomora."
45009030	Na hava na ghaghanagna na komi fata iraani? Na ghaghanagna ke vaghagna iaani: Toke arahai kena boi Jiu kena boi hiroa na puhi bali mono jino kori matagna a God, imarea kena pada kori vido kena vaututunia a Krais.
45009031	Kari na komi tinoni Jiu, toke imarea kena agutu heta bali leghua na komi vetula eigna kedana mono jino kori matagna a God, imarea kena boi tangomana nidia.
45009032	Ehava gi ena boi jino kori matagna a God na? Imarea kena boi jino eigna kena toatogha imarea kedana jino tagna na leghuagna na komi vetula nigna a Moses vamua. Mena boi vaututunia a God keda tatelia itadia na pukuni puhi bali mono jino. Vaghagna na komi tinonidia Israel kena pejuraghi mena sikili tagna na ghahira ke hutu ke ado vasikilira na komi tinoni.
45009033	A God ke kidi velera ghohi tadia na komi Rioriso ke Tabu vaghagna iaani, "Oti vaovarongo toetoke! Inau ku boa na ghahira i Jerusalem, tagna na Suasupai Saion. Na ghahira iaani ke vapejuraghinira na komi tinoni ke sethe eigna kedana sikili. Kari ahai keda vaututunia, imanea teo keda toatogha ke boi toke ke vaututunia."
45010001	Ara kulagu kiloau, inau ku magnahaghinia puala mu tarai hahali tagna a God eigna keda vahavira komi nigua na tinonigna i Israel eigna na paluhadia.
45010002	Inau ku adoa imarea kena magnahaghinia puala na leghuagna a God, kari ena bosi adoa na pukuni puhi kedana leghua imanea.
45010003	Na vunegna imarea kena bosi thaothadoghagna na pukuni puhi a God keda vajinora kori matagna, imarea kena bosi magnahaghinia na puhi iangeni mena tatango ngasi vamua tagna nidia na puhi bali vajinora ghehedia, na leghuagna na komi vetula nigna a Moses.
45010004	Keana na leghuagna na komi vetula irangeni e teo keda vajinora, eigna a Krais ke vagovua ghohi na puhi iangeni. Na vaututuniagna a Krais vamua ke tangomana na vajinoragna na komi tinoni kori matagna a God.
45010005	Na puhi ke velea a Moses tadia na komi tinoni gi kedana jino kori matagna a God, imarea kedana leghua nigna na komi vetula. Imanea ke titionoa iangeni tadia na komi Rioriso ke Tabu. Imanea ke velea, "Gi kotida magnahaghinia na hatiagna na havi ke tutuni, oti leghura na komi vetula gougovu."
45010006	Kari na puhi katida jino eigna nida na vaututuni tagna a Krais ke boi vahotha vaghagna iangeni. Na komi Rioriso ke Tabu kena velea, "Saghoi velea kori ghaghanamiu: 'Ahai keda vano hadi i popo na?' " (eigna e teo sa vunegna sa tinoni keda hati horua a Krais eigna keda vajinoghita).
45010007	Ma komi Rioriso ke Tabu kena velea mua, "Saghoi huahuati vaghagna iaani: 'Ahai keda vano kori melehadia arahai kena thehe ghohi na?' " (eigna e teo sa vunegna sa tinoni keda vano horu bali vahavi tabirua a Krais).
45010008	Na puhi katida jino kori vaututuni ke boi vahotha na padagna. Eigna na komi Rioriso ke Tabu kena velea iaani, "Na rorongo ke mai tagna a God ke jufu ghohi itamiu, me mono kori livomiu ma na hehemiu." Iangeni na rorongo eigna na vaututuni kiti titionoa.
45010009	Gi ahai itamiu koda vele aua kori livomu a Jisas a Lod, mo vaututuni kori hehemu a God ke vasokaraghini tabirua a Jisas kori thehe, a God keda vahavigho.
45010010	Kori vido ko vaututuni, a God keda velea ighoe ko jino kori matagna, mi kori vido ko titiono aua Jisas a Lod, a God keda vahavigho.
45010011	Na komi Rioriso ke Tabu kena veleghita iaani eigna a Krais, "Ahai keda vaututunia, imanea teo keda toatogha ke boi toke ke vaututunia."
45010012	Toke kotida Jiu ba boi Jiu, ighamu gougovu tangomana kotida vaututunia imanea, eigna kori ghaghanagna a God, ighamu gougovu nanaba vamua. Sikei vamua a Lod ke vunaghi pungusighamu gougovu mi imanea keda vatokera arahai kena kaea eigna keda hathera.
45010013	Vaghagna na komi Rioriso ke Tabu kena velea, "Ahai keda kaea a Lod God eigna keda vahavia, imanea keda vahavia."
45010014	Kari, na komi tinoni teo kedana kaea a Lod bali vahavira gi imarea kena boi kidi vaututunia. Me teo kedana vaututunia gi imarea kena boi rongovia na rorongogna imanea. Me teo kedana rongovia na rorongogna gi keda boi titionoa aua itadia sa tinoni.
45010015	Me teo keda titiono aua itadia sa tinoni gi a God keda boi vetula ahai bali titionoa. Iangeni na vunegna imarea kena velea iaani tadia na komi Rioriso ke Tabu, "E toke puala na reghiragna arahai kena mai bali titiono aua na Rorongo ke Toke."
45010016	Toke a God ke vetula kekeha tinoni bali titionoa, imarea gougovu kena boi sasaa na vaututuniagna na Rorongo ke Toke. Vaghagna a Aesaea ke velea tadia na komi Rioriso ke Tabu, "Lod God, boi sethe na tinoni kena vaututunia na rorongo kiti titionoa."
45010017	Na vaututuni ke au mai tagna na rongoviagna na Rorongo ke Toke, ma na komi tinoni kena rongovia na Rorongo ke Toke kori vido na tinoni ke titiono aua itadia eigna a Krais.
45010018	Ehava? Inau ku velea na komi tinonidia Israel kena boi rongovia na Rorongo ke Toke? Teo! Imarea kena rongovia ghohi. Eigna na komi Rioriso ke Tabu kena velea, "Na haghoredia na komi mane titiono nigna a God ke rongoragha ivei mi vei kori maramagna, mena jufungira tadia na komi meleha gougovu kori maramagna."
45010019	Ehava? Na komi tinonidia Israel kena pukuni thaothadoghagna na rorongo iangeni ba teo? Hii, imarea kena thaothadoghagna. Iangeni na vunegna imarea kena dikatadia kori vido na komi tinoni kena boi Jiu kena vaututunia. Iraani na komi haghoregna a God ke titiono aua a Moses tadia na komi tinoni Jiu. Imanea ke velera, "Inau kuda hathera arahai kena boi pukuni nigua na komi tinoni, mi ghamu kotida tahotha eigna iangeni. Inau kuda vatokera arahai kena boi thaothadogha eigu inau, mi ghamu kotida dikatamiu eigna iangeni."
45010020	Ma a Aesaea ke bosi mataghu na titionoagna aua na hava ke velea a God, "Na komi tinoni kena boi hirou, imarea kena padau inau. Inau ku tateliu ghehegu tadia na komi tinoni kena boi huahuati eigu inau."
45010021	Kari eidia na komi tinonidia Israel, a God ke velea iaani, "Leuleghu maghavu inau ku sokara mu pitura eigna kedana tabiru itagua, keana imarea kena boi sasaa na vaovarongo itagua mena boi leghua na haghoregu."
45011001	Ehava? A God ke siriuhaghinira na komi tinoni Jiu na? Teo! Saghoi havaghinia, inau na manegu Israel, na vinahuhugna a Ebraham, mu havi mai kori vikegna a Benjamin.
45011002	A God ke boi siriuhaghinira nigna na komi tinoni ke vahira ghohi kori turughugna. Ighamu koti adoa na rioriso tadia na komi Rioriso ke Tabu kena titionoa na maghavu a Elaija ke haghore diadikalara na komi tinonidia i Israel. A Elaija ke veleagna a God,
45011003	"Lod God, imarea kena vathehera nimua na komi profet, mena reoa nimua na komi olta. Inau vamua na profet ku talu havi mua, mi ikageeni imarea kena kaikaliti bali vatheheu mua."
45011004	Na hava ke haghore tughua a God na? Imanea ke velea, "Boi ighoe ghehemu vamua ko talu mono. Kari e vitu na nigua toghai tinonigna i Israel huju kena talu leghuu mua inau. Imarea kena boi tarai tagna na ngunguju kena kiloagna Bal."
45011005	Ikageeni vaghagna iangeni mua. Boi sethe mara Jiu kena vaututunia Krais. Imarea hiri, arahai a God ke vahira eigna ke hutu nigna na dotho vanira.
45011006	Na vunegna a God ke vahira eigna ke dothovira, ighita kati adoa imanea ke bosi vahira eigna kena eia na komi tango ke toke. Gi keda vahira eigna kena eia na komi tango ke toke, ighita teo katida velea imanea ke vahira eigna nigna na dotho ke hutu vanira.
45011007	Mi iaani na hava ke tate mai. Na komi tinoni gougovu i Israel kena agutu heta bali pada na puhi eigna kedana mono jino kori matagna a God. Keana boi sethe itadia kena pada, arahai vamua a God ke vahira. Kari arahai ke boi vahira a God, imanea ke eira eigna kedana boi sasaa na vaovarongo.
45011008	Vaghagna na komi Rioriso ke Tabu kena velea, "A God ke vapunia na ghaghanadia. Turughu i hau me jufu mai ikageeni, imarea kena boi thaothadoghagna na komi fata kena reghia kori matadia, ma na komi fata kena rongovia kori kulidia."
45011009	Ma Deved ke velea iaani, "God, inau ku magnahaghinia imarea kedana vaghagna na fata kaukagu ke hogho kori piti. Kori vido imarea kena totogo eidia na komi fata ke toke ko hera, imarea kedana vere nidia puala tagna na papara ke nabadia na hatiagna.
45011010	Inau ku tarai gi na matadia keda doa, eigna kedana boi reghia sa fata, mu tarai mua eigna imarea kedana papara puala tadia na komi fata vahotha keda kathera."
45011011	Ehava? Na vunegna na komi tinoni Jiu kena kutu kori vido kena boi vaututunia a Krais, imarea kedana boi tangomana na sokara hadi mena tabiru mai tagna a God na? Teo! Na vunegna na komi tinoni Jiu kena koakoa, a God ke vahavira na komi tinoni kena boi Jiu. Imanea ke eia iaani eigna na komi tinoni Jiu kedana tahotha itadia mena magnahaghinia a God keda vahavira mua.
45011012	Na vunegna na komi tinoni Jiu kena koakoa mena taveti sania na puhi keda vahavira, a God ke pukuni vatokera na komi tinoni kena boi Jiu. Mi kori vido na komi tinoni Jiu kedana tabiru mai tagna a God mena vaututunia a Krais, a God keda vatokera vano mua na komi tinoni gougovu kori maramagna.
45011013	Ikageeni inau ku magnahaghinia kuda titiono vanighamu ighamu koti boi Jiu. Inau na mane vetula ke vahiu a God bali vano tadia na komi tinoni kena boi Jiu. Inau ku ghaghana nigua na agutu na agutu ke nagho vano,
45011014	eigna inau ku magnahaghinia nigua na komi tinoni kedana tahotha itamiu me kedana magnahaghinia na hatiagna na havi mathangani. Da na agutu ku eia keda hathera kekeha itadia eigna kedana hatia mua na havi mathangani.
45011015	Kori vido a God ke taveti sanira na komi tinoni Jiu, imanea ke lubatira na komi tinoni tavogha kori maramagna eigna kedana mai itagna. Mi kori vido a God keda hati tabirura itagna na komi tinoni Jiu, iangeni keda vaghagna imanea ke vahavi tabirura kori thehe.
45011016	Gi sina vidogna na bred ke tabu kori vido kati hea a God, na bred doudolu ke tabu. Gi na oghagna na ghai ke tabu, na komi ototogna na ghai ke tabu mua. Vaghagna iangeni mua na komi tinoni Jiu. Na vunegna a Ebraham, Aisak, ma a Jekob nigna na komi tinoni ke tabu a God, ara dathedia huju nigna na komi tinoni ke tabu mua.
45011017	Na komi tinoni Jiu ke vaghagna na ghai olev ke joua a God. Ma na komi tinoni Jiu kena boi vaututuni, imarea kena vaghagna na komi ototogna na ghai a God ke toka sonira kori tonogna na ghai iangeni. Ighamu koti boi Jiu, ighamu koti vaghagna na komi ototogna na ghai olev ke asi ke kotu kori leleghai. Ma a God ke vatothoghamu tadia na komi vido ke toka sonira na komi ototogna. Iangeni na vunegna ighamu koti hatia na komi fata ke toke a God ke taluhaghorea itadia a Ebraham ma ara vikegna.
45011018	Keana ighamu koti boi Jiu, oti saghoi toatogha ighamu koti nagho vano tadia na komi ototogna na ghai ke toka sonira a God. Eigna ighamu na komi ototo vamua, ma na havigna na komi ototo ke mai tagna na oghagna na ghai.
45011019	Ighamu koti boi Jiu, da kenughua oti velea iaani, "A God ke toka sonira na komi ototo irangeni eigna ighami kitida tughura kori tonogna na ghai."
45011020	Hii. Na vunegna kena boi vaututunia a Krais, a God ke toka sonira me vatothoghamu kori ghai iangeni eigna nimiu na vaututuni vamua. Keana oti saghoi tautalunagho, kari oti mataghunia a God.
45011021	God ke toka sonira na komi pukuni ototogna na ghai iangeni. Ehava? Ighamu koti ghaghana e vahothahaghinia keda toka sonighamu gi kotida boi vaututunia na?
45011022	Oti toatogha toetoke eigna na puhigna a God. Imanea ke tangomana keda dothovira na komi tinoni me tangomana mua keda fatera. Imanea ke vaparara arahai kena boi vaututunia, kari e dothovighamu ighamu koti vaututunia, gi kotida vaututunia hahali. Keana, gi kotida boi eia iangeni, imanea keda toka sonighamu mua.
45011023	Gi na komi tinoni Jiu kedana vaututunia a Krais, a God keda vatotho tabirura kori ghai eigna ke mono nigna na mana bali eia iangeni.
45011024	Toke ighamu na komi ototogna na ghai olev ke asi, a God ke sasaa na vatothoghamu tagna na pukuni ghai olev. Na vunegna a God ke sasaa na eiagna iangeni, imanea keda pukuni magnahaghinia na vatotho tabiruragna na komi tinoni Jiu tagna na ghai olev ke toka sonira itagna.
45011025	Ara kulagu, inau ku bosi magnahaghinighamu ighamu koti boi Jiu kotida tautalunagho. Na vunegna iangeni inau kuda veleghamu sina fata a God ke boi tateli aua i hau. Sethe na tinoni Jiu kedana talu bosi magnahaghinia na vaututuniagna a Krais me ghieghilei jufu na maghavu na komi tinoni kena boi Jiu a God ke vahira kedana mai gougovu itagna.
45011026	Kori puhi iaani a God keda vahavira na komi tinonidia gougovu i Israel. Vaghagna kena velea na komi Rioriso ke Tabu, "A Vahavi keda au mai i Jerusalem, mi imanea keda vagovua na komi puhidia ke dika na komi tinoni kena havi kori vikegna a Jekob.
45011027	Kori vido iangeni, inau kuda eia na hava ku taluhaghorea itadia, na hati auagna na komi paluhadia."
45011028	Sethe na tinoni Jiu kena bosi magnahaghinia na Rorongo ke Toke eigna a Krais mena thevuioka tagna a God. Ma na vunegna iangeni, ighamu koti boi Jiu tangomana kotida mai tagna a God. Toke keda vaghagna iangeni, a God ke talu dothovira na komi tinoni Jiu eigna imanea ke vahira vaghagna ke taluhaghorea vanira a Ebraham, Aisak, ma a Jekob.
45011029	A God keda boi tughua na ghaghanagna eidia arahai ke vahira. Me teo keda hati aura itadia na komi fata ke toke ke hera.
45011030	I hau, ighamu koti boi Jiu koti huhughua a God hahali. Kari ikageeni, na vunegna na komi tinoni Jiu kena huhughua a God, imanea ke rarovighamu me hatheghamu.
45011031	Ma na vunegna a God ke rarovighamu me hatheghamu, imanea keda rarovira me hathera mua na komi tinoni Jiu ivughei valiha.
45011032	A God ke tatelia vanira na komi tinoni gougovu imarea kena huhughua. Imanea ke eia iaani eigna ke magnahaghinia keda rarovira me hathera gougovu.
45011033	Inau ku vere nigua puala eigna na puhigna nida a God! Nigna na thaothadogha ke hutu puala me adoa puala na komi fata gougovu. Teo katida thaothadoghagna na puhigna ma na komi fata ke eia imanea!
45011034	Vaghagna vamua iaani ke mono tadia na komi Rioriso ke Tabu, "Ahai ke thaothadoghagna na ghaghanagna a Lod na? Ahai ke tangomana na velepuhiagna sa fata na?
45011035	Ahai ke kidi hea sa fata a God eigna imanea keda tughu tabirua na?"
45011036	A God ke vavuhara na komi fata gougovu mena sokara kori nigna na mana. Ma na komi fata irangeni kena mono eigna katida veletokea a God. Mati veletokea God ke hau me hau! Amen.
45012001	Ara kulagu kiloau, na vunegna a God ke rarovighita me hatheghita, inau ku kaeghamu eigna kotida hea a God na havimiu doudolu. Gi kotida eia iangeni, ighamu kotida vaghagna na havughaghi ke haihavi ke tabu me vatotogoa a God. Kori vido koti toatogha na komi fata a God ke eia vanighamu, iaani vamua na puhi ke jino bali maimanihihia.
45012002	Moti saghoi leghua na komi puhidia ke dika na komi tinoni bongihehe kori maramagna. Oti lubatia a God eigna keda tughua na ghaghanamiu eigna kotida hatia na puhi mathangani. Gi kotida eia iangeni, ighamu kotida adoa na hava a God ke magnahaghinighamu kotida eia kori havimiu. Mo kotida adoa mua na komi fata ke toke me ke jino ke vatotogoa a God.
45012003	Na vunegna a God ke dothoviu me vahiu bali nigna na mane vetula, inau ku magnahaghinia kuda veleghamu gougovu na fata iaani. Oti saghoi toatogha tautalunagho eimiu ghehemiu. Teo. Nimiu na toatogha eimiu ghehemiu keda jino, leghuagna nimiu na vaututuni a God ke heghamu.
45012004	Na tonoda ke sethe na viovidogna, ma na komi viovidogna ke mono nidia na agutu ke taotavogha.
45012005	Vaghagna vamua iangeni tada ighita na komi tinoni kati vaututuni. Toke katida sethe, ighita kati vaghagna sikei vamua na tono eigna nida na vaututuni tagna a Krais. Mi ighita gougovu ke mono nida na soasopa agutu bali veihatheghi.
45012006	Ighita gougovu tangomana katida ei toetokera na komi sonihathavu a God ke heghita eigna katida eia. Gi a God ke hegho na sonihathavu bali titiono aua nigna na komi haghore ke hegho, o titiono aua vamua kori vido ko vaututunia a God ke hegho na fata bali titionoa.
45012007	Gi nimua na sonihathavu na hatheragna na komi tinoni, o hathe toetokera. Gi nimua na sonihathavu na velepuhiragna na komi tinoni na velepuhi ke tutuni, o velepuhi toetokera.
45012008	Gi nimua na sonihathavu na vahetagna na ghaghanadia na komi tinoni, o eia iangeni. Gi nimua na sonihathavu na hatheragna na komi tinoni tadia nimua na komi fata, o keukemu. Gi a God ke hegho na sonihathavu bali baubatu tadia na komi tinoni kena vaututuni, o reireghi toetokera. Gi nimua na sonihathavu na hatheragna arahai kena papara, o eia duai totogo.
45012009	Kori vido koti dothovira na komi tinoni, oti dothovira kori tutuni. Oti thevuioka tadia na komi fata ke dika, moti tatango ngasi tagna na komi fata ke jino.
45012010	Oti veidothovighi vaghagna koti tamatahi, moti veighaghana boheghi.
45012011	Oti saghoi toali kari oti agutu heta vania a Lod kori hehemiu doudolu.
45012012	Oti totogo, eigna ighamu koti adoa a God keda eia na hava ke taluhaghorea itamiu. Oti sokara ngasi kori vido koti papara, moti tarai hahali.
45012013	Kori vido na tinoni nigna a God keda kudo tagna sa fata, oti hathea tadia nimiu na komi fata. Moti kaliti toetokera na komi tinoni kena mai kori melehamiu.
45012014	Oti saghoi tarai kaea a God gi keda vadiadikalara arahai kena vaparaghamu. Keana oti tarai eidia eigna a God keda vatokera.
45012015	Oti totogo duadia arahai kena totogo, moti dikahehe duadia arahai kena dikahehe.
45012016	Oti sakai mono haidu toetoke. Saghoi toatogha ighamu koti nagho vano tadia arahai tavogha. Kari oti sasaa na mono haidu duadia na komi tinoni kena boi nagho. Moti saghoi toatogha ighamu koti thaothadogha vano tadia arahai tavogha.
45012017	Gi sa tinoni ke eia na fata ke dika itamiu, oti saghoi tughu tabirua. Keana oti eia vamua na hava ke jino kori matadia na komi tinoni.
45012018	Oti hatia na hetamiu eigna kotida mono haidu toetoke duadia na komi tinoni gougovu.
45012019	Ara kulagu kiloau, gi ahai keda eia sa fata ke dika itamiu, oti saghoi tughu tabirura. Kari oti lubatia a God eigna keda vaparara. Eigna tadia na komi Rioriso ke Tabu a God ke velea, "Inau hiri kuda vaparara arahai kena eia na komi fata ke dika. Inau kuda tughu tabirua na hava kena eia itamiu."
45012020	Oti leghua na rioriso iaani ke mono tadia na komi Rioriso ke Tabu, "Gi nimua na thevuioka keda rofo, o hea ghagna na vanga. Gi imanea keda haga kou ghagna, o vakoua. Gi koda eia vaghagna iangeni itagna, imanea keda maomamogna puala."
45012021	Gi kotida eia na dika vanira arahai kena eia vanighamu na dika, ighamu koti lubatia na dika gi e heta pungusighamu. Kari oti eia na hava ke toke vanira eigna kotida heta pungusia na dika.
45013001	Ighita gougovu katida leghua na haghoredia mara puhi kori gaumane, eigna teo ahai ke mono nigna na mana bali reireghira na komi tinoni gi a God keda boi lubatia. Mara puhi kena mono kori gaumane, a God ke vahira gougovu eigna kedana vunaghi pungusira na komi tinoni.
45013002	Na vunegna iangeni, arahai kena boi leghura mara puhi kori gaumane, imarea kena boi leghua mua a God ke vahira, mi imarea kedana hati maia itadia ghehedia na papara.
45013003	Arahai kena eia na hava ke jino, e teo sa vunegna imarea kedana mataghunira mara puhi kori gaumane. Arahai vamua kena eia na hava ke dika kedana mataghunira. Gi kotida boi magnahaghinia na mataghuniragna mara puhi kori gaumane, oti saghoi huhughura. Oti eia na komi fata ke jino eigna kedana veletokeghamu.
45013004	Mara puhi kori gaumane, imarea nigna na komi tinoni agutu a God bali hatheghamu. Gi kotida eia na komi fata ke hahi, e toke gi kotida mataghunira eigna imarea ke mono nidia na mana bali fateghamu me vaparaghamu. Imarea na komi tinoni agutu nigna a God bali fatera me vaparara arahai kena eia na komi fata ke dika.
45013005	Iangeni na vunegna ighamu kotida leghura mara puhi kena agutu kori gaumane. Kari oti boi leghura eigna koti mataghunia na papara vamua. Oti leghura eigna ighamu koti adoa iangeni na fata ke jino kotida eia.
45013006	Iangeni na vunegna kotida volia nimiu na takis tadia mara na gaumane. Na gaumane keda volira na komi tinoni kena agutu vania. Eigna imarea kena eia na agutu ke hera a God, mi imarea kena agutu heta bali reireghira na komi tinoni.
45013007	Ma na hava kena kaeghamu mara puhi kori gaumane, oti hera vamua. Na hava imarea kena veleghamu kotida sosoni rongo eigna, oti sosoni vamua. Oti volia nimiu na takis itadia, moti ghaghana bohera.
45013008	Oti vathehera nimiu na komi kaoni. Keana sikei vamua na kaoni ke jino bali boi vathehea, na kaoni bali dothovira na komi tinoni gougovu. Ahai ke dothovira na komi tinoni gougovu, imanea ke pukuni leghua na hava na komi vetula nigna a God kena veleghita katida eia.
45013009	Eigna na komi vetula kena veleghita katida saghoi ghoho, saghoi vathehea sa tinoni, saghoi bilau, saghoi mamagna, me kekeha fata mua. Keana na komi vetula iraani kena mono koragna na vetula ke velea, "O dothovira na komi tinoni vaghagna ko dothovigho ghehemu."
45013010	Ahai ke dothovira na komi tinoni tavogha, imanea teo keda eia sa fata ke dika itadia. Na vunegna iangeni, ahai ke dothovira na komi tinoni tavogha, imanea ke pukuni leghua na hava ke velea na komi vetula katida eia.
45013011	Oti eia na hava ku eu veleghamu eigna ighamu koti adoa ghohi, boi hau a Krais keda tabiru mai bali vahavighita. Kori vido kati kidi vaututuni, na maghavu bali mai imanea ke hau sina vido. Kari ikageeni e gharani sina vido. Na vunegna iangeni, oti saghoi toali na leghuagna na puhi ke jino.
45013012	Na bongi ke haga govu ghohi ma na dani ke gharani mai. Mati taveti sania na komi fata ke dika kena eia na komi tinoni kena mono kori puni, mati eia na komi fata ke jino eigna katida sokara peoa na komi fata ke dika.
45013013	Mati mono kori puhi ke jino vaghagna na tinoni ke mono kori raraha. Ati saghoi eia na komi vangahaidu bali eia na komi puhi ke dika ba kou memee. Ati saghoi nere duagna ahai ke boi a tauda, ba eia na komi puhi ke dika. Ati saghoi rihu haohaghore ba tahotha.
45013014	Keana oti pukuni leghua na puhigna nida a Lod, Jisas Krais, eigna na komi tinoni kedana reghia na puhigna imanea ke mono itamiu. Moti saghoi toatogha na leghuagna na komi vanohehegna na tonomiu.
45014001	Oti sasaa na mono haidu duadia na komi tinoni kiloau ke lae nidia na vaututuni, moti saghoi rihu haohaghore duadia eidia na komi fata kena toatogha ke hahi ba jino.
45014002	Arahai ke heta nidia na vaututuni, imarea kena toatogha na komi vanga gougovu ke toke bali vanga. Keana arahai ke lae nidia na vaututuni, imarea kena toatogha e boi jino kedana ghania na vinahidia na komi fata kaukagu kena havughaghia tadia na komi ngunguju.
45014003	Arahai kena ado ghania na komi thagi vanga, imarea kedana saghoi velehouhorura arahai kena boi ghania na vinahi. Ma arahai kena boi ghania na vinahi kedana saghoi velehouhorura arahai kena ghania na komi thagi vanga gougovu. Eigna a God ke hatira haghe ghohi tadia nigna na komi tinoni.
45014004	Ahai ighoe na gi o velehouhorua nigna na mane agutu sina tinoni tavogha na? Imanea ke agutu vania a God, ma a God vamua ke adoa na fata ke eia ke toke ba dika. Mi imanea keda eia na hava ke jino eigna a God keda hathea.
45014005	Kekeha tinoni kena toatogha sina dani ke nagho vano tadia na komi dani. Kari kekeha tinoni kena toatogha na komi dani gougovu ke nanaba vamua. E toke gi na komi tinoni gougovu kedana toatogha eigna na fata iangeni, mena sokara ngasi tagna na hava kena toatogha.
45014006	Arahai kena toatogha sina dani ke nagho vano tadia na komi dani, imarea kena eia iangeni bali ghaghana bohea a Lod. Ma arahai kena ado ghania na komi thagi vanga gougovu, imarea kena eia iangeni bali ghaghana bohea a Lod, eigna imarea kena veletokea God gi ena vanga. Ma arahai kena boi ghania na vinahidia na komi fata kaukagu, imarea huju ena magnahaghinia mua na ghaghana boheagna a Lod mena veletokea a God gi ena vanga.
45014007	Kori havida ma na theheda kori maramagna, ighita ati boi vunaghi pungusighita gheheda.
45014008	Kori vido kati havi, ighita kati havi bali vatotogoa a Lod. Kori vido katida thehe, ighita katida vano mono duagna a Lod. Toke katida havi ba thehe, ighita na nigna a Lod.
45014009	A Krais ke thehe me ghoi havi tabiru eigna keda nidia na vunaghi na komi tinoni gougovu, arahai kena havi ma arahai kena thehe.
45014010	Ehava gi oti fatera ara kulamiu kiloau na? Ehava gi oti velehouhorura? Ighamu oti adoa ghohi ighita gougovu katida sokara naghogna a God kori vido imanea keda fatera na komi tinoni.
45014011	Tadia na komi Rioriso ke Tabu a God ke velea, "E pukuni tutuni inau ku havi, me tutuni mua na komi tinoni gougovu kedana torongaghi tuturu itagua, me kedana vele aua inau a God."
45014012	E tutuni, siesikei itada katida vele aua tagna a God na komi puhida.
45014013	Na vunegna iangeni, ati saghoi fatera na komi tinoni tavogha kena vaututuni. Keana ati toatogha eigna katida boi eia sa fata keda batura kori koakoa.
45014014	Na vunegna inau nigna na tinoni a Lod Jisas, inau ku adoa e teo sa vanga ke dika na ghaniagna. Kari gi sa tinoni kiloau keda toatogha sa vanga e boi toke keda ghania, kari gi e ghania, imanea ke koakoa.
45014015	Gi na ghaghanagna a kulamu kiloau keda dika kori vido koda ghania sa vanga kena havughaghia tagna na ngunguju, ighoe ko boi leghua na puhi bali dothovira arahai tavogha gi koda ghania. Saghoi havaghinia a Krais ke thehe mua eigna na tinoni iangeni. Na vunegna iangeni, o saghoi vadiadikala nigna na vaututuni kori vanga vamua.
45014016	Toke ighoe koda toatogha na fata ko eia iangeni e jino, o saghoi eia gi a kulamu kiloau ke ghaghana iangeni na fata ke dika. E boi toke gi sa tinoni keda velea na puhidia na komi tinoni kiloau ke dika.
45014017	Kori vido a God ke vunaghi pungusia na havida, na fata ke nagho vano, boi na hava kati ghania ba kouvia. Na hava ke nagho vano, na leghuagna na puhi ke jino, na mono kori soleana duadia na komi tinoni, ma na totogo ke mai tagna na Tarunga ke Tabu.
45014018	Gi koda leghua na komi puhi iraani kori agutu ko ei vania Krais, a God keda totogo eimu ighoe ma na komi tinoni kedana ghaghana bohegho.
45014019	Na vunegna iangeni, ighita katida hatia na hetada na eiagna na hava keda hathera na komi tinoni eigna kedana mono haidu toetoke, ma na eiagna na hava keda vaheta nida na vaututuni.
45014020	Saghoi vadiadikala na agutu a God ke eia kori havigna na tinoni tavogha eigna ighoe ko magnahaghinia vamua na ghaniagna sa vanga. Teo sa vanga ke dika na ghaniagna. Kari boi toke koda batua kori koakoa na tinoni kiloau eigna na vanga ko ghania.
45014021	O saghoi ghania na vinahidia na komi fata kaukagu ba kouvia na waen ba eia sa fata keda batua kori koakoa a kulamu kiloau.
45014022	Nimua na toatogha eidia na komi fata iraani, nimua na thevu ghehemu duagna God. Ahai ke boi vadiadikala na ghaghanagna ghehegna kori eiagna na hava ke toatogha ke jino, imanea ke totogo.
45014023	Keana ahai ke ghaghana ruarua eigna na ghaniagna sa vanga, kari e ghania vamua, imanea ke hahi eigna ke boi pukuni vaututunia na fata ke eia ke jino. Kori vido kati eia sa fata kati boi pukuni vaututunia ke jino, ighita kati eia na koakoa.
45015001	Ighita ke heta nida na vaututuni, ati toghara ara kulada kiloau ke lae nidia na vaututuni. Mati saghoi eia vamua na hava keda vatotogoghita gheheda,
45015002	keana ati eia na hava keda vatotogora ara kulada kiloau. Kori vido kati eia na hava keda hathera, ighita kati vaheta nidia na vaututuni.
45015003	A Krais ke eia mua vaghagna iangeni. Imanea ke boi toatogha vamua na eiagna na hava keda vatotogoa ghehegna. Eigna na komi Rioriso ke Tabu kena velea iaani, "God, arahai kena haghore diadikalagho, imarea kena titiono diadikalau inau ghua."
45015004	Na komi fata gougovu kena risoa tadia na komi Rioriso ke Tabu, imarea kena risoa bali velepuhighita. Ma na komi Rioriso ke Tabu kena hatheghita bali sokara ngasi mena vaheta na ghaghanada eigna katida vaututuni a God keda eia na komi fata ke taluhaghorea vanighita.
45015005	A God ke hatheghamu eigna kotida sokara ngasi me vaheta na ghaghanamiu. Inau ku tarai kaea imanea gi keda hatheghamu eigna kotida mono haidu toetoke, leghuagna na puhigna a Jisas Krais.
45015006	Gi kotida eia iaani, ighamu kotida mono haidu kori sina ghaghana bali veletokea a God, a Tamagna nida Lod Jisas Krais.
45015007	Oti totogo na mono haidu ke toke varihotaghimiu, vaghagna a Krais ke totogo na mono haidu ke toke duamiu. Gi kotida eia vaghagna iangeni, na komi tinoni kedana veletokea a God.
45015008	Oti saghoi havaghinia a Krais ke mai bali agutu vanira na komi tinoni Jiu. Imanea ke mai bali tateli aua a God ke boi havaghinia nigna na taluhaghore ke eia tadia ara hutudia.
45015009	A Krais ke mai mua eigna arahai kena boi Jiu kedana veletokea a God eigna imanea ke rarovira. Vaghagna vamua iaani ke mono tadia na komi Rioriso ke Tabu, "Inau kuda veletokegho kori vido ku mono tadia arahai kena boi Jiu, mu kuda veletokea na ahamu kori sale."
45015010	Na komi Rioriso ke Tabu kena velea mua iaani, "Oti totogo ighamu koti boi Jiu, oti totogo duadia na komi tinoni nigna a God, na komi tinoni Jiu."
45015011	Tagna sina vido mua kena velea iaani, "Ighamu arahai koti boi Jiu, oti kilothaba a Lod God. Ighamu na komi tinoni gougovu kori maramagna, oti kilothaba imanea."
45015012	Ma a profet Aesaea ke velea iaani, "Sina tinoni kori vikegna a Jesi keda mai, imanea keda vunaghi pungusira na komi tinoni kena boi Jiu. Imarea kedana vaututunia imanea keda hathera."
45015013	God ke hatheghita eigna katida vaututunia imanea keda eia na komi fata ke taluhaghorea. Inau ku tarai kaea a God eigna keda vatotogoghamu me keda heghamu na soleana kori vido koti vaututunia. Gi keda vaghagna iangeni, na mana nigna na Tarunga ke Tabu keda vaheta nimiu na vaututuni bali hatiagna na hava a God ke taluhaghorea itamiu.
45015014	Ara kulagu kiloau, inau ku adoa ighamu ke toke na puhimiu. Ighamu koti thaothadoghagna ghohi na velepuhi ke tutuni moti tangomana kotida veivelepuhighi.
45015015	Keana kori letasi iaani inau ku haghore heta vanighamu eigna kekeha fata ku magnahaghinighamu kotida ghaghana tabirua. Inau ku tangomana na eiagna iangeni eigna a God ke dothoviu,
45015016	me vahiu eigna kuda nigna na mane agutu a Jisas Krais bali hatheghamu ighamu koti boi Jiu. Inau ku agutu vania a God kori titionoagna na Rorongo ke Toke itamiu eigna kotida vaghagna na havughaghi a God ke totogo na hatiagna, eigna na Tarunga ke Tabu ke vatabughamu.
45015017	Na vunegna inau nigna na tinoni a Jisas Krais, inau ku totogo hutu puala eigna nigua na agutu ku eia vania a God.
45015018	Sina fata vamua kuda titiono tautalunagho eigna, na agutu a Krais ke hatheu kori vido ku hatira mai tagna a God arahai kena boi Jiu. Imarea kena vaututunia a God eigna kena rongovia nigua na titiono mena reghia na komi fata ku eia,
45015019	vaghagna na komi reghithehe ku eia kori mana nigna na Tarunga ke Tabu. Inau ku titionoa na Rorongo ke Toke eigna a Krais tadia na komi meleha, turughu i Jerusalem me vano laba kori provins i Ilirikum.
45015020	Turughu i hau me mai, inau ku magnahaghinia kuda titiono aua na Rorongo ke Toke tadia na komi meleha kena boi rongovia mua na rorongogna a Krais. Eigna inau vaghagna sina mane ke bosi magnahaghinia na agutuagna na vathe ke turughua sina mane tavogha.
45015021	Kari inau ku leghua na hava kena titionoa eigna a Krais tadia na komi Rioriso ke Tabu, "Arahai kena boi titionoa mua itadia, imarea kedana ghithatha imanea. Ma arahai kena boi rongovia mua na rorongogna imanea, imarea kedana thaothadoghagna."
45015022	Na vunegna inau ku rugusi nigua puala na titionoagna na Rorongo ke Toke tadia na komi meleha eeni, inau ku boi atu reghighamu mua.
45015023	Keana ikageeni inau ku vagovua ghohi nigua na agutu eeni. Na vunegna sethe ghohi na vinogha inau ku magnahaghinia kuda atu reghighamu,
45015024	inau ku toatogha kori vido kuda vano i Spen, inau kuda kidi atu itamiu i Rom. Leghugna kuda mono totogo duamiu sina vido iso, inau ku magnahaghinighamu kotida hatheu kori nigua na taetaveti vano i Spen.
45015025	Kari gi u atu itamiu, inau kuda ghoi tabiru vano i Jerusalem bali hathera na komi tinoni kena vaututuni ingengeni.
45015026	Inau kuda hati vanoa itadia na rongo sosoni kena eia na komi tinoni kiloau tagna e rua na provins i Masedonia mi Akaia. Na rongo iangeni bali hathera na komi tinoni kuma tadia na komi tinoni kiloau i Jerusalem.
45015027	Imarea kena totogo na eiagna na sosoni iangeni me nabadia kedana eia, eigna imarea vaghagna kena kaoni tadia. Eigna na komi tinoni Jiu kena vaututuni kena hathera arahai kena boi Jiu tadia na komi fata ke toke ke mono kori Rorongo ke Toke. Me nabadia kedana hathera tabiru kori nidia na rongo.
45015028	Leghugna kuda hera na komi tinoni kuma na rongo, inau kuda atu reghighamu i Rom, gi u vano i Spen.
45015029	Inau ku pukuni adoa, kori vido kuda atu reghighamu, a Krais keda hatheu eigna kuda vatokeghamu.
45015030	Ara kulagu kiloau, na vunegna ighita na komi tinoni nigna a Jisas Krais, na nida a Lod, ma na vunegna na Tarunga ke Tabu ke hatheghita eigna katida veidothovighi, inau ku kaeghamu eigna kotida tarai heta tagna a God eigu inau. Iangeni keda hatheu kori nigua na agutu.
45015031	Oti tarai kaea a God gi imanea keda sokara pungusiu tadia na komi tinoni kena boi sasaa na leghuagna a God kori provins i Jiudea. Moti tarai mua gi na komi tinoni nigna a God i Jerusalem kedana totogo na hatiagna na rongo kuda hati vanoa itadia.
45015032	Gi a God keda hiia na hava kati kaea me lubatiu eigna kuda atu itamiu, inau kuda totogo nigua puala na atu reghighamugna mi ighita katida veivahetaghi.
45015033	A God ke heghita na soleana. Mu tarai kaea imanea gi keda mono duamiu gougovu. Amen.
45016001	A kulada kiloau a Fibi na vaivine ke toke puala. Nigna na agutu iia na bali hathera na komi tinoni kiloau kori meleha i Kenkrea. Boi hau gi iia keda atu reghighamu.
45016002	Kori vido iia keda mai, oti kalitia kori puhi ke nabagna na kalitiagna na tinoni nigna a God ke vaututunia a Lod. Oti hathea tagna sa fata keda magnahaghinia itamiu, eigna iia ke hathera sethe na tinoni, me hatheu mua inau.
45016003	Hera nigua na haghore dotho tadia Prisila ma Akuila, iroira koro hatheu kori nigua na agutu vania Jisas Krais.
45016004	Sina maghavu iroira koro haga thehe eigna na haehathe koro eia vaniu. Bosi inau vamua ku veletokera, keana na komi tinoni kiloau kena boi Jiu huju, ena veletokera mua.
45016005	Oti hera mua nigua na haghore dotho tadia na komi tinoni kiloau kena sakai tarai kori vathedia roira. Hea nigua na haghore dotho tagna a pukuni kulagu, a Epainetus. Imanea na tinoni ke kidi vaututuni kori provins i Esia.
45016006	Nigua na haghore dotho tagna Meri. Iia ke agutu heta bali hatheghamu.
45016007	Nigua na haghore dotho tagna a Andronikus ma a Jiunias, rua na tinoni Jiu vaghagu inau, kiti sakai mono kori vathe tatari i hau. Romara koro kidi vaututunia a Krais gi inau, mi ighami mara na vetula kiti ghaghana bohera puala.
45016008	Nigua na haghore dotho tagna a Ampliatus, pukuni kulagu ke vaututunia mua a Lod.
45016009	Nigua na haghore dotho tagna Ubanus mua, imanea ke agutu mua duada vania a Krais. Na haghore dotho mua tagna Stakis, a pukuni kulagu.
45016010	Nigua na haghore dotho tagna Apeles, imanea ke talu vaututunia a Krais kori vido na fata ke vahotha ke pada imanea. Ma na haghore dotho tadia na komi tinoni kena vaututuni kena mono kori vathegna a Aristobulus.
45016011	Nigua na haghore dotho tagna a Herodion, imanea na mane Jiu vaghagu inau. Na haghore dotho mua tadia na komi tinoni nigna a Lod kena mono kori vathegna a Nasisus.
45016012	Nigua na haghore dotho tadia a Traifina ma a Traifosa, e rua na vaivine koro agutu vania a Lod. Ma na haghore dotho tagna a kulagu a Pesis, iia ke agutu heta vania a Lod.
45016013	Nigua na haghore dotho tagna Rufus, na mane kiloau ke pukuni toke. Na haghore dotho mua tagna a idogna a Rufus. Iia ke reireghi tokeu vaghagna inau a pukuni dathegna.
45016014	Nigua na haghore dotho tagna Asinkritus, Flegon, Hemes, Patrobas, Hemas, ma na komi tinoni kiloau kena sakai tarai duadia.
45016015	Nigua na haghore dotho mua tagna Filologus, Jiulia, Olimpas, Nereus, ma a vaivinegna, ma na komi tinoni kiloau kena sakai tarai duadia.
45016016	Kori vido ighamu koti hathatano haidu, oti veikubaeghi kori dotho. Na komi tinoni kiloau kena mono tadia na komi meleha kena gharaniu, imarea kena vetula atua nidia na haghore dotho itamiu ghamu.
45016017	Ara kulagu kiloau, inau ku haghore heta vanighamu. Oti reireghi toke ghamu tadia arahai kena vathevuruaghamu mena vajefera na komi tinoni tagna a God kori nidia na komi velepuhi ke tavogha tadia na komi velepuhi koti rongovia ghohi. Saghoi mono haidu duadia na komi tinoni vaghagna iangeni.
45016018	Imarea kena boi agutu vania a Krais, na nida a Lod. Keana imarea kena magnahaghinia vamua na leghuagna nidia na vanohehe. Imarea kena titiono muamugna mena pilaunira na komi tinoni kena boi thaothadoghagna na puhidia ke boi jino.
45016019	Inau ku totogo nigua puala eigna na komi tinoni gougovu kena adoa ighamu koti pukuni leghua a God. Toke keda ai, inau ku magnahaghinia gi kotida pukuni thaothadoghagna na komi fata ke toke, mu magnahaghinia mua ighamu kotida boi eia na hava ke dika.
45016020	Gi kotida eia iaani, a God ke heghita na soleana, imanea keda saisami rihu pungusia a Satan. Inau ku tarai kaea a Lod Jisas eigna keda vatokeghamu.
45016021	A Timoti ke agutu duagu inau, imanea ke velea atua nigna na haghore dotho itamiu. Lusius, Diason ma a Sosipate, tolumara na tinoni Jiu vaghagu inau, kotolu velea atua mua nidia na haghore dotho.
45016022	Inau a Tetius, a kulamiu kori vaututuni, ku risoa nigna na letasi a Pol iaani. Inau ku vetula atua mua nigua na haghore dotho itamiu.
45016023	A Gaius ke velea atua mua nigna na haghore dotho itamiu. Imanea sina mane ke kalitiu kori vathegna me ado lubatira mua na komi tinoni kiloau eigna kedana tarai kori vathegna. Erastas, imanea ke reireghia na rongogna na meleha iaani ma kulada a Kuatus, iromara koro velea atua mua rodia na haghore dotho itamiu.
45016025	Ati veletokea a God, eigna imanea ke tangomana na vahetagna nimiu na vaututuni tagna na Rorongo ke Toke ku titionoa itamiu, na rorongo eigna Jisas Krais. Na rorongo iangeni, a God ke boi tateli aua i hau.
45016026	Kari ikageeni, imanea ke tateli aua itada tadia na komi Rioriso ke Tabu kena risoa mara na profet. Ma a God, ke mono turughu i hau me jufu mai ikageeni, ke veleghita eigna katida titionoa na rorongogna a Krais tadia na komi tinoni gougovu eigna kedana vaututunia mena leghua.
45016027	Na vunegna na hava ke eia a Jisas Krais, ighita kati kilothaba a God thovohaliu, imanea vamua ke thaothadogha. Amen.
46001001	Inau a Pol ku risoa na letasi iaani. A God ke vahiu gi kuda na mane vetula nigna a Jisas Krais eigna iangeni ke leghua nigna na vanohehe a God. A Sostenes, a kulada kori Krais, imanea ke mono duagu eeni.
46001002	Iroghami kuru riso atua itamiu ighamu na komi tinoni kiloau koti mono i Korin. A God ke vahighamu gi kotida tabu eigna ighamu koti mono haidu duagna a Jisas Krais. A God ke kiloghamu eigna kotida nigna na komi tinoni tabu, vaghagna vamua imanea ke kilora na komi tinoni kena vaututunia nida a Lod, Jisas Krais, kena mono ivei mi vei kori maramagna. A Jisas na nidia a Lod, ma na nida a Lod.
46001003	Inau ku tarai gi a God a Tamada ma a Lod Jisas Krais koroda vatokeghamu me heghamu na soleana kori havimiu.
46001004	Inau ku veletokea a God hahali eigna na komi sonihathavu ke heghamu eigna koti mono haidu duagna a Jisas Krais.
46001005	Na vunegna koti mono haidu duagna a Krais, a God ke vatokea na havimiu tagna na komi fata ke toke. Imanea ke heghamu na sonihathavu bali titionoa nigna na komi haghore, ma na sonihathavu bali thaothadoghagna na velepuhi ke tutuni eigna a Krais.
46001006	Kori vido ke heghamu e rua na sonihathavu iangeni, a God ke tatelia vanighamu na velepuhi eigna a Krais kiti veleghamu ghohi ke tutuni.
46001007	Mi ighamu koti mono nimiu na komi sonihathavu gougovu eigna kotida agutu vania a God kori vido koti pitua na tabirugna mai nida a Lod, Jisas Krais.
46001008	Turughu ikageeni me jufu kori vagovugna, a God keda vaheta nimiu na vaututuni eigna keda boi mono sa fata ke dika kori havimiu kori maghavu keda tabiru mai nida a Lod, Jisas Krais.
46001009	God keda eia iaani vanighamu eigna imanea ke ei hahalia na hava ke taluhaghorea. Mi imanea ke kiloghamu eigna kotida totho tagna a Dathegna, a Jisas Krais, na nida a Lod.
46001010	Ara kulagu kiloau, na vunegna a Lod Jisas Krais ke vahiu eigna kuda nigna na mane agutu, inau ku haghore heta vanighamu eigna kotida saghoi rihu haohaghore varihotaghimiu. Inau ku magnahaghinighamu eigna kotida sikei vamua na ghaghanamiu eigna kotida boi mono thevurua.
46001011	Ara kulagu, kekeha tinoni kena mono kori vathegna a Kloe kena veleu ighamu koti rihu haohaghore.
46001012	Na puhi dika koti eia iaani. Kekeha itamiu koti velea, "Ighami kiti leghua a Pol." Kekeha itamiu koti velea, "Ighami kiti leghua a Apolos." Kekeha itamiu koti velea, "Ighami kiti leghua a Pita." Mi kekeha itamiu koti velea, "Ighami kiti leghua a Krais."
46001013	Ehava? Tangomana kotida viovidoa a Krais? Ehava? Imarea kena tupipuhiu inau a Pol kori ghaibabala bali vahavighamu? Ehava? Imarea kena siuvitabughamu kori ahagu inau?
46001014	Inau ku veletokea a God eigna inau ku boi siuvitabura sa tinoni ke sethe itamiu. A Krispus ma a Gaius vamua inau ku siuvitabura.
46001015	Iangeni ke toke eigna teo ahai ke tangomana na veleagna ke siuvitabu kori ahagu inau.
46001016	(Inau ku ghoi togha tabirua mua inau ku siuvitabura mua nigna na tamadathe a Stefanas ma arahai mua kena mono kori vathegna. Gi kuda siuvitabura kekeha tinoni mua itamiu, inau ku havaghinia nigua ghohi.)
46001017	Sethe itamiu, inau ku boi siuvitabughamu eigna a Krais ke boi vetulau eigna kuda eia vamua na agutu iangeni. Teo. Na naghoi agutu imanea ke vetulau eigna kuda eia, na titionoagna na Rorongo ke Toke. Inau ku boi titionoa kori nidia na thaothadogha na komi tinoni. Inau ku boi eia iangeni eigna inau ku magnahaghinira na komi tinoni kedana vaututunia a Krais eigna na thehe ke eia kori ghaibabala.
46001018	Arahai kena leghua na hangana ke vano kori thehe ke teo na govugna kena ghaghana na velepuhi eigna na theheagna a Krais kori ghaibabala, na fata ke mee. Kari tada ighita a God ke vahavighita, na velepuhi eigna na theheagna a Krais, na mana nigna a God bali vahavira na komi tinoni.
46001019	Tadia na komi Rioriso ke Tabu, a God ke titiono vaghagna iaani, "Inau kuda diadikala nidia na thaothadogha mara kena thaothadogha. Mu kuda tateli aua nidia na thaothadogha ke boi pukuni thaothadogha."
46001020	Vaghagna ivei mara kena thaothadogha puala? Vaghagna ivei mara velepuhigna na komi vetula nigna a Moses? Vaghagna ivei arahai kena adoa puala na puhi titiono? A God ke tateli aua nidia na thaothadogha na komi tinoni kori maramagna, na fata mee vamua.
46001021	Kori nigna na thaothadogha, a God ke boi lubatira na komi tinoni eigna kedana adoa imanea kori nidia na thaothadogha ghehedia. Keana a God ke toatogha keda vahavira vamua arahai kena vaututunia na velepuhi eigna a Krais kiti titionoa. Na velepuhi iangeni, na komi tinoni kori maramagna kena ghaghana ke mee.
46001022	Mara Jiu kena ghaghana ke mee eigna kena magnahaghinia kedana reghia na komi reghithehe. Ma na komi tinoni kena boi Jiu kena ghaghana na velepuhi iangeni ke mee eigna kena magnahaghinia vamua na rongoviagna na komi velepuhi tavogha kena toatogha ke thaothadogha.
46001023	Kari ighami kiti titionoa na thehe a Krais ke eia kori ghaibabala. Mara Jiu ena boi magnahaghinia na rongoviagna, ma arahai kena boi Jiu kena ghaghana iangeni ke mee.
46001024	Keana a Krais na mana ma na thaothadogha nigna a God tadia na komi tinoni Jiu, mi tadia mua na komi tinoni kena boi Jiu ke kilora a God eigna kedana nigna na komi tinoni.
46001025	Iaani ke tutuni eigna na ghaghanagna a God na komi tinoni kena toatogha ke mee, iangeni ke thaothadogha vano tagna na thaothadogha nidia na komi tinoni. Ma na hava ke eia a God kena toatogha ke teo sa mana itagna, iangeni ke mana vano tagna na komi fata kena eia na komi tinoni.
46001026	Ara kulagu kiloau, oti togha tabirua na havimiu kori maghavu a God ke kiloghamu eigna kotida leghua a Krais. Kori ghaghanadia na komi tinoni kori maramagna, boi sethe itamiu koti thaothadogha. Boi sethe itamiu koti nagho, me boi sethe itamiu koti havi mai kori vikedia arahai kena nagho.
46001027	Keana arahai a God ke vahira, na komi tinoni kori maramagna kena ghaghana kena boi thaothadogha. God ke eia iaani bali vamaomamora na komi tinoni thaothadogha. Ma a God ke vahira arahai kena boi nagho bali vamaomamora na komi tinoni kena nagho.
46001028	A God ke vahira arahai kena havi mai kori vikedia arahai kena boi nagho, me vahira arahai na komi tinoni kena siriuhaghinira, me vahira arahai na komi tinoni kena ghaghana kena hai tinoni. Imanea ke eia iaani bali tateli aua tadia na komi tinoni kori maramagna na komi fata kena ghaghana ke nagho ke boi tangomana na hatheragna.
46001029	God ke eia na puhi vavahi iaani eigna teo ahai keda tangomana na vahaihadiagna ghehegna.
46001030	Keana ighamu koti mono haidu duagna a Jisas Krais eigna vamua na hava a God ke eia vanighamu. A Krais ke tatelia vanighita na thaothadogha nigna a God. Imanea ke vajinoghita kori matagna a God, me hatheghita gi katida leghua na puhi ke jino. Mi imanea ke vamamaluhaghita kori koakoa.
46001031	Iangeni na vunegna na komi Rioriso ke Tabu kena velea, "Ahai keda titiono tautalunagho, imanea keda titiono tautalunagho vamua eigna na hava a Lod ke eia."
46002001	Ara kulagu kiloau, kori vido ku mai i Korin mu titiono aua na haghoregna a God itamiu, inau ku boi haghore kori haghore ke vahotha, mu boi haghore kori nidia na thaothadogha na komi tinoni.
46002002	Inau ku boi eia iangeni eigna kori vido ku mono duamiu, inau ku magnahaghinia na titionoagna vamua a Jisas Krais ma na theheagna kori ghaibabala. Me teo sa fata mua ku magnahaghinia na titionoagna.
46002003	Kori vido ku mono duamiu, na tonogu ke lae mu aiariri eigna ku mataghu.
46002004	Kori vido ku titionoa nigua na velepuhi vanighamu, inau ku boi haghore kori nidia na thaothadogha na komi tinoni eigna kotida vaututuni. Teo. Kori vido ku titiono vanighamu, na Tarunga ke Tabu, kori nigna na mana, ke tatelia itamiu nigua na velepuhi ke tutuni.
46002005	Inau ku bosi magnahaghinighamu kotida vaututunia a Krais eigna koti rongovia na nidia na thaothadogha na komi tinoni. Keana inau ku magnahaghinighamu kotida vaututunia eigna koti reghia na mana nigna a God.
46002006	Toke inau ku boi titiono kori nidia na thaothadogha na komi tinoni, kori vido ku mono duadia arahai ke heta nidia na vaututuni, inau ku titionoa na velepuhi ke thaothadogha. Kari na thaothadogha iangeni, boi nidia na thaothadogha na komi tinoni, me boi na thaothadogha ke mai tadia arahai kena vunaghi pungusira na komi tinoni kori maramagna. Imarea irangeni kedana boi hau me govu.
46002007	Keana inau ku titionoa na ghaghanagna a God ke thaothadogha. I hau imanea ke boi tateli aua tadia na komi tinoni. Inau ku titionoa na ghaghanagna a God eigna katida mono duagna hahali koragna nigna na mana ke hutu. Gi e vavuha na maramagna, a God ke toatogha keda eia iangeni vanighita.
46002008	Teo ahai ke vunaghi pungusira na komi tinoni kori maramagna ke thaothadoghagna na ghaghanagna a God iangeni. Gi kedana thaothadoghagna, imarea teo kedana tupipuhia a Lod ke thaba kori ghaibabala.
46002009	Keana na komi Rioriso ke Tabu kena velea, "Teo ahai ke reghia ba rongovia ba thaothadoghagna na komi fata a God ke kaikalitia vanira arahai kena dothovia."
46002010	Keana a God ke vetula na Tarunga ke Tabu me tatelia vanighita na ghaghanagna a God ke boi tateli aua i hau. Na Tarunga ke Tabu ke tangomana na eiagna iangeni eigna ke hiohiro me adoa na komi fata gougovu. Tutuni, na Tarunga ke Tabu ke adoa mua na ghaghanagna a God ke mono polo.
46002011	Teo ahai ke adoa na ghaghanagna na tinoni tavogha. Na tinoni ghehegna vamua ke adoa na ghaghanagna ghehegna. Vaghagna vamua iangeni, teo sa tinoni ke adoa na ghaghanagna a God. Na Tarunga ke Tabu nigna a God vamua ke adoa.
46002012	Na Tarunga ke Tabu kati hatia kori havida ke boi turughu mai kori maramagna iaani, kari e mai tagna a God. A God ke heghita na Tarunga ke Tabu eigna katida thaothadoghagna na komi fata ke toke ke heghita.
46002013	Kori vido ighami kiti titionoa na komi fata ke toke irangeni, ighami kiti boi titiono leghuagna nidia na thaothadogha na komi tinoni. Teo. Ighami kiti titiono kori haghore na Tarunga ke Tabu ke heghami. Ighami kiti unuhia na komi fata ke tutuni eigna a God tadia na komi tinoni kena mono na Tarunga ke Tabu kori havidia.
46002014	Arahai ke boi mono na Tarunga ke Tabu ikoradia, imarea kena boi magnahaghinia na vaututuniagna na komi fata ke mai tagna na Tarunga ke Tabu nigna a God. Imarea kena ghaghana na komi fata irangeni, na komi fata mee. Mena boi tangomana na thaothadoghagna, eigna na Tarunga ke Tabu vamua ke tangomana na hatheghitagna eigna katida thaothadoghagna na komi fata ke mai tagna na Tarunga ke Tabu.
46002015	Ighita arahai na Tarunga ke Tabu ke mono ikorada, ighita tangomana katida thaothadoghagna na komi fata gougovu ke tatelia vanighita na Tarunga ke Tabu. Keana arahai ke boi mono na Tarunga ke Tabu ikoradia, e vahothahaghinira kedana thaothadoghagna na puhida ighita.
46002016	Na komi Rioriso ke Tabu kena velea iaani, "Ahai ke thaothadoghagna na ghaghanagna a Lod na? Ahai ke tangomana na velepuhiagna na?" Keana ighita kati vaututuni, ighita kati thaothadoghagna na ghaghanagna a Krais.
46003001	Ara kulagu kiloau, kori vido inau ku mono duamiu i hau, inau ku boi tangomana na titiono vanighamu vaghagna ku titionoa tadia arahai ke batura na Tarunga ke Tabu. Teo. Inau ku tangomana na titiono itamiu vaghagna vamua ku titiono tadia na komi tinonigna na maramagna kena leghua na komi vanohehegna na tonodia. Kori vido iangeni ighamu koti vaghadia na komi meomeo kori nimiu na vaututuni tagna a Krais.
46003002	Inau ku velepuhighamu vamua na komi velepuhi ke malumu eigna ighamu koti vaghagna na meomeo ke susuu vamua. Inau ku boi velepuhighamu na komi velepuhi ke nabadia arahai ke heta nidia na vaututuni, eigna ighamu koti boi nabamiu i hau. Ma na hava ke tutuni, e talu boi nabamiu mua,
46003003	eigna koti talu leghua mua na komi puhidia na komi tinonigna na maramagna. Inau ku adoa iaani ke tutuni eimiu ighamu eigna ighamu koti veitahothaghi moti rihu haohaghore varihotaghimiu. Kori vido koti eia iangeni ighamu koti leghua na puhidia na komi tinoni bongihehe.
46003004	Inau ku velea iangeni eigna kekeha itamiu koti velea, "Ighami kiti leghua a Pol," kari kekeha itamiu koti velea, "Ighami kiti leghua a Apolos." Kori vido koti eia iangeni, ighamu koti nanaba vamua tadia na komi tinoni bongihehe!
46003005	Ehava? Ighamu koti boi adoa ahai a Apolos ma ahai inau? Iroghami kuru agutu vania a God vamua, muru hatheghamu i hau eigna kotida vaututuni. Iroghami kuru eia vamua na agutu a Lod ke heghami.
46003006	Inau a Pol ku joua na komi katura kori havimiu, ma a Apolos ke vuivulia kori bea. Keana a God vamua ke vakotura na komi katura.
46003007	Ahai ke joua na katura ma ahai ke vuivulia, romara koro boi nagho. A God vamua ke nagho eigna imanea ke vakotura.
46003008	Ahai ke joua ma ahai ke vuivulia, romara koro sakai agutu vamua me sikei vamua na ghaghanadia. Ma a God keda reghia soasopa rodia na agutu me keda hera na taba ke nabagna rodia na agutu.
46003009	Iroghami rua na mane agutu nigna a God kuru sakai agutu vania. Ighamu koti vaghagna nigna na gnatha a God ba nigna na vathe.
46003010	Kori sonihathavu a God ke heu, inau ku turughua na agutu nigna a God itamiu. Na agutu iangeni, inau ku eia vaghagna na mane ke adoa puala na agutu vathe me agutua kori thepa ke ngasi. Leghugna ku eia iangeni, arahai tavogha kena mai mena sokaraghinia na vathe. Keana na komi tinoni kena agutua na vathe kori thepa iangeni, imarea kedana reireghi toetokea na puhi agutu kena eia.
46003011	Eigna e boi toke kedana sokaraghinia na vathe tagna na thepa tavogha. Na thepa ke ngasi tagna ku turughua ghohi na vathe, a Jisas Krais hiri.
46003012	Kori vido kena sokaraghinia na vathe kori thepa iangeni, kekeha kena agutua tagna na komi fata ke toke, vaghagna na gol, ba na silva, ba na komi ghahira ke ulaghagna. Keana kekeha kena agutua tagna na komi fata keda boi hau me govu, vaghagna na ghai, ba na buburu, ba na ato.
46003013	Kori maghavui fate na komi tinoni gougovu kedana reghia na thagi agutu kena eia na komi tinoni agutu. Na fate keda eia a God keda vaghagna na joto ke vajurua na vathe. Na fate iangeni keda tateli aua na komi fata kena agutua ke toke ba dika.
46003014	Gi ahai keda boi juru nigna na komi fata ke agutua kori thepa iangeni, imanea keda hatia nigna na taba.
46003015	Keana gi ahai keda juru nigna na komi fata ke agutua, imanea keda boi hatia sa taba. God keda vahavia imanea, kari imanea keda vaghagna na tinoni ke ghogho au kori vathe kori vido ke juru.
46003016	Ehava? Oti boi adoa ighamu na Vathe ke Tabu nigna a God, ma na nigna na Tarunga ke Tabu ke mono ikoramiu?
46003017	Gi ahai keda mai me vathevuruaghamu, a God keda pukuni vapara imanea eigna na Vathe ke Tabu nigna a God ke tabu. Mi ighamu na Vathe Tabu iangeni.
46003018	Saghoi pilaunighamu ghehemiu. Gi koda ghaghana ighoe ko thaothadogha kori nidia na thaothadogha na komi tinoni, e toke ighoe koda mee eigna koda tangomana na mono thaothadogha kori ghaghanagna a God.
46003019	Inau ku velea iangeni eigna na nidia na thaothadogha na komi tinoni iraani, na fata ke mee kori ghaghanagna a God. Vaghagna iaani ke mono tadia na komi Rioriso ke Tabu, "Kori nidia na thaothadogha ghehedia, a God ke vasikilira arahai kena thaothadogha."
46003020	Iaani mua ke mono tadia na komi Rioriso ke Tabu, "A Lod ke adoa na ghaghanagna ahai ke thaothadogha ke boi tangomana na hatheagna sa tinoni."
46003021	Na vunegna na komi haghore irangeni ke tutuni, oti saghoi tautalunagho eigna na mane velepuhi koti leghua. Na hava ke tutuni, a God ke heghamu na komi fata gougovu.
46003022	Inau a Pol, Apolos, ma a Pita, a God ke heghamu ighami eigna kitida hatheghamu. Na maramagna iaani, ma na havi, ma na thehe, ma na komi fata ke mono ikageeni, ma na komi fata keda mai ivughei valiha, na komi fata iraani a God ke heghamu.
46003023	Mi ighamu na nigna Krais, ma a Krais na nigna a God.
46004001	Ighami na komi mane agutu nigna Krais, a God ke vahighami eigna kitida titionoa tadia na komi tinoni na ghaghanagna ke boi tateli aua i hau. E toke nimiu na toatogha eimami ghami keda vaghagna iangeni.
46004002	Arahai ke vahira na vunaghi eigna kedana eia sina agutu vania, imarea kedana ei toetokea nidia na agutu.
46004003	Gi ighamu ba arahai tavogha koti ghaghana inau ku ei toetokea nigua na agutu vania a Krais ba boi ei toetokea, iangeni boi na fata ke nagho itagua. Ma na ghaghanagu ghehegu eigna nigua na agutu, boi na naghoi fata.
46004004	Inau ku ghaghana ku boi eia sa fata ke dika kori nigua na agutu, keana na ghaghanagu boi na fata keda tateli aua inau ku mono jino ba teo. A Lod vamua ke tangomana na adoagna inau ku ei toetokea nigua na agutu ba teo.
46004005	Na vunegna iangeni, gi e tabiru mai a Lod, oti saghoi fatera arahai tavogha. Kori vido iangeni imanea keda tateli aua na ghaghanadia na komi tinoni kena poloa. Gi a God keda veletokera na komi tinoni eigna nidia na agutu kena eia.
46004006	Ara kulagu kiloau, inau ku titiono eimami iroghami a Apolos eigna kotida thaothadoghagna na titiono iaani, "Oti leghua vamua na hava ke mono tadia na komi Rioriso ke Tabu." Gi kotida eia iangeni, boi tangomana kotida ghaghana na mane velepuhi koti leghua ke nagho vano tagna na mane velepuhi tavogha.
46004007	Ighamu koti titiono tautalunagho eigna na mane velepuhi koti leghua. Ehava? Ahai ke velea ighamu koti nagho vano tadia arahai tavogha? Ehava? Nimiu na komi fata ke toke, a God ke heghamu? Hii. Na vunegna iangeni, ehava gi oti titiono tautalunagho vaghagna koti hatia sa nimiu na fata ke toke tagna sa fata koti eia ghehemiu?
46004008	Ighamu koti toatogha teo ahai ke tangomana na velepuhighamugna sa fata. Kori ghaghanamiu ighamu koti hatia ghohi na komi fata gougovu ke nabamiu kori havimiu duagna a Krais. Moti eia vaghagna koti toatogha a Krais ke tabiru mai ghohi moti vunaghi pungusia na maramagna duagna. Moti ghaghana ighami kiti velepuhighamu, iti boi naba kitida vunaghi pungusia duamiu. Inau ku magnahaghinia puala keda tutuni ighamu koti vunaghi pungusia ghohi na maramagna duagna a Krais. Gi keda ai, ighami kiti sakai vunaghi pungusia duamiu mua.
46004009	Keana kori ghaghanagu, vaghagna a God ke pukuni vahorughami ighami mara na vetula. Ighami vaghadia na komi tinoni mara na soldia kena thotira mena batura vano kori matadia na mavitu bali vathehera. Inau ku velea iaani eigna sethe na tinoni ma na komi enjel kena dodoro mai itamami eigna kedana adoa na hava keda padaghami.
46004010	Sethe na tinoni kena ghaghana ighami kiti mee eigna kiti agutu vania a Krais. Keana ighamu koti ghaghana koti thaothadogha puala eigna koti mono haidu duagna a Krais. Sethe na tinoni kena ghaghana ighami kiti lae puala, keana ighamu koti ghaghana koti heta puala. Na komi tinoni kena ghaghana boheghamu, keana imarea kena vahouhorughami.
46004011	Turughu i hau me jufu mai ikageeni, sethe na maghavu ighami kiti rofo miti langasa. Ighami kiti pipisia na komi pohe ke dika. Ighami e teo sa vathemami, mi kekeha maghavu imarea kena thabuhighami.
46004012	Ighami kiti agutu heta eigna kitida tangomana na voliagna nimami na komi fata. Kori vido na komi tinoni kena hiraghami, ighami kiti kaea a God eigna keda vatokera. Kori vido kena vaparaghami, ighami kiti ghathapaku vamua.
46004013	Kori vido kena velehouhorughami, ighami kiti haghore toke itadia. Turughu i hau me jufu mai ikageeni, sethe na tinoni kori maramagna kena ghaghana ighami kiti vaghagna na saosaghoma ke nabagna vamua na soni auagna.
46004014	Inau ku boi risoa na komi fata iraani eigna kotida maomamo, kari inau ku risoa iaani bali vajinoghamu eigna ighamu koti vaghagna ara dathegu mu dothovighamu.
46004015	Inau tangomana kuda haghore heta vanighamu eigna, toke e salaghe na toghai tinoni kedana velepuhighamu eigna a Krais, ighamu sikei vamua a tamamiu. Inau vaghagna a tamamiu eigna inau ku kidi oho maia na Rorongo ke Toke itamiu,
46004016	ma na vunegna iangeni inau ku kaeghamu eigna kotida leghua na puhigu.
46004017	Mi inau kuda vetula atua itamiu a Timoti eigna keda hatheghamu na eiagna iangeni. Imanea ke vaghagna a dathegu mu dothovia puala. Imanea ke ei toetokea hahali nigna na agutu vania a Lod. Imanea keda ghoi titiono vanighamu nigua na komi velepuhi, ma na puhi jino ku eia eigna ku leghua a Jisas Krais. Na komi fata imanea keda velepuhighamu e nanaba vamua tagna na hava ku velepuhira arahai kena vaututuni tadia na komi meleha ku taetaveti itadia.
46004018	Inau ku adoa kekeha itamiu koti tautalunagho ikageeni eigna koti ghaghana teo kuda ghoi atu itamiu.
46004019	Keana gi keda lubatiu a Lod, boi hau inau kuda taveti atu itamiu. Kori vido iangeni inau kuda hiro aua na hava ke tutuni eidia arahai kena tautalunagho. Inau kuda adoa imarea kena hai titiono vamua, ba e mono na mana nigna a God kori havidia.
46004020	Inau kuda adoa na hava ke tutuni, eigna gi keda vunaghi pungusia na havida a God, ighita katida boi titiono vamua eigna a God, kari na mana nigna na Tarunga ke Tabu keda agutu mua kori havida.
46004021	Na hava koti magnahaghiniu kuda atu eia kori vido kuda atu sighoghamu? Oti magnahaghiniu kuda atu ngaraghamu ba haghore kori dotho itamiu?
46005001	Inau ku vere nigua puala eigna inau ku rongovia sina mane itamiu ke eia na puhi ke dika duagna na vaivine. Na puhi ke dika ke eia imanea, mara bongihehe e teo kedana eia! Imanea ke nere duagna na vaivine ke taulaghi tagna a tamagna.
46005002	Toke sina mane itamiu ke eia iangeni, ighamu koti tautalunagho eigna na monomiu duagna a Krais! E naba kotida dikahehe hutu puala eigna na fata iangeni, moti boa aua i kosi.
46005003	Toke inau ku boi mono duamiu, kori ghaghanagu inau ku mono duamiu. Na vunegna iangeni, kori mana a Lod Jisas ke heu, inau ku fatea ghohi na mane iangeni eigna na puhi ke dika ke eia. Inau ku magnahaghinighamu eigna kotida eia na haidu, mi inau kuda mono duamiu kori ghaghanagu. Ma na nigna na mana nida a Lod Jisas keda mono mua duamiu.
46005005	Kori haidu iangeni inau ku magnahaghinighamu gi kotida boa aua i kosi na mane iangeni moti lubati vanoa tagna a Satan eigna keda vapara na havigna. Oti boa aua eigna keda tughuhehe, ma a Lod keda vahavia kori maghavu keda tabiru mai bali fatera na komi tinoni.
46005006	Boi toke ighamu koti titiono tautalunagho kori vido koti lubatia na mane iangeni eigna keda mono haidu duamiu. Ighamu oti adoa ghohi na titiono iaani, "Sina ghathi vidoi isi vamua ke vapotea na flaoa doudolu."
46005007	Oti soni aua itamiu na isi iangeni eigna kotida pukuni jino. Me tutuni ighamu koti jino, eigna a Krais ke thehe bali vamamaluhaghita kori koakoa. Imanea ke vaghagna na komi dathei sip mara Jiu kena vathehera kori Laulahugna na Thovoliungi.
46005008	Na vunegna a Krais ke thehe bali vamamaluhaghita, ighita katida mono hahali kori puhi ke jino. E boi toke katida leghua mua na komi puhi kati eia i hau, vaghagna na diadikalaragna arahai tavogha, ma na eiagna na komi puhi koakoa. E toke keda teo sa fata ke dika kori havida.
46005009	Kori nigua na letasi ku riso atua itamiu sina maghavu, inau ku veleghamu eigna kotida saghoi mono haidu duadia na komi tinoni kena nere duadia arahai kena boi ara taudia.
46005010	Keana inau ku boi veleghamu eigna kotida saghoi mono haidu duadia mara bongihehe kena nere duadia arahai kena boi ara taudia, ba kena mamagna, ba kena bilau, ba kena maimanihihia na komi ngunguju. Na vunegna na komi tinoni bongihehe kena mono ivei mi vei kori maramagna, e vahotha puala kotida taveti sanira bali boi mono duadia.
46005011	Kori vido ku risoa na letasi iangeni i hau, inau ku magnahaghinighamu eigna kotida saghoi mono haidu duadia arahai kena velea kena vaututuni, kari ena nere duadia arahai kena boi ara taudia, ba ena mamagna, ba ena maimanihihia na komi ngunguju, ba ena haghore diadikalara arahai tavogha, ba ena kou memee, ba ena bilau. Oti saghoi mono haidu moti saghoi vanga duadia arahai kena velea kena vaututuni kari ena eia na komi thagi puhi ke dika irangeni.
46005012	Boi nida na agutu ighita kati mono kori kiloau na fateragna na komi tinoni bongihehe, eigna a God vamua keda fatera. Keana ighamu kotida fatera arahai kena mono kori kiloau duamiu kena eia na hahi. Na komi Rioriso ke Tabu kena velea, "Oti vetula au itamiu ahai ke leghua na komi puhi ke dika."
46006001	Kori vido ighamu koti rihu eigna sa fata duadia arahai tavogha kena vaututuni, ehava gi oti vano tadia mara na fate kena boi vaututunia a God. E toke ighamu kotida vano tadia na komi tinoni nigna a God eigna kedana vajinoa vanighamu.
46006002	Ighamu koti adoa ghohi ighita na komi tinoni nigna a God, ivughei valiha ighita katida fatera na komi tinoni kori maramagna. Gi kotida fatera na komi tinoni kori maramagna, ehava gi e vahothahaghinighamu na vajinoagna na komi fata ke iso?
46006003	Oti adoa mua ighita na komi tinoni nigna a God katida fatera na komi enjel. Gi katida eia iangeni, ighamu tangomana kotida vajinoa na komi fata kori havimiu kori maramagna.
46006004	Kori vido ighamu koti rihu eigna sa fata kori havimiu, ehava gi oti vano tadia mara na fate kena boi vaututuni? Eigna ighamu koti adoa mara na kiloau kena boi ghaghana bohera.
46006005	Inau ku velea iaani eigna kotida maomamo. Ehava? E teo sikei mane itamiu ke thaothadogha me nabagna na vajinoagna na riurihu varihotaghidia e rua na tinoni kiloau?
46006006	Keana ighamu koti boi vano tadia mara na kiloau. Teo. Tamiu ghamu, sina tinoni kiloau ke hatia a kulagna kiloau tadia mara na fate. Ma na fata ke dika vano mua, ighamu koti eia na puhi iaani naghodia mara na bongihehe!
46006007	Na puhi koti eia bali hatira ara kulamiu kiloau tadia mara na fate kena boi vaututuni ke tateli aua ighamu koti jefe ghohi tagna na hava ke magnahaghinia a God. E toke vamua kotida saghoi eia sa fata tadia sa tinoni kiloau ke eia sa fata ke dika itamiu, ba sa tinoni kiloau ke pilaunighamu bali hatia sa nimiu na fata.
46006008	Keana ighamu koti boi eia na puhi ke toke iangeni. Ighamu ghehemiu koti pilaunira ara kulamiu kiloau moti eia na komi fata ke dika itadia.
46006009	Ighamu oti adoa ghohi arahai kena eia na komi puhi ke dika teo kedana haghe kori hughuta nigna a God. Oti saghoi vaututunia ahai keda veleghamu iangeni ke boi tutuni. Arahai kena nere duadia arahai kena boi ara taudia, ma arahai kena maimanihihira na komi ngunguju, ma arahai kena ghoho, mi mara mane kena mamagna tadia na komi mane mena nere duadia,
46006010	ma arahai kena bilau, ma arahai kena mamagna na komi fata ke sethe, ma arahai kena kou memee, ma arahai kena haghore diadikalara arahai tavogha, ma arahai kena pilaunira na komi tinoni eigna kedana hatia nidia na komi fata, imarea kena eia na komi puhi ke dika iraani teo kedana haghe kori hughuta nigna a God.
46006011	Kori vido ighamu koti boi vaututuni mua, kekeha itamiu koti eia na komi puhi ke dika irangeni. Keana a God ke vararahaghamu tagna na koakoa me eighamu eigna kotida nigna na komi tinoni, me vajinoghamu kori matagna. Na nida a God ke eia na komi fata iraani eigna na hava ke eia a Lod Jisas Krais, ma na hava ke eia nigna na Tarunga ke Tabu kori havimiu.
46006012	Kekeha itamiu koti titiono vaghagna iaani, "E toke katida eia vamua na hava kati toatogha na eiagna." Keana inau ku veleghamu kekeha fata ku toatogha kuda eia teo keda hatheu kori havigu. Toke inau ku tangomana na eiagna na hava ku toatogha, e boi toke gi keda vunaghi pungusia na havigu sa fata ku eia.
46006013	Moti titiono mua vaghagna iaani, "Gi na tonoda ke magnahaghinia na vanga, e toke vamua ighita katida ghania na vanga." Iangeni ke tutuni, kari kori vido ighita katida hatia na tono mathangani i popo, a God keda vagovua na kutu ma na vanga. Keana e boi toke kotida velea e toke vamua ighita katida nere duagna sa tinoni gi keda magnahaghinia na tonoda. A God ke boi heghita na tonoda bali nere duadia arahai kena boi ara tauda, kari e heghita bali agutu vania a Lod Jisas. Na tonoda, a Lod ke vunaghi pungusira.
46006014	A God keda boi vagovua na tonoda vaghagna keda vagovua na kutuda. Kori nigna na mana, a God keda vasokara tabirughita kori thehe vaghagna vamua ke vasokara tabirua a Lod.
46006015	Ehava? Oti boi adoa na tonomiu ke vaghagna na komi baebasegna na tonogna a Krais eigna ighamu koti sikei duagna kori vido koti vaututuni? Me hava? E toke mua kuda hatia na tonogu ke vaghagna sina baebasegna na tonogna a Krais, mu vatotho vanoa tagna na tonogna na vaivine kikirase? Teo!
46006016	Ehava? Oti boi adoa ahai ke vatothoa na tonogna tagna na vaivine kikirase, imanea ke sikei na tono duagna? Iangeni e tutuni eigna na komi Rioriso ke Tabu kena velea, "Iroira koroda sikei vamua na tinoni."
46006017	Kari ahai ke vatothoa ghehegna tagna a Lod, imanea ke sikei duagna kori havigna.
46006018	Inau ku haghore heta vanighamu eigna kotida saghoi nere duadia arahai kena boi ara taumiu. Na komi thagi koakoa taotavogha kena eia na komi tinoni ke boi diadikala na tonodia. Keana arahai kena nere duadia arahai kena boi ara taudia, ira kena eia na koakoa ke diadikala na tonodia ghehedia.
46006019	Ehava? Oti havaghinia nimiu ghohi na Tarunga ke Tabu a God ke heghamu ke mono ikoramiu, ma na tonomiu ke vaghagna na vathe ke tabu bali monogna imanea? Na tonomiu boi na nimiu bali eiagna na komi puhi ke dika. Teo. Na tonomiu na nigna a God,
46006020	eigna imanea ke volighamu tagna na naghoi fata, na ghaughabuagna a Jisas Krais. Na vunegna iangeni, na komi fata gougovu koti eia kori tonomiu keda tateli aua ighamu koti ghaghana bohea a God.
46007001	Ikageeni inau kuda haghore tughura na komi huahuati koti huatiu kori letasi koti risoa mai itagua sina maghavu. Ighamu koti huatiu vaghagna iaani, "Ehava? Gi na mane kiloau keda boi nere duagna a taugna, iangeni na puhi keda vatotogoa a God?"
46007002	Inau ku veleghamu, na vunegna sethe na tinoni kena nere kilili, e toke mara mane kedana nere duadia ara taudia, ma na koi vaivine kedana nere duadia ara taudia.
46007003	Kori vido na vaivine ke magnahaghinia na nere duagna a taugna, e boi jino imanea keda vateoa. Mi kori vido na mane ke magnahaghinia na nere duagna a taugna, e boi jino iia keda vateoa.
46007004	Na tonogna na vaivine taulaghi, boi na nigna iia vamua, kari na nigna mua a taugna. Vaghagna vamua iangeni, na tonogna na mane taulaghi, boi na nigna imanea vamua, kari na nigna mua a taugna.
46007005	Ighamu na komi tamatau, oti saghoi eia mua na puhi vateoagna na nere haidu duadia ara taumiu. Keana gi koroda sakai toatogha koro magnahaghinia koroda tarai tagna a God, e toke vamua gi koroda boi nere haidu kori vido iangeni koro tarai. Kari leghugna iangeni iroghamu koroda ghoi nere haidu, eigna e boi toke gi a Satan keda auaughamu eigna ke vahothahaghinighamu na reireghiagna na tonomiu.
46007006	Na fata ku veleghamu iaani boi na vetula kotida leghua. Kari gi kotida magnahaghinia na leghuagna, oti leghua.
46007007	Inau ku totogo eigna ku boi taulaghi mu mono ghehegu. Mi kori ghaghanagu e toke gi na komi tinoni kiloau gougovu kedana totogo na mono vaghagu inau. Keana a God ke boi heghita ighita gougovu na sonihathavu eigna katida totogo na mono gheheda. A God ke hea sina tinoni kiloau na sonihathavu bali eia sina fata. Me hea na tinoni tavogha na sonihathavu bali eia na fata tavogha.
46007008	Vanighamu ighamu ke thehe ghohi ara taumiu, inau ku veleghamu e toke kotida talu mono ghehemiu vaghagu inau ku mono ghehegu.
46007009	Kari gi keda vahothahaghinighamu na sokara pungusiagna na ghaghana bali nere duagna ahai tavogha, e toke ighamu kotida ghoi taulaghi. Eigna na mono taulaghi e toke vano kori mono ghehemiu gi keda heta puala na ghaghanamiu bali nere duagna ahai tavogha.
46007010	Vanighamu ighamu koti taulaghi, na vetula kuda veleghamu ikageeni e boi mai itagua inau vamua, kari e mai tagna a Lod Jisas. Na vaivine taulaghi keda saghoi sonia a taugna.
46007011	Keana gi iia keda sonia, iia keda mono ghehegna me boi ghoi taulaghi. Gi keda magnahaghinia keda ghoi taulaghi, iia keda tabiru tagna a taugna ke sonia. Vaghagna iangeni, na mane taulaghi keda saghoi sonia a taugna.
46007012	Vanighamu ighamu koti taulaghi tadia arahai kena boi vaututuni, na vunegna a Lod Jisas ke boi titiono eigna iaani, inau kuda veleghamu na ghaghanagu. Gi ighoe na mane ko vaututuni ko taulaghi tagna na vaivine ke boi vaututuni, kari iia ke sasaa na talu mono taulaghi itamua, o saghoi sonia.
46007013	Vaghagna iangeni, gi ighoe na vaivine ko vaututuni ko taulaghi tagna na mane ke boi vaututuni, kari imanea ke sasaa na talu mono taulaghi itamua, o saghoi sonia.
46007014	Inau ku velea iaani eigna ahai ke boi vaututuni, imanea na nigna a God eigna ke taulaghi tagna na tinoni ke vaututuni. Gi keda boi tutuni iaani, ara dathemiu ighamu koti taulaghi tadia arahai kena boi vaututuni, imarea boi nigna a God. Keana na vunegna na hava ku velea ke tutuni, imarea na nigna a God.
46007015	Keana gi a taumu ke boi vaututuni keda magnahaghinia na sonighogna, o lubatia eigna keda eia iangeni. Ighoe ko mamaluha ghohi tagna na taulaghi iangeni. Keana gi koda tangomana na talu mono taulaghi itagna, o eia iangeni eigna a God ke kiloghita eigna katida mono kori soleana duadia na komi tinoni.
46007016	E toke koda talu mono taulaghi itagna eigna da ighoe tangomana koda hathea a taumu eigna keda vaututuni.
46007017	Ighamu na komi tinoni kiloau, oti mono kori havi koti mono itagna kori vido a God ke kiloghamu, eigna a Lod ke heghamu na havi iangeni. Iaani na hava ku velepuhira na komi tinoni kiloau tadia na komi meleha ku vano.
46007018	Gi koda sogivaughithatha ghohi kori vido a God ke kilogho, o saghoi tughua iangeni. Gi koda boi sogivaughithatha kori vido a God ke kilogho, o saghoi sogivaughithatha.
46007019	Eigna boi na fata ke nagho ighoe koda sogivaughithatha ba teo. Na fata ke nagho, na leghuagna na komi vetula nigna a God vamua.
46007020	Ighamu gougovu, oti mono kori havi koti mono itagna kori vido a God ke kiloghamu.
46007021	Gi ighoe na tinoni seka kori vido a God ke kilogho, o saghoi toatogha iangeni na fata ke dika. Keana gi keda sasaa na lubati mamaluhaghogna na vunaghimu, o vano mo mono mamaluha.
46007022	Arahai kena tinoni seka ghohi kori vido a Lod ke kilora, boi toke kedana toatogha iangeni na fata ke dika, eigna ikageeni imarea kena mamaluha kori havidia duagna a Krais. Ma arahai kena boi tinoni seka kori vido a Lod ke kilora, boi toke kedana tautalunagho eigna iangeni, eigna ikageeni imarea kena vaghagna na tinoni seka nigna a Krais eigna imanea ke vunaghi pungusira.
46007023	A God ke volighamu tagna na naghoi fata, na ghaughabuagna a Jisas Krais. Imanea ke eia iangeni eigna kotida nigna na komi tinoni. Ma na vunegna iangeni, oti saghoi lubatia ahai tavogha eigna keda vunaghi pungusia na havimiu.
46007024	Ara kulagu kiloau, oti talu mono kori havi koti mono itagna kori vido a God ke kiloghamu. Ighamu tangomana kotida eia iangeni eigna a God keda mono duamiu.
46007025	Ikageeni inau kuda haghore tughua nimiu na huahuati eidia arahai kena boi taulaghi. A Lod Jisas ke boi velea na hava kedana eia, keana inau kuda veleghamu na ghaghanagu ghehegu. Na vunegna a Lod ke raroviu me vahiu eigna kuda agutu vania, ighamu tangomana kotida vaututunia na hava kuda veleghamu.
46007026	Na vunegna na komi tinoni kena vaparaghita ighita kati vaututuni tadia na komi dani iraani, inau ku toatogha ighamu koti boi taulaghi mua, e toke ighamu kotida talu mono ai vamua.
46007027	Keana gi ighoe sina tinoni ko taulaghi ghohi, o saghoi sonia a taumu. Gi ighoe sina mane ko boi taulaghi mua, o saghoi hiroa ahai koda taulaghi itagna.
46007028	Keana gi koda taulaghi, ighoe ko boi eia na koakoa. Gi na vaivine mathangani ke boi taulaghi mua keda taulaghi, iia ke boi eia na koakoa. Sethe na vahotha keda padara arahai kena taulaghi, mu magnahaghinighamu kotida boi papara vaghagna iangeni.
46007029	Ara kulagu kiloau, inau ku titiono vaghagna iaani, eigna boi hau a Krais keda tabiru mai. Me turughu ikageeni boi toke kotida togha vamua na komi fata kori havimiu kori maramagna iaani. Ighamu koti taulaghi, e boi toke gi nimiu na taulaghi na naghoi fata itamiu.
46007030	Vaghagna mua iangeni, e boi toke gi na dikahehe, ba na totogo, ba nimiu na pada rongo keda vasotoghamu kori eiagna na komi nigna na agutu a God.
46007031	Na komi fata kati eia ma na komi fata kati tonogna kori maramagna iaani, ati saghoi toatogha irangeni na komi naghoi fata, eigna na maramagna kati reghia ikageeni, e boi hau me govu.
46007032	Inau ku bosi magnahaghinia gi keda horuhaihadi na ghaghanamiu eigna sa fata kori havimiu kori maramagna. Mara na mane kena boi taulaghi kena togha hahalia nidia na agutu vania a Lod, ma na hava kedana eia bali vatotogoa.
46007033	Kari mara mane kena taulaghi kena togha hahalia na komi fata kori havidia kori maramagna, ma na hava kedana eia bali vatotogora ara taudia.
46007034	Mara irangeni e rua na ghaghanadia, sikei bali agutu vania a Lod, me sikei bali vatotogora ara taudia. Na fata iaani ke tutuni mua eidia na koi vaivine. Na koi vaivine puhi kena boi taulaghi, ma na koi vaivine mathangani kena boi mono mua duadia sa mane, iira kena togha hahalia nidia na agutu vania a Lod. Iira kena magnahaghinia kedana mono jino kori tonodia, mi kori ghaghanadia. Keana na koi vaivine kena taulaghi kena togha hahalia na komi fata kori havidia kori maramagna, ma na hava kedana eia bali vatotogora ara taudia.
46007035	Inau ku veleghamu na komi fata iraani eigna ku toatogha keda hatheghamu kori havimiu. Na komi fata iraani boi na komi vetula kotida leghua. Inau ku magnahaghinia vamua kuda hatheghamu eigna kotida mono kori puhi ke jino moti agutu hahali vania a Lod.
46007036	Gi sina mane keda toatogha ke toke keda taulaghi tagna na vaivine ke paru ghohi itagna eigna na ghaghanagna imanea ke heta ghohi bali nere duagna, e toke imanea keda eia vaghagna ke magnahaghinia me taulaghi itagna. Imanea ke boi eia na koakoa.
46007037	Keana gi sina mane ke heta na ghaghanagna eigna keda boi taulaghi tagna na vaivine ke paru ghohi itagna, me tangomana na reireghiagna ghehegna kori koakoa, me teo ahai ke hurua eigna keda boi taulaghi itagna, imanea ke eia na fata ke toke.
46007038	Ahai ke taulaghi tagna na vaivine ke paru ghohi itagna, imanea ke eia na fata ke toke. Keana ahai ke boi taulaghi tagna na vaivine ke paru ghohi itagna, imanea ke eia na fata ke toke vano.
46007039	Na vaivine taulaghi keda thangu tagna a taugna me ghieghilei thehe imanea. Keana leghugna ke thehe imanea, iia tangomana keda ghoi taulaghi tagna sa mane ke magnahaghinia. Kari na mane iangeni keda vaututunia a Lod Jisas.
46007040	Inau ku toatogha na vaivine iangeni keda pukuni totogo gi iia keda boi ghoi taulaghi. Mu toatogha na Tarunga ke Tabu ke sikei na ghaghanagna duagu.
46008001	Ikageeni inau kuda haghore tughua nimiu na huahuati eigna na vanga kena havughaghia itadia na komi ngunguju. Na fata koti velea iaani e tutuni, "Ighita gougovu e mono nida na thaothadogha." Keana oti reireghi toetoke ghamu, eigna na thaothadogha ke tangomana na vatautalunaghoagna na tinoni. Kari na dotho ke batua na tinoni eigna keda hathera arahai tavogha.
46008002	Ahai ke toatogha ke pukuni thaothadoghagna na komi fata, imanea ke tateli aua ke boi rae adoa mua sa fata.
46008003	Keana ahai ke dothovia a God, a God ke ado toetokea imanea.
46008004	Ighamu koti magnahaghinia kotida adoa e toke vamua kotida ghania na vanga kena havughaghia tagna na ngunguju ba teo. Ighita kati adoa na ngunguju boi na fata ke tutuni, mati adoa mua sikei vamua a God ke mono.
46008005	Sethe na fata kena maimanihihia i popo mi thepa na komi tinoni bongihehe, imarea kena kiloragna na god ba na vunaghi.
46008006	Keana ighita kati adoa sikei vamua na God ke mono. Imanea a Tamada ke vavuha na komi fata gougovu, mi ighita kati havi bali ghaghana bohea. Me sikei vamua na vunaghida ke mono. Imanea a Jisas Krais. Imanea ke hathea a God kori vavuhagna na komi fata gougovu. Ma na havida mathangani ke mai itagna.
46008007	Toke na komi fata iraani ke tutuni, boi na komi tinoni kiloau gougovu kena pukuni thaothadoghagna. Kekeha, kori vido kena mono bongihehe kena maimanihihira hahali na komi ngunguju. Mi ikageeni, kori vido imarea kena ghania na vanga mara bongihehe kena havughaghia itadia na komi ngunguju, toke imarea kena boi vaututunia ghohi na ngunguju na fata ke tutuni, kori ghaghanadia vaghagna kena ghoi maimanihihia na komi ngunguju. Ma na vunegna na ghaghanadia ke boi nanaba kori nidia na vaututuni, imarea kena toatogha kena eia na koakoa.
46008008	Kari na hava katida ghania ke boi tangomana na hatheghitagna eigna katida mono haidu toetoke duagna a God. Toke katida ghania ba ati boi ghania, ighita kati nanaba vamua kori matagna a God.
46008009	Toke keda tutuni iangeni, oti reireghi toetoke ghamu, eigna e boi toke gi na ghaniagna na vanga kena havughaghia itagna na ngunguju keda batura arahai ke boi heta nidia na vaututuni eigna kedana eia na koakoa.
46008010	Ighamu koti adoa ghohi na vanga boi na fata ke nagho. Keana gi sa tinoni ke boi heta nigna na vaututuni keda reghigho kori vido ko vanga kori vathe bali maimanihihia na komi ngunguju, iangeni keda vaheta imanea eigna keda eia na hava ke toatogha ke dika. Mi imanea keda ghania na vanga kena havughaghia itadia na komi ngunguju.
46008011	Kori puhi iangeni, ighoe, kori nimua na thaothadogha, ko diadikala a kulamu kiloau ke boi heta nigna na vaututuni. A Krais ke thehe bali vahavighita ighita gougovu, ma na mane iangeni ke sikei duada ighita.
46008012	Kori vido ighoe ko vaheta na ghaghanagna sa kulamu kiloau eigna keda eia sa fata ke toatogha ke boi jino, ighoe ko koakoa pungusia imanea, mo koakoa pungusia mua a Krais.
46008013	Na vunegna iangeni, gi na ghaniagna sa vanga keda batua kori koakoa sa kulagu kiloau, inau kuda boi ghoi ghania mua na vanga iangeni. Eigna inau ku bosi magnahaghinia kuda batua kori koakoa sa tinoni kiloau.
46009001	Ighamu koti adoa ghohi inau ku mamaluha na eiagna na komi fata kena eia arahai tavogha. Moti adoa ghohi inau na mane vetula. Moti adoa mua inau ku reghia kori matagu na vunaghida, a Jisas. Ma na nimiu na vaututuni, na sagharogna nigua na agutu vania a Lod.
46009002	Kekeha tinoni kena toatogha inau boi na mane vetula. Keana ighamu koti adoa inau sikei, eigna na agutu ku eia itamiu gi oti hatia na havi mathangani ke tateli aua inau na pukuni mane vetula nigna a Lod.
46009003	Arahai kena velea inau ke teo sa nigua na mana vaghadia mara na vetula tavogha, ikageeni inau kuda velera vaghagna iaani.
46009004	E jino vamua gi inau kuda kaera arahai kena vaututuni eigna kedana hatheu kori vanga.
46009005	Me jino mua gi kuda magnahaghinia na taulaghi tagna na vaivine ke vaututuni mu hatia duagu kori vido ku taveti kilili bali titionoa na Rorongo ke Toke. Iangeni ke jino eigna a Pita, ma ara tahigna a Lod Jisas, mi kekeha mara na vetula mua kena eia na puhi iangeni.
46009006	E boi jino gi kedana velea inau ma a Banabas vamua kuruda eia na agutu tavogha bali volia romami na komi fata, kari ena hathera mara na vetula tavogha.
46009007	Vaghagna koti adoa ghohi, e boi jino gi na komi soldia kori ami kedana volia nidia na komi fata ghehedia. Ma ahai ke joua na komi fata kori nigna na gnatha, e boi jino gi kedana boi lubatia imanea eigna keda ghania na komi sagharogna. Ma na mane ke reireghi sip, boi jino gi kedana boi lubatia imanea eigna keda poji aua na susuudia bali kou.
46009008	Iaani boi na ghaghanagna na tinoni vamua, eigna ke nanaba vamua na hava ke velea na komi vetula nigna a Moses.
46009009	Imarea kena risoa vaghagna iaani tadia na komi vetula nigna a Moses, "Saghoi tari ponotia na livogna na kau kori vido ke taetaveti popogna na komi sagharogna na wit bali ghulitira, keana oti lubatia eigna keda vanga ghagna." Ehava? Kori ghaghanamiu a God ke togha vamua na kau kori vido ke velea iangeni?
46009010	Teo! Imanea ke toghaghami mua ighami kiti agutu vania. Eigna ahai ke jou ma ahai ke ghegheli, romara oro vaututunia koroda kemulia na hava koro sakai agutua.
46009011	Ighami kiti joua na komi katuragna na havi ke teo na govugna kori havimiu. Me naba ighamu kotida hatheghami tadia na komi fata kiti magnahaghinia.
46009012	Gi keda jino ighamu koti hathera kekeha mara velepuhi tavogha, e jino vano kotida hatheghami eigna ighami kiti pukuni hatheghamu. Toke keda jino kotida hatheghami, ighami kiti bosi veleghamu eigna kotida eia iangeni. Ighami kiti sasaa kitida papara kori havimami, eigna kiti bosi magnahaghinia sa tinoni kedana toatogha ighami kitida titionoa na Rorongo ke Toke eigna a Krais itadia gi kedana volighami vamua.
46009013	Ighamu koti adoa ghohi mara na pris kena agutu kori Vathe Tabu, imarea tangomana kedana ghania na vanga kena mai sosoni vania a God na komi tinoni. Ma arahai kena pughulia na komi fata tagna na olta, imarea tangomana kedana ghania na vidogna.
46009014	Vaghagna vamua iangeni, a Lod ke velea arahai kena titionoa na Rorongo ke Toke, imarea kedana hatia nidia na komi fata tadia arahai kena vaovarongo itadia.
46009015	Toke keda jino kuda eia na puhi iangeni, inau ku boi eia. Ma na letasi ku risoa iaani, inau ku boi eia eigna kotida turughu na hatheugna. Inau ku totogo eigna na puhi ku eia. Gi kuda thehe eigna teo ahai ke hatheu, e toke vamua. Eigna inau bosi magnahaghinia teoteoa sa tinoni kedana velea inau ku titionoa na Rorongo ke Toke eigna ku magnahaghinia vamua na hatiagna nigua na komi fata.
46009016	Gi kuda hatia nigua na komi fata tadia arahai ku hathera kori titionoagna na Rorongo ke Toke, e teo sa vunegna inau kuda totogo eigna na puhi iangeni, eigna a God ke vahiu me veleu eigna kuda eia na agutu iaani. Gi kuda boi titionoa na Rorongo ke Toke, a God keda fateu me vaparau!
46009017	Gi kuda eia na agutu iaani eigna inau ghehegu ku vahia, e jino vamua inau kuda hatia na voligu. Keana na vunegna inau ku boi vahia ghehegu, inau ku eia vamua na agutu a God ke boa itagua. Me boi jino kuda hatia na voligu.
46009018	Ma na hava na voligu na? Na voligu, na totogo vamua ke mono itagua kori vido ku titionoa na Rorongo ke Toke mu boi kaea sa fata, toke keda jino kuda eia na puhi iangeni.
46009019	Na vunegna ku boi hatia na voligu, teo ahai kori maramagna ke vunaghi pungusiu vaghagna inau nigna na mane seka. Keana inau ku agutu vanira na komi tinoni gougovu vaghagna inau nidia na mane seka. Inau ku eia iaani eigna kuda hatira mai na komi tinoni sethe tagna a Krais.
46009020	Kori vido inau ku mono duadia mara Jiu, inau ku mono vaghadia mara Jiu eigna kuda hatira mai tagna a Krais. Toke inau ku boi mono saragna na komi vetula nidia mara Jiu, kori vido ku mono duadia mara Jiu kena leghura, inau ku leghura mua nidia na komi vetula eigna kuda tangomana na hatiragna mai tagna a Krais.
46009021	Mi kori vido inau ku mono duadia na komi tinoni kena boi Jiu kena boi mono saragna na komi vetula nidia mara Jiu, inau ku mono vaghadia imarea eigna kuda hatira mai tagna a Krais. Kari oti saghoi toatogha inau ku boi leghura nigna na komi vetula a God, eigna inau ku leghua nigna na velepuhi a Krais.
46009022	Kori vido ku mono duadia arahai ke lae nidia na vaututuni mena leghura na komi vetula kena agutua na komi tinoni, inau ku mono vaghadia imarea bali hathera eigna keda boi luvu nidia na vaututuni. E tutuni, inau ku mono leghua na puhi monoadia na komi tinoni taotavogha eigna kuda hathera kekeha itadia na hatiagna na havi ke teo na govugna.
46009023	Inau ku eia vaghagna iangeni eigna keda rongoragha ivei mi vei na Rorongo ke Toke. Inau ku magnahaghinia kuda sakai hatia na komi fata ke toke ke taluhaghorea na Rorongo ke Toke duadia arahai mua kena vaututuni.
46009024	Ighamu koti adoa ghohi sethe na tinoni kena raghe kori raghe veuvehuhu, keana sikei vamua na tinoni keda hatia na taba. Na vunegna iangeni, vaghagna ahai ke raghe heta bali hatia na taba, ighamu kotida agutu heta kori havimiu duagna a Krais bali hatia nimiu na taba.
46009025	Mara gougovu kena magnahaghinia kedana raghe veuvehuhu, imarea kedana kaikaliti toetokea na tonodia eigna kedana heta na raghe. Imarea kedana eia iangeni bali hatia na taba keda boi hau me dika. Keana ighita ati agutu heta bali hatia na taba keda mono thovohaliu.
46009026	Na vunegna iangeni inau ku boi hai raghe kilili vaghagna ahai ke boi adoa ivei keda vano jufu itagna bali hatia na taba. Mu boi eia vaghagna na mane ke laulahu tutupi ke tupi haihaliu hahali.
46009027	Inau ku reireghi toetokea na tonogu mu huruagna eigna keda leghua na ghaghanagu. Inau ku eia iangeni eigna e boi toke gi kuda hathera arahai tavogha eigna kedana vaututunia na Rorongo ke Toke mena hatia na tabadia, kari kori vagovugna inau kuda boi hatia na nigua na taba.
46010001	Ara kulagu kiloau, inau ku bosi magnahaghinia kotida havaghinia na hava ke padara ara hutuda kori vido kena leghua a Moses mena taveti au i Ijip. Imarea gougovu kena mono saragna na parako a God ke vetula itadia bali batura. Mi imarea gougovu kena jufu sethevugna na tahi kori vido a God ke thevua.
46010002	Kori vido imarea kena leghua a Moses saragna na parako mena hathavungia na tahi, imarea vaghagna kena siuvitabu, eigna imarea kena tateli aua kena sasaa na leghuagna a Moses.
46010003	Ara hutuda gougovu kena ghania na vanga a God ke hera,
46010004	mena kouvia na bea a God ke hera. Na bea iangeni ke vasalala aua kori ghahira a God ke hera bali taveti duadia. Ma na bea iangeni a Krais.
46010005	Toke a God ke pukuni hathera, sethe itadia kena huhughua, ma a God ke dikatagna itadia. Iangeni na vunegna imarea kena hitaghi thehe kilili koragna na meleha ke gou kori vido kena taetaveti ngengeni e rua tutughu na vinogha.
46010006	Na komi fata irangeni ke padara bali vavotughita eigna katida saghoi magnahaghinia na eiagna na komi puhi ke dika, vaghagna kena eia ara hutuda i hau.
46010007	Ati saghoi maimanihihia na komi ngunguju vaghagna kekeha itadia kena eia. Na komi Rioriso ke Tabu kena velea vaghagna iaani eidia imarea, "Leghugna kena vanga mena kou, imarea kena sokara hadi mena eia na komi ragi ke dika nidia mara na bongihehe."
46010008	Mati saghoi nere duadia arahai kena boi ara tauda vaghagna kekeha itadia kena eia. God ke fatera me tutughu tolu na toghai tinoni itadia kena thehe tagna sina dani.
46010009	E boi jino katida eia na komi puhi ke dika bali adoa a Krais keda fateghita ba teo. Kekeha ara hutuda kena eia na puhi iangeni, ma a God ke vetula na komi poli bali vathehera.
46010010	Mati saghoi velehouhorura arahai kena batughita vaghagna kekeha itadia kena eia tagna a Moses. A God ke vetula nigna na enjel i thehe bali vathehera.
46010011	Na komi fata irangeni ke padara ara hutuda bali velepuhighita. Mena risora horu tadia na komi Rioriso ke Tabu bali vavotughita ighita kati mono tadia na komi vagougovui dani iraani gi e tabiru mai a Jisas.
46010012	Gi kotida ghaghana koti tangomana na sokara ngasi kori vido ke mai na auau itamiu, oti reireghi toke ghamu. Sa fata moti sikili kori koakoa.
46010013	Keana oti saghoi havaghinia na komi auau ke mai itamiu, irangeni na komi auau ke ado mai tadia arahai tavogha. Ma a God ke ei hahalia na hava ke taluhaghorea, imanea keda boi lubatia na auau keda heta vano tagna na hava koti tangomana na sokara pungusiagna. Kori vido na auau keda mai itamiu, a God keda tuhua vanighamu na hangana kotida leghua eigna kotida sokara ngasi moti boi sikili.
46010014	Keana ara kulagu kiloau, a God keda hatheghamu vamua gi kotida saghoi maimanihihia na komi ngunguju.
46010015	Na vunegna ighamu na komi tinoni thaothadogha, oti faefatea ghehemiu na hava kuda veleghamu ikageeni.
46010016	Kori Vanga Tabu ighita kati veletokea a God eigna na waen kati kouvia. Na kouviagna na waen iangeni, kati sakai hatia na komi fata ke toke ke mai itada tagna na valuluagna na ghaughabuagna a Krais. Ma na ghaniagna na bred kati viovidoa, kati sakai hatia na komi fata ke toke ke mai itada tagna na vatheheagna na tonogna a Krais.
46010017	Na vunegna ighita kati sakai ghania sikei vamua na bred, toke ighita kati sethe, ighita kati sikei vamua na tono.
46010018	Oti togha tabirua na komi tinonidia Israel. Kori vido kena ghania na hava kena havughaghia tagna na olta, imarea kena tateli aua kena sakai maimanihihia a God.
46010019	Ehava? Inau ku velea na havughaghi tagna na ngunguju tangomana keda hathea ahai? Mu velea mua na ngunguju na fata ke tutuni?
46010020	Teo! E bosi ai! Na havughaghi kena eia na komi tinoni bongihehe, imarea kena eia itadia na komi tidatho, boi tagna a God. Mi inau ku bosi magnahaghinighamu kotida mono haidu duadia na komi tidatho.
46010021	E boi jino gi kotida kou tagna na hinao nigna a Lod, kari oti ghoi kou mua tagna na hinao nigna na tidatho. Me boi jino gi kotida ghania na bred kori Vanga Tabu bali vahaihadia a Lod, kari oti ghoi ghania mua na vanga bali vahaihadia na tidatho.
46010022	Gi kotida ghania na vanga bali vahaihadia na tidatho, a God keda tahotha itamiu eigna ighamu koti boi maimanihihia vamua imanea. Ehava? Gi kotida eia iangeni, ighamu tangomana na sokara pungusiagna na papara a God keda eia itamiu?
46010023	Kekeha itamiu koti titiono vaghagna iaani, "Ighita kati mamaluha eigna katida eia vamua na komi fata gougovu kati magnahaghinia." Keana inau ku veleghamu, kekeha fata kati magnahaghinia na eiagna boi tangomana keda hathera arahai tavogha.
46010024	Oti saghoi togha na eiagna na hava koti magnahaghinia, kari oti togha na hava keda hathera arahai tavogha.
46010025	E jino vamua kotida ghania na komi fata ke mono kori vathe bali salemua na komi vinahidia na komi fata kaukagu. Moti saghoi huatira ena havughaghia tadia na komi ngunguju ba teo.
46010026	Na komi vanga gougovu e toke vamua bali vanga eigna na komi Rioriso ke Tabu kena velea vaghagna iaani, "Na maramagna ma na komi fata gougovu ikoragna na nigna a Lod."
46010027	Gi sina tinoni bongihehe keda hulaghinigho bali vano vanga duagna, mo magnahaghinia na vano duagna, o ghania vamua na komi vanga ke hegho. Mo saghoi huatiagna ena havughaghia na vanga iangeni tadia na komi ngunguju ba teo.
46010028	Keana gi sa tinoni keda velegho, "Na vanga iaani kena havughaghia tadia na komi ngunguju," o saghoi ghania, eigna e boi toke gi kotida diadikala na ghaghanagna ahai ke velegho.
46010029	Toke na ghaniagna na vanga iangeni ke toke vamua kori ghaghanamu, o saghoi ghania eigna kori ghaghanagna ahai ke velegho, na ghaniagna e boi toke. Da kekeha itamiu oti toatogha vaghagna iaani, "Ehava gi kuda boi eia na fata ku adoa ke jino eigna na tinoni tavogha ke toatogha ke dika?
46010030	Gi inau kuda veletokea a God eigna na vanga, ehava gi kedana haghore diadikalau eigna ku ghania?"
46010031	Oti saghoi toatogha vaghagna iangeni. Keana kori vido koti vanga ba kou ba eia sa fata tavogha, oti eia eigna na komi tinoni kedana veletokea a God.
46010032	Oti saghoi eia sa fata keda diadikala na ghaghanagna ahai tavogha, toke keda Jiu, ba boi Jiu, ba na tinoni kiloau.
46010033	Oti leghua na puhigu eigna inau ku magnahaghinia na hatheragna na komi tinoni tadia na komi fata ku eia. Inau ku bosi togha vamua na hava keda hatheu ghehegu, keana inau ku togha na hava keda hathera arahai tavogha eigna kedana hatia na havi ke teo na govugna.
46011001	Moti leghua na puhigu vaghagna inau ku leghua na puhigna a Krais.
46011002	Inau ku veletokeghamu eigna koti boi havaghinia na puhi havigu, moti leghua na velepuhi ke tutuni ku velepuhighamu.
46011003	Kari inau ku magnahaghinighamu gi kotida adoa mua a Krais na vunaghigna na mane, na mane na vunaghigna a taugna, ma a God na vunaghigna a Krais.
46011004	Na vunegna iangeni, gi keda tautafua na ulugna na mane kori vido ke tarai ba titionoa na komi haghore a God ke hea, imanea ke vahouhorua a Krais.
46011005	Keana gi keda boi tautafua na ulugna na vaivine kori vido ke tarai ba titionoa na komi haghore a God ke hea, iia ke vahouhorua a taugna. Na hava ke eia na vaivine iangeni e nanaba vamua gi keda ghothahia na ulugna.
46011006	Gi na vaivine keda boi tautafua na ulugna, e naba iia keda utuhi kudoa na sesehugna. Keana na vunegna na vaivine ke utuhi kudoa na sesehugna ba ghothahia na ulugna keda maomamo, e toke iia keda tautafua na ulugna.
46011007	Keana e boi jino na mane keda tautafua na ulugna kori vido ke tarai, eigna a God ke vavuha na mane eigna keda vaghagna imanea ghehegna. Ma na mane ke tateli aua nigna na mana a God. Keana na vaivine keda tautafua na ulugna eigna iia ke tateli aua nigna na mana na mane.
46011008	Iangeni e tutuni eigna a God ke boi vavuha na mane tagna na vaivine, kari na vaivine tagna na mane.
46011009	Ma a God ke boi vavuha na mane bali hathea na vaivine, kari na vaivine bali hathea na mane.
46011010	Na vunegna iangeni, ma na vunegna na komi enjel, na koi vaivine kedana tautafua na uludia. Iangeni na vaughithatha iira kena mono saragna na mana nidia ara taudia.
46011011	Kori nida na mono haidu duagna a Lod Jisas, ighita boi tangomana katida sokara gheheda. Na vaivine boi tangomana keda sokara ghehegna, ma na mane boi tangomana keda sokara ghehegna.
46011012	Iangeni e tutuni eigna leghugna a God ke vavuha na vaivine tagna na mane ke kidi mono, mara mane gougovu kena havi mai tadia na koi vaivine. Kari a God ke vavuhara mara na mane, ma na koi vaivine, ma na komi fata gougovu.
46011013	Ehava na ghaghanamiu? Gi keda boi tautafua na ulugna na vaivine kori vido ke tarai tagna a God, e jino ba teo?
46011014	Ighita gougovu kati adoa gi keda talua na sesehugna na mane me teve, iangeni keda vamaomamoa.
46011015	Keana ighita kati adoa mua gi keda talua na sesehugna na vaivine me teve, iangeni keda vatoetokelaghagna na dodorogna eigna a God ke hea na sesehugna ke teve bali tautafua na ulugna.
46011016	Gi kekeha tinoni itamiu kedana magnahaghinia na rihu haohaghore eigna na puhi iaani, inau kuda velera ighami ma na komi tinoni kiloau tadia na komi meleha tavogha, e teo sa puhi mua ke tavogha kiti leghua kori tarai.
46011017	Tagna na hava kuda veleghamu ikageeni, vahotha puala kuda veletokeghamu eigna teo sa fata ke toke ke au mai tadia na komi nimiu na haidu bali maimanihihia a God. Teo! Na komi nimiu na haidu ke diadikala vamua nimiu na vaututuni.
46011018	Ke nagho, inau ku rongovia ighamu koti mono thevurua kori vido koti hathatano haidu bali tarai. Mi inau ku toatogha da kekeha tutuni e mono mua koragna na rorongo iangeni,
46011019	eigna kori maramagna iaani na thevurua ke ado mono bali tateli aua ahai ke pukuni leghua a God ma ahai ke piapilau vamua.
46011020	Kori vido koti haidu bali vanga haidu gi eia na Vanga Tabu, ighamu koti ei hahia eigna koti boi leghua na pukuni puhigna.
46011021	Inau ku adoa iaani e tutuni eigna ku rongovia kekeha itamiu koti ghani saisamia ghamiu na vanga moti boi kemulia itadia arahai tavogha. Na vunegna iangeni, kekeha itamiu kena rofo mi kekeha kena mahu mena memee kori kou.
46011022	Gi kotida magnahaghinia na vanga ma na kou ghehemiu, ehava gi oti boi eia kori vathemiu gi oti hathatano haidu? Na puhi koti eia iangeni ke tateli aua ighamu koti boi ghaghana bohea na kiloau nigna a God, moti toatogha e toke vamua kotida vamaomamora na komi tinoni kuma. Na hava kuda veleghamu na? E toke gi inau kuda veletokeghamu? Teo! Inau kuda boi veletokeghamu!
46011023	Na velepuhi ku velepuhighamu eigna na Vanga Tabu, inau ku hati maia tagna a Lod. Kori bongi a Jiudas ke peroa a Lod Jisas, a Jisas ke tangolia na bred,
46011024	me kidi veletokea a God gi e vidoa me velea, "Iaani na tonogu bali eimiu ghamu. Oti eia iaani bali togha tabiruu inau."
46011025	Leghugna kena govu na vanga, a Jisas ke hatia na hinao me anira, "Na waen iaani, na taluhaghore haehathe ke mathangani a God ke hera na komi tinoni. Na ghaughabuagu iaani keda kaputi ngasia na taluhaghore iangeni. Leuleghu maghavu koti kouvia, oti eia bali togha tabiruu inau."
46011026	Inau ku ghoi veleghamu na velepuhi iaani eigna leuleghu maghavu koti ghania na bred iaani moti kouvia na waen iaani, ighamu koti tuturi aua na Rorongo ke Toke eigna na theheagna a Lod eida ighita. Ma na tuturi auagna na theheagna a Lod kori Vanga Tabu keda boi govu me ghieghilei ghoi tabiru mai a Jisas.
46011027	Na vunegna iangeni, gi ahai keda boi ghaghana bohea na ghaniagna na bred ma na kouviagna na waen kori Vanga Tabu, imanea ke koakoa pungusia na tonogna ma na ghaughabuagna a Lod.
46011028	Me toke ighita katida kidi hiroa mati vajinoa na havida gi ati ghania na bred mati kouvia na waen.
46011029	Ighita katida eia iangeni eigna ahai ke boi ghaghana bohea na tonogna a Krais kori vido ke ghania na bred me kouvia na waen, a God keda vapara.
46011030	Iangeni na vunegna sethe itamiu kena lae mena vahaghi, mi kekeha itamiu kena thehe.
46011031	Gi kotida kidi hiroa moti vajinoa na havimiu, a God keda boi vaparaghamu vaghagna iangeni.
46011032	Keana na vaparaghamugna a God ke eia itamiu, imanea ke eia bali vajinoghamu eigna kotida boi hatia na papara hutu imanea keda eia tadia na komi tinoni kena boi vaututuni.
46011033	Ara kulagu kiloau, inau ku veleghamu na komi fata iraani eigna ku magnahaghinighamu gougovu kotida kidi hathatano haidu, gi oti vanga haidu moti eia na Vanga Tabu.
46011034	Gi ahai itamiu keda rofo, imanea keda kidi vanga kori vathegna. Gi keda ai, a God keda boi vaparaghamu eigna na komi haidu koti eia. Kekeha fata tavogha, boi tangomana kuda vajinoghamu ikageeni. Inau kuda eia kori vido kuda atu itamiu.
46012001	Ara kulagu kiloau, inau ku magnahaghinia kotida adoa toetokea na hava ke tutuni eigna na komi sonihathavu ke heghita na Tarunga ke Tabu.
46012002	Ighamu koti adoa kori vido koti talu bongihehe mua, imarea kena batu hahi ghamu moti maimanihihia na komi ngunguju kena boi tangomana na haohaghore.
46012003	Mu magnahaghinighamu kotida adoa gi na Tarunga ke Tabu nigna a God keda batua sina tinoni, imanea teo keda haghore diadikala a Jisas. Me teo ahai ke tangomana na tuturi auagna a Lod Jisas na vunaghigna, gi keda boi batua na Tarunga ke Tabu.
46012004	Na komi sonihathavu e taotavogha, kari e mai gougovu tagna sikei vamua na Tarunga ke Tabu.
46012005	Na komi agutu koragna na kiloau ena taotavogha, kari ighita gougovu kati agutu vania sikei vamua na nida a Lod.
46012006	Nida na komi agutu ighita na komi tinoni kiloau, na sagharodia ke taotavogha, kari sikei vamua a God ke agutu itada ghita gougovu tadia na komi agutu kati eia vania.
46012007	Na Tarunga ke Tabu ke heghita soasopa sonihathavu eigna katida hathera na komi tinoni kiloau.
46012008	Na Tarunga ke Tabu ke hera kekeha tinoni na sonihathavu bali titiono kori thaothadogha ke mai tagna a God, mi kekeha na sonihathavu bali adoa na hava ke boi adoa ahai tavogha.
46012009	Me sikei vamua na Tarunga ke Tabu iangeni ke hera kekeha tinoni na vaututuni ke heta puala, mi kekeha na sonihathavu bali vatoke tabirura arahai kena vahaghi.
46012010	Imanea ke hera kekeha na sonihathavu bali eia na komi reghithehe, mi kekeha na sonihathavu bali titionoagna na haghore ke hera a God. Kekeha, na Tarunga ke Tabu ke hera na sonihathavu bali adoa na haghore ke tuturi aua sa tinoni ke mai tagna a God ba teo. Mi kekeha, imanea ke hera na sonihathavu bali haohaghore tadia na komi haghore ke taotavogha, mi kekeha na sonihathavu bali unuhiagna na ghaghana ikoragna na komi haghore ke taotavogha irangeni.
46012011	Na komi sonihathavu gougovu iraani, sikei vamua na Tarunga ke Tabu ke heghita soasopa, leghuagna nigna na vanohehe.
46012012	Toke na tono ke sethe na viovidogna, sikei vamua na tono. Vaghagna vamua iangeni ighita na tonogna a Krais.
46012013	Kekeha itada kena Jiu, kekeha kena boi Jiu, kekeha kena tinoni seka, mi kekeha kena mamaluha. Keana ighita gougovu kati siuvitabu tagna sikei vamua na Tarunga ke Tabu eigna katida mono kori sikei vamua na tono. Ma a God ke heghita ighita gougovu sikei vamua na Tarunga ke Tabu iangeni eigna keda mono kori havida.
46012014	E tutuni na tono ke sethe na viovidogna me boi sikei vamua.
46012015	Da na nae keda velea, "Na vunegna inau boi na lima, inau boi na vidogna na tono." Toke keda velea iangeni, na nae ke totho vamua tagna na tono.
46012016	Da na kuli keda velea, "Na vunegna inau boi na mata, inau boi na vidogna na tono." Toke keda velea iangeni, na kuli ke totho vamua tagna na tono.
46012017	Gi na tono doudolu na mata vamua, e boi tangomana na vaovarongo. Gi na tono doudolu na kuli vamua, e boi tangomana na hihighini.
46012018	Keana e bosi ai, eigna a God ke boa na komi viovidogna na tono tagna kena mono leghuagna nigna na vanohehe.
46012019	Boi na pukuni tono keda nanaba vamua na komi viovidogna.
46012020	Keana na hava ke tutuni, sethe na viovidogna tagna sikei vamua na tono.
46012021	Na mata teo keda veleagna na lima, "Inau ku bosi magnahaghinia nimua na haehathe." Ma na ulu teo keda veleagna e rua na nae, "Romiu na haehathe, inau ku bosi magnahaghinia."
46012022	Vahotha kedana velea iangeni, eigna na komi viovidogna na tono kati toatogha kena lae, irangeni na komi naghoi viovidogna.
46012023	Ma na komi viovidogna na tono kati toatogha ke boi nagho, irangeni ighita kati kaikaliti toetokera. Ma na komi viovidogna kati maomamo nida itadia, irangeni ighita kati ado pipisi polora.
46012024	Keana na komi viovidogna kati boi maomamo itadia, irangeni ighita kati boi togha na poloragna. Kori vido a God ke boa haidua na komi viovidogna na tonoda, imanea ke hera na komi naghoi agutu itadia na komi viovidogna kati maomamo itadia.
46012025	Imanea ke eia iangeni eigna na komi viovidogna na tonoda kedana sakai agutu haidu, mena kaliti toetokera na komi viovidogna ke taotavogha.
46012026	Gi sina vidogna na tono keda papara, na komi viovidogna gougovu kedana papara duagna. Gi kedana vahaihadia sina vidogna na tono, na komi viovidogna na tono kedana totogo duagna.
46012027	Ighamu gougovu na tonogna a Krais, me siesikei itamiu na viovidogna na tonogna imanea.
46012028	God ke heghita soasopa na agutu katida eia kori kiloau. Iraani kekeha agutu ke heghita: Ke nagho, mara na vetula. Varuagna, arahai kena titionoa na haghore a God ke hera. Vatolugna, mara na velepuhi. Govu, gi arahai a God ke hera na mana bali eia na komi reghithehe, ma arahai kena tangomana na vatoke tabiruragna arahai kena vahaghi, ma arahai kena hathera na komi tinoni kena papara kori havidia, ma arahai kena thaothadogha kori reireghiagna na kiloau, ma arahai kena haohaghore tadia na komi haghore ke taotavogha.
46012029	Ehava? Ighita gougovu mara na vetula? Ba ighita gougovu katida titionoa na haghore a God ke heghita, ba velepuhira na komi tinoni, ba eia na komi reghithehe? Teo!
46012030	Ehava? Ighita gougovu katida vatoke tabirura arahai kena vahaghi, ba haohaghore tadia na komi haghore ke taotavogha, ba unuhia na ghaghana ikoragna na komi haghore ke taotavogha?
46012031	Teo! Siesikei itada boi tangomana katida hatia na komi sonihathavu gougovu, kari e toke kotida magnahaghinia na hatiagna na komi sonihathavu ke pukuni hathera arahai tavogha. Keana ikageeni inau kuda titiono vanighamu eigna na puhi ke toke vano tadia na komi sonihathavu.
46013001	Gi inau kuda haohaghore tadia na komi haghore ke taotavogha kori maramagna ma na haghoredia na komi enjel, kari e teo na dotho itagua, na haghoregu keda vaghagna na koko kena hai kidolia ba na tavuli kena hai ifua.
46013002	Gi kuda mono nigua na sonihathavu bali titionoagna na haghore ke heu a God, mu thaothadoghagna na komi fata a God ke boi tateli aua, mu adoa na komi fata gougovu, ma na nigua na vaututuni ke heta puala nabagna na riuagna na suasupa, kari e teo na dotho itagua, inau na hai tinoni vavaha vamua.
46013003	Gi kuda hera na komi tinoni kuma nigua na komi fata, mu lubatia na tonogu tadia nigua na komi thevuioka eigna kedana pughuli vatheheu kori joto, kari e teo na dotho itagua, inau kuda boi hatia sa fata ke toke.
46013004	Ahai ke mono na dotho itagna, imanea ke taluleghu me eia na komi fata ke toke vanira arahai tavogha. Imanea ke boi tahotha, me boi tautalunagho, me boi titiono vahaihadia ghehegna.
46013005	Ahai ke mono na dotho itagna, imanea ke boi vamaomamora arahai tavogha, me boi togha imanea ghehegna vamua, me boi saisami na dikatagna, me boi togha hahalia na komi hahi arahai tavogha kena eia itagna.
46013006	Ahai ke mono na dotho itagna, imanea ke boi totogo eigna na komi fata ke dika, kari e totogo eigna na komi fata ke tutuni.
46013007	Imanea ke ghathapaku kori vido ke pada na papara, me vaututuni hahalia a God. Mi imanea ke vaututunia a God keda eia na hava ke taluhaghorea, me sokara ngasi hahali.
46013008	Na dotho teo keda govu. Keana na sonihathavu bali titionoagna na haghore ke mai tagna a God keda govu. Ma na sonihathavu bali haohaghore tadia na komi haghore ke taotavogha, ma na sonihathavu bali adoagna na hava ke boi adoa mua ahai tavogha, irangeni keda govu mua.
46013009	Ikageeni ighita kati adoa na ghathi vidogna vamua na komi fata gougovu, ma na sonihathavu bali titionoagna na haghore ke mai tagna a God ke tateli aua na ghathi vidogna iso vamua na komi ghaghanagna.
46013010	Kori vido na vagougovui maghavu keda mai, na komi sonihathavu irangeni keda govu.
46013011	Kori vido garigu, nigua na haohaghore, ma na nigua na thaothadogha ke vaghagna na gari. Keana kori vido inau ku hutu hadi, inau ku vagovua na komi puhigna na gari.
46013012	Ikageeni, nida na thaothadogha eigna a God ke boi rae hutu. Vaghagna ighita kati reghia na totoghalegna imanea kori tiro ke boi pukuni raraha. Keana ivughei valiha ighita katida reghia mati thaothadoghagna na komi fata gougovu kori matada gheheda. Kori vido iangeni, ighita katida pukuni ado toetokea a God, vaghagna vamua imanea ke adoghita.
46013013	Tolu na puhi iraani keda talu mono thovohaliu: na vaututuni, na rouronu tagna na komi fata ke toke a God keda heghita, ma na dotho. Kari na naghoi fata itadia, na dotho hiri.
46014001	Oti leghu hahalia na puhi dotho moti magnahaghinia na hatiragna na komi sonihathavu nigna na Tarunga ke Tabu, haluhadi na sonihathavu bali titionoagna na haghore ke mai tagna a God.
46014002	Inau ku velea iaani eigna ahai ke haohaghore tadia na komi haghore ke taotavogha, imanea ke haohaghore tagna a God vamua, boi tadia na komi tinoni. Imanea ke haohaghore kori nigna na mana na Tarunga ke Tabu, keana teo ahai ke thaothadoghagna na haghoregna. Na ghaghana ikoragna na hava ke velea ke talu mono polo mua.
46014003	Keana ahai ke titionoa na haghore a God ke hea, imanea ke titiono vanira na komi tinoni me vaheta nidia na vaututuni. Mi imanea ke vaheta mua na ghaghanadia me vasulara.
46014004	Ahai ke haohaghore tadia na komi haghore ke taotavogha, imanea ke vaheta nigna na vaututuni ghehegna. Kari ahai ke titionoa na haghore a God ke hea, imanea ke vaheta nidia na vaututuni na komi tinoni kiloau gougovu.
46014005	Gi ighamu gougovu kotida tangomana na haohaghore tadia na komi haghore ke taotavogha, inau kuda totogo. Keana inau kuda totogo hutu vano mua gi ighamu gougovu kotida tangomana na titionoagna na haghore ke mai tagna a God. Eigna ahai ke titionoa na haghore a God ke hea, imanea ke hathera na komi tinoni kiloau, kari ahai ke haohaghore tadia na komi haghore ke taotavogha, imanea ke boi hathera. Keana, gi keda mono sa tinoni bali unuhiagna na ghaghana ikoragna na komi haghore ke taotavogha, imanea keda hathera mua na komi tinoni kiloau.
46014006	Ara kulagu kiloau, gi kuda mai mu haohaghore itamiu tadia na komi haghore ke taotavogha, iangeni keda boi hatheghamu. Keana gi kuda mai mu titiono vanighamu na hava a God ke tatelia vaniu, ba hatheghamu eigna kotida thaothadoghagna kekeha fata koti boi adoa mua, ba titiono itamiu na haghore a God ke heu, ba velepuhighamu kekeha velepuhi, iangeni keda pukuni hatheghamu.
46014007	Vaghagna vamua iangeni na komi fata vaghagna na ifu ma na kigulu ke teo sa havi itadia. Gi na tinoni keda hai iuifu kilili vamua, teo katida adoa na sale ke iuifu leghua.
46014008	Gi na mane bali ifu tavuli keda boi ifua heta, teo ahai keda kaikaliti bali rihu.
46014009	Vaghagna vamua iangeni tamiu ighamu. Gi kotida haohaghore tadia na komi tinoni kori haohaghore kena boi adoa, imarea teo kedana thaothadoghagna na hava koti velera moti hai titiono nimiu vamua.
46014010	Kori maramagna iaani sethe na haghore ke taotavogha. Mi tadia arahai kena haohaghore tagna sina haghore vamua, na haghore iangeni ke mono na ghaghana ikoragna.
46014011	Keana gi sina tinoni keda titiono vaniu kori haghore ku boi adoa, roghami kuruda veidodorovighi vaghagna e rua na tinoni eidia e rua na moumolu tavogha.
46014012	Na vunegna ighamu koti pukuni magnahaghinia na hatiragna na komi sonihathavu nigna na Tarunga ke Tabu, oti hatia na hetamiu na hatiragna na komi sonihathavu keda pukuni vaheta nidia na vaututuni na komi tinoni kiloau.
46014013	Na vunegna iangeni, ahai keda haohaghore tadia na komi haghore ke taotavogha, imanea keda tarai kaea a God eigna keda hea na sonihathavu bali unuhiagna na ghaghana ikoragna na hava ke velea.
46014014	Kori vido ku tarai tagna a God kori haghore ke taotavogha, na tarungagu ke tarai, kari na ghaghanagu ke boi leghua.
46014015	Na vunegna ke ai, na hava kuda eia na? Inau kuda tarai kori tarungagu kori haghore ke taotavogha, kari inau kuda tarai mua kori haghore ku adoa ma na ghaghanagu ke tangomana na leghuagna. Mi inau kuda sale vania a God kori tarungagu kori haghore ke taotavogha, kari inau kuda sale mua kori haghore ku adoa.
46014016	Gi koda veletokea a God kori haghore taotavogha ke hegho na Tarunga ke Tabu, arahai kena maimanihihia a God duamu boi tangomana kedana velea "Amen," eigna imarea kena boi thaothadoghagna na hava ko velea.
46014017	Toke na veletokeagna a God ko eia ke toke puala, e boi hathera arahai kena mono duamu.
46014018	Inau ku veletokea a God eigna sethe na maghavu inau ku haohaghore tadia na komi haghore ke taotavogha, kari ighamu boi sethe na maghavu koti eia.
46014019	Keana kori vido ku tarai duadia na komi tinoni kiloau, gi kuda velepuhira tagna e lima vamua na haghore kena thaothadoghagna, iangeni keda toke vano tagna na vele auagna salaghe na toghai haghore kori haghore ke taotavogha.
46014020	Ara kulagu, kori ghaghanamiu, oti saghoi vaghadia na komi gari. Teo. Kori ghaghanamiu oti vaghadia na komi tinoni puhi. Keana kori eiagna na komi fata ke dika, e toke ighamu kotida vaghadia na komi meomeo.
46014021	Kori vido a God ke dikatagna tadia na komi tinonidia Israel, imanea ke titiono vaghagna iaani tadia na komi Rioriso ke Tabu, "Inau kuda vetulara arahai tavogha kena haohaghore tadia na komi haghore ke taotavogha eigna kedana titiono na haghoregu itadia. Keda ai huju, nigua na komi tinoni kedana bosi magnahaghinia na rongoviagna na haghoregu."
46014022	Tagna iaani kati reghia na sonihathavu bali haohaghore tadia na komi haghore ke taotavogha, boi na vaughithatha tadia arahai kena vaututuni, keana na vaughithatha tadia arahai kena boi vaututuni eigna kedana adoa a God ke boi totogo eidia. Ma na sonihathavu bali titionoagna na haghore ke mai tagna a God, boi na vaughithatha tadia arahai kena boi vaututuni, keana na vaughithatha tadia arahai kena vaututuni eigna kedana adoa a God ke totogo eidia.
46014023	Gi ighamu na komi tinoni kiloau kotida sakai haidu moti haohaghore gougovu tadia na komi haghore ke taotavogha, kari kekeha tinoni kena boi thaothadoghagna na velepuhi eigna a Krais, ba kekeha tinoni bongihehe kedana haghe mai, kori vido kena rongovighamu imarea kedana ghaghana ighamu koti mee.
46014024	Keana gi kedana haghe mai kori vido ighamu gougovu koti titionoa na haghore a God ke heghamu, na komi fata koti titionoa keda tateli vanira imarea na tinoni koakoa. Na komi fata kena rongovia keda tateli vanira mua a God keda fatera,
46014025	ma na komi fata ke dika ke mono polo kori havidia keda tate au. Gi imarea kedana torongaghi tuturu horu mena maimanihihia a God. Mi imarea kedana titiono aua vaghagna iaani, "E tutuni a God ke mono duamiu eeni!"
46014026	Ara kulagu kiloau, na hava ku toatogha eidia na komi fata irangeni ke vaghagna iaani. Kori vido ighamu koti sakai haidu bali tarai, e toke gi kotida eia na komi fata iraani: na sale, na velepuhi, na vele auagna na hava a God ke tateli aua, na haohaghore tadia na komi haghore ke taotavogha, ma na unuhiagna na ghaghana ikoragna na komi haghore ke taotavogha irangeni. Na komi fata iraani, ighamu kotida eia bali vaheta nidia na vaututuni na komi tinoni kiloau.
46014027	E rua be tolu na tinoni vamua kedana haohaghore tadia na komi haghore ke taotavogha. Keana imarea kedana saghoi sakai haohaghore. Me sina tinoni keda unuhia na ghaghana ikoragna na hava kena velea.
46014028	Gi keda boi mono sa tinoni bali unuhiagna na ghaghana ikoragna, ahai ke haohaghore tadia na komi haghore ke taotavogha keda mono bughoro vamua kori haidu. Imanea keda haohaghore itagna a God vamua bali hathea ghehegna.
46014029	Rua be tolu na tinoni vamua kedana titionoa na haghore ke hera a God, ma arahai kena vaovarongo itadia kedana faefatea eigna kedana adoa na haghore iangeni ke mai tagna a God ba teo.
46014030	Kori vido sina tinoni ke titionoa na haghore a God ke hea, kari a God ke hea na haghore tagna sina tinoni tavogha ke nohe ngengeni, ahai ke kidi titiono keda soto.
46014031	Kori puhi iaani, ighamu siesikei kotida titionoa na haghore ke heghamu a God eigna ighamu gougovu kotida thaothadoghagna, moti heta vano mua kori nimiu na vaututuni.
46014032	Arahai kena hatia na sonihathavu bali titionoagna na haghore a God ke hera, imarea tangomana kedana vasotora ghehedia kori vido ahai tavogha ke magnahaghinia na titiono.
46014033	Ighamu kotida leghua na komi fata iraani, eigna a God ke bosi magnahaghinighita katida hai eia na komi fata kori kiloau. Teo. Imanea ke magnahaghinighita katida mono haidu toetoke. Iaani na puhi kedana eia na komi tinoni kiloau tadia na komi meleha gougovu.
46014034	Kori vido ighamu koti haidu bali tarai, na koi vaivine kedana mono bughoro. E boi jino iira kedana haohaghore. Iira kedana mono sasaradia ara taudia vaghagna na komi vetula nigna a Moses kena velea.
46014035	Gi kedana magnahaghinia na adoagna sa fata, iira kedana huatira ara taudia kori vido kedana tabiru kori vathedia, eigna e boi jino gi kedana haohaghore kori vido na komi tinoni kiloau kena sakai tarai.
46014036	Na vunegna ighamu koti boi sikei na ghaghanamiu duagu, inau ku huatighamu vaghagna iaani. Ehava? Kori ghaghanamiu na Rorongo ke Toke nigna a God ke turughu mai itamiu, ba e jufu mai itamiu vamua? E bosi ai!
46014037	Ahai itamiu ke ghaghana imanea na tinoni bali titionoa na haghore ke mai tagna a God, ba e hatia na sonihathavu nigna na Tarunga ke Tabu, e toke imanea keda adoa na komi fata ku risoa atu itamiu, irangeni na komi vetula ke mai tagna a Lod Jisas.
46014038	Gi imanea keda boi magnahaghinia na rongoviagna na haghore iaani, ighamu huju oti saghoi vaovarongo tagna na hava ke velea.
46014039	Ara kulagu kiloau, oti hatia na hetamiu na hatiagna na sonihathavu bali titionoagna na haghore ke mai tagna a God. Kari oti saghoi lutira na komi tinoni na haohaghore tadia na komi haghore ke taotavogha.
46014040	Keana na komi fata gougovu koti eia kori nimiu na haidu bali tarai, oti eia kori puhi ke jino moti leghua na vetulagna.
46015001	Ara kulagu kiloau, inau ku magnahaghinia kuda ghoi veleghamu ghua na Rorongo ke Toke ku kidi titionoa ghohi itamiu. Ighamu koti vaututunia na Rorongo ke Toke iangeni, ma na nimiu na vaututuni ke sokara ngasi popogna.
46015002	Ma na Rorongo ke Toke iangeni ku titionoa vanighamu, na fata ke vahavighamu kotida vaututuni hahalia. Keana gi kotida boi eia iangeni, nimiu na vaututuni e teo sa vunegna.
46015003	Inau ku titiono vanighamu na komi naghoi velepuhi ku hatia iraani: A Krais ke thehe eigna na paluhada vaghagna vamua kena risoa mara na profet tadia na komi Rioriso ke Tabu.
46015004	Imarea kena gilua, mi kori vatolugna na dani, a God ke vasokara tabirua kori thehe vaghagna kena risoa tadia na komi Rioriso ke Tabu.
46015005	Imanea ke tate vania a Pita, gi tadia mara salaghe rua na mane vetula.
46015006	Leghugna iangeni, imanea ke tate mua tadia e lima na hathangatu tomaghai tinoni kena vaututuni kori vido kena mono haidu. Sethe itadia kena talu havi mua, kari kekeha itadia kena thehe ghohi.
46015007	Gi a Jisas ke tate vania a Jemes, mi leghugna iangeni tadia mara na vetula gougovu.
46015008	Vagovugna, imanea ke tate vaniu inau. Iangeni e jino eigna inau vaghagna na meomeo ke boi kasa mua na danigna me havi.
46015009	Inau ku velea iangeni eigna mara na vetula gougovu kena nagho vano itagua. Ma na vunegna inau ku vaparara na komi tinoni kiloau nigna a God, inau boi nabagu na komi tinoni kedana kilougna na mane vetula.
46015010	Keana inau na mane vetula eigna vamua nigna na dotho a God vaniu ke hutu puala. Ma na nigna na dotho vaniu ke mono na sagharogna, eigna inau ku agutu heta vano tadia mara na vetula gougovu. Kari inau ku boi agutu kori nigua na heta ghehegu. Teo. Nigna na sonihathavu a God ke hatheu kori nigua na agutu vania.
46015011	Boi na fata hutu gi inau kuda eia na agutu iaani, ba mara na vetula tavogha kedana eia, eigna ighami gougovu kiti titionoa sikei vamua na Rorongo ke Toke. Me iangeni na rorongo koti vaututunia.
46015012	Na vunegna ighamu koti vaututunia nimami na titiono eigna na sokara tabiruagna a Krais kori thehe, ehava gi kekeha itamiu koti velea arahai kena thehe kedana boi sokara tabiru?
46015013	Gi keda tutuni arahai kena thehe kena boi tangomana na sokara tabiru, a Krais ke boi sokara tabiru ghohi kori thehe.
46015014	Gi keda tutuni a Krais ke boi sokara tabiru kori thehe, nimami na titiono ma nimiu na vaututuni e teo sa vunegna.
46015015	Me keda tutuni iangeni, ighami kiti pilaunighamu eigna a God, eigna kiti velea ke tutuni imanea ke vasokara tabirua a Krais kori thehe. Keana gi keda tutuni arahai kena thehe kena boi tangomana na sokara tabiru, a Krais ke boi havi tabiru ghohi kori thehe.
46015016	Hii, gi keda tutuni arahai kena thehe kena boi tangomana na sokara tabiru, a God ke boi vasokara tabirua ghohi a Krais.
46015017	Gi keda tutuni a God ke boi vasokara tabirua a Krais, nimiu na vaututuni e teo sa vunegna, ma a God ke boi talutavogha na komi paluhamiu.
46015018	Gi keda tutuni iangeni, arahai kena vaututuni kena thehe ghohi, imarea kena vano ghohi kori meleha papara.
46015019	Gi nida na vaututuni tagna a Krais ke tangomana na hatheghitagna kori havida kori maramagna vamua, e naba imarea kedana rarovighita vano mua tadia na komi tinoni gougovu kori maramagna.
46015020	Keana e boi ai! Na hava ke tutuni, a Krais ke sokara tabiru ghohi kori thehe. A God ke kidi vasokara tabirua imanea, ma na sokara tabiruagna imanea ke tatelia vanighita a God keda vasokara tabirura mua arahai kena thehe ghohi.
46015021	Na vunegna sina mane, a Adam, ke hati maia na thehe kori maramagna, sina mane ke hati maia mua na sokara tabiru kori thehe.
46015022	Ighita gougovu katida thehe eigna ighita na vinahuhugna a Adam. Keana arahai gougovu kena vaututunia a Krais, imarea kedana sokara tabiru kori thehe.
46015023	Kari e mono na maghavu imarea kedana sokara tabiru kori thehe. A Krais ke kidi sokara tabiru, mi kori vido imanea keda tabiru mai, nigna na komi tinoni gougovu kedana sokara tabiru.
46015024	Govu, gi na vagovugna na maramagna keda jufu mai. Kori vido iangeni a Krais keda rihura me heta pungusira na komi tidatho ma na nigna na komi thevuioka gougovu. Gi imanea keda he tabirua na mana tagna a God a Mama eigna keda ghoi vunaghi pungusira na komi fata gougovu.
46015025	Keana a Krais keda vunaghi pungusira na komi fata me jufu na maghavu keda heta pungusira gougovu nigna na komi thevuioka.
46015026	Ma na vagovui thevuioka imanea keda diadikala, na thehe.
46015027	A Krais ke tangomana na eiagna iangeni eigna na komi Rioriso ke Tabu kena velea, "A God ke hea imanea na mana eigna keda vunaghi pungusia na komi fata gougovu." Toke keda ai, ighita kati adoa a Krais keda boi vunaghi pungusia a God, eigna imanea ghehegna ke hea na mana a Krais.
46015028	Kori vido a Dathegna a God keda vunaghi pungusira na komi fata gougovu, imanea keda talua horua ghehegna saragna na mana nigna a God, imanea ke hea a Dathegna na mana eigna keda vunaghi pungusira na komi fata gougovu. A Krais keda eia iangeni eigna a God keda vunaghi pungusia na komi fata gougovu.
46015029	Gi keda boi tutuni arahai kena thehe ghohi kedana sokara tabiru, ehava gi kekeha tinoni kena siuvitabu kori huhuludia arahai kena thehe ghohi na? E teo sa vunegna imarea kedana siuvitabu kori huhuludia gi kedana boi sokara tabiru.
46015030	Gi keda boi tutuni na sokara tabiru, teo kitida sasaa leuleghu maghavu kitida thehe kori vido kiti titionoa na Rorongo ke Toke.
46015031	Ara kulagu, leuleghu dani inau ku sokara pungusia na thehe! Iangeni e tutuni! Gi keda boi tutuni, e boi tutuni mua inau ku tautalunagho eimiu eigna na nimiu na mono haidu duagna nida a Lod, Jisas Krais.
46015032	Gi keda boi tutuni arahai kena thehe kena tangomana na sokara tabiru, teo sa fata ke toke keda au mai tagna nigua na sokara pungusiragna na komi tinoni i Efesus kena vaghagna na komi aku ke asi eigna kena magnahaghinia na diadikalaugna. Gi keda boi tutuni na sokara tabiru kori thehe, da e toke vamua ighita katida leghua na haghore iaani, "Ati vanga thauthavu mati kou, eigna ivughei ighita katida thehe."
46015033	Oti saghoi lubatia ahai eigna keda pilaunighamu eigna na sokara tabiru kori thehe. Oti saghoi havaghinia na komi haghore iraani, "Na mono haidu duadia arahai kena dika na puhidia ke ado diadikala na puhigna ahai ke jino."
46015034	Oti tabiru kori ghaghana ke jino moti saghoi eia mua na koakoa. Kekeha itamiu oti boi adoa a God, me naba ighamu kotida maomamo eigna iangeni.
46015035	Kekeha itamiu koti huahuati vaghagna iaani, "Ehava gi arahai kena thehe ghohi kedana sokara tabiru? Gi e tutuni imarea kedana sokara tabiru, na thagi tono ke hava na tonodia na?"
46015036	Oti hahi! Oti togha vamua na katura eigna kotida adoa. Na katura koti joua keda kidi thehe. Govu, gi e tangomana na kotu hadi.
46015037	Ma na katura koti joua, na katura vamua. Kori vido koti joua na katuragna na saau ba na katura tavogha, e teo mua sa tonogna keda kotu hadi.
46015038	Keana kori vido ke kotu hadi, a God ke hea na katura iangeni na tonogna ke magnahaghinia keda mono itagna. Ma a God ke hea na komi thagi katura soasopa tonodia.
46015039	Vaghagna vamua iangeni, na komi fata ke haihavi kori maramagna ke mono na tonodia ke taotavogha. Na tinoni, na komi fata kaukagu, na manu, ma na igha ke boi nanaba na tonodia.
46015040	Na komi fata kori maramagna ke mono na tonodia, ma na komi fata kori maaloa ke mono mua na tonodia. Keana na siladagna na tonodia na komi fata kori maaloa ke tavogha tagna na dodorogna na tonodia na komi fata kori maramagna.
46015041	Na siladagna na aho ke tavogha tagna na siladagna na vula, ma na siladagna na vula ke tavogha tagna na siladadia na komi vaitughu. Ma na siladadia na komi vaitughu ke taotavogha.
46015042	Vaghagna mua iangeni na sokara tabirudia arahai kena thehe. Na tonoda kati gilura keda boto, keana na tonoda a God keda vasokara tabirura keda mono thovohaliu.
46015043	Na tonoda kati gilura kena lae mena boi toke na dodorodia, keana na tonoda a God keda vasokara tabirura kedana heta mena toke na dodorodia.
46015044	Na tonoda kati gilura, na tonogna na maramagna, keana na tonoda a God keda vasokara tabirura, na tonogna i popo keda vonungia na Tarunga ke Tabu. Vaghagna vamua ke mono na tonogna na maramagna, e mono mua na tonogna i popo keda vavonungia na Tarunga ke Tabu.
46015045	Na komi Rioriso ke Tabu kena velea na mane ke kidi mono, a Adam, a God ke vavuha me hea na havi. Keana a Krais, imanea na vagovui Adam, imanea ke tavogha eigna imanea na tarunga ke heghita na havi.
46015046	Oti saghoi toatogha na tonogna i popo keda vonungia na Tarunga ke Tabu ke kidi mai. Teo. Na tonogna na maramagna ke kidi mai, gi e mai na tonogna i popo keda vonungia na Tarunga ke Tabu.
46015047	Na mane ke kidi mono, a Adam, a God ke vavuha kori thepa, mi ighita gougovu e mono na tonoda ke vaghagna na tonogna imanea. Na varuai Adam, a Krais, imanea ke mai i popo. Mi kori vido ighita katida sokara tabiru, ighita keda mono na tonoda ke vaghagna na tonogna a Krais ke mai i popo.
46015049	Tutuni! Na tonoda ikageeni ke vaghagna na tonogna a Adam a God ke vavuha kori thepa. Keana kori vido kati sokara tabiru kori thehe, na tonoda keda vaghagna na tonogna a Krais ke mai i popo.
46015050	Ara kulagu kiloau, inau ku magnahaghinighamu kotida adoa na tonoda ke mono na vinahi ma na ghaughabua itagna teo keda haghe kori hughuta nigna a God. Na tonoda keda dika me boto boi tangomana keda hatia na havi ke teo na govugna.
46015051	Oti vaovarongo toetoke eigna ikageeni inau kuda veleghamu na fata a God ke boi tateli aua i hau. Boi ighita gougovu katida thehe, keana kori vido kedana ifua na tavuli kori vagougovui maghavu, na tonoda ighita gougovu keda tughu saisami vaghagna na thauthabugna na mata. Kori vido kedana ifua na tavuli, a God keda vasokara tabirura arahai kena thehe ghohi, mi imarea kedana hatia na tonodia keda boi thehe. Mi ighita kati talu havi mua kori vido iangeni, na tonoda keda tughu vaghagna iangeni mua.
46015053	Na tonoda kori maramagna keda thehe keda tughua kori tonoda keda boi thehe me mono thovohaliu. Keda boi ai, ighita teo katida haghe kori hughuta nigna a God.
46015054	Kori vido keda mono mai iangeni, na fata kena risoa tadia na komi Rioriso ke Tabu keda tutuni, "A God ke heta pungusia me diadikala na thehe.
46015055	Ehava ighoe na thehe? Ivei na hetamu na? Me hava? Ivei nimua na mana bali vadiadikala na komi tinoni na?"
46015056	Na koakoa ke hea na mana na thehe bali vadiadikala na komi tinoni. Ma na komi vetula nigna a Moses ke hea na mana na koakoa.
46015057	Keana ati veletokea a God! Imanea ke vahetaghita eigna katida heta pungusia na koakoa ma na thehe eigna na hava ke eia a Lod Jisas Krais.
46015058	Na vunegna iangeni, ara kulagu kiloau ku dothovighamu, oti sokara ngasi moti saghoi riu tagna na hava ke jino. Oti agutu heta hahali vania a Lod, eigna ighamu koti adoa ghohi na komi fata ke toke keda au mai tadia na komi agutu gougovu koti ei vania a Lod.
46016001	Inau ku magnahaghinia kuda titiono vanighamu eigna na sosoni bali hathera na komi tinoni nigna a God i Jerusalem. Oti eia vaghagna ku velera na komi tinoni kiloau kori provins i Galesia.
46016002	Leuleghu Sade, oti boa tavogha na vidoi rongo leghuagna e ngiha na rongo koti hatia siesikei koragna sina wik. Oti kalitira nimiu na rongo sosoni iangeni eigna keda mono ghohi gi u jufu mai itamiu. Boi toke kotida hiohiro na rongo kori vido iangeni.
46016003	Kori vido kuda jufu mai itamiu, inau ku magnahaghinighamu kotida vahia kekeha tinoni bali hati vanoa i Jerusalem nimiu na rongo sosoni. Inau kuda risoa na letasi bali hatia duadia eigna na komi tinoni kiloau i Jerusalem kedana adoa na vunegna kena mai itadia.
46016004	Gi keda naba inau kuda atu mua, ighami kitida sakai taveti vano ngengeni.
46016005	Inau ku toatogha kuda kidi taveti vano tadia kekeha meleha kori provins i Masedonia, gi u atu itamiu i Korin.
46016006	Inau ku toatogha kuda mono hau sina vido duamiu. Da kenughua u mono me ghieghilei govu na komi vula ke ghaula. Gi kuda eia iangeni, ighamu tangomana kotida hatheu kori nigua na taetaveti tagna sa meleha kuda atu itadia leghugna iangeni.
46016007	Inau u boi magnahaghinia kuda atu itamiu ikageeni, kori vido ku boi tangomana na mono hau itamiu. Gi a Lod keda lubatiu, inau ku magnahaghinia kuda mono hau sina vido itamiu.
46016008	Keana inau kuda talu mono eeni i Efesus me ghieghilei jufu na dani hutu Pentekos,
46016009	eigna ikageeni inau tangomana kuda eia na komi agutu ke sethe vania a God, toke na komi tinoni ke sethe kori meleha iaani kena sokara pungusiu.
46016010	Gi keda atu jufu a Timoti itamiu, oti ghaghana bohea eigna imanea ke agutu vania a Lod vaghagna ku eia inau.
46016011	Saghoi lubatia ahai itamiu eigna keda siriuhaghinia. Kari oti hathea moti vetula maia kori soleana eigna keda tabiru mai itagua. Inau ku pitua na tabirugna mai duadia kekeha ara kulada kiloau kena taveti duagna.
46016012	A kulada, a Apolos, toke inau ku velea hahali eigna keda atu itamiu duadia kekeha tinoni kena vaututuni, imanea ke bosi magnahaghinia na atu ikageeni. Keana imanea keda atu itamiu kori maghavu ke ghaghana ke toke bali atu.
46016013	Oti reireghi toke ghamu, moti sokara ngasi kori nimiu na vaututuni. Oti saghoi mataghu, kari oti hatia na hetamiu.
46016014	Na komi fata gougovu koti eia, oti eia kori dotho.
46016015	Ighamu koti adoa ghohi, tamiu ighamu na komi tinoni kiloau kori provins i Akaia, a Stefanas ma arahai kena mono kori vathegna kena kidi vaututunia a Jisas. Moti adoa mua imarea kena agutu heta bali hathera na komi tinoni nigna a God. Ara kulagu, inau ku kae huhurughamu
46016016	eigna kotida sasaa na leghuragna imarea, ma arahai mua kena agutu heta duadia.
46016017	Inau ku pukuni totogo nigua puala eigna a Stefanas, Fotunatus, ma a Akaikus, tolumara kotolu jufu mai ghohi eeni. Toke koti boi tangomana na hatheugna eeni, tolumara kotolu hatheu kori huhulumiu ghamu.
46016018	Tolumara kotolu pukuni vaheta na ghaghanagu, vaghagna vamua kotolu vaheta na ghaghanamiu ighamu. Arahai kena eia vaghagna tolumara kotolu eia, oti ghaghana bohera.
46016019	Na komi tinoni kiloau tadia na komi meleha kori provins i Esia kena vetula atua itamiu nidia na haghore dotho. Akuila ma a Prisila duadia na komi tinoni kiloau kena tarai kori vathedia roira, imarea kena vetula atua itamiu nidia na haghore dotho eigna ighamu huju koti mono haidu duagna a Lod.
46016020	Na komi tinoni kiloau gougovu eeni kena vetula atua mua nidia na haghore dotho itamiu. Kori vido koti hathatano haidu bali tarai, oti veikubaeghi kori dotho.
46016021	Inau a Pol ku risoa na komi vagovui haghore dotho iraani kori limagu ghehegu.
46016022	Ahai ke boi dothovia a Lod Jisas, a God keda fatea me vapara. Lod, o mai!
46016023	Inau ku tarai gi a Lod Jisas keda vatokeghamu.
46016024	Nigua na dotho ke mono duamiu ighamu gougovu koti mono haidu duagna a Jisas Krais.
47001001	Inau a Pol ku risoa na letasi iaani. A God ke vahiu gi kuda na mane vetula nigna a Jisas Krais eigna iangeni ke leghua nigna na vanohehe. A Timoti, a kulada kori Krais, imanea ke mono mua duagu eeni. Iroghami kuru riso atua itamiu ighamu na komi tinoni kiloau koti mono i Korin, mi tadia mua na komi tinoni nigna a God kena mono kori nimiu na provins i Akaia.
47001002	Inau ku tarai gi a God a Tamada ma a Lod Jisas Krais koroda vatokeghamu moro heghamu na soleana kori havimiu.
47001003	Ati veletokea nigna na God ma a Tamagna nida a Lod, Jisas Krais. A God ke vonungia na rarovi me sulaghita hahali.
47001004	Imanea ke vasulaghami tadia na komi papara gougovu ke padaghami eigna kitida vasulara arahai tavogha kena papara. Mi ighami kitida tangomana na vasularagna mua vaghagna vamua a God ke vasulaghami.
47001005	Vaghagna a Krais ke papara, ighami huju iti papara eigna kiti leghua imanea. Keana kori vido kiti papara puala, a God ke pukuni vasulaghami eigna kiti mono haidu duagna a Krais.
47001006	Kori vido kiti papara, na papara iangeni ke hatheghamu eigna kotida hatia na havi ke teo na govugna. Ma a God ke vasulaghami eigna kitida vasulaghamu mua. Mi iangeni keda hatheghamu eigna kotida ghathapaku kori vido na komi thagi papara ke padaghami keda padaghamu mua.
47001007	Ighami kiti vaututunia ighamu kotida sokara ngasi kori nimiu na vaututuni eigna kiti adoa, kori vido koti papara vaghagna kiti papara, a God ke vasulaghamu vaghagna vamua ke vasulaghami.
47001008	Ara kulagu kiloau, ighami kiti magnahaghinighamu kotida adoa eigna na papara hutu ke padaghami kori provins i Esia. Na papara iangeni ke paraghami puala miti boi naba na sokara pungusiagna. Ighami kiti toatogha ighami teo kitida havi mua.
47001009	Hii, ighami kiti toatogha na maghavu kitida thehe ke jufu mai ghohi. Keana na papara iangeni ke padaghami bali velepuhighami e boi jino kitida vaututunighami ghehemami, kari ighami kitida vaututunia a God vamua keda hatheghami. Ighami tangomana kitida vaututunia iangeni, eigna imanea ke tangomana na vahavi tabiruragna na komi tinoni kori thehe.
47001010	Kori vido ighami kiti haga thehe ngengeni, a God ke vahavighami, miti vaututunia imanea keda talu vahavighami
47001011	kori vido ighamu koti hatheghami kori nimiu na tarai. A God keda talu hatheghami eigna sethe na komi tinoni kena hatheghami kori tarai. Me sethe na tinoni kedana veletokea God kori vido kena reghia na haehathe ke eia vanighami imanea.
47001012	Ighami kiti tautalunagho eigna kiti pukuni adoa ighami kiti titiono tutuni hahali miti leghua vamua na puhi ke magnahaghinia a God. Tadia na komi fata gougovu kiti eia, na dotho ke hutu nigna a God ke hatheghami miti boi eia sa fata leghuagna na nigna na thaothadogha na maramagna. Na puhimami ke jino hahali tadia na komi tinoni gougovu, haluhadi tamiu ghamu.
47001013	Na komi fata kiti riso atua vanighamu, ighamu tangomana kotida thaothadoghagna, me teo sa vunegna kotida hiohiroa sa ghaghana ke polo ikoragna. Inau ku adoa ighamu koti boi thaothadoghagna mua na komi puhimami, keana ighami kiti magnahaghinia puala kotida pukuni thaothadoghagna na komi puhimami. Gi keda ai, kori tabirugna mai a Lod Jisas Krais, ighamu kotida tautalunagho eimami ghami, vaghagna vamua ighami kiti tautalunagho eimiu.
47001015	Na vunegna inau ku vaututunighamu kotida tautalunagho eimami, inau ku kidi toatogha bali rua na atu sighoghamugna eigna kuda eia e rua na haehathe itamiu.
47001016	Inau ku toatogha kuda kidi atu jufungighamu kori nigua na taetaveti ku eia ghohi bali mai eeni kori provins i Masedonia. Mu toatogha kuda ghoi atu reghighamu leghugna kuda taveti au eeni bali vano i Jiudea. Kori nigua na taetaveti iangeni, inau ku toatogha ighamu tangomana kotida hatheu.
47001017	Ighamu da oti toatogha inau ku hai titiono vamua eigna ku boi atu itamiu vaghagna ku kidi veleghamu ghohi. Iangeni e boi tutuni. Inau u boi leghua na puhigna na tinoni bongihehe ke vele aua, "Hii, inau kuda eia" kari e toatogha, "Teo kuda eia."
47001018	Kori vido inau ku velea, "Hii," inau kuda boi saisami tughua na ghaghanagu mu velea "Teo." Vaghagna a God ke titiono tutuni hahali, inau huju u titiono tutuni hahali mua,
47001019	eigna ku leghua na puhigna a Jisas Krais. Imanea a Dathegna a God kiti titionoa itamiu inau, Sailas, ma a Timoti. Ighamu koti adoa imanea ke bosi velea "Hii," kari e saisami me tughua na ghaghanagna me velea "Teo." A Jisas ke tateli aua a God ke tutuni hahali
47001020	eigna na komi taluhaghore nigna a God, a Krais ke vatatapara gougovu. Na vunegna a Krais ke eia iangeni, ighita tangomana katida veletokea a God vaghagna iaani, "Tutuni, ighoe ko ei hahalia na hava ko taluhaghorea."
47001021	A God ke hatheghita ighita gougovu eigna katida sokara ngasi kori nida na vaututuni tagna a Krais. Imanea ke vahighita au,
47001022	me vetula na Tarunga ke Tabu eigna keda mono ikorada. Iangeni na vaughithatha ke tateli aua ighita na nigna a God, mi imanea keda eia vanighita na komi fata ke taluhaghorea keda eia.
47001023	Ikageeni inau kuda veleghamu na vunegna ku boi tabiru atu itamiu i Korin. Ma a God ke adoa na hava ku velea e tutuni. Inau ku boi tabiru atu itamiu eigna inau ku bosi magnahaghinia kuda ghoi ngaraghamu mua.
47001024	Ighami kiti boi magnahaghinighamu kotida toatogha ighami kiti magnahaghinia na hurughamugna eigna kotida vaututunia nimami na velepuhi, eigna ighami iti adoa ghohi ighamu koti sokara ngasi kori nimiu na vaututuni. Ighami kiti magnahaghinia kitida sakai agutu duamiu eigna kotida mono totogo.
47002001	Kori vido inau ku mono duamiu i hau, inau ku ngaraghamu mi ghamu koti dikahehemiu. Na vunegna iangeni, inau ku tughua na ghaghanagu mu boi saisami atu reghighamu. Inau ku bosi magnahaghinighamu kotida ghoi dikahehe.
47002002	Gi kuda vadikaheheghamu, teo ahai keda mono bali ghoi vatotogou inau eigna ku vadikaheheghamu ghohi.
47002003	Inau ku totogo vamua kori vido ighamu koti totogo. Iangeni na vunegna inau ku kidi risoa atu itamiu mu ngaraghamu eigna na komi fata ke hahi koti eia. Inau ku magnahaghinighamu kotida kidi vajinoa na komi fata irangeni gi u ghoi atu itamiu. Inau ku eia iaani eigna boi toke gi ighamu koti tangomana na vatotogougna, kotida vadikaheheu.
47002004	Na letasi iangeni ku kidi riso atua itamiu, inau ku risoa kori dikahehe. Inau ku tangi eigna na dikahehe ke hutu puala kori hehegu. Inau ku risoa boi bali vadikaheheghamu, keana inau ku risoa eigna kotida adoa inau ku pukuni dothovighamu.
47002005	Inau boi magnahaghinia kuda titiono puala eigna na fata dika ke eia sina mane itamiu, keana imanea ke eia na hahi ke hutu. Imanea ke boi vadikaheheu vamua inau, kari haluhadi imanea ke vadikaheheghamu ighamu gougovu.
47002006	Sethe itamiu koti sakai fatea moti vajinoa imanea, ma na hava koti eia itagna e naba ghohi.
47002007	Ikageeni ighamu kotida talutavogha na paluhagna moti vasula eigna keda boi hutu na dikahehe itagna. Boi toke gi nigna na vaututuni keda luvu.
47002008	Na vunegna iangeni, inau ku kae huhurughamu eigna kotida tatelia itagna ighamu koti talu dothovia.
47002009	I hau, inau ku risoa atu itamiu na letasi iangeni eigna ku magnahaghinia kuda adoa ighamu koti sasaa na leghuagna na komi fata gougovu ku veleghamu ba teo.
47002010	Kori vido ighamu kotida talutavogha na paluhagna na mane iangeni, inau huju kuda talutavogha na paluhagna, gi keda tutuni imanea ke eia na fata ke nabagna inau kuda talutavogha. Inau kuda eia iangeni eigna ku magnahaghinia kuda hatheghamu, ma a Krais ke adoa iangeni e tutuni.
47002011	Ighita katida talutavogha na paluhagna eigna a Satan keda boi pilaunighita me heta pungusighita. Eigna ighita kati ado toetokea ghohi a Satan ke vapuipuhi hahali bali pilaunighita.
47002012	Kori vido ku jufu atu i Troas bali titionoa na Rorongo ke Toke eigna Jisas Krais, inau ku reghivaughithatha a Lod ke hangavia na hagetha eigna na agutu iangeni keda toke.
47002013	Kari na ghaghanagu ke horuhaihadi eigna inau ku boi rongovia sa rorongomiu eigna ku boi pada a kulagu Taitus ngengeni. Mi inau ku kubaera na komi tinoni kiloau i Troas mu hathavu vano kori provins i Masedonia eigna kuda vano pada imanea.
47002014	Ati veletokea a God eigna a Krais ke heta vano kori rihu, mi ikageeni ighami mara na vetula kiti mono haidu duagna, miti leghua vaghagna ighami nigna na komi tinoni agutu. A God ke vetulaghami au eigna na rorongogna a Krais keda rongoragha ivei mi vei vaghagna na ghaighubagha ke ghuba toetokegna ke vonungia na vathe doudolu.
47002015	Na titionoagna a Krais kiti eia ke vaghagna na ghaighubagha ke vatotogoa a God, ma na ghubagna ke taveti au tadia na komi tinoni gougovu. Tadia arahai a God ke vahavira, na ghubagna nimami na titiono ke toke puala me batura kori havi ke teo na govugna. Keana tadia arahai kena leghua na hangana ke vano kori meleha papara, na ghubagna ke dika puala me batura kori thehe ke teo na govugna. Teo ahai ke nabagna na eiagna na agutu ke vahotha iaani gi a God keda boi hathea.
47002017	Sethe na tinoni kena titionoa na haghoregna a God, kari ena pilungia mena magnahaghinia kedana hatia na rongo vamua. Keana ighami kiti boi eia vaghagna kena eia imarea. Teo. Ighami kiti titionoa na haghoregna a God kori ghaghanamami ke jino, miti eia kori mana nigna a Krais. Miti adoa a God ke vetulaghami me dorovia na komi fata kiti eia.
47003001	Ehava? Kori vido inau ku risoa vaghagna iangeni, ighamu koti toatogha inau ku vahaihadighami ghehemami eigna kotida vaovarongo itamami? Teo! Kekeha tinoni velepuhi, kori vido kena mai itamiu, imarea kena hatia duadia na letasi ke velea nidia na velepuhi ke toke. Mi kori vido kena taveti au itamiu, imarea kena magnahaghinighamu kotida risoa na letasi vaghagna iangeni tadia na komi tinoni kori meleha kedana vano itagna. Keana e teo sa vunegna kitida eia na puhi iangeni,
47003002	eigna ighamu ghehemiu na letasi bali titiono tadia na komi tinoni eimami ghami. Na komi tinoni gougovu tangomana kedana reghia na havimiu mena thaothadoghagna ighami na komi mane agutu ke toke nigna a God.
47003003	Na havimiu mathangani ke jino ke tateli aua ighamu na letasi a Krais ke risoa ke au mai kori nimami na agutu itamiu. A Krais ke boi rioriso kori havimiu tagna sa fata keda govu saisami vaghagna na baero, keana imanea ke rioriso tagna na fata keda talu mono thovohaliu, na Tarunga ke Tabu ke mai tagna a God ke havi. Ma a Krais ke boi rioriso tagna na komi ghahira vaghagna a God ke eia kori vido ke hea a Moses na komi vetula. Teo. Imanea ke rioriso kori hehemiu.
47003004	Na vunegna ighami kiti mono haidu duagna a Krais, ighami kiti adoa toetokea na havimiu ke tateli aua nimami na agutu itamiu ke toke. Ma a God ke adoa ighami kiti haghore tutuni.
47003005	Ighami kiti boi ghaghana kiti naba kitida eia na agutu ke toke iaani kori hetamami ghehemami. A God vamua ke eighami gi iti naba na eiagna.
47003006	Imanea ke eighami gi iti naba na velepuhiragna na komi tinoni eigna nigna na taluhaghore haehathe ke mathangani. Na taluhaghore mathangani iangeni, boi na leghuagna na komi vetula vamua, keana na leghuagna na Tarunga ke Tabu. Na leghuagna na komi Vetula nigna a Moses ke batua na tinoni kori thehe ke teo na govugna, keana na leghuagna na Tarunga ke Tabu ke batua na tinoni tagna na havi ke teo na govugna.
47003007	Na komi Vetula nigna a Moses ke risoa a God kori ghahira ke batura na komi tinoni tagna na thehe ke teo na govugna. Toke keda ai, na komi vetula irangeni kena mai duai siladagna a God ke vararaha na langegna a Moses. Toke na siladagna na langegna a Moses ke kiki me boi rae silada leghugna ke horu mai kori suasupa, na komi tinonidia Israel kena boi tangomana nidia na dodoro vano kori langegna eigna ke siasilada puala.
47003008	Na vunegna a God ke eia iangeni bali tateli aua na komi vetula na fata ke nagho, ehava na ghaghanamiu eigna na taluhaghore haehathe ke mathangani ke mai duagna na Tarunga ke Tabu?
47003009	Gi keda nagho na komi vetula kena fateghita mena hati maia na thehe, ighita kati adoa na taluhaghore haehathe ke mathangani ke vajinoghita kori matagna a God, na fata ke nagho vano.
47003010	Na hava ke tutuni, na komi vetula kena nagho i hau kena boi nagho ikageeni eigna na taluhaghore haehathe ke mathangani ke pukuni nagho vano.
47003011	Na taluhaghore haulaghi bali leghua na komi vetula ke boi mono hau me govu. Na vunegna na taluhaghore haulaghi iangeni, na fata ke nagho, ighita kati adoa na taluhaghore haehathe ke mathangani keda mono thovohaliu, na fata ke nagho vano.
47003012	Na vunegna ighami kiti adoa na taluhaghore haehathe ke mathangani iaani keda boi govu, ighami kiti boi mataghu na titionoagna na Rorongo ke Toke.
47003013	Mi ighami kiti boi poloa sa fata kori vido kiti titionoa. Ighami kiti boi vaghagna a Moses ke tautafua na ulugna kori pohe ke manivi eigna ke bosi magnahaghinia na komi tinonidia Israel kedana reghia na siladagna na langegna ke kiki me boi rae silada.
47003014	Keana na komi tinonidia Israel, a God ke vapunia na ghaghanadia. Inau ku velea iangeni eigna, turughu i hau me jufu ikageeni, kori vido mara Jiu kena ijumia na komi rioriso ke eia a Moses, imarea kena boi thaothadoghagna na ghaghana ikoragna. Vaghagna na pohe ke tautafua na ghaghanadia, mi imarea kena boi tangomana na hati auagna na pohe iangeni gi kedana boi vaututunia a Krais.
47003015	Tutuni, i hau me jufu ikageeni, kori vido kena ijumia na komi rioriso nigna a Moses, vaghagna na pohe ke talu tautafua mua na ghaghanadia mena boi thaothadoghagna.
47003016	Keana kori vido na tinoni ke tughuhehe me vaututunia a Lod, a Lod ke hati aua na pohe iangeni itagna.
47003017	A Lod ku titionoa inau iangeni, na Tarunga ke Tabu. Ma ahai na Tarunga ke Tabu ke mono ikoragna, imanea ke mamaluha ghohi kori mana nigna na koakoa.
47003018	Ighita na komi tinoni kati vaututuni, a God ke hati aua na pohe ke tautafua na uluda eigna katida tateli aua na siladagna a Lod vaghagna na tiro ke siasilada kori aho. Ma na Tarunga ke Tabu ke agutu ikorada, bali tughughita eigna katida vaghagna imanea. Mi ighita katida pukuni tateli aua na siladagna.
47004001	Na vunegna a God ke pukuni rarovighami me heghami na agutu iaani bali tuturi aua na Rorongo ke Toke, ighami teo kitida gina.
47004002	Ighami kiti boi eia nimami na agutu tagna na komi puhi ke dika kiti poloa eigna kiti maomamo nimami itadia. Ighami iti boi pilaunira sa tinoni eigna kedana vaututuni, miti boi pilungi kililia na haghoregna a God. Kori matagna a God, ighami kiti titionoa vamua na hava ke tutuni, eigna na komi tinoni kedana adoa kena tangomana na vaututunighamigna.
47004003	E tutuni kekeha tinoni kena boi thaothadoghagna na Rorongo ke Toke kiti titionoa. Keana arahai kena boi thaothadoghagna, imarea vamua kena leghua na hangana ke vano kori thehe ke teo na govugna.
47004004	A Satan ke vunaghi pungusia na maramagna iaani, imanea ke vapunia na ghaghanadia eigna kedana boi tangomana na reghiagna na raraha ke turughu mai tagna na Rorongo ke Toke eigna a Krais. Imanea ke thaba me nanaba vamua duagna a God.
47004005	Kori nimami na agutu, ighami kiti boi titiono eimami ghehemami. Teo. Ighami kiti titiono vamua eigna a Jisas Krais, miti velea imanea na Vunaghi, miti velea mua ighami na komi nigna na mane agutu ke vetulaghami bali hatheghamu.
47004006	Kori vavuhagna na maramagna a God ke velea, "Na raraha keda laema kori puni." Ma a God ke valaema na havimami kori nigna na raraha eigna kitida thaothadoghagna na komi tinoni kena tangomana na reghiagna nigna na mana tagna a Krais.
47004007	Toke na Rorongo ke Toke na fata ke nagho vano, a God ke heghami ighami kiti boi nagho na agutu bali titionoa. Vaghagna a God ke boa na rongo hutu koragna na komi hai disi kena agutua kori thepa vamua. Imanea ke eia iangeni bali tateli aua na mana ke hutu ke mono tagna na Rorongo ke Toke ke boi mai itamami, kari e mai tagna imanea.
47004008	Sethe na maghavu na papara ke padaghami, keana ighami iti boi sikili. Kekeha maghavu iti hahi hehemami na hava kitida eia, keana ighami kiti boi gina.
47004009	Sethe na maghavu na komi tinoni kena vaparaghami, keana a God ke boi taveti sanighami. Imarea kena pukuni diadikalaghami, keana ena boi vatheheghami.
47004010	Na komi papara ke pada na tonomami hahali ke vaghagna vamua na komi papara ke pada a Jisas kori theheagna. Toke na tonomami ke papara, ighami kiti talu havi mua. Ma na vunegna iangeni na komi tinoni kena reghivaughithatha a Jisas ke talu havi mua eigna imanea ke reireghi hahalia na tonomami.
47004011	Sethe na maghavu na komi tinoni kena haga vatheheghami eigna kiti leghua a Jisas. Keana iangeni e toke vamua eigna na tonomami keda thehe ke tateli aua a Jisas ke talu havi mua.
47004012	E tutuni na komi papara ke sethe ke padaghami kori nimami na agutu, keana e toke vamua eigna iangeni ke hatheghamu eigna kotida hatia na havi mathangani.
47004013	Tadia na komi Rioriso ke Tabu ke mono na rioriso iaani, "Inau ku titiono eigna a God, eigna inau ku vaututunia." Na vunegna ighami huju iti vaututuni vaghagna iangeni, ighami kiti titionoa a Krais.
47004014	Ighami kiti titionoa eigna kiti adoa ahai ke vasokara tabirua a Lod Jisas kori thehe, imanea keda vasokaraghini tabirughami mua vaghagna iangeni. Mi imanea keda hatighami duamiu ighamu eigna katida mono duagna hahali.
47004015	Ighami kiti sasaa kitida papara vaghagna iaani bali hatheghamu eigna kiti magnahaghinia na tinoni ke sethe kedana adoa na dotho ke hutu nigna a God vanira. Gi sethe mua na tinoni kedana veletokea mena ghaghana bohea imanea.
47004016	Iangeni na vunegna ighami kiti boi gina kori nimami na agutu. Toke na tonomami ke kiki me boi rae heta, na hehemami ke heta vano mua leuleghu dani.
47004017	Na komi papara ke padaghami keda boi mono hau me govu. Na komi papara irangeni kena kalitighami eigna na mono haidu katida eia thovohaliu duagna a God koragna nigna na mana ke hutu. Ma na mono haidu katida eia duagna a God ke toke tuu vano tadia na komi fata gougovu.
47004018	Na vunegna iangeni, ighami kiti boi ghaghana bohea na komi fata kori maramagna kiti reghia, keana iti ghaghana bohea na komi fata kiti boi tangomana na reghiagna. Na komi fata kati reghia kori matada keda govu, kari na komi fata kati boi tangomana na reghiragna kedana mono thovohaliu.
47005001	Na tonoda kori maramagna iaani vaghagna na komi aava. Mi kori vido nida na komi aava keda dika, ighita kati adoa katida hatia nida na vathe ke pukuni toke. God ke kaikaliti vanighita na tonoda bali mono i popo, na tono a God ke vavuha eigna keda mono thovohaliu.
47005002	Kori vido kati mono korai tonoda kori maramagna, ighita kati dikahehe eigna kati magnahaghinia puala katida vahaghea na tonoda i popo vaghagna na pohe mathangani.
47005003	Ighita kati magnahaghinia iangeni eigna leghugna katida thehe, ighita bosi magnahaghinia na tarungada kedana mono ghehedia vaghagna kena soesole.
47005004	Kori vido kati mono kori maramagna korai tonoda keda thehe, ighita kati tangi eigna na komi papara ke padaghita, mati magnahaghinia puala katida hatia na tonoda ke mathangani. Boi vaghagna ighita kati magnahaghinia katida thehe me soesole na tarungada. Teo. Ighita kati magnahaghinia na hatiagna na tonoda mathangani eigna na tonoda keda thehe keda tughu kori tono mathangani keda mono thovohaliu.
47005005	A God ghehegna ke kalitighita bali hatia na tonoda ke mathangani, mi imanea ke heghita na Tarunga ke Tabu eigna katida adoa katida hatia.
47005006	Na vunegna ighita kati adoa katida hatia na tonoda ke mathangani, na ghaghanada ke heta. Ighita kati adoa, kori vido kati mono korai tonoda kori maramagna, ighita kati talu mono haunia na melehagna a Lod i popo.
47005007	Keana ighita kati adoa ighita katida jufu mua ngengeni eigna nida na vaututuni ke batughita, boi na komi fata kati reghia.
47005008	Tutuni, na ghaghanada ke heta mati magnahaghinia puala katida taveti sanira na tonoda kori maramagna eigna katida mono duagna a Lod i popo.
47005009	Toke katida mono kori maramagna ba mono i popo, na fata ke nagho itada, na eiagna hahali na hava keda vatotogoa a Lod.
47005010	Iangeni ke nagho itada eigna kati adoa ighita gougovu katida sokara naghogna a Krais kori maghavu keda fateghita. Ighita katida hatia na hava ke nabada eigna na komi tango ke toke ba e dika kati eia kori maramagna.
47005011	Na vunegna ighami kiti adoa e naba kitida mataghunia na fate nigna Lod, ighami kiti agutu heta eigna na komi tinoni kedana vaututunia na Rorongo ke Toke. A God ke adoa na ghaghanamami bali agutu vania ke jino, mi inau ku magnahaghinia puala kotida adoa mua iangeni.
47005012	Ighami kiti boi titiono vaghagna iaani bali vahaihadighami ghehemami kori matamiu. Ighami kiti magnahaghinia vamua na titionoagna vanighamu na komi fata ke toke kiti eia eigna kotida tangomana na mono tautalunagho eimami ghami. Gi keda ai, ighamu kotida tangomana na haghore tughuragna arahai kena haghore diadikalaghami. Imarea kena tautalunagho eigna nidia na komi agutu ke toke na dodorogna, kari ena boi toatogha na puhidia na fata ke nagho.
47005013	Kekeha tinoni kena toatogha ighami kiti mee. E toke vamua kena toatogha iangeni, eigna ighami kiti togha vamua nimami na agutu vania a God. Keana na ghaghanamami ke jino miti agutu heta bali hatheghamu.
47005014	Na komi fata gougovu kiti eia, ighami kiti eia eigna nigna na dotho a Krais vanighami. Na vunegna ighami kiti vaututunia a Krais ke thehe eida ighita gougovu, ighami kiti vaututunia mua ighita gougovu kati thehe tagna na havida haulaghi ke dika.
47005015	A Krais ke thehe eida ighita gougovu kati hatia na havi mathangani. Imanea ke thehe eigna katida soto na leghuagna nida na vanohehe gheheda. Me thehe eigna katida leghua vamua imanea ke thehe me ghoi havi tabiru eida.
47005016	Na vunegna iangeni, ikageeni ighami kiti boi toatogha eigna sa tinoni leghuagna na puhidia na komi tinonigna na maramagna kena toatogha eidia arahai tavogha. I hau, ighami kiti toatogha eigna a Krais vaghagna na komi tinonigna na maramagna kena togha eigna imanea. Keana ikageeni iti boi eia ghohi iangeni.
47005017	Ahai ke totho tagna a Krais, imanea na tinoni mathangani. Na komi puhigna ke haulaghi ke govu, ma na komi puhigna mathangani ke mai.
47005018	A God ke heghita na komi puhi mathangani, me eighita eigna katida mono kori soleana duagna eigna na thehe ke eia a Krais. Mi ikageeni a God ke heghami na agutu bali hatira mai na komi tinoni eigna kedana mono mua duagna kori soleana.
47005019	Hii, nimami na agutu na bali tuturi auagna a God ke eira na komi tinoni gougovu eigna kedana mono duagna kori soleana eigna na thehe ke eia a Krais. Imarea kena tangomana na mono duagna kori soleana eigna imanea ke boi togha ghohi na komi koakoa kena eia. Iaani na rorongo ke toke a God ke heghami eigna kitida titionoa tadia na komi tinoni.
47005020	Mi ikageeni ighami kiti titiono kori huhulugna a Krais, ma na vunegna iangeni, kori vido kiti titiono vanighamu, vaghagna a God ghehegna ke titiono vanighamu. Miti kae huhurughamu kori huhulugna a Krais eigna kotida tabiru tagna a God eigna kotida mono duagna kori soleana.
47005021	A Krais ke boi eia sa koakoa, keana a God ke hati aua na komi paluhada me boa vano tagna a Krais. Imanea ke eia iangeni eigna katida mono jino kori matagna eigna na thehe ke eia a Krais.
47006001	Na vunegna ighami kiti sakai agutu duagna God, ighami kiti kae huhurughamu eigna kotida mono leghua na puhi ke nabamiu ighamu koti hatia kori havimiu na dotho ke hutu nigna a God.
47006002	Oti vaovarongo tagna na hava a God ke velea tadia na komi Rioriso ke Tabu, "Kori maghavu bali tateli aua nigua na dotho itamiu, inau ku rongovia nimiu na komi tarai. Hii, kori maghavu bali vahavighamu, inau ku hatheghamu." Oti vaovarongo toetoke! Ikageeni na maghavu a God ke tateli aua nigna na dotho itamiu. Ikageeni na maghavu a God keda vahavighamu.
47006003	Ighami kiti boi eia sa fata keda vasotoa ahai kori vaututuniagna a Krais, eigna ighami kiti boi magnahaghinia sa tinoni kedana titiono diadikala nimami na agutu.
47006004	Keana tagna na komi fata gougovu kiti eia, ighami kiti tateli aua ighami pukuni mara na agutu nigna a God. Ighami kiti ghathapaku kori vido ke padaghami na papara ma na vahotha.
47006005	Na komi tinoni kena thabuhighami, mena boghami haghe kori vathe tatari, mena eia na komi rihu hutu bali sokara pungusighami. Ighami kiti agutu kori hetamami gougovu, mi kekeha maghavu iti boi nere miti rofo.
47006006	Tagna na puhimami ke jino, mi tagna na thaothadogha a God ke heghami, ighami kiti tateli aua kiti pukuni mara na agutu nigna a God. Ighami kiti boi saisami na dikatamami, miti hathera arahai tavogha. Na Tarunga ke Tabu ke mono duamami, ma na nimami na dotho vanira na komi tinoni ke tutuni.
47006007	Ighami kiti titionoa na rorongo ke tutuni, ma na mana nigna a God ke agutu kori havimami. Na havimami ke jino ke hatheghami kori tuturi auagna na velepuhi ke tutuni mi kori sokara peoagna na velepuhi ke tutuni tadia arahai kena boi vaututunia.
47006008	Kori nimami na agutu vania God, kekeha tinoni kena ghaghana boheghami mi kekeha kena vahouhorughami. Kekeha kena veletokeghami mi kekeha kena haghore diadikalaghami. Kekeha tinoni kena velea ighami mara na velepuhi piapilau, keana ighami kiti titiono hahalia na hava ke tutuni.
47006009	Kekeha tinoni kena pukuni adoghami, keana imarea kena eia vaghagna kena boi adoghami. Sethe na maghavu ighami kiti haga thehe, keana iti talu havi mua! Toke na komi tinoni kena vaparaghami, ighami iti boi thehe.
47006010	Toke kiti papara me nabamami kitida dikahehe, ighami kiti totogo vamua. Toke kiti kuma, ighami kiti vapadarongora na komi tinoni ke sethe kori havidia duagna a Krais. Vaghagna ighami teo sa nimami fata, keana na hava ke tutuni, na komi fata gougovu na nimami vamua.
47006011	Ara kulamami kiloau koti mono i Korin, kori vido kiti titionoa na komi fata iraani itamiu, ighami kiti boi poloa sa fata. Ighami kiti tateli aua kiti pukuni dothovighamu kori hehemami doudolu.
47006012	Nimami na dotho vanighamu ke boi lae, kari ikageeni nimiu na dotho vanighami ke lae.
47006013	Inau ku haghore itamiu vaghagna ighamu ara dathegu. Ighami kiti tateli aua itamiu kiti pukuni dothovighamu, mi inau ku kaeghamu eigna kotida tateli aua ighamu koti pukuni dothovighami.
47006014	Kori havimiu, oti saghoi mono totho tagna sa tinoni ke boi vaututuni, eigna ighamu oti boi vaghadia imarea. Ehava? Na hava ke jino tangomana keda mono totho tagna na hava ke dika? Ba na raraha tangomana keda sakai mono haidu duagna na puni?
47006015	Ehava? A Krais ke tangomana na mono haidu toetoke duagna a Satan? Ba ahai ke vaututunia a Krais tangomana keda sikei na ghaghanagna duagna sa tinoni ke boi vaututuni?
47006016	Ehava? E toke vamua na komi ngunguju kedana mono koragna na Vathe ke Tabu nigna a God? Boi toke katida mono totho tagna sa tinoni ke boi vaututuni, eigna ighita na Vathe ke Tabu nigna a God ke havi thovohaliu. Iaani ke tutuni eigna a God ghehegna ke velea, "Inau kuda mono duadia nigua na komi tinoni, mu taetaveti duadia. Inau kuda nidia a God, mi imarea kedana nigua na komi tinoni."
47006017	Na vunegna iangeni a Lod God ke velea mua iaani, "Oti taveti au itadia moti mono tavogha. Moti saghoi eia mua na komi puhi dika kena eia. Gi keda ai, inau kuda hatighamu kori nigua na booi tinoni.
47006018	Inau kuda a Tamamiu, mi ighamu kotida ara dathegu. Inau a Lod God ku thaba puala ku titionoa na komi fata iraani."
47007001	Ara kulagu, na vunegna a God ke heghita na komi taluhaghore irangeni, ighita katida sonira au na komi puhi ke dika ke tangomana na vagaruagna na havida ma na tonoda. Na vunegna kati ghaghana bohea a God, ati agutu heta eigna keda pukuni jino na havida.
47007002	Inau ku magnahaghinighamu kotida tateli aua ighamu koti dothovighami, eigna e teo sikei itamiu kiti eia sa fata ke dika itagna. Me teo sikei itamiu kiti vajefea kori puhi ke jino, me teo sikei itamiu kiti pilaunia. Kekeha itamiu kena velea ighami kiti eia na komi fata ke dika irangeni, kari na hava kena velea e boi tutuni.
47007003	Kori vido ku velea iaani, inau ku boi eia bali haghore diadikalaghamu, eigna inau ku veleghamu ghohi nimami na dotho vanighamu ke hutu puala. Toke kitida havi ba thehe, nimami na dotho vanighamu teo keda govu.
47007004	Inau ku boi mataghu na titionoagna vanighamu na komi fata kori hehegu, mu titiono tautalunagho hahali eimiu ghamu. Toke na komi papara ke sethe ke padaghami, ighamu koti vaheta na ghaghanagu moti pukuni vatotogou.
47007005	Kori vido ighami kiti jufu mai kori provins i Masedonia, ighami kiti boi tangomana na mamatho. Kori vido iangeni ighami kiti papara puala kori havimami. Na komi tinoni kena sokara pungusighami ma na ghaghanamami ke horuhaihadi.
47007006	Keana a God ke tangomana na vahetagna na ghaghanadia arahai kena dikahehe, imanea mua ke vaheta na ghaghanamami tagna na maigna a Taitus.
47007007	Boi kori maiagna vamua imanea ke vaheta na ghaghanamami, keana ighami kiti totogo mua eigna imanea ke veleghami ighamu koti vaheta na ghaghanagna. Imanea ke veleghami mua ighamu koti magnahaghinia puala kotida reghiu inau, moti dikahehemiu eigna na hahi koti eia, moti magnahaghinia na sokara duagu. Kori vido ku rongovia na rorongo iaani, inau ku totogo nigua puala.
47007008	Toke na letasi ku riso atua itamiu i hau ke vadikaheheghamu, ikageeni inau ku boi dikahehe ku riso atua itamiu. Leghugna ku risoa, inau ku dikahehegu puala eigna ku adoa ku vadikaheheghamu, keana na dikahehemiu ke boi hau me govu.
47007009	Ikageeni inau ku totogo eigna ku risoa na letasi iangeni vanighamu. Inau ku boi totogo eigna ku vadikaheheghamu, keana eigna na dikahehe ke padaghamu ke hatheghamu eigna kotida tughua na komi puhimiu ke dika. Na dikahehe ke padaghamu, na thagi dikahehe ke leghua nigna na vanohehe a God. Ma na vunegna iangeni, nigua na letasi e boi diadikala na havimiu, kari e hatheghamu vamua.
47007010	Na thagi dikahehe ke leghua nigna na vanohehe a God ke hathea na tinoni eigna keda tughua na havigna, me batua kori havi ke teo na govugna. Vahotha puala katida dikahehe eigna na thagi dikahehe iaani. Keana na thagi dikahehegna na maramagna ke boi hathea na tinoni eigna keda tughua na havigna, me batua kori thehe ke teo na govugna.
47007011	Oti toatogha vanoa na komi fata ke toke ke au mai tagna na dikahehemiu ke leghua nigna na vanohehe a God. Ikageeni ighamu koti agutu heta bali tateli aua ighamu koti jino, moti magnahaghinia mua kotida tatelia ighamu koti boi thevu itagna imanea ke eia na hahi, moti dikatamiu itagna, moti mataghunia a God. Ma na dikahehemiu iangeni ke hatheghamu eigna ikageeni ighamu koti magnahaghinia puala kotida reghiu inau, moti magnahaghinia mua na hatheugna hahali, moti sasaa na vajinoagna imanea ke eia na fata ke hahi. Tagna na komi fata gougovu koti eia iraani, ighamu koti tateli aua ighamu koti jino ghohi kori fata ke hahi iangeni.
47007012	Kori vido ku riso atua na letasi itamiu i hau, inau ku bosi eia eigna ku togha vamua imanea ke eia na hahi. Mu bosi eia eigna ku togha vamua ahai ke papara eigna na hahi ke eia na mane iangeni. Keana inau ku riso atua itamiu eigna ku magnahaghinia a God keda tateli vanighamu e tutuni ighamu koti dothovighami.
47007013	Ma na vunegna ke tate mai tutuni iangeni, ighami kiti totogo hutu puala. E tutuni ighami kiti totogo eimiu ghamu. Kari nimami na totogo e hutu vano mua kori vido kiti reghia a Taitus ke totogo puala eigna koti pukuni vaheta na ghaghanagna.
47007014	Inau ku kidi titiono tautalunagho eimiu ghamu tagna a Taitus, mi ghamu koti boi vamaomamou eigna imanea ke reghia na komi puhimiu ke toke. Vaghagna vamua na komi fata kiti titiono itamiu ke tutuni, na komi fata ku titiono tautalunagho eimiu ighamu tagna a Taitus ke tutuni mua.
47007015	Kori vido a Taitus ke jufu mai itamiu, ighamu koti pukuni ghaghana bohea moti leghua na haghoregna. Kori vido imanea ke togha tabirua na komi puhimiu ke toke iraani, nigna na dotho vanighamu ke hutu vano mua.
47007016	Inau ku totogo hutu puala eigna inau ku adoa ku tangomana na vaututunighamugna tagna na komi fata gougovu.
47008001	Ara kulagu kiloau, ighami kiti magnahaghinighamu kotida adoa eigna na fata ke toke ke au mai tagna na dotho nigna a God vanira na komi tinoni kiloau kori provins i Masedonia.
47008002	Toke na vahotha ma na papara ke sethe ke padara mena kuma puala, imarea kena totogo nidia puala mena magnahaghinia kedana pukuni hathera arahai tavogha tadia na komi nidia na fata.
47008003	Mi inau ku adoa e tutuni imarea kena boi eia na rongo sosoni tadia na komi nidia na rongo ke tomagha. Teo. Imarea kena eia na rongo sosoni ke hutu me toke vamua itadia gi kedana kudo tagna kekeha fata. Mi imarea kena eia eigna kena magnahaghinia vamua kedana eia.
47008004	Imarea kena kae huhurughami bali lubatira eigna kedana hathera mua na komi tinoni nigna a God i Jerusalem.
47008005	Ma na rongo sosoni kena eia ke hutu vano tagna na hava kiti toatogha kedana eia. Imarea kena eia iangeni eigna kena kidi lubatia na havidia tagna a Lod bali leghua, gi ena lubatia mua na havidia tamami ghami. Na puhi kena eia iaani ke leghua nigna na vanohehe a God.
47008006	Na vunegna a Taitus ke vaheta na ghaghanamiu i hau bali hera na rongo sosoni tadia na komi tinoni kena vaututuni i Jerusalem, ighami kiti hurua eigna keda ghoi atu itamiu. Mi ikageeni, imanea keda hatheghamu eigna kotida vagovua na tango ke toke iangeni.
47008007	Na havimiu duagna a God ke heta puala. Ighamu ke heta puala nimiu na vaututuni, moti adoa puala na puhi titiono, moti thaothadoghagna na komi velepuhi eigna a Krais, moti hetaghamiu puala na leghuagna a God, moti pukuni dothovighami mua. Na vunegna koti heta puala tadia na komi fata iraani, oti heta mua kori puhi keukemu bali tateli aua nimiu na dotho.
47008008	Inau ku boi boa na vetula eigna kotida leghua kori vido ku titiono eigna na rongo sosoni iangeni. Keana inau ku titionora ghohi kekeha tinoni kiloau tavogha kena hetaghadia na eiagna na haehathe. Gi kotida leghua na puhidia, inau kuda adoa nimiu na dotho ke tutuni.
47008009	Inau ku magnahaghinighamu kotida leghua na puhigna nida a Lod, Jisas Krais. Ighamu koti adoa nigna na dotho vanighita ke hutu puala, eigna, toke ke mono nigna na mana ma na silada ke hutu i popo, imanea ke taveti sanira me vuhai tinoni bali hatheghamu. Imanea ke eia iangeni eigna ighamu kotida hatia na komi fata ke toke keda mono thovohaliu.
47008010	Kori ghaghanagu e toke gi kotida vagovua na rongo sosoni koti turughua ghohi kori vinogha ke atu. Ighamu koti kidi togha na eiagna na rongo sosoni, moti kidi turughua na kalitiagna na rongo.
47008011	Ikageeni inau ku magnahaghinighamu kotida vagovua na tango ke toke iaani. Ighamu koti sasaa puala na vapuipuhiagna, me toke kotida sasaa mua na vagovuagna. Moti boa tavogha na rongo leghua vamua e ngiha koti tonogna.
47008012	Gi kotida sasaa na kemuliagna sa fata koti tonogna, a God keda totogo itagna. Moti saghoi toatogha a God keda boi totogo keda boi hutu na hava koti kemulia, eigna imanea ke boi veleghita katida kemulia na komi fata kati boi tonogna.
47008013	Inau ku bosi magnahaghinia gi arahai koti hathera kedana mono nidia na komi fata ke sethe, kari ighamu koti kudo tagna nimiu na komi fata. Ikageeni ighamu ke sethe nimiu na komi fata, moti tangomana na hatheragna arahai kena kudo tagna na komi fata. Gi kotida kudo tagna kekeha fata ivughei valiha, imarea tangomana kedana hatheghamu tagna nidia na komi fata. Kori puhi iaani ighamu gougovu keda mono nimiu na komi fata ke nabamiu.
47008015	Kori vido kotida leghua na puhi keukemu iangeni, na rioriso iaani ke mono tadia na komi Rioriso ke Tabu keda tutuni, "Ahai ke hathatanoa na komi fata ke sethe, teo sa fata ke tomagha itagna. Ma ahai ke hathatanoa ke iso, imanea ke boi kudo tagna sa fata."
47008016	Ighamu koti adoa ighami kiti magnahaghinia puala na hatheghamugna. Mi ighami kiti veletokea a God eigna imanea ke vaheta na ghaghanagna a Taitus bali hatheghamu mua.
47008017	Imanea ke totogo puala kori vido ighami kiti kaea eigna keda ghoi taveti atu itamiu i Korin. Na hava ke tutuni, na vunegna ke magnahaghinia puala keda hatheghamu, a Taitus ke kidi toatogha ghohi keda eia iangeni.
47008018	Ighami kitida vetula duagna a Taitus sina mane mua a kulada kiloau. Na komi tinoni kiloau tadia na komi meleha kena ghaghana bohea imanea eigna nigna na agutu kori titionoagna na Rorongo ke Toke.
47008019	Ma na mane iaani, na komi tinoni kiloau kena vahia ghohi bali taetaveti duamami kori vido kitida hati vanoa na rongo sosoni i Jerusalem tadia na komi tinoni kena vaututuni ngengeni. Na agutu ke toke iangeni, ighami kitida eia bali kilothaba a Lod, mi kitida eia mua bali tatelia ighami kiti pukuni magnahaghinia na hatheragna arahai tavogha.
47008020	Ighami kiti vapuipuhi eigna kitida sakai taetaveti haidu i Jerusalem, eigna kiti bosi magnahaghinia sa tinoni kedana velea ighami kiti ei hahia kori reireghiagna ba kori kemuliagna na rongo sosoni ke hutu iaani.
47008021	Ighami kiti leghua na puhi iaani eigna kiti magnahaghinia kitida eia na hava ke jino kori matagna a Lod, mi kori matadia na komi tinoni.
47008022	Duadia romara, ighami kitida vetula atua itamiu i Korin sikei mua a kulada kiloau. Sethe na maghavu imanea ke tatelia vanighami ke sasaa puala keda haehathe tadia na komi fata. Mi ikageeni, nigna na toatogha bali haehathe ke heta vano mua eigna imanea ke adoa ke tangomana na vaututunighamugna.
47008023	Gi kedana huatighamu sa tinoni eigna a Taitus, oti velera imanea a pukuni kulagu ke agutu duagu bali hatheghamu. Me rua kulada kori kiloau koroda atu duagna Taitus, iromara koro atu kori huhuludia na komi tinoni kiloau kori melehadia. Ma na komi tinoni kena veletokea a Krais eigna rodia na agutu.
47008024	Na vunegna iangeni, oti tateli aua nimiu na dotho itadia tolumara eigna na komi tinoni kiloau tavogha kedana rongovia na puhimiu ke toke. Gi imarea kedana adoa na vunegna kiti titiono tautalunagho eimiu ghamu.
47009001	E toke vamua kuda boi ghoi titiono mua itamiu eigna na rongo sosoni bali hathera na komi tinoni kiloau i Jerusalem,
47009002	eigna inau ku adoa ighamu koti sasaa puala na haehathe. Mi inau ku titiono tautalunagho ghohi eimiu ghamu tadia na komi tinoni kena vaututuni eeni i Masedonia. Inau ku velera ghohi, ighamu kori provins i Akaia koti mono kaikaliti ghohi kori vinogha ke atu bali eia na rongo sosoni iangeni. Ma na vunegna ighamu koti sasaa puala na haehathe, na komi tinoni kiloau eeni kena magnahaghinia mua na haehathe.
47009003	Toke keda ai, inau kuda vetulara atu itamiu a Taitus duagna e rua na mane mua eigna inau ku magnahaghinighamu kotida kaikalitia ghohi na rongo kori vido kuda jufungighamu. Inau ku vele aua ghohi ighamu kotida mono kaikaliti. Boi toke gi na titiono tautalunagho ku eia eimiu ighamu keda na hai fata vamua.
47009004	Gi kekeha tinonigna i Masedonia kedana atu duagu mena reghia koti boi kaikaliti mua, inau kuda maomamo nigua puala eigna ku vaututunighamu. Mi ighamu kotida maomamo nimiu mua.
47009005	Na vunegna iangeni, inau ku toatogha e toke kuda velera tolumara eigna kedana kidi atu bali hatheghamu na kalitiagna nimiu na rongo sosoni koti taluhaghorea kotida eia. Kori puhi iaani, ighamu tangomana kotida tateli aua ighamu koti magnahaghinia na eiagna na rongo sosoni, me boi na fata kiti hurughamu eigna kotida eia.
47009006	Oti saghoi havaghinia na titiono iaani: Ahai ke joua rua tolu fata vamua, imanea teo keda hathatanora na sagharo ke sethe. Kari ahai ke joua na fata ke sethe, imanea keda hathatanora mua na sagharo ke sethe.
47009007	Kori vido ighamu koti eia na sosoni, siesikei itamiu oti leghua na ghaghanamiu ghehemiu e ngiha na rongo kotida sosoni. Boi toke kotida dikahehe kori vido koti eia na sosoni, ba oti eia vamua eigna ahai tavogha ke hurughamu. Oti saghoi eia vaghagna iangeni eigna a God ke dothovia ahai ke totogo na hatheragna arahai tavogha tagna nigna na komi fata.
47009008	Ma a God ke tangomana na pukuni vatokeghamugna eigna keda mono hahali na komi fata gougovu ke nabamiu. Ma na vunegna ke tutuni iangeni, ighamu keda mono nimiu na komi fata ke nabagna na hatheragna arahai tavogha.
47009009	Na komi Rioriso ke Tabu kena velea iaani eigna na tinoni ke toke, "Imanea ke keukemu puala tadia arahai kena kuma, mi imarea kedana togha hahalia nigna na komi tango ke toke."
47009010	A God ke heghita na komi katura bali joura me heghita mua ghada na vanga, imanea keda vasethea nimiu na komi fata eigna kotida tangomana na vahutuagna nimiu na haehathe tadia na komi tinoni kena kuma.
47009011	A God keda vasethea nimiu na komi fata eigna kotida tangomana na keukemu hahali. Mi kori vido ighami kitida hati vanoa nimiu na sosoni tadia arahai kena kuma, imarea kedana veletokea a God.
47009012	E rua na fata ke toke keda au mai tagna nimiu na sosoni. Na komi tinoni kiloau nigna a God kena mono i Jerusalem kedana tonogna na komi fata ke nabadia, mi imarea kedana pukuni veletokea a God.
47009013	Na vunegna nimiu na sosoni ke tateli aua nimiu na vaututuni ke tutuni, imarea kedana veletokea a God. Imarea kedana veletokea a God eigna ighamu koti leghua na Rorongo ke Toke nigna a Krais, moti hathera imarea ma arahai tavogha.
47009014	Mi imarea i Jerusalem kedana tarai eimiu kori hehei dotho eigna kena reghia a God ke tatelia vanighamu nigna na dotho ke hutu.
47009015	Ati veletokea God eigna na fata ke toke ke heghita. Na fata iangeni ke pukuni toke vano me teo sa haghore ke nabagna na titionoagna!
47010001	Kekeha itamiu kena velea inau ku ado haghore heta kori nigua na komi letasi vamua, kari kori vido ku mono duamiu inau ku mataghu na haohaghore heta. E boi ai! Keana inau ku magnahaghinia kuda leghua na puhigna a Krais, imanea ke mono taluleghu me eia na hava ke toke tadia arahai tavogha. Na vunegna iangeni, inau a Pol ku kae huhurughamu eigna kotida tughua na puhimiu eigna kuda boi haghore heta itamiu kori vido kuda atu itamiu. Keana inau ku toatogha kuda haghore heta tadia arahai kena velea ighami iti leghua na puhidia na komi tinonigna na maramagna kori nimami na agutu.
47010003	E tutuni ighami na tinoni, kari kori riurihu kiti eia kori maramagna, ighami kiti boi leghua na puhi riurihu kena eia na komi tinoni.
47010004	Miti bosi tangolia na komi fata kena agutua na komi tinoni bali rihu. Teo. Kori riurihu kiti eia, ighami kiti hatia na komi fata ke vonu kori mana nigna a God ke tangomana na vadiadikalaragna na komi fata ke heta nigna a Satan.
47010005	Tagna na komi fata kiti hatia irangeni, ighami kiti heta pungusira na komi thagi ghaghana ke sokara pungusia a God, ma na puhi tautalunagho ke vasotora na komi tinoni na adoagna a God. Ighami kiti heta pungusira nidia na toatogha ke hahi, miti velepuhira eigna kedana leghua a Krais.
47010006	Kori vido ighami kitida reghia ighamu koti pukuni leghua a Krais, ighami kitida fatera me vajinora arahai kena talu huhughua a God.
47010007	Gi ahai itamiu ke toatogha imanea ghehegna na tinoni agutu nigna a Krais, e toke gi keda reghivaughithatha ighami huju na tinoni agutu nigna a Krais, boi imanea vamua. Iangeni e boi vahotha na reghiagna me toke ighamu kotida reghia.
47010008	E tutuni inau ku titiono tautalunagho eigna na mana a Lod ke heghami bali agutu vania. Imanea ke heghami na mana bali vaheta nimiu na vaututuni, boi bali vadiadikala. Inau teo kuda maomamo eigna na titiono tautalunagho iangeni ku eia.
47010009	Kori vido ku risoa vaghagna iaani kori nigua na letasi, inau ku bosi magnahaghinighamu kotida toatogha inau ku eia bali vamataghunighamu.
47010010	Inau ku adoa kekeha itamiu kena velea, "Tadia nigna na komi letasi a Pol ke ado haghore heta, keana kori vido imanea ke mono duada, imanea ke lae me hahi puala na puhi titiono."
47010011	Arahai kena titiono vaghagna iangeni, e toke gi kedana adoa ighami kitida eia na hava kiti risoa tadia nimami na komi letasi kori vido kitida mono duamiu ngengeni.
47010012	Arahai itamiu kena vahaihadira ghehedia, ighami kiti bosi magnahaghinia kitida velea ighami iti nagho vano vaghagna imarea kena veleghamu kena nagho vano. Imarea kena ghaghana kena nagho vano eigna kena veireireghighi ghehedia vamua, mena boi adoa kena dika gougovu. Kori vido kena eia na puhi iangeni, imarea kena mee!
47010013	Keana ighami kiti boi vaghadia imarea. Ighami teo kitida titiono tautalunagho eigna sa fata ke boi mono koragna na agutu a God ke heghami. Keana ighami kitida titiono tautalunagho eigna nimami na agutu itamiu, eigna iangeni ke mono koragna na agutu a God ke heghami.
47010014	Na titiono tautalunagho kiti eia e boi jino gi kitida boi jufu mua itamiu. Keana e jino vamua eigna ighami hiri arahai kiti kidi oho maia na Rorongo ke Toke eigna a Krais itamiu.
47010015	Ighami kiti titiono tautalunagho eigna nimami na agutu vamua, boi na agutu kena eia arahai tavogha. Ighami kiti magnahaghinia vamua nimiu na vaututuni keda heta vano mua eigna kotida tangomana na hatheghamigna kori vahutuagna nimami na agutu.
47010016	Gi keda ai, ighami kitida tangomana na taveti vano tadia na komi meleha ke mono sethevumiu bali titionoa na Rorongo ke Toke. Gi kitida vano tadia na komi meleha ke boi vano mua sa tinoni tavogha, teo ahai keda tangomana na veleagna ighami kiti titiono tautalunagho eigna na agutu kena eia arahai tavogha.
47010017	Na komi Rioriso ke Tabu kena velea, "Ahai keda titiono tautalunagho, imanea keda titiono tautalunagho vamua eigna na hava a Lod ke eia."
47010018	Ahai a Lod ke ghaghana bohea, iangeni ahai a God ke totogo itagna, boi ahai ke vahaihadia ghehegna.
47011001	Toke inau ku adoa na titiono tautalunagho na fata mee, inau ku magnahaghinighamu kotida sasaa na vaovarongo itagua kori vido kuda eia iangeni.
47011002	Inau kuda titiono tautalunagho eigna ku pukuni magnahaghinia kotida totho vamua tagna a Krais, eigna iangeni ke leghua nigna na vanohehe a God. Ighamu koti vaghagna na vaivine mathangani ku taluhaghorea ghohi kuda hea tagna sina mane vamua bali taulaghi itagna, mi imanea a Krais. Mi inau ku reireghi toetokeghamu eigna kuda heghamu atu itagna a Krais vaghagna na vaivine mathangani ke mono jino me ghieghilei taulaghi.
47011003	Keana inau ku mataghu nigua kenughua kekeha tinoni ena pilaunighamu mena vadiadikala nimiu na dotho vania a Krais ma na ghaghanamiu bali leghua imanea. Boi toke keda vaghagna kori maghavu na poli ke pilaunia a Ivi tagna nigna na haghore piapilau.
47011004	Inau ku mataghu eigna ighamu koti sasaa na rongoviragna arahai kena mai itamiu mena titionoa na komi fata eigna a Jisas ke tavogha tagna na hava kiti velepuhighamu. Moti totogo na rongoviagna na titiono eigna na Tarunga ke Tabu ma na Rorongo ke Toke ke tavogha puala tagna na hava kiti velepuhighamu.
47011005	Toke ighamu koti toatogha imarea irangeni mara na vetula ke nagho vano, inau ku boi ghaghana imarea kena nagho vano itagua.
47011006	Inau ku boi sikolu eigna na puhi haohaghore vaghagna kena eia imarea, keana inau ku pukuni adoa toetokea na velepuhi ke tutuni. Mi inau ku tateli aua hahalia iangeni tadia nigua na komi agutu gougovu ku eia itamiu.
47011007	Inau ku boi kaea sa fata itamiu kori vido ku titionoa na Rorongo ke Toke itamiu. Kori hiroagna nigua na rongo ghehegu inau ku vahoruu eigna ighamu kotida mono toke kori havimiu duagna a Krais. Ehava? Na fata ku eia iangeni e hahi?
47011008	Na komi tinoni kiloau tagna kekeha meleha tavogha kena hatheu kori nidia na rongo eigna kuda tangomana na agutu itamiu. Vaghagna inau ku bilaua nidia na rongo, eigna inau ku boi hathera, kari inau ku hatheghamu ighamu koti boi heu sa rongo.
47011009	Kori vido ku mono duamiu i hau mu kudo tagna kekeha fata, inau ku boi kaeaghamu. Teo. Ara kulada kiloau kena kalasu mai i Masedonia kena hati maia nidia na sosoni bali hatheu. Turughu i hau me jufu ikageeni, inau ku boi kaea sa fata itamiu. Me teo kuda eia iangeni.
47011010	Vaghagna a Krais ke titiono tutuni hahali, inau ku titiono tutuni kori vido ku velea teo ahai kori provins i Akaia keda vasotoa nigua na titiono tautalunagho iangeni.
47011011	Ehava? Inau ku velea kuda boi kaea sa fata itamiu eigna ku boi dothovighamu? Teo! God ke adoa inau ku dothovighamu.
47011012	Na puhi ku eia iangeni, inau kuda talu eia vamua eigna kuda vasotora arahai kena magnahaghinia kedana velea na agutu kena titiono tautalunagho eigna ke nanaba vamua tagna na agutu kiti eia. Inau ku magnahaghinia kuda tateli aua nidia na titiono tautalunagho ke teo sa vunegna.
47011013	Imarea kena velea imarea ghehedia, mara na vetula, kari e boi tutuni. Ma na nidia na komi agutu e boi tutuni mua. Imarea kena pilaunighamu eigna kotida toatogha imarea kena pukuni mara na vetula nigna a Krais.
47011014	Ighita teo katida vere tagna na komi puhi ke dika kena eia, eigna a Satan ke eia mua vaghagna iangeni. Imanea ke pilaunira na komi tinoni eigna kedana toatogha imanea na enjel ke siasilada puala.
47011015	Mati saghoi vere kori vido nigna na komi mane agutu kena piapilau mena eia vaghagna kena hathera na komi tinoni kori leghuagna na puhi ke jino. Keana kori maghavu a God keda fatera na komi tinoni, imarea kedana hatia na papara ke nabagna nidia na komi agutu ke dika.
47011016	Toke inau ku velea ghohi na titiono tautalunagho na fata ke mee, inau ku bosi magnahaghinighamu kotida toatogha inau ku pukuni mee. Keana gi kotida toatogha vaghagna iangeni, oti vaovarongo mai itagua vaghagna koti vaovarongo itadia mara kena mee, moti lubatiu eigna kuda titiono tautalunagho sina vido.
47011017	Na titiono tautalunagho kuda eia ikageeni boi na fata ke magnahaghinia a Lod. Keana inau kuda leghua vamua na puhigna na tinoni ke mee.
47011018	Mara na velepuhi piapilau kena mono itamiu kena vahaihadira ghehedia eigna na komi fata kena eia, mi ghamu koti sasaa na vaovarongo itadia. Na vunegna iangeni inau huju kuda vahaihadiu ghehegu mua.
47011019	Toke ighamu koti toatogha koti thaothadogha puala, ighamu koti sasaa puala na rongoviragna arahai kena mee.
47011020	Tutuni, ighamu koti totogo eidia imarea kori vido kena hurughamu gi kotida eia na hava kena magnahaghinia, mena hatia nimiu na komi fata, mena pilaunighamu, mena vahaihadira ghehedia popomiu, mena tapoa na bakomiu.
47011021	Da ighamu koti toatogha e naba inau kuda maomamo kori vido ku veleghamu ighami kiti boi naba na eiagna itamiu na komi puhi ke dika irangeni. Toke inau ku adoa ku leghua na puhigna na tinoni ke mee, ikageeni inau kuda titiono tautalunagho eigna na komi fata imarea kena titiono tautalunagho eigna.
47011022	Ehava? Imarea kena velea kena Jiu? Inau huju na mane Jiu. Mena velea imarea maradia Israel? Inau huju manegu Israel. Mena velea mua kena havi mai kori vikegna a Ebraham? Inau huju ku havi mai mua kori vikegna a Ebraham.
47011023	Ehava? Imarea kena velea imarea na komi tinoni agutu nigna a Krais? Inau ku adoa ku titiono vaghagna na mane ke pukuni mee, kari inau na mane agutu nigna a Krais ku toke vano itadia. Inau ku eia na komi agutu ke sethe vano tagna na komi agutu kena eia imarea. Ma na komi maghavu ku mono kori vathe tatari ke sethe vano tagna na komi maghavu imarea kena mono kori vathe tatari. Ma na komi maghavu kena thabuhiu ke sethe vano tagna na komi maghavu kena thabuhira. Mi tadia na komi maghavu ke sethe inau ku haga thehe.
47011024	Mara puhidia mara Jiu e lima horui thabuhiugna tagna e tolu hangavulu me hia na thabu.
47011025	Mara puhidia mara i Rom e tolu horui thabuhiugna kori ghai. Me sina maghavu imarea kena piriu kori ghahira eigna kena magnahaghinia na vatheheugna. Inau ku tolu horui hahaghegu tadia na komi vaka kena luvu kori tahi mena dika. Sina luvumami iangeni, inau ku tatave kori horara na dani ma na bongi doudolu.
47011026	Tagna na komi taetaveti ke sethe ku eia, inau ku pada na komi hoholo ke sethe. Kekeha maghavu na biringita, mi kekeha maghavu mara na bilau. Kekeha maghavu nigua na komi tinoni, mara Jiu, kena haga diadikalau, mi kekeha maghavu mara kena boi Jiu kena haga diadikalau. Kekeha maghavu inau ku pada na komi hoholo tadia na komi meleha hutu, kekeha maghavu kori meleha ke gou, mi kekeha maghavu kori tahi. Mi kekeha maghavu arahai kena velea imarea ara kulada kiloau, imarea kena haga diadikalau.
47011027	Kori nigua na agutu vania a Krais, inau ku pada sethe na vahotha mu mause nigua puala. Me sethe na bongi inau ku boi nere. Kekeha maghavu inau ku rofo mu langasa, kari e teo sa ghagua vanga. Kekeha maghavu inau ku mathaho eigna nigua na poko ke boi naba.
47011028	Duadia na komi fata gougovu irangeni, inau ku toatogha puala leuleghu dani eidia na komi tinoni kiloau tadia na komi meleha.
47011029	Kori vido ahai ke lae nigna na vaututuni, na havigu inau ke lae. Kori vido ahai ke vajefea sa tinoni me sikili kori koakoa, inau ku dikatagua puala.
47011030	Na vunegna ku boi reghia sa puhi tavogha bali vajinoa na ghaghanamiu eigu inau, inau ku titiono tautalunagho eigu ghehegu. Keana inau ku magnahaghinia kuda titiono tautalunagho vamua eigna na komi fata ke tateli aua inau teo sa nigua na mana ghehegu.
47011031	A God, a Tamagna a Lod Jisas, imanea ke adoa iangeni ke tutuni mu bosi piapilau. Ati veletokea hahali!
47011032	Sina fata ke tateli aua ke teo sa nigua na mana ghehegu ke padau inau kori meleha i Damaskus. Na mane puhi ke vunaghi pungusia na meleha iangeni ke agutu vania a King Aretas me magnahaghinia na thotiugna. Imanea ke velera kekeha soldia eigna kedana kaekale kori hagethagna na peogna na meleha iangeni.
47011033	Kari kekeha tinoni kena vaututuni kena hatheu na ghogho saniragna. Imarea kena hatiu hadi tagna sina wida kori peogna na meleha mena vanoheu koragna na lapa hutu. Gi ena uliu horu i thepa kosigna Damaskus.
47012001	Toke inau ku adoa teo sa fata ke toke keda au mai kori puhi titiono tautalunagho, inau kuda ghoi eia mua. Ikageeni inau kuda titionoa na komi salingau ma na hava ke mono polo a Lod ke tatelia itagua.
47012002	Salaghe vati na vinogha ke haliu atu ghohi leghugna na maghavu a God ke hati hadiu tagna na vido i popo ke toke vano. Inau ku bosi adoa a God ke hati hadia na tarungagu vamua ba na tonogu mua. A God vamua ke adoa.
47012004	Keana inau ku adoa a God ke hati hadiu i Paradaes mu rongovia na komi fata ke vahotha na unuhiagna me tabu na titionoagna.
47012005	E naba inau kuda titiono tautalunagho eigna na fata iangeni, keana inau kuda boi eia. Inau kuda titiono tautalunagho vamua eigna na komi fata ke tateli aua ke teo sa nigua na mana ghehegu.
47012006	Gi kuda magnahaghinia na titiono tautalunagho eigu ghehegu, inau ku bosi vaghagna na tinoni ke mee, eigna na komi fata kuda titionoa ke tutuni. Keana inau kuda boi eia iangeni, eigna inau ku magnahaghinia na ghaghanadia na komi tinoni eigu inau keda leghua vamua na komi fata kena reghia ku eia ma na hava ku titionoa.
47012007	Na vunegna a God ke bosi magnahaghiniu kuda tautalunagho puala eigna na komi fata ke toke ke tatelia vaniu, imanea ke heu sina fata bali vapara na tonogu. Na fata iangeni vaghagna nigna na mane agutu a Satan bali vaparau.
47012008	Inau ku tolu horui tarai kaea a Lod eigna keda hati aua itagua na fata iangeni.
47012009	Kari na nigna na haghore tughu iaani, "Toke ighoe koda papara, nigua na dotho vanigho keda nabamu hahali. Eigna nigua na mana ke heta kori vido ighoe ko lae." Na vunegna iangeni inau ku totogo nigua puala na titiono tautalunagho eigna na komi fata ke tateli aua inau ke teo sa nigua na mana ghehegu. Inau ku totogo na eiagna iangeni eigna ku magnahaghinia nigna na mana a Krais keda mono duagu.
47012010	Kori nigua na agutu vania a Krais, inau ku totogo vamua kori vido ku lae, ba ena titiono diadikalau, ba e teo sa nigua fata, ba ena vaparau, ba na komi thagi papara ke padau. Inau ku totogo eigna kori vido ku lae, inau ku heta kori nigna na mana a Krais.
47012011	Inau ku adoa na titiono tautalunagho ku eia na fata ke mee, keana inau ku boi reghia sa puhi tavogha kuda leghua. Iangeni e tutuni eigna, toke e naba ighamu kotida veletokea na agutu ku eia, ighamu koti mono bughoro vamua. Inau boi naba kuda eia sa fata, kari na vunegna na mana nigna a Krais ke mono duagu, arahai ighamu koti toatogha kena mara na vetula ke nagho vano, imarea kena boi nagho vano itagua.
47012012	Kori vido ku mono duamiu, toke keda sethe na vahotha ke padau, inau ku eia na komi reghithehe ma na komi fata ke vavereghamu. Ma na komi fata irangeni ke tateli aua inau na pukuni mane vetula.
47012013	Na haehathe ku eia itamiu ke nanaba vamua tagna na haehathe ku eia itadia na komi tinoni kiloau tadia na komi meleha tavogha. Sina fata vamua ku eia itamiu ke tavogha, inau ku boi veleghamu eigna kotida hatheu tadia nimiu na komi fata. Ehava? Ighamu koti toatogha inau ku ei hahia vanighamu iangeni? Gi keda ai, oti talutavogha na paluhagu.
47012014	Ikageeni inau ku kaikaliti bali eia na vatolui atu sighoghamugna. Mi inau kuda boi kaea sa fata itamiu, eigna inau ku bosi magnahaghinia sa nimiu na fata. Inau ku magnahaghinighamu vamua. E boi jino gi na komi gari kedana hathera ara tamadia mara idodia tagna nidia na komi fata. Ara tamadia mara idodia na komi gari kedana hathera tagna nidia na komi fata.
47012015	Inau ku totogo nigua puala na heghamugna inau ghehegu, ma na komi fata ku tonogna bali hatheghamu. Ehava? Gi nigua na dotho vanighamu keda hutu vano, nimiu na dotho vaniu keda iso vano mua?
47012016	Ighamu koti adoa ke tutuni inau ku boi kaea sa fata itamiu i hau. Toke keda ai, kekeha itamiu kena velea inau na mane piapilau mu pilaunighamu bali hatia na hava ku magnahaghinia itamiu.
47012017	Ehava? Na komi mane ku vetulara atu itamiu i hau ena pilaunighamu bali hatia sa nimiu na fata? Inau ku adoa imarea kena boi eia iangeni.
47012018	Inau ku kaea a Taitus eigna keda atu jufu itamiu, kari u vetula atua mua sina kulada duagna imanea. Ehava? Ighamu oti ghaghana romara oro pilaunighamu? Vahotha puala! Ighamu koti adoa ghohi iroghami a Taitus, na ghaghanamami ma na puhimami vanighamu ke nanaba vamua!
47012019	Da ighamu oti toatogha ighami kiti risoa na komi fata iraani eigna kotida boi toatogha ighami kiti ei hahia. Teo! Ighami kiti mono haidu duagna a Krais miti titionoa na komi fata iraani kori matagna a God. Ma na komi fata gougovu kiti eia, na bali vahetaghamu ighamu ara kulamami.
47012020	Na ghaghanagu ke horuhaihadi eigna ku toatogha da na puhimiu ghamu keda boi vaghagna ku magnahaghinia kori vido kuda atu jufu itamiu. Gi keda ai, ighamu kotida bosi magnahaghinia na hava kuda atu eia bali vajinoghamu. Boi toke gi inau kuda reghighamu kotida rihu haohaghore, moti tahotha, moti dikatamiu, moti tautalunagho, moti toghaghamu ghehemiu, moti titiono diadikalara arahai tavogha, moti vuhai haghore, moti mono theuthevu.
47012021	Inau ku bosi magnahaghinia kuda reghia arahai itamiu kena eia na komi puhi ke dika i hau, imarea kena boi tughua mua na havidia, kari ena talu nere duadia arahai kena boi ara taudia, mena eia mua na komi puhi kati maomamo nida na titionoagna. Gi keda tutuni iangeni, inau kuda tangi mu maomamo nigua puala kori matagna a God eimiu ghamu.
47013001	Inau ku kaikaliti ghohi bali eia na vatolugna nigua na taetaveti itamiu. Na vunegna iangeni oti reireghi toetokea na puhimiu eigna ighita kati adoa na komi Rioriso ke Tabu kena velea, "Gi koda toroagna sa tinoni, e rua be tolu na tinoni keda mono duamu bali velea na hava ko titionoa e tutuni."
47013002	Kori varuai atu sighoghamugna i hau, inau ku kidi vavotura ghohi arahai kena eia na komi puhi ke dika. Inau ku velera kuda vaparara duadia arahai mua kena talu eia na koakoa. Ikageeni inau ku mono haunighamu, keana inau ku ghoi veleghamu kuda boi rarovira arahai kena talu eia na komi puhi ke dika kori vido kuda atu jufu itamiu.
47013003	Inau kuda vaparara eigna ighamu kotida adoa inau ku titionoa na komi haghore a Krais ke heu. A Krais keda boi lae kori vido ke vajinoghamu, kari imanea keda tateli aua nigna na mana itamiu.
47013004	Kori vido imarea kena tupipuhia a Krais kori ghaibabala, imanea ke mono kori tonogna na tinoni ke lae. Keana imanea ke sokara tabiru kori thehe tagna na mana nigna a God. Ighami kiti totho tagna a Krais, ighami huju iti lae mua kori tonomami. Keana ighami kiti havi duagna imanea kori mana nigna a God, mi ighami kitida vajinoghamu tagna na mana iangeni.
47013005	Oti dodoro toetoke kori havimiu eigna kotida adoa ighamu koti pukuni vaututunia a Krais ba teo. Gi kotida boi reghivaughithatha a Jisas Krais ke mono kori havimiu, ighamu koti boi vaututunia.
47013006	Inau ku vaututunia ighamu kotida reghivaughithatha ighami kiti pukuni vaututunia a Krais.
47013007	Ighami kiti tarai kaea a God bali hatheghamu eigna kotida boi eia sa fata ke dika. Ighami kiti boi tarai vaghagna iangeni eigna na komi tinoni kedana velea nimami na agutu itamiu ke toke. Teo! Ighami kiti tarai vaghagna iaani eigna kiti magnahaghinia vamua ighamu kotida mono kori puhi ke jino. Gi keda ai, e toke vamua na komi tinoni kedana velea nimami na agutu ke boi toke,
47013008	eigna ighami teo kitida eia sa fata keda sokara pungusia na Rorongo ke Toke ke tutuni. Ighami kitida eia vamua na hava keda vaheta na Rorongo ke Toke.
47013009	Gi kotida heta kori nimiu na vaututuni, ighami kiti totogo vamua gi na komi tinoni kedana toatogha iti lae. Na hava ke tutuni, ighami kiti tarai hahali eigna ighamu kotida ghoi mono toke kori havimiu duagna a Krais.
47013010	Inau ku risoa na letasi iaani kori vido ku boi mono duamiu mua, eigna inau ku magnahaghinighamu kotida tughua na havimiu gi u jufu atu itamiu. Gi kotida eia iangeni, inau kuda boi vaparaghamu tagna na mana a Lod ke heu. Imanea ke heu na mana bali vaheta nimiu na vaututuni, boi bali vadiadikala.
47013011	Da iangeni vamua ara kulagu. Oti agutu heta eigna kotida mono jino kori havimiu duagna a Krais, moti leghua na haghoregu. Oti sikei vamua na ghaghanamiu, moti mono haidu kori soleana. Gi kotida eia na komi fata iraani, a God ke vonungia na dotho ma na soleana, imanea keda mono duamiu.
47013012	Kori vido kotida hathatano haidu, oti veikubaeghi kori dotho. Na komi tinoni kiloau gougovu kena mono eeni kena vetula atua itamiu nidia na haghore dotho.
47013013	Inau ku tarai gi a Lod Jisas Krais keda vatokeghamu, ma a God keda tatelia nigna na dotho itamiu, ma na Tarunga ke Tabu keda hatheghamu eigna kotida mono haidu toetoke.
48001001	Inau a Pol na mane vetula, duadia na komi tinoni kiloau kena mono duagu eeni, ighami kiti risoa na letasi iaani vanighamu ighamu na komi tinoni kiloau koti mono kori provins i Galesia. Na komi tinoni kena boi vahiu eigna kuda na mane vetula me teo sa tinoni ke heu na agutu iaani. Teo. A Jisas Krais ma a God na Mama, imanea ke vasokaraghini tabirua a Jisas kori thehe, iromara koro vahiu.
48001003	Inau ku tarai gi a God a Tamada ma nida a Lod, Jisas Krais, koroda vatokeghamu moro heghamu na soleana kori havimiu.
48001004	Leghuagna nigna na vanohehe a God, a Krais ke thehe eigna na paluhada eigna keda vamamaluhaghita tadia na komi puhi ke dika kori maramagna iaani.
48001005	Ati veletokea God hahali. Amen.
48001006	Inau ku vere nigua puala eigna boi hau leghugna koti vaututuni, ighamu koti taveti sania a God. Imanea ke kiloghamu eigna kotida hatia na hava a Krais ke heghamu eigna ke dothovighamu. Keana ighamu koti turughu na leghuagna na velepuhi ke tavogha.
48001007	Kari na velepuhi iangeni, boi na Rorongo ke Toke eigna a Jisas Krais. Kekeha tinoni kena magnahaghinia vamua na tughuagna kekeha fata kori Rorongo ke Toke eigna a Krais, mi imarea kena pilaunighamu.
48001008	Inau ku veleghamu, gi sikei itamami ba sina enjel ke horu mai i popo keda titionoa itamiu na Rorongo ke Toke ke tavogha tagna na hava kiti titiono vanighamu i hau, e toke gi a God keda soni haghea imanea kori joto ke ghatha thovohaliu.
48001009	Vaghagna kiti veleghamu ghohi i hau, inau ku ghoi veleghamu mua ikageeni. Gi ahai keda titionoa itamiu na velepuhi ke tavogha tagna na hava koti kidi vaututunia ghohi, e toke gi a God keda soni haghea imanea kori joto ke ghatha thovohaliu.
48001010	Ehava? Kori vido ku haghore vaghagna iaani, inau ku magnahaghinia vamua kuda vatotogora na komi tinoni? Teo! Inau ku magnahaghinia kuda vatotogoa a God vamua. Gi kuda magnahaghinia na vatotogoragna na komi tinoni vamua, inau boi nigna na mane agutu a Krais.
48001011	Ara kulagu kiloau, inau ku magnahaghinighamu kotida adoa na Rorongo ke Toke ku titionoa itamiu e bosi au mai kori ghaghanadia na komi tinoni.
48001012	Teo sa tinoni ke heu ba velepuhiu na Rorongo ke Toke iaani. Keana a Jisas Krais ghehegna ke tatelia vaniu.
48001013	Ighamu koti adoa ghohi na puhigu kori vido ku leghua na komi nimami na vetula ighami mara Jiu. Kori vido iangeni, inau ku pukuni vaparara na komi tinoni kiloau nigna a God mu magnahaghinia puala kuda vadiadikalara.
48001014	Kori leghuagna na komi velepuhi nidia ara hutumami, na puhigu ke toke vano tadia na puhidia mara Jiu kiti haga nanaba na vinoghamami.
48001015	Keana a God ke totogo na tateliagna a Dathegna itagua. Na hava ke tutuni, a God ke vahiu ghohi kori vido ku mono mua kori kutugna a idogu, me kilou eigna kuda titionoa na Rorongo ke Toke eigna a Jisas tadia na komi tinoni kena boi Jiu. Na vunegna a God ke dothoviu vamua, imanea ke kilou eigna kuda agutu vania. Leghugna a God ke tatelia a Dathegna itagua, inau ku boi kaea sa tinoni eigna keda velepuhiu.
48001017	Mu boi taveti vano i Jerusalem bali reghira arahai kena kidi mara na vetula. Keana inau ku vano vamua i Arabia mi leghugna iangeni inau ku ghoi tabiru i Damaskus.
48001018	E tolu na vinogha ke haliu atu ghohi gi u vano i Jerusalem bali reghia a Pita, mi nau ku mono duagna imanea e salaghe lima na dani.
48001019	Kori vido iangeni inau ku reghia mua a Jemes, a tahigna a Lod. Kari teo sa mane vetula mua inau ku reghira.
48001020	Inau ku veleghamu kori matagna a God, na komi fata iraani ku risoa e tutuni. Inau ku bosi piapilau!
48001021	Leghugna ku mono i Jerusalem, inau ku vano tadia e rua na provins i Siria mi Silisia.
48001022	Kori vido iangeni, na komi tinoni kiloau nigna a Krais kena mono kori provins i Jiudea kena boi reghiu mua inau.
48001023	Imarea kena rongovia vamua na fata iaani kena velera kekeha tinoni kiloau, "Na mane ke vaparaghita i hau me magnahaghinia na vadiadikalagna nida na vaututuni tagna a Jisas Krais, ikageeni imanea ke titionoa na Rorongo ke Toke eigna imanea."
48001024	Mi imarea gougovu kena veletokea God eigna na hava imanea ke eia kori havigu.
48002001	Leghugna e salaghe vati na vinogha, inau ku hatia duagu a Taitus ma a Banabas, miti ghoi tabiru vano i Jerusalem.
48002002	A God ke tatelia vaniu inau kuda ghoi tabiru i Jerusalem mi nau ku eia iangeni. Kori vido ku mono i Jerusalem, inau ku haidu duadia vamua mara kena nagho tadia mara na kiloau eigna ku magnahaghinira kedana adoa na komi fata ku titionoa eigna na Rorongo ke Toke tadia na komi tinoni kena boi Jiu. Inau ku magnahaghinira kedana velea nigua na velepuhi ke jino. Gi kedana velea e boi jino, na komi agutu ku eia ghohi e teo vamua sa vunegna.
48002003	Keana mara kena nagho kena hiia nigua na velepuhi. Taitus, ke mono duagu, imanea ke boi sogivaughithatha eigna imanea boi na tinoni Jiu. Kari imarea kena nagho kena boi huruagna a Taitus eigna keda sogivaughithatha.
48002004	Ighami kiti titiono eigna na fata iangeni eigna kekeha tinoni Jiu kena haghe mai itamami kena velea kena vaututuni kari e boi tutuni. Imarea hiri kena huruagna a Taitus eigna keda sogivaughithatha. Imarea kena haghe mai itamami bali vadiadikala nida na velepuhi ke veleghita kati mamaluha tadia na komi vetula vaghagna iangeni eigna kati leghua a Jisas Krais. Imarea kena magnahaghinighita katida talu leghura na komi nimami na vetula ighami mara Jiu.
48002005	Keana ighami kiti boi hiia sa fata kena velea eigna ighami kiti magnahaghinia gi kotida talu vaututunia na Rorongo ke Toke ke tutuni kiti velepuhighamu.
48002006	Mara i Jerusalem kena nagho kori matadia na komi tinoni kiloau, imarea kena boi veleu eigna kuda tughua sa fata kori nigua na velepuhi. (Kari boi na fata hutu itagua imarea irangeni kena nagho ba teo, eigna kori matagna a God ighita gougovu kati nanaba vamua.)
48002007	Imarea kena ghithatha a God ke vahiu inau bali titionoa na Rorongo ke Toke tadia na komi tinoni kena boi Jiu, vaghagna vamua imanea ke vahia a Pita bali titionoa na Rorongo ke Toke tadia na komi tinoni Jiu.
48002008	Imarea kena thaothadoghagna a God ke hea na mana tagna a Pita eigna keda na mane vetula tadia na komi tinoni Jiu. Me heu mua na mana eigna kuda na mane vetula tadia na komi tinoni kena boi Jiu.
48002009	A Jemes, Pita, ma a Jon kotolu ghithatha mua a God ke vahiu inau bali agutu tadia na komi tinoni kena boi Jiu. Tolumara e tolu na mane kotolu nagho vano kori matadia na komi tinoni kiloau. Mi tolumara kotolu kubaeghami roghami Banabas bali tateli aua ighami kiti sikei na ghaghanamami. Ighami gougovu kiti ghaghana ke toke gi roghami a Banabas kuruda vano tadia arahai kena boi Jiu, kari tolumara kotoluda vano tadia arahai kena Jiu.
48002010	Sina fata vamua tolumara kena kaeghami iroghami, eigna roghami kuruda hathera na komi tinoni kiloau i Jerusalem kena kuma. Iangeni sina fata ke heta ghohi kori ghaghanagu bali eia.
48002011	Sina maghavu, a Pita ke mai bali mono duamami ighami na komi tinoni kiloau i Antiok. Kori vido iangeni imanea ke eia sina fata ke boi jino. Ma na vunegna iangeni, inau ku haghore heta vania naghodia na komi tinoni kiloau.
48002012	Kori vido ke eu mai a Pita, imanea ke ei tokea me vanga duadia na komi tinoni kiloau kena boi Jiu. Imanea ke eia iaani me ghieghilei jufu mai na dani kekeha tinoni kiloau kena Jiu ke vetulara a Jemes kena mai i Antiok. Keana leghugna iangeni, a Pita ke ei hahia me boi vanga duadia arahai kena boi Jiu, eigna ke mataghunira mara Jiu kena velea na komi tinoni kiloau kena boi Jiu kedana sogivaughithatha.
48002013	A Pita ma na tinoni kiloau kena Jiu i Antiok kena eia na puhi iaani. Imarea kena adoa ke boi jino kari ena eia vamua. Ma a Banabas huju, imanea e leghura mua kori puhi ke dika iangeni.
48002014	Kori vido ku reghia na puhi kena eia ke boi leghua na velepuhi ke tutuni ke mono kori Rorongo ke Toke, inau ku haghore heta vania a Pita vaghagna iaani naghodia imarea gougovu, "Ighoe na mane Jiu, keana o boi leghura na komi nida na vetula gougovu ighita mara Jiu. O mono vaghagna na tinoni ke boi Jiu. Na vunegna iangeni e boi jino koda hurura arahai kena boi Jiu eigna kedana leghua na komi nida na vetula ighita mara Jiu.
48002015	E tutuni iroghita hiri mara Jiu vaghadia ara hutuda moro bosi vaghadia na komi tinoni kena boi Jiu kena boi adoa na komi vetula nigna a God.
48002016	Kari iroghita oro adoa ghohi na komi tinoni kena jino kori matagna a God eigna kena vaututunia vamua a Jisas Krais, bosi eigna kena leghua na komi vetula. Vaghagna kena eia na komi tinoni kena boi Jiu, iroghita huju koro vaututunia mua a Krais. Iangeni na vunegna roghita koro mono jino kori matagna a God, bosi eigna koro leghua na komi vetula. Eigna na leghuagna na komi vetula teo keda vajinoa na tinoni kori matagna a God.
48002017	"Na vunegna iroghita koro vaututunia a Krais bali mono jino kori matagna a God, kori ghaghanadia kekeha tinoni Jiu iroghita mara na koakoa. Ehava? A Krais ke batughita kori koakoa eigna koro boi leghua mua na komi vetula na? E boi ai!
48002018	Keana gi kuda ghoi tabiru vano tagna na leghuagna na komi vetula bali mono jino kori matagna a God, e tutuni inau na tinoni koakoa.
48002019	Kori vido ku adoa na leghuagna na komi vetula teo keda vajinou kori matagna a God, inau ku vagovua nigua na vaututuni tagna na komi vetula. Inau ku eia iangeni eigna kuda havi bali leghua a God.
48002020	Inau ku thehe duagna a Krais kori ghaibabala. Ikageeni inau ku boi vunaghi pungusiu ghehegu, keana a Krais ke mono kori havigu, imanea ke vunaghi pungusia na havigu. Mi kori havigu kori maramagna iaani, inau ku boa nigua na vaututuni tagna a Dathegna God ke dothoviu me thehe eigu inau.
48002021	Inau ku vaututunia a God ke vamamaluhau kori koakoa eigna nigna na dotho vamua. Teo kuda sonia nigua na vaututuni iangeni. Eigna, gi na leghuagna na komi vetula keda tangomana na vajinoghitagna kori matagna a God, na thehe ke eia a Krais e teo vamua sa vunegna!"
48003001	Ighamu na komi tinoni kiloau i Galesia, oti mee! Inau ku pukuni titiono toetoke vanighamu eigna na thehe ke eia a Jisas kori ghaibabala eimiu ghamu. Ahai ke pilaunighamu gi e boi jino na ghaghanamiu na?
48003002	Sina fata vamua ku magnahaghinighamu kotida veleu. Ehava gi oti hatia na Tarunga ke Tabu nigna a God na? Eigna koti leghua na komi vetula, ba eigna koti vaututunia na Rorongo ke Toke eigna a Jisas Krais?
48003003	Ehava gi oti mee? Kori vido koti kidi turughua na havimiu ke mathangani, ighamu koti lubatia na Tarunga ke Tabu eigna keda agutu kori havimiu. Keana ikageeni ighamu koti toatogha koti tangomana ghohi na hatiagna na puhigna a Krais kori hetamiu ghehemiu.
48003004	Kekeha tinoni kena pukuni vaparaghamu eigna nimiu na vaututuni tagna a Krais. Gi kotida tabiru vano moti leghua na komi vetula, e teo sa fata ke toke keda au mai kori nimiu na komi papara! Inau ku bosi magnahaghinia keda vaghagna iangeni!
48003005	A God ke heghamu nigna na Tarunga ke Tabu me eia na komi reghithehe itamiu, bosi eigna koti leghua na komi vetula. Teo. Imanea ke eia na komi fata irangeni eigna koti vaututunia na Rorongo ke Toke.
48003006	Na komi Rioriso ke Tabu kena velea iaani, "A Ebraham ke vaututunia a God, ma na vunegna iangeni a God ke velea imanea ke jino kori matagna."
48003007	Mi inau ku magnahaghinighamu kotida adoa na komi tinoni kena vaututunia a God vaghagna a Ebraham ke vaututunia, imarea irangeni na pukuni tinoni nigna a God.
48003008	Na komi Rioriso ke Tabu kena velea na komi tinoni kena boi Jiu kedana mono jino kori matagna a God kori vido kedana vaututunia. Na rorongo ke toke iangeni, a God ke taluhaghorea tagna a Ebraham kori vido ke veleagna, "Tamua ighoe, inau kuda vatokera na komi tinoni gougovu kori maramagna."
48003009	Mi ighita kati adoa arahai kena vaututunia a Krais, a God keda vatokera vaghagna vamua ke vatokea a Ebraham eigna ke vaututunia.
48003010	Keana arahai kena ghaghana kena mono jino kori matagna a God eigna kena leghua na komi vetula, a God keda vaparara. Inau ku velea iaani eigna na komi Rioriso ke Tabu kena velea, "Arahai kena boi leghu hahalia na komi fata gougovu ke mono tadia na komi vetula, a God keda vaparara."
48003011	Iangeni ke tateli aua teo ahai ke jino kori matagna a God eigna ke leghua na komi vetula. Inau ku velea iaani eigna na komi Rioriso ke Tabu kena velea, "Arahai kena jino kori matagna a God eigna kena vaututunia, imarea kedana hatia na havi ke tutuni."
48003012	Na leghuagna na komi vetula ke tavogha puala tagna na vaututuniagna a God. Vaghagna iaani ke mono tadia na komi Rioriso ke Tabu, "Gi kotida magnahaghinia na hatiagna na havi ke tutuni, oti leghura na komi vetula gougovu."
48003013	Toke keda vahotha puala iangeni, na komi Rioriso ke Tabu kena velea a God keda vaparara arahai kena boi leghura na komi vetula gougovu. Keana a Krais ke vamamaluhaghita tagna na papara iangeni kori vido imanea ke thehe me hatia itagna na papara ke nabada ighita. Iangeni na vunegna na komi Rioriso ke Tabu kena velea, "Ahai imarea kena vathehea mena savera na tonogna kori ghai, a God ke fatea me vapara ghohi."
48003014	Kori vido a Jisas Krais ke eia iangeni, a God ke vatokera na komi tinoni kena boi Jiu vaghagna vamua imanea ke vatokea a Ebraham i hau. A Jisas ke thehe eida ighita eigna katida hatia na Tarunga ke Tabu a God ke taluhaghorea vanighita ighita kati vaututunia.
48003015	Ara kulagu kiloau, na hava kuda veleghamu ikageeni ke vaghagna na puhi taluhaghore koti ei hahalia. Kori vido e rua na tinoni koro hiia na taluhaghore, e teo ahai keda vateoa ba boa haghea kekeha ghaghana mua.
48003016	I hau, a God ke eia sina taluhaghore tagna a Ebraham mi tagna mua sina tinoni kori vikegna. Na komi Rioriso ke Tabu kena boi velea a God ke eia na taluhaghore tadia ara vikegna gougovu a Ebraham, kari tagna sina tinoni vamua kori vikegna. Ma na tinoni iangeni a Krais.
48003017	Na hava ku velea iaani: A God ke kidi eia na taluhaghore tagna a Ebraham. Mi leghugna vati na hathangatu me tolu hangavulu na vinogha, imanea ke hea a Moses na komi vetula. Na vunegna na taluhaghore ke kidi mai, na komi vetula kena boi tangomana na vateoagna na taluhaghore iangeni.
48003018	A God keda vatokeghita, boi eigna kati leghua na komi vetula nigna a Moses. Teo. Imanea keda vatokeghita eigna ke taluhaghorea keda eia. Vaghagna iangeni, a God ke vatokea a Ebraham eigna ke taluhaghorea keda eia.
48003019	Gi keda ai na, ehava na vunegna gi a God ke hera na komi vetula tadia na komi tinoni Jiu? Na komi vetula, bali tatelia tadia na komi tinoni imarea kena eia na koakoa. Ma na komi vetula bali mono me ghieghilei mai kori maramagna na tinoni kori vikegna a Ebraham a God ke eia na taluhaghore itagna. Na komi vetula irangeni, a God ke titionoa tadia na komi enjel mi imarea kena hea a Moses eigna keda titionoa tadia na komi tinonidia Israel.
48003020	A Moses hiri na mane ke mono hotaghidia na komi tinoni ma a God. Keana, kori vido a God ke eia na taluhaghore tagna a Ebraham, teo ahai ke mono varihotaghidia romara. A God ghehegna ke eia.
48003021	Me hava? Na komi vetula kena vateoa na taluhaghore nigna a God? Teo! Gi e tutuni na komi vetula ke tangomana na heghitagna na havi ke teo na govugna, ighita tangomana katida mono jino kori matagna a God eigna kati leghura vamua.
48003022	Keana na komi Rioriso ke Tabu kena velea na ghaghana bali eia na koakoa ke vunaghi pungusira na komi tinoni gougovu, me vahothahaghinira na leghuagna na komi vetula. Na vunegna iangeni, a God ke hera na taluhaghore bali hatia na havi ke teo na govugna tadia arahai kena vaututunia Jisas Krais.
48003023	Gi e mai a Jisas Krais, na komi vetula vaghagna kena boghita kori vathe tatari mena reireghighita me ghieghilei mai na maghavu a God ke tateli aua na komi tinoni tangomana kedana hatia na havi ke teo na govugna kori vido kena vaututunia a Krais.
48003024	Tutuni. Na komi vetula kena reireghighita me ghieghilei mai a Krais. Kari leghugna ke mai imanea, ighita tangomana katida mono jino kori matagna a God kori vido kati vaututunia a Krais.
48003025	Ikageeni na komi vetula kena boi reireghighita, eigna ighita kati vaututunia ghohi a Krais.
48003026	Ighamu gougovu ara dathegna a God moti sikei duagna a Jisas Krais eigna koti vaututunia imanea.
48003027	Ighamu koti sikei duagna a Krais kori vido koti siuvitabu. Vaghagna na tinoni ke vahaghea na pohe mathangani, ighamu koti vahaghea nimiu ghohi na puhigna a Krais.
48003028	Mi ikageeni, na komi tinoni Jiu, na komi tinoni kena boi Jiu, mara mane, na koi vaivine, na komi tinoni seka, ma na komi tinoni mamaluha, imarea kena nanaba vamua kori matagna a God. Tutuni, ighamu gougovu koti nanaba kori matagna a God eigna koti mono haidu duagna a Jisas Krais.
48003029	Na vunegna ighamu nigna na komi tinoni a Krais, ighamu hiri na komi tinoni kori vikegna a Ebraham. Mi ighamu kotida hatia na komi fata ke toke a God ke taluhaghorea tagna a Ebraham.
48004001	Na hava ku titionoa vanighamu vaghagna iaani. Gi sina mane keda mono a dathegna, imanea keda hea na komi fata ke tonogna. Keana, kori vido na gari ke iso mua, na gari iaani ke vaghagna na tinoni seka eigna e teo sa nigna na mana bali reireghiragna na komi fata keda hatia tagna a tamagna.
48004002	Kori vido imanea ke iso mua, kekeha tinoni kedana reireghira nigna na komi fata me ghieghilei jufu mai na maghavu ke vahia a tamagna.
48004003	Vaghagna mua iangeni tada ighita. Kori vido ighita kati boi adoa mua a Krais, na komi vetulagna na maramagna iaani ke vunaghi pungusia na havida.
48004004	Kori vido na maghavu a God ke vahia ke jufu mai, imanea ke vetula a Dathegna. Imanea ke havi mai tagna na vaivine, me mono saragna na komi vetula nigna a Moses.
48004005	A God ke vetula maia imanea bali vamamaluhaghita tadia na komi vetula ke reireghighita eigna katida ara pukuni dathegna a God.
48004006	Na vunegna ighamu koti ara dathegna a God, imanea ke vetula na Tarunga ke Tabu nigna a Dathegna bali mono ikoramiu. Ikageeni ighamu tangomana kotida kiloagna a God a Tamada vaghagna iaani, "Mama."
48004007	Mi ikageeni ighamu koti boi vaghagna na tinoni seka, keana ighamu ara pukuni dathegna a God. Ma na vunegna ighamu koti ara dathegna, ighamu kotida hatia na komi fata ke taluhaghorea ghohi keda hera ara dathegna.
48004008	I hau ighamu koti boi Jiu koti boi adoa a God. Kori vido iangeni na komi god ke boi tutuni kena vunaghi pungusia na havimiu.
48004009	Ikageeni ighamu koti pukuni adoa a God, ma na fata ke toke vano, a God ke pukuni adoghamu. Na vunegna iangeni, ehava gi oti ghoi tabiru vano tadia na komi vetulagna na maramagna kena lae mena boi hatheghamu? Ehava? Ighamu oti magnahaghinira eigna kedana ghoi vunaghi pungusia mua na havimiu?
48004010	Ighamu oti ghaghana bohera na komi dani ma na komi laulahu ke nagho tamiu eigna koti ghaghana iangeni keda vajinoghamu kori matagna a God.
48004011	Na ghaghanagu e boi toke ghohi eimiu ighamu. Nigua na agutu ku eia itamiu ghamu, da e teo vamua sa vunegna.
48004012	Inau ku kae huhurughamu ara kulagu, oti mono mamaluha tadia na komi vetula vaghagu inau. Eigna inau ku mono vaghagna ighamu i hau, kori vido koti mono mamaluha tadia na komi vetula. Inau ku boi risoa vanighamu vaghagna iaani eigna ighamu koti ei hahia sa fata itagua.
48004013	Vaghagna koti adoa ghohi, inau ku mono duamiu i hau eigna na vahaghi ke padau. Kori vido iangeni inau ku titionoa na Rorongo ke Toke itamiu.
48004014	Toke na vahaghi ke padau ke vaparaghamu, ighamu koti boi siriuhaghiniu. Teo. Ighamu koti hatiu moti kalitiu vaghagna inau sina enjel nigna a God, ba a Jisas Krais ghehegna.
48004015	Kori vido iangeni ighamu koti totogo puala. Na vunegna koti pukuni dothoviu, inau ku adoa ighamu koti sasaa na eiagna na komi fata keda hatheu. Ehava gi oti boi mono totogo ikageeni?
48004016	Ehava? Ighamu nigua na thevuioka ghohi ikageeni eigna ku titionoa itamiu na hava ke tutuni?
48004017	Mara na velepuhi piapilau kena mono itamiu kena magnahaghinighamu kotida leghua na komi vetula nidia mara Jiu. Na ghaghanadia ke heta bali agutu duamiu eigna kotida leghura, keana na hava kena velepuhighamu e teo keda hatheghamu. Imarea kena eia eigna kena magnahaghinighamu kotida taveti saniu moti leghura vamua.
48004018	Gi keda toke vamua na hava koti leghua, e toke vamua na ghaghanamiu keda heta bali leghua. Kari na ghaghanamiu keda heta hahali bali leghua na hava ke toke, boi kori vido vamua ku mono duamiu.
48004019	Ara dathegu ku dothovighamu, inau ku ghoi papara kori ghaghanagu eimiu ghamu. Ma na papara iangeni keda talu mono itagua me ghieghilei kasa na maghavu ighamu kotida pukuni leghua na puhigna a Krais.
48004020	Inau ku magnahaghinia kuda mono duamiu eigna kuda adoa na puhi ke toke bali titiono vanighamu, eigna inau ku vere nigua puala eigna na puhimiu.
48004021	Ehava gi ighamu koti magnahaghinia na mono saragna na komi vetula nigna a Moses? Oti boi adoa na hava na komi rioriso nigna a Moses kena velea eigna a Ebraham?
48004022	Na komi rioriso irangeni kena velea a Ebraham ke mono rua dathegna, a Ismael ma a Aisak. A Ismael ke havi tagna a Hega, nigna na vaivine seka a Sera. Ma a Aisak ke havi tagna a Sera. A Sera na vaivine mamaluha eigna iia a taugna a Ebraham.
48004023	A dathegna a Ebraham ke havi tagna na vaivine seka, imanea ke havi leghua na ghaghanagna na tinoni vamua. Kari a dathegna ke havi tagna a Sera, imanea ke havi leghua na taluhaghore ke eia a God tagna a Ebraham.
48004024	Iaani vaghagna na totoghale bali velepuhighita. Eigna e rua na vaivine iaani vaghagna e rua na taluhaghore a God ke eia. Sikeigna na taluhaghore, na komi vetula a God ke hea a Moses kori Suasupai Sainai i Arabia. Ma na komi tinoni kena mono saragna na komi vetula iraani, imarea kena vaghagna ara dathegna a Hega, eigna iia huju ke mono saragna nigna na vetula a Sera. A Hega ke vaghagna na komi tinoni kena mono i hau kori Suasupai Sainai, me vaghagna mua na komi tinonidia i Jerusalem. Eigna na komi tinoni kena mono ngengeni ikageeni, imarea kena talu leghura mua na komi vetula.
48004026	Keana ighita kati vaghagna ara dathegna a Sera, na vaivine ke mamaluha. Ma na melehada i Jerusalem i popo ke mamaluha tadia na komi vetula.
48004027	Na komi Rioriso ke Tabu kena velea iaani, "O totogo ighoe na vaivine ko kara. Ghu heta duai totogo ighoe ko boi vajangia na vavahaghitigna na mono gari. Eigna ara dathegna ahai ke kara keda sethe vano tadia ara dathegna ahai ke mono duagna na mane."
48004028	Ara kulagu, ighamu koti vaghagna a Aisak, eigna ighamu koti havi leghuagna na taluhaghore a God ke eia tagna a Ebraham.
48004029	Kori vido iangeni, a dathegna a Hega ke havi leghua na ghaghanagna na tinoni vamua, imanea ke vapara na gari ke havi leghua nigna na vanohehe na Tarunga ke Tabu. Ikageeni vaghagna vamua iangeni. Arahai kena leghua na komi vetula, imarea kena vaparaghita.
48004030	Keana na Rioriso ke Tabu kena velea vaghagna iaani, "Gigi aua na vaivine seka duagna a dathegna, eigna a dathegna teo keda hatia na komi fata nigna a tamagna. A dathegna na vaivine ke mamaluha keda tonogna na komi nigna fata a tamagna."
48004031	Ara kulagu, ighita kati vaghagna ara dathegna na vaivine ke mamaluha, boi vaghagna ara dathegna na vaivine seka. Eigna ighita kati mamaluha tadia na komi vetula.
48005001	A Krais ke vamamaluhaghita eigna katida mono mamaluha tadia na komi vetula. Na vunegna iangeni, oti sokara ngasi moti saghoi ghoi mono saragna na komi vetula vaghagna na tinoni seka.
48005002	Oti vaovarongo mai itagua! Inau a Pol ku veleghamu, gi kotida sogivaughithatha bali mono jino kori matagna a God, na hava ke eia a Krais eimiu teo keda hatheghamu.
48005003	Mi inau ku ghoi veleghamu, ahai keda sogivaughithatha, imanea keda leghua na komi fata gougovu ke mono tadia na komi vetula.
48005004	Ahai itamiu ke toatogha ke mono jino kori matagna a God eigna ke leghua na komi vetula, imanea ke pukuni haunia a Krais. Imanea ke taveti sania nigna na dotho a God vaniagna.
48005005	Keana na Tarunga ke Tabu ke vaheta na ghaghanada, mi ighita kati adoa a God keda vajinoghita kori matagna eigna kati vaututunia a Krais.
48005006	Kori nida na mono haidu duagna Jisas Krais, na leghuagna na puhi sogivaughithatha boi na fata ke nagho. Na fata ke nagho, ati vaututunia a Krais mati dothovia a God ma na komi tinoni.
48005007	I hau ighamu koti pukuni sokara ngasi kori havimiu duagna a Krais. Ikageeni ahai ke pilaunighamu eigna kotida boi leghua na velepuhi ke tutuni?
48005008	Na pilaunighamugna iangeni ke boi mai tagna a God, eigna imanea ke kiloghamu.
48005009	Reireghi toke ghamu! Eigna ighamu koti adoa ghohi, "Sina ghathi vidogna vamua na isi ke vapotea na flaoa."
48005010	Keana na vunegna inau ku adoa ighamu nigna na komi tinoni a Lod, inau ku vaututunighamu kotida talu leghua vamua na hava ku velepuhighamu. Ahai ke pilaunighamu me diadikala na ghaghanamiu, a God keda vapara.
48005011	Ara kulagu kiloau, gi keda tutuni inau ku talu titionoa mua na sogivaughithatha na fata ke nagho, ehava na vunegna na komi tinoni Jiu kena talu vaparau na? Keana na vunegna inau ku titionoa na theheagna a Krais kori ghaibabala na fata ke nagho, na komi tinoni Jiu kena dikatadia itagua.
48005012	Arahai kena vadiadikala na ghaghanamiu eigna na sogivaughithatha, e toke vamua gi kedana thahora ghehedia.
48005013	Ara kulagu, a God ke kiloghamu eigna kotida mamaluha tadia na komi vetula. Kari e boi toke gi ighamu kotida toatogha vaghagna iaani, "Na vunegna ighami kiti mamaluha, e toke vamua kitida leghua na komi vanohehegna na tonomami." Saghoi eia iangeni kari oti veidothovighi moti veihatheghi.
48005014	Na nimami na komi vetula gougovu ighami mara Jiu kena mono saragna sina vetula vamua, "Dothovira na komi tinoni vaghagna ko dothovigho ghehemu."
48005015	Reireghi toke ghamu! Gi kotida eia vaghagna na komi fata kaukagu ke asi moti veiriurihughi, ighamu kotida vadiadikalaghamu ghehemiu.
48005016	Inau ku veleghamu, oti lubatia na Tarunga ke Tabu eigna keda batughamu. Gi kotida eia iangeni, teo kotida leghua nimiu na komi vanohehe ke dika.
48005017	Nida na komi vanohehe ke dika ke batughita eigna katida eia na komi fata na Tarunga ke Tabu ke boi magnahaghinighita katida eia. Ma na Tarunga ke Tabu ke batughita eigna katida eia na komi fata ke toke nida na komi vanohehe ke dika ke boi magnahaghinia katida eia. E rua na fata iaani koro thevuioka ma na vunegna iangeni e vahothahaghinighita na eiagna na hava kati magnahaghinia.
48005018	Keana, kori vido na Tarunga ke Tabu ke batughamu, na komi vetula kena boi tangomana na vunaghi pungusighamugna.
48005019	Ighita gougovu kati adoa na komi puhi kena eia arahai kena leghua na komi vanohehedia ke dika. Imarea kena nere duadia arahai kena boi ara taudia, mena eia na komi fata ke dika ke magnahaghinia na tonodia,
48005020	mena maimanihihia na komi ngunguju, mena fela, mena thevuioka tadia arahai tavogha, mena rihu, mena tahotha, mena dikatadia, mena vahaihadira ghehedia, mena vathevuruara na komi tinoni,
48005021	mena mamagna, mena kou memee, mena eia na komi haidu bali eia na komi puhi ke dika, mena eia kekeha fata mua ke dika. Inau ku veleghamu ghohi iaani, kari ikageeni inau ku ghoi veleghamu mua, arahai kena eia na komi fata ke dika iraani, imarea kedana boi haghe kori hughuta nigna a God.
48005022	Keana, kori vido na Tarunga ke Tabu ke batura na komi tinoni, na komi sagharo iraani keda mono kori havidia: na dotho, na totogo, na soleana, na mono haidu toetoke duadia na komi tinoni, na hatheragna arahai tavogha, na eiagna na komi fata kena velea kedana eia,
48005023	na rongoviragna arahai tavogha, ma na reireghiragna ghehedia tadia na komi puhi ke dika. E teo sa vetula ke velea na komi fata iraani ke boi jino.
48005024	Na komi tinoni nigna a Jisas Krais, imarea kena tupipuhia kori ghaibabala nidia na vanohehe ke magnahaghinira na eiagna na komi puhi ke dika.
48005025	Na vunegna na Tarunga ke Tabu ke heghita na havi mathangani, ati leghua na hava ke veleghita katida eia.
48005026	Ati saghoi tautalunagho, mati saghoi riurihu varihotaghida, mati saghoi veitahothaghi.
48006001	Ara kulagu kiloau, gi sina tinoni itamiu keda sikili kori koakoa, ighamu ke heta nimiu na vaututuni tagna a Krais, oti hati tabirua kori hangana ke jino. Kari oti eia iangeni kori puhi dotho. Moti reireghi toke ghamu eigna e boi toke ighamu huju kotida sikili kori koakoa.
48006002	Hathera arahai kena pada na vahotha kori havidia. Kori vido koti eia iangeni, ighamu koti eia na hava ke magnahaghinia a Krais.
48006003	Gi sina tinoni ke ghaghana imanea ke nagho vano me bosi magnahaghinia na hatheragna na komi tinoni, imanea ke pilaunia ghehegna, eigna imanea ke boi nagho.
48006004	Oti dodoro toetoke tadia na komi fata koti eia. Gi koda eia na komi fata ke toke, e nabamu ighoe koda totogo. Keana o saghoi tautalunagho eigna ko ghaghana na komi fata ko eia ke toke vano tadia na komi fata kena eia arahai tavogha.
48006005	Eigna ighita gougovu katida dodoro vamua tadia na komi fata kati eia gheheda.
48006006	Arahai kena velepuhighamu na komi haghoregna a God, e toke ighamu kotida hathera kori vanga ma na komi fata koti tonogna.
48006007	Saghoi pilaunighamu ghehemiu eigna iaani: Teo ahai ke tangomana na pilauniagna a God. Na komi tinoni gougovu kedana hatia na hava kena joua kori havidia.
48006008	Na tinoni ke joua na komi fata ke dika bali vatotogoa na tono, imanea keda hatia na thehe ke teo na govugna. Keana na tinoni ke joua na hava keda vatotogoa na Tarunga ke Tabu, imanea keda hatia na havi ke teo na govugna tagna na Tarunga ke Tabu.
48006009	Ati saghoi babao na eiagna na hava ke toke. Eigna gi katida talu eia na hava ke toke, ighita katida hatia na taba tagna na maghavu a God ke vahia.
48006010	Na vunegna iangeni, kori vido ighita kati tangomana na eiagna na fata ke toke vania ahai, ati eia vamua. Ati eia na hava ke toke tadia na komi tinoni gougovu, haluhadi tadia ara kulada kiloau.
48006011	Inau ku eia kori limagu ghehegu na vagougovui haghore iaani. Ighamu koti reghia na rioriso iaani ke hutu puala.
48006012	Arahai kena vele huhurughamu eigna kotida sogivaughithatha, imarea kena magnahaghinia vamua na komi tinoni Jiu kedana totogo eidia. Imarea kena ghaghana na komi tinoni Jiu kedana vaparara gi kedana titionoa na theheagna a Krais kori ghaibabala na naghoi fata.
48006013	Mara kena magnahaghinighamu kotida sogivaughithatha, imarea ghehedia kena boi leghua na komi vetula nigna a Moses. Imarea kena magnahaghinighamu kotida sogivaughithatha vamua eigna kedana titiono tautalunagho eigna na hava kena hurughamu na eiagna.
48006014	Keana inau ku bosi magnahaghinia kuda titiono tautalunagho eigna sa fata ku eia. Inau kuda titiono tautalunagho vamua eigna sina fata, na theheagna nida a Lod, Jisas Krais kori ghaibabala. Na vunegna a Jisas ke thehe kori ghaibabala, teo sa fata kori maramagna iaani ke nagho itagua. Mi tadia na komi tinoni kori maramagna iaani, inau boi na tinoni ke nagho.
48006015	Na leghuagna na puhi sogivaughithatha boi na fata ke nagho. Na fata ke nagho, na hatiagna na havi ke mathangani tagna a God.
48006016	Arahai kena leghua na puhi iangeni kori havidia, a God keda rarovira me hera na soleana. Na komi tinoni iraani na pukuni tinoni nigna a God.
48006017	Turughu ikageeni, inau ku bosi magnahaghinia sa tinoni kedana haghore diadikala nigua na velepuhi. Eigna na komi lafi kori tonogu ke tatelia e tutuni inau na nigna na mane agutu a Jisas.
48006018	Ara kulagu kiloau, inau ku tarai kaea nida a Lod, Jisas Krais eigna keda vatokeghamu. Amen.
49001001	Inau a Pol ku risoa na letasi iaani. A God ke vahiu eigna kuda nigna na mane vetula a Jisas Krais. Inau ku risoa vanighamu ighamu na komi tinoni nigna a God i Efesus koti mono haidu duagna Jisas Krais, moti sokara ngasi kori nimiu na vaututuni.
49001002	Inau ku tarai gi a God a Tamada ma nida a Lod, Jisas Krais, koroda vatokeghamu moro heghamu na soleana kori havimiu.
49001003	Ati veletokea a God. Imanea nigna na God nida a Lod, Jisas Krais ma a Tamagna. A God ke vatokeghita tadia na komi fata gougovu ke toke ke mai i popo eigna ighita kati mono haidu duagna a Jisas Krais.
49001004	I hau, kori vido a God ke boi vavuha mua na maramagna, imanea ke vahighita eigna katida mono haidu duagna a Krais. Mi imanea ke vahighita eigna katida mono jino kori matagna me teo sa fata ke dika keda mono kori havida. Na vunegna a God ke dothovighita,
49001005	imanea ke toatogha i hau gi keda eighita eigna katida ara dathegna tagna na hava ke eia a Jisas Krais. A God ke eia iangeni eigna ke vatotogoa me magnahaghinia na eiagna.
49001006	Ati veletokea a God eigna ke heghita nigna na dotho ke hutu eigna na hava ke eia a Dathegna ke pukuni dothovia.
49001007	Na vunegna na ghaughabuagna a Krais ke lulu eida ighita, a God ke vamamaluhaghita me talutavogha ghohi na komi paluhada. A God ke eia iangeni eigna nigna na dotho vanighita ke hutu puala.
49001008	E tutuni a God ke pukuni vatokeghita kori nigna na dotho. Na vunegna a God ke pukuni thaothadogha me adoa na komi fata gougovu,
49001009	imanea ke leghua vamua nigna na vanohehe me tateli vanighita nigna na toatogha ke poloa tadia na komi tinoni i hau. Nigna na toatogha iaani: Kori vido na maghavu ke vahia keda jufu mai, a God keda boa na komi fata gougovu i popo mi thepa saragna a Krais eigna keda vunaghi pungusira. Me turughu i hau a God ke toatogha a Krais keda eia nigna na toatogha iaani.
49001011	Na komi fata gougovu, a God ke eia leghuagna nigna na vanohehe. Kori turughugna a God ke leghua nigna na vanohehe, me vahighami ighami mara Jiu eigna kitida nigna na komi tinoni kiti totho tagna a Krais.
49001012	Imanea ke eia iangeni eigna kitida veletokea nimami a God ke thaba puala ighami na komi tinoni Jiu kiti kidi vaututunia a Krais.
49001013	Mi ighamu huju nigna na komi tinoni a God kori vido koti rongovia moti vaututunia na velepuhi ke tutuni, na Rorongo ke Toke ke heghamu na havi ke teo na govugna. Kori vido koti vaututunia a Krais, a God ke heghamu na Tarunga ke Tabu ke kidi taluhaghorea ghohi bali tateli aua ighamu pukuni nigna na komi tinoni.
49001014	Ma na vunegna ighita kati hatia ghohi na Tarunga ke Tabu, ighita kati ado toetokea a God keda heghita na komi fata ke toke ke taluhaghorea vanighita. Ighita katida hatia na komi fata irangeni tagna na maghavu a God keda pukuni vamamaluhaghita ighita kati nigna na komi tinoni. Ati veletokea a God eigna imanea ke thaba vano!
49001015	Na vunegna a God ke pukuni vatokeghita, inau ku tarai eimiu ghamu. Turughu kori maghavu ku rongovia ighamu koti vaututunia a Lod Jisas moti dothovira nigna na komi tinoni a God,
49001016	inau ku veletokea a God hahali eimiu ighamu. Kori vido ku tarai, inau ku tarai eimiu ghamu.
49001017	Inau ku tarai tagna na Mama ke thaba vano. Imanea nigna na God nida a Lod, Jisas Krais. Inau ku kaea gi keda vathaothadoghaghamu me tatelia na puhigna itamiu eigna ighamu kotida pukuni adoa imanea.
49001018	Mi inau ku tarai kaea a God gi keda hangavia na ghaghanamiu eigna kotida thaothadoghagna na komi fata ke toke keda heghamu. Ighamu koti adoa kotida hatia na komi fata irangeni eigna imanea ke kiloghamu eigna kotida nigna na komi tinoni. Inau ku tarai mua gi kotida adoa na komi fata a God ke taluhaghorea keda hera nigna na komi tinoni, iraani na komi fata ke pukuni toke puala.
49001019	Mu tarai gi ighamu kotida adoa nigna na mana ke hutu vano. Na mana iangeni ke agutu kori havida ighita kati vaututuni. Ma na mana iangeni, na mana ke heta vano
49001020	ke mono itagna a God kori vido imanea ke vasokaraghini tabirua a Krais kori thehe me vasopoua kori madothogna i popo.
49001021	Ma a Krais ke thaba haluhadi vano tadia na komi enjel, na komi tidatho, ma na komi tarunga. Ma na ahagna imanea ke nagho vano tadia na komi ahadia arahai gougovu kena mono nidia na mana. Iaani ke tutuni ikageeni me keda tutuni e hau me hau.
49001022	A God ke hea na mana a Krais eigna keda vunaghi pungusira na komi fata gougovu. Imanea ke hea na mana iangeni eigna a Krais keda hatheghita ighita na komi tinoni kiloau.
49001023	Mi ighita na komi tinoni kiloau, ighita na tonogna a Krais. Imanea ke vonungighita vaghagna vamua imanea ke vonungira na komi fata gougovu.
49002001	Gi oti vaututunia a Jisas, na havimiu ke thehe eigna koti eia na komi koakoa moti huhughua a God.
49002002	Ighamu koti leghua na komi puhi ke dika nidia na komi tinoni kori maramagna moti leghua mua a Satan, na vunaghidia na komi tidatho. Ma a Satan, imanea na tarunga ke batura na komi tinoni kena huhughua a God.
49002003	I hau ighita gougovu kati vaghagna na komi tinoni irangeni. Ighita kati eia vamua na hava kati magnahaghinia mati leghura na ghaghanada ke dika ma na komi vanohehegna na tonoda. Na vunegna kati eia vaghagna iangeni, e nabada a God keda vaparaghita vaghagna imanea keda eia tadia arahai tavogha kena boi leghua.
49002004	Toke e naba a God keda vaparaghita, imanea ke pukuni rarovighita. Na havida ke thehe eigna na komi paluhada, kari na vunegna nigna na dotho vanighita ke hutu puala, a God ke vatothoghita tagna a Krais me vamathangania na havida. Tutuni, a God ke vahavighita eigna nigna na dotho ke dothovighita ke hutu puala.
49002006	Na vunegna kati mono haidu duagna a Krais, a God ke vahavighita kori thehe vaghagna ke vahavi tabirua a Krais kori thehe. Mi imanea ke abeghita hadi i popo duagna a Krais eigna katida vunaghi pungusira na komi fata gougovu duagna.
49002007	A God ke eia iaani bali tatelia tadia na komi tinoni kedana mono ivughei valiha nigna na dotho vanighita ke hutu puala. Ma a God ke tateli aua nigna na dotho kori vatothoghitagna tagna a Jisas Krais.
49002008	Na vunegna a God ke pukuni dothovighamu, imanea ke vahavighamu kori vido koti vaututunia a Krais. A God ke vahavighamu boi eigna sa fata koti eia. Teo. Na vahavighamugna ke eia iangeni, imanea ke hai heghamu vamua.
49002009	Na vunegna a God ke boi vahavighamu eigna sa fata ke toke koti eia, teo ahai ke tangomana na titiono tautalunagho.
49002010	A God ke vamathangania na havida eigna ighita kati mono haidu duagna Jisas Krais. Imanea ke eia iangeni eigna katida eia na komi tango ke toke ke kidi kaikalitia vanighita ghohi.
49002011	Ighamu koti adoa na komi tinoni Jiu kena kiloghamu ighamu koti boi havi itadia, "mara kena boi sogivaughithatha." Mi imarea kena ghaghana imarea na komi tinoni nigna a God eigna kena sogivaughithatha. (Kari na sogivaughithatha kena eia kori tonodia ke boi tughua na hehedia.)
49002012	Oti saghoi havaghinia i hau ighamu koti boi adoa a Krais moti boi mono tadia mara i Israel, arahai a God ke vahira bali nigna na komi tinoni. Kori vido iangeni ighamu koti boi mono koradia na komi tinoni a God ke eia na komi taluhaghore haehathe itadia. Ighamu koti boi adoa na God ke tutuni, moti boi tangomana na vaututuniagna sa fata ke toke kotida hatia leghugna koti thehe.
49002013	Tutuni! I hau ighamu koti haunia a God, kari ikageeni ighamu koti mono haidu duagna a Krais. A God ke hatighamu mai gharania eigna na thehe ke eia a Krais kori ghaibabala.
49002014	A Krais na nida na soleana. Imanea ke tangoli haidughami ighami na komi tinoni Jiu duamiu ighamu na komi tinoni koti boi Jiu eigna katida sikei vamua. I hau, vaghagna na hidi ke vathevuruaghita eigna ighita kati thevuioka. Kari a Krais ke reoa ghohi na hidi iangeni.
49002015	Kori vido a Krais ke thehe, imanea ke vateoa na puhi kena leghua mara Jiu bali mono jino kori matagna a God. Imarea kena ghaghana kedana mono jino kori leghuagna na komi vetula nigna a Moses. A Krais ke vateo na puhi iangeni eigna ighita kati rua na boo tinoni i hau katida sikei vamua na boo bali mono haidu duagna. Iaani na puhi ke eia imanea eigna ighita gougovu katida mono haidu kori soleana.
49002016	Imanea ke thehe bali hati tabirughita gougovu tagna a God, ma na vunegna iangeni ighita kati mono haidu vaghagna sikei vamua na tono. Kori puhi iangeni, imanea ke vagovua nida na toatogha ke vathevuruaghita.
49002017	A Krais ke mai kori maramagna me titionoa na Rorongo ke Toke ke hatheghita na mono kori soleana duagna a God. Imanea ke titionoa itamiu ghamu na komi tinoni koti boi Jiu koti haunia a God, mi tamami ghami mara Jiu kiti gharania a God.
49002018	Na vunegna ighita kati mono haidu duagna a Krais, ighita tangomana katida mai tagna a Tamada kori mana nigna sikei vamua na Tarunga ke Tabu.
49002019	Na vunegna iangeni, ighamu koti boi Jiu, oti boi tinoni tavogha ikageeni. Ighamu koti sikei duadia na komi tinoni nigna a God, mi ighamu ara dathegna.
49002020	Ighamu gougovu vaghagna na vathe a God ke sokaraghinia popogna na thepa ke ngasi. Ma na thepa iangeni a Jisas Krais. Mara na vetula duadia mara na profet, imarea vaghagna na komi tupigna na vathe.
49002021	A Krais ke tangoli ngasia na vathe iangeni me vahutua eigna keda na vathe tabu bali monogna a Lod.
49002022	Ma na vunegna ighamu koti mono haidu duagna a Krais, ighamu koti mono haidu mua duadia na komi tinoni kena vaututuni, eigna ighamu kotida vaghagna na vathe ke mono na Tarunga ke Tabu nigna a God ikoragna.
49003001	Inau a Pol ku mono kori vathe tatari eigna inau ku agutu vania a Jisas Krais bali hatheghamu ighamu koti boi Jiu.
49003002	Inau ku adoa ighamu koti rongovia ghohi a God ke vahiu eigna kuda eia na agutu bali hatheghamu eigna imanea ke dothoviu.
49003003	Inau ku risoa ghohi kori letasi iaani a God ke tatelia itagua nigna na toatogha ke mono polo i hau.
49003004	Kori vido koti ijumia na letasi ku risoa, ighamu kotida thaothadoghagna inau ku adoa nigna na toatogha a God eigna a Krais.
49003005	I hau a God ke boi tatelia nigna na toatogha tadia na komi tinoni. Keana ikageeni, na Tarunga ke Tabu ke tatelia tadia arahai a God ke vahira eigna kedana nigna na komi mane vetula ma na komi nigna na profet.
49003006	Ma na nigna na toatogha a God iaani: Na komi fata ke toke ke taluhaghorea tadia na komi tinoni Jiu, imanea keda hera mua na komi tinoni kena boi Jiu. Mi ikageeni imarea kena sikei duadia na komi tinoni Jiu. Imarea kena hatia na komi fata ke toke iraani eigna kena mono haidu duagna a Krais mena vaututunia na Rorongo ke Toke.
49003007	Na vunegna a God ke dothoviu, imanea ke heu na agutu ku eia, na titionoagna na Rorongo ke Toke tadia na komi tinoni. Ma na nigna na mana ke agutu kori havigu bali hatheu.
49003008	Toke na komi tinoni nigna a God kena nagho vano itagua, a God ke heu na agutu iaani bali titiono tadia na komi tinoni kena boi Jiu eigna na komi fata gougovu ke toke ke mai tagna a Krais. Na komi fata iraani, e vahotha na pukuni thaothadoghagna eigna kena pukuni toke puala.
49003009	A God ke vahiu mua eigna kuda tateli aua nigna na toatogha tadia na komi tinoni. Turughu kori turughugna, kori vido ke vavuhara na komi fata gougovu, imanea ke poloa nigna na toatogha iaani tadia na komi tinoni.
49003010	Tagna na komi fata gougovu a God ke eia, imanea ke pukuni thaothadogha. Mi imanea ke talu haidura kori kiloau arahai kena Jiu ma arahai kena boi Jiu eigna keda tatelia nigna na thaothadogha iaani tadia na komi enjel ma na komi tidatho ma na komi tarunga.
49003011	Gi e vavuha na maramagna, a God ke toatogha keda eia iangeni me tangomana na eiagna eigna na hava ke eia a Jisas Krais, na nida a Lod.
49003012	Na vunegna ighita kati mono haidu duagna a Krais mati vaututunia, ighita kati adoa a God keda boi siriuhaghinighita kori vido kati maimanihihia ba tarai itagna.
49003013	Ma na vunegna a God ke heu na agutu ku eia, inau ku kaeghamu eigna kotida saghoi dikahehe kori vido koti rongovia imarea kena vaparau eigna ku titionoa na Rorongo ke Toke vanighamu. Na komi nigua na papara keda hatheghamu eigna kotida mono duagna a God koragna nigna na mana ke hutu.
49003014	Kori vido inau ku toatogha eidia na komi fata a God ke eia, inau ku torongaghi tuturu horu mu tarai tagna a Tamada.
49003015	Imanea hiri a pukuni Tamadia na komi enjel i popo ma na komi tamadathe gougovu kori maramagna.
49003016	Na vunegna a God ke mono sethe nigna na fata ke toke bali hera nigna na komi tinoni, inau ku kaea eigna keda heghamu nigna na Tarunga ke Tabu bali vahetaghamu kori havimiu.
49003017	Mi inau ku tarai gi a Krais keda mono hahali kori hehemiu eigna nimiu na vaututuni itagna. Inau ku tarai mua gi na komi fata gougovu kotida eia, ighamu kotida eia kori dotho ke mai tagna a God,
49003018	eigna ighamu duadia na komi tinoni nigna a God kotida tangomana na thaothadoghagna na dotho nigna a Krais vanighita ke pukuni aba me teve me hadigha me horugha.
49003019	Toke katida boi tangomana na pukuni thaothadoghagna na dotho nigna a Krais, inau ku tarai gi ighamu kotida adoa na dotho iangeni. Kori vido koti adoa nigna na dotho, na puhimiu keda vaghagna na puhigna a God.
49003020	Ati veletokea a God! Eigna kori nigna na mana ke agutu kori havida, a God ke tangomana na eiagna na komi fata ke sethe vano tadia na komi fata kati kaea ba na komi fata kati toghara.
49003021	Ighita na komi tinoni kiloau kati sikei duagna a Jisas Krais, ati veletokea a God thovohaliu. Amen.
49004001	Inau ku mono kori vathe tatari eigna ku agutu vania a Krais. Mi inau ku kae huhurughamu gi kotida leghua na puhi ke jino ke nabadia arahai a God ke vahira eigna kedana nigna na komi tinoni.
49004002	Oti mono taluleghu, moti rongovira arahai tavogha, moti saghoi dikatamiu saisami. Ma na vunegna ighamu koti dothovira arahai tavogha, oti saghoi dikatamiu tagna ahai kori vido ke eia sa fata koti boi magnahaghinia.
49004003	Na vunegna na Tarunga ke Tabu ke talu haidughamu, oti agutu heta bali mono haidu kori soleana. Gi kotida eia iangeni, ighamu kotida talu mono sikei.
49004004	Ighita kati vaututunia a Jisas kati vaghagna sikei vamua na tono duagna, mi sikei vamua na Tarunga ke Tabu ke mono itada. Ma a God ke kiloghita gougovu eigna katida pitua na komi fata imanea ke taluhaghorea keda heghita.
49004005	Ighita, sikei vamua na nida a Lod, me sikei vamua nida na vaututuni, me sikei vamua na siuvitabu.
49004006	Ighita kati maimanihihia sikei vamua a God, imanea a Tamada ighita gougovu. Imanea ke vunaghi pungusighita, me vahighita eigna katida eia nigna na agutu, me mono kori havida.
49004007	A Krais ke heghita soasopa sonihathavu eigna katida ei vania na agutu. Mi imanea ke heghita leghuagna nigna na toatogha.
49004008	Iangeni na vunegna na komi Rioriso ke Tabu kena velea, "Kori vido imanea ke vano hadi tagna ke hadi puala, imanea ke hurura nigna na komi thevuioka ke rihura eigna kedana leghua, mi tadia nigna komi tinoni, imanea ke dotho vanira."
49004009	Oti toatogha na haghore iaani, "Imanea ke vano hadi." Kori haghore iaani ighita kati adoa a Krais ke kidi horu mai ghohi kori maramagna iaani.
49004010	Tutuni! Imanea ke horu mai, iangeni imanea ke vano hadi tagna na vido ke hadi vano tadia na komi vido gougovu. Imanea ke eia iangeni eigna keda vunaghi pungusira me reireghira na komi fata gougovu i popo mi thepa.
49004011	Imanea ke heghita soasopa sonihathavu eigna katida eia na agutu vania. Imanea ke hera kekeha na sonihathavu eigna kedana mara na vetula, kekeha eigna kedana komi profet, kekeha eigna kedana titionoa na Rorongo ke Toke, mi kekeha eigna kedana velepuhira me reireghira na komi tinoni kiloau.
49004012	A Krais ke eia iangeni eigna na komi tinoni iraani kedana tangomana na velepuhiragna na komi tinoni nigna a God bali eia nigna na komi agutu. Imanea ke eia mua eigna imarea kedana vahetara kori nidia na vaututuni na komi tinoni kiloau, na tonogna a Krais.
49004013	Imarea kedana talu vahetara me ghieghilei jufu na maghavu ighita katida sikei kori nida na vaututuni ma na nida na thaothadogha eigna a Dathegna a God. Ighita katida sokara ngasi kori nida na vaututuni, ma na puhida keda vaghagna na puhigna a Krais ke pukuni jino.
49004014	Kori vido iangeni ighita katida boi vaghagna na gari ke boi heta na ghaghanagna ba na vaka ke ghurihi kililia na ghuri. Ighita katida boi leghua na komi tinoni velepuhi kedana mai bali pilaunighita kori nidia na velepuhi piapilau.
49004015	Keana ighita katida dothovira na komi tinoni mati titionoa na velepuhi ke tutuni itadia. Gi katida eia iangeni, ighita katida vaghagna a Krais tadia na komi fata kati eia. A Krais ke batughita ighita na komi tinoni kiloau.
49004016	Imanea ke vaghagna na ulugna na tono. Imanea ke tangoli haidura nigna na komi tinoni, vaghagna na vinahi kori tonoda ke tangoli haidura na komi baebasegna na tonoda eigna keda sikei vamua na tono. Gi na komi baebasegna na tono kedana eia nidia na agutu, na tono keda heta. Me vaghagna iangeni mua tada ighita na komi tinoni kiloau. Gi katida veidothovighi mati eia nida na agutu ke heghita a Krais, ighita katida heta vano mua kori nida na vaututuni.
49004017	Kori mana a Lod ke heu, inau ku haghore heta vanighamu, oti saghoi leghua na puhidia na komi tinoni bongihehe. Imarea kena toatogha vamua na komi fata ke boi tangomana na hatheragna.
49004018	Imarea kena boi tangomana na thaothadoghagna na hava ke tutuni. Imarea kena boi adoa na komi puhigna a God eigna kena bosi magnahaghinia na rongoviagna. Ma na vunegna kena boi adoa na komi puhigna, imarea kena mono haunia na havi ke tutuni ke mai tagna a God.
49004019	Kori vido kena eia na komi fata ke dika, imarea kena bosi maomamo. Na vunegna iangeni imarea kena leghura vamua na komi vanohehegna na tonodia. Ma na ghaghanadia ke heta bali ei hahalia na komi thagi puhi ke dika.
49004020	Keana kori vido koti vaututunia a Krais, imarea kena velepuhighamu kena boi veleghamu eigna kotida leghura na komi puhi ke dika irangeni.
49004021	Ighamu koti rongovia ghohi na Rorongo ke Toke eigna a Jisas Krais, ma na komi fata kena velepuhighamu eigna imanea ke tutuni.
49004022	Imarea kena velepuhighamu eigna kotida sonia na komi puhimiu ke dika koti leghua i hau. Na komi puhimiu ke dika irangeni kena pilaunighamu mena vadiadikala na havimiu.
49004023	Ikageeni oti lubatia a God eigna keda vamathangania na havimiu ma na ghaghanamiu.
49004024	A God ke heghamu na puhimiu ke mathangani eigna keda vaghagna na puhigna imanea. Oti leghua vamua na puhi mathangani iangeni. Gi kotida eia iangeni, ighamu kotida tateli aua na puhi ke pukuni tabu me jino.
49004025	Na vunegna ighamu koti hatia ghohi na puhi mathangani, oti saghoi piapilau. Kari oti velera ara kulamiu kiloau na hava ke tutuni vamua, eigna ighita gougovu kati sikei kori tonogna a Krais.
49004026	Kori vido koti dikatamiu, oti saghoi eia sa fata ke dika. Moti vagovua na dikatamiu gi e hu na aho
49004027	eigna kotida boi lubatia a Satan gi keda batughamu kori koakoa.
49004028	Na tinoni ke biabilau, imanea keda talua na biabilau me eia na agutu eigna keda hatia nigna na komi fata ghehegna. Gi imanea keda tangomana na hatheragna na komi tinoni kena kuma tagna nigna na komi fata.
49004029	Oti saghoi velea na komi haghore ke dika. Keana oti velea vamua na hava ke toke keda hathea ahai ke vaovarongo itamiu. Kori vido koti eia iangeni, na komi haghoremiu keda vahetara na komi tinoni kori nidia na vaututuni.
49004030	Saghoi eia sa fata keda vadikahehea na Tarunga ke Tabu nigna a God. Eigna a God ke heghamu na Tarunga ke Tabu bali tateli aua ighamu na pukuni nigna na komi tinoni. Me heghamu mua eigna kotida adoa imanea keda pukuni vamamaluhaghamu kori maghavu keda mai.
49004031	Oti saghoi thevuioka tagna ahai, moti saghoi dikatamiu. Saghoi rihu haohaghore ba haghore diadikala sa tinoni. Moti saghoi eia sa fata ke dika tagna ahai.
49004032	Keana e toke gi kotida veihatheghi moti veirarovighi. Oti talutavogha na paluhagna ahai ke eia na fata ke dika itamiu, vaghagna vamua God ke talutavogha na komi paluhamiu eigna na hava ke eia a Krais.
49005001	Na vunegna ighamu ara dathegna a God ke dothovighamu, oti leghua na puhigna imanea.
49005002	Oti dothovira hahali na komi tinoni vaghagna a Krais ke dothovighita me thehe eida ighita. Imanea ke lubati vania a God na havigna vaghagna na havughaghi, ma a God ke totogo itagna.
49005003	E bosi jino ahai itamiu keda nere duagna sa tinoni ke boi a taugna, ba eia na komi puhi ke dika, ba mamagna na hava ke boi nigna. Eigna na komi fata irangeni ke boi naba na komi tinoni nigna a God kedana eia.
49005004	Kari e boi jino mua ighamu kotida titiono eidia na komi fata ke dika, ba haghore mee, ba eia na komi leuleu ke dika. Keana e jino gi kotida veletokea a God.
49005005	Inau ku magnahaghinia kotida adoa gi ahai keda nere duagna sa tinoni ke boi a taugna, ba eia na komi puhi ke dika, imanea teo keda haghe kori hughuta nigna a God ma a Jisas Krais. Vaghagna iangeni mua tagna ahai ke mamagna na komi fata nidia arahai tavogha, eigna imanea ke maimanihihia na komi fata kori maramagna, boi a God.
49005006	Oti saghoi vaututunia ahai keda veleghamu e toke vamua gi kotida eia na komi fata ke dika irangeni. Eigna a God keda vaparara arahai kena boi leghua imanea mena eira.
49005007	Kori vido na komi tinoni kena eia na komi fata ke dika irangeni, oti saghoi ei leghura.
49005008	I hau ighamu koti mono kori puni, kari ikageeni ighamu koti mono ghohi kori raraha, eigna koti nigna na komi tinoni a Lod. Na vunegna iangeni, na puhimiu keda vaghagna na komi tinoni kena mono kori raraha.
49005009	Eigna kori vido kati mono kori raraha, na puhida keda toke me jino me teo sa piapilau keda mono itada.
49005010	Moti hiro aua na komi fata ke vatotogoa a Lod moti eira.
49005011	Saghoi eia na komi fata ke dika kena eia na komi tinoni kena mono kori puni. E teo sa fata ke toke keda au mai tadia na komi fata dika irangeni. Keana oti tateli aua itadia, na komi fata kena eia ke dika.
49005012	Na vunegna ke pukuni dika puala na komi fata kena eia kori vido ke boi reghira sa tinoni, inau ku maomamo nigua na titionoragna.
49005013	Keana, kori vido na raraha keda laema itadia, imarea kedana ghithatha na komi fata kena eira ke pukuni dika.
49005014	Eigna na raraha ke pukuni tateli aua na komi fata gougovu. Iangeni ke vaghagna na fata iaani kena velea na komi tinoni: "Rarai hadi ighamu koti nere! Sokara tabiru kori thehe ma a Krais keda tatelia na raraha itamiu."
49005015	Oti dodoro toetoke kori puhi havi koti eia. Saghoi leghua na puhidia na komi tinoni kena boi thaothadogha. Keana oti leghua na puhidia arahai kena thaothadogha.
49005016	Kori vido ighamu koti tangomana na eiagna sa fata ke toke, oti eia vamua, eigna sethe na tinoni kena eia na komi puhi ke dika tadia na komi dani iraani.
49005017	Saghoi leghua na puhi havi ke boi thaothadogha, keana oti hiro aua toetokea na hava ke magnahaghinighamu a Lod kotida eia.
49005018	Saghoi kou bali memee eigna iangeni keda diadikala na havimiu. Keana oti lubatia na Tarunga ke Tabu eigna keda batughamu hahali.
49005019	Kori vido koti sakai mono haidu, oti sale veletokea a God kori hehemiu gougovu tadia na komi psalm, ma na komi sale ke tabu.
49005020	Kori ahagna nida a Lod, Jisas Krais, oti veletoke hahalia a God a Tamada eigna na komi fata gougovu.
49005021	Na vunegna ighamu koti ghaghana bohea a Krais, oti sasaa na eiagna na hava ke magnahaghinia ara kulamiu kiloau.
49005022	Ighamu na koi vaivine taulaghi, oti sasaa na leghuagna na haghoredia ara taumiu, vaghagna ighamu koti sasaa na leghuagna a Lod.
49005023	Oti eia iangeni, eigna na mane ke batua a taugna, vaghagna a Krais ke batura na komi tinoni kiloau. Na komi tinoni kiloau, na tonogna a Krais, mi imanea ke vahavira.
49005024	Vaghagna na komi tinoni kiloau kena leghua a Krais, ighamu na koi vaivine taulaghi, ighamu kotida leghua a taumiu tadia na komi fata gougovu.
49005025	Mi ighamu mara mane koti taulaghi, oti dothovira ara taumiu vaghagna a Krais ke dothovira na komi tinoni kiloau, me lubatia ghehegna eigna keda thehe eidia.
49005026	Krais ke thehe eidia eigna imarea kedana tabu. Imanea ke vararahara kori siuvitaburagna ma na rongoviagna na Rorongo ke Toke.
49005027	Imanea ke eia iangeni eigna kori vido keda hathatanora mai na komi tinoni kiloau naghogna, imanea ke magnahaghinia imarea kedana vaghagna na vaivine ke sonihaidu ke pukuni ulaghagna. Imarea kedana pukuni jino me teo sa fata ke dika keda mono itadia.
49005028	Kori puhi a Krais ke dothovira na komi tinoni kiloau, na mane taulaghi keda dothovia mua a taugna. Imanea keda dothovia iia vaghagna ke dothovia na tonogna ghehegna. Na mane ke dothovia a taugna, imanea ke dothovia ghehegna.
49005029	Teo ahai ke boi magnahaghinia na tonogna ghehegna. Keana imanea ke hea ghagna me reireghi toetokea, vaghagna a Krais ke reireghi toetokera na komi tinoni kiloau.
49005030	A Krais ke eia iangeni eigna ighita na komi baebasegna na tonogna.
49005031	Na komi Rioriso ke Tabu kena velea vaghagna iaani, "Na mane keda taveti sania a tamagna ma a idogna me mono haidu duagna a taugna. Mi roira koroda sikei vamua."
49005032	Na ghaghana ke nagho ke mono polo itagna na komi haghore irangeni, kari inau ku adoa na komi haghore irangeni kena titiono eigna a Krais ma na komi tinoni kiloau.
49005033	Inau ku ghoi veleghamu mua, mara mane taulaghi gougovu kedana dothovira ara taudia vaghagna kena dothovira ghehedia, ma na koi vaivine taulaghi gougovu kedana ghaghana bohera ara taudia.
49006001	Ighamu na komi gari, na vunegna ighamu nigna a Lod, oti leghua na haghoredia ara tamamiu mara idomiu. Iaani na puhi ke jino kotida eia.
49006002	Na vetula a God ke kidi eia na taluhaghore vanira arahai kedana leghua ke vaghagna iaani, "O ghaghana bohea a tamamu ma a idomu,
49006003	ma na havimu keda toke mi ighoe koda mono hau kori maramagna iaani."
49006004	Ighamu ara tamadia na komi gari, oti saghoi ngarara hahali ara dathemiu eigna kenughua ena dikatadia. Keana ighamu kotida reireghi toetokera moti velepuhira na leghuagna na puhi ke magnahaghinia a Lod.
49006005	Ighamu na komi tinoni seka, oti leghua na haghoredia na komi vunaghimiu koti agutu vanira kori maramagna iaani. Oti pukuni ghaghana bohera moti totogo na leghuragna vaghagna vamua koti totogo na leghuagna a Krais.
49006006	Saghoi agutu heta bali vatotogora kori vido kena reghighamu vamua. Keana oti leghu hahalia na haghoredia vaghagna a God ke magnahaghinia, eigna ighamu nigna na komi tinoni seka a Krais.
49006007	Oti totogo na agutu vaniragna, eigna ighamu koti boi agutu vanira na komi vunaghimiu vamua, keana ighamu koti agutu vania mua a Lod.
49006008	Ighamu koti adoa a Lod keda hera na taba vanira na komi tinoni gougovu eigna na komi fata ke toke kena eia, toke imarea na tinoni seka ba teo.
49006009	Ighamu na komi vunaghidia na komi tinoni seka, oti kaliti toetokera. Saghoi velera gi kotida vaparara, eigna ighamu koti adoa sikei vamua na vunaghimiu ighamu gougovu ke mono i popo. Mi imanea ke boi thevu tagna ahai.
49006010	Inau ku magnahaghinia kuda veleghamu sina fata mua. Oti talu mono haidu duagna a Lod eigna nigna na mana ke hutu keda vaheta nimiu na vaututuni.
49006011	Oti hatia na komi fata bali rihu ke heghamu a God eigna kotida tangomana na sokara pungusiagna a Satan kori vido imanea ke eia na komi thagi puhi bali pilaunighamu.
49006012	Ighita kati bosi rihu duadia na komi tinoni kori maramagna iaani, keana ighita kati rihu pungusia a Satan ma nigna na mana. Tutuni, ighita kati rihu pungusira na komi tidatho ma na komi vunaghidia kena vunaghi pungusia na maramagna iaani ke mono kori puni.
49006013	Na vunegna iangeni, ighamu kotida hatia na komi fata bali rihu ke heghamu a God. Gi, kori vido na maghavu bali rihu keda jufu mai, ighamu kotida tangomana na sokara pungusiragna nimiu na komi thevuioka. Leghugna ke govu na rihu, ighamu kotida talu sokara ngasi.
49006014	Oti mono kaikaliti vaghagna na soldia. Oti titiono vamua na hava ke tutuni. Gi kotida eia iangeni, ighamu vaghagna koti vangasia na vovogho kori hotaghimiu moti kaikaliti bali agutu vania a God. Oti leghua na puhi ke jino eigna na puhimiu ke jino keda peotighamu tagna a Satan vaghagna na poko aian koti vahaghea bali rihu.
49006015	Moti vaututuni hahalia na Rorongo ke Toke ke heghita na soleana. Gi kotida eia iangeni, ighamu vaghagna koti vahaghea na buti bali rihu moti sokara ngasi.
49006016	Oti vaututuni hahalia a Jisas. Nimiu na vaututuni keda vaghagna na reoreo bali peotighamu tadia na komi kuali ke beubethu a Satan keda vuhu mai itamiu.
49006017	Moti vaututunia a God ke vahavighamu. Gi kotida eia iangeni, ighamu vaghagna koti vahaghea na kepi aian bali peotia na ulumiu. Moti hatia na haghoregna a God ke heghamu na Tarunga ke Tabu. Iangeni ke vaghagna na ghau bali rihu pungusia a Satan.
49006018	Oti tarai kaea a God eigna keda hatheghamu tadia na komi fata gougovu. Oti tarai hahali moti lubatia na Tarunga ke Tabu eigna keda batughamu kori nimiu na tarai. Ighamu tangomana kotida tarai vaghagna iangeni kori vido koti toatogha hahali na tarai. Oti tarai hahali eidia na komi tinoni nigna a God.
49006019	Moti tarai mua eigu inau. Kaea a God gi keda heu na komi haghore kuda velea eigna kuda bosi mataghu na titionoagna na komi fata ke mono kori na Rorongo ke Toke. I hau a God ke poloa kari ikageeni imanea ke tateli aua itada.
49006020	Inau ku titionoa na Rorongo ke Toke tadia na komi tinoni kori huhulugna a Jisas Krais. Iangeni na vunegna inau ku mono kori vathe tatari. Oti tarai gi inau kuda bosi mataghu na titionoagna na Rorongo ke Toke, vaghagna a God ke magnahaghiniu kuda eia.
49006021	Inau kuda vetula atu itamiu a Tikikus, a kulada kati dothovia. Imanea na mane ke agutu toke vania a Lod. Imanea keda titiono vanighamu na komi fata ke tate mai eeni eigna kotida adoa na mono ku eia. Hii, inau kuda vetula atua imanea itamiu eigna inau ku magnahaghinighamu kotida adoa na mono kiti eia eeni, mu magnahaghinia mua imanea keda vaheta na ghaghanamiu.
49006023	Inau ku tarai kaea a God a Tamada ma a Lod Jisas Krais gi koroda heghamu ighamu koti vaututuni na soleana, moro hatheghamu eigna kotida veidothovighi moti sokara ngasi kori nimiu na vaututuni.
49006024	Inau ku tarai mua gi a God keda vatokeghamu ighamu koti dothovia nida a Lod Jisas Krais kori nimiu na dotho keda boi govu.
50001001	Inau a Pol duagu a Timoti, roghami rua na mane agutu nigna a Jisas Krais. Roghami kuru riso atua na letasi iaani itamiu ighamu na komi tinoni nigna a God koti vaututunia a Jisas Krais koti mono kori meleha hutu i Filipai. Roghami kuru risoa vanira arahai kena batughamu ma arahai kena haehathe kori agutu kiloau.
50001002	Roghami kuru tarai gi a God a Tamada ma nida a Lod, Jisas Krais, koroda vatokeghamu moro hatheghamu eigna kotida mono kori soleana.
50001003	Tagna na komi maghavu inau ku toghaghamu, inau ku veletokea a God.
50001004	Mi tagna na komi maghavu ku tarai eimiu ighamu, inau ku totogo puala
50001005	eigna koti hatheu kori tuturiagna na Rorongo ke Toke, turughu kori vido koti vaututunia a Jisas Krais me jufu ikageeni.
50001006	Kori vido koti vaututunia a God, imanea ke turughua na agutu ke toke kori havimiu. Mu pukuni adoa imanea keda talu hatheghamu me ghieghilei govu na agutu iangeni kori dani keda tabiru mai a Jisas Krais.
50001007	E nabagu puala kuda totogo mu veletokea a God eimiu ghamu, eigna inau ku dothovighamu moti hatheu kori agutu a God ke heu mai. Hii, ighamu koti hatheu kori vido ku mono kori vathe tatari mi kori vido ku titionoa na Rorongo ke Toke mu tatelia vanira na komi tinoni na Rorongo ke Toke ke tutuni.
50001008	Inau ku toghaghamu hahali eigna ku dothovighamu puala vaghagna a Jisas Krais ke dothovighamu. A God ke adoa iaani boi na haghore piapilau.
50001009	Inau ku tarai gi nimiu na dotho keda hutu vano. Mu tarai gi ighamu kotida pukuni adoa a God moti tangomana na fateagna na puhi ke toke meke dika
50001010	eigna kotida tangomana na vahiagna na puhi ke toke. Inau ku eia na tarai iaani eigna kotida jino moti boi eia sa fata ke dika turughu ikageeni me jufu kori dani a Krais keda tabiru mai.
50001011	Inau ku tarai gi a Jisas Krais keda hatheghamu eigna kotida eia na komi fata ke toke. Gi na komi tinoni kedana kilothaba mena ghaghana bohea a God eigna imarea kena reghia na puhimiu ke toke.
50001012	Ighamu ara kulagu kiloau, inau ku magnahaghinighamu kotida adoa na mono tatari ku eia ikageeni ke hatheu kori tuturi auagna na Rorongo ke Toke.
50001013	Mara na soldia kena reireghia na vathegna na king, me sethe mua na tinoni kori meleha iaani, imarea kena adoa ghohi inau ku mono kori vathe tatari eigna ku agutu vania a Krais.
50001014	Sethe na komi tinoni kiloau ikageeni kena boi mataghu na titionoagna na haghoregna a God vanira arahai kena boi vaututuni. Imarea kena boi mataghu eigna kena adoa a Lod ke hatheu kori vido ku mono kori vathe tatari, mena vaututunia a God keda hathera mua.
50001015	Kekeha tinoni kena titionoa Jisas Krais eigna imarea kena magnahaghinia na eiagna na fata ke jino. Imarea kena titionoa eigna kena dothoviu inau mena adoa a God ke vahiu eigna kuda titionoa vanira na komi tinoni na Rorongo ke Toke ke tutuni. Keana kekeha tinoni kena titionoa Krais eigna kena tahotha eigu inau mena boi magnahaghinia na komi tinoni kedana leghuu inau. Na ghaghanadia bali titionoa na Rorongo ke Toke e boi jino. Imarea kena magnahaghinia vamua eigna kedana nagho itagua. Imarea kena eia iangeni eigna kena magnahaghiniu inau kuda dikahehe mu papara kori vido ku mono kori vathe tatari.
50001018	Keana, gi kedana titionoa a Krais kori ghaghana ke jino ba ke boi jino, e toke vamua. Eigna na fata ke nagho, imarea kena titionoa vamua na Rorongo ke Toke eigna a Krais. Ma na vunegna iangeni, inau ku totogo puala. Me teo keda govu nigua na totogo,
50001019	eigna inau ku adoa nimiu na tarai eigu inau, ma na haehathe nigna na Tarungagna a Jisas Krais keda vamamaluhau kori vathe tatari.
50001020	Inau ku magnahaghinia mu vaututunia inau kuda boi eia sa fata keda vamaomamou kori matagna a God. Turughu i hau me jufu ikageeni, inau ku boi mataghu na titionoagna a Krais mu bosi magnahaghinia gi kuda mataghu. Gi kuda talu havi ba gi kuda thehe, inau ku magnahaghinira na komi tinoni kedana veletokea a Krais eigna na komi fata ku eia.
50001021	Nigua na toatogha inau vaghagna iaani: Gi kuda talu havi, inau ku magnahaghinia vamua kuda ghaghana bohea a Krais. Gi kuda thehe, e toke vano vamua eigna inau kuda mono duagna a Krais.
50001022	Keana, gi kuda talu havi nigua mua, inau tangomana kuda ei vania a Krais na komi agutu ke sethe. Mu hahi nigua ivei tadia kuda vahia. Na havi ba na thehe.
50001023	Me vahotha puala ivei kuda leghua tadia e rua na ghaghana iaani. Inau ku magnahaghinia kuda vano mono duagna a Krais i popo eigna iangeni hiri ke toke vano kori mono ku eia kori maramagna.
50001024	Keana, e haluhadi vano kuda talu mono eeni eigna kuda hatheghamu.
50001025	Ma na vunegna iaani, inau ku adoa kuda talu mono duamiu eigna kuda hatheghamu na vahetagna nimiu na vaututuni tagna a Krais. Kori vido ighamu kotida sokara ngasi kori nimiu na vaututuni, ighamu kotida totogo.
50001026	Kori vido kuda ghoi tabiru atu itamiu, ighamu kotida pukuni veletokea a Jisas Krais eigna na komi fata imanea ke eia vaniu.
50001027	Keana, na fata ke nagho vano: Ighamu kotida leghua na puhi ke nabadia arahai kena vaututunia na Rorongo ke Toke eigna a Krais. Gi inau kuda atu jufungighamu ba teo, oti eia iaani eigna kuda rongovia ighamu koti sokara ngasi tagna sina ghaghana, moti sakai agutu bali hathera na komi tinoni eigna kedana vaututunia na Rorongo ke Toke.
50001028	Saghoi mataghunira arahai kena thevuioka itamiu. Gi kotida boi mataghunira, imarea kedana adoa a God keda vetulara vano kori meleha papara, keana imanea keda vahavighamu.
50001029	Ighamu koti adoa a God ke vahighamu eigna kotida vaututunia a Krais, me boi iangeni vamua. Imanea keda lubatighamu eigna kotida papara eigna imanea.
50001030	Kori vido ku mono duamiu, ighamu koti adoa inau ku papara eigna ku leghua a Krais. Moti adoa mua ikageeni inau ku papara kori vathe tatari. Mi ighamu koti papara mua eigna ighamu koti leghua a Krais.
50002001	A Krais ke vaheta na ghaghanamiu eigna ighamu nigna na komi tinoni ma nigna na dotho ke vasulaghamu. Na Tarunga ke Tabu ke mono haidu duamiu ma a Krais ke rarovighamu me hatheghamu.
50002002	Na vunegna na komi fata iraani ke tutuni, oti vatotogou kori eiagna na hava kuda kaeghamu ikageeni. Inau ku magnahaghinighamu kotida mono veidothovighi moti leghua vamua sina ghaghana.
50002003	Oti saghoi gumao moti saghoi tautalunagho. Keana, oti mono taluleghu moti ghaghanara arahai tavogha kena nagho itamiu.
50002004	Saghoi toatogha vamua na komi fata koti magnahaghinia na eiagna, keana oti toatogha na komi fata arahai tavogha kena magnahaghinia na eiagna moti hathera.
50002005	Kori havimiu, oti leghua vamua na ghaghanagna a Jisas Krais:
50002006	Toke a Jisas Krais ke nanaba duagna a God, imanea ke boi sokara ngasi tagna na ghaghana keda talu mono nanaba duagna.
50002007	Keana imanea ke talu horua nigna na mana ma na silada, me havi mai kori tonogna na tinoni, me leghua na puhigna na mane ke agutu vanira arahai tavogha.
50002008	Imanea ke mono taluleghu me leghua a God thovohaliu. Toke imanea keda thehe kori ghaibabala vaghagna na tinoni dika, imanea ke talu leghua vamua a God.
50002009	Na vunegna iaani, a God ke vahaihadia me hea na aha ke nagho vano tadia na komi aha gougovu.
50002010	A God ke eia iangeni eigna na komi tinoni gougovu kedana torongaghi tuturu tagna a Jisas; arahai kena mono i popo, ma arahai kena mono kori maramagna, ma arahai kena thehe ghohi.
50002011	Imarea gougovu kedana tuturi aua a Jisas Krais, imanea a Lod, me kedana veletokea a God a Tamada.
50002012	Ara kulagu ku dothovighamu, ighamu koti leghua hahali a God kori vido ku mono duamiu. Mi ikageeni, kori vido inau ku mono haunighamu, oti talu leghua imanea. Me toke gi kotida agutu hutu kori mataghu bali eia na komi fata ke nabadia na komi tinoni a God ke vahavira.
50002013	Ighamu tangomana kotida eia na komi fata iraani eigna a God ke agutu kori havimiu, me vasasaaghamu na eiagna na hava ke magnahaghinia, me hatheghamu na eiagna.
50002014	Tagna na komi fata gougovu koti eia, oti saghoi rihu haohaghore ba ngungu popolo eigna sa fata koti bosi magnahaghinia na eiagna.
50002015	Oti saghoi eia iraani eigna kotida mono jino me teo ahai keda tangomana na veleagna sa fata ke dika eimiu. Kori maramagna iaani, ighamu koti mono duadia na komi tinoni kena leghua na komi puhi ke dika, keana ighamu kotida mono jino eigna ighamu ara dathegna a God. Na havimiu keda raraha itadia vaghagna na vaitughu ke raraha kori bongi,
50002016	eigna ighamu koti titiono aua itadia na Rorongo ke Toke eigna na havi ke teo na govugna. Gi kotida talu eia iaani, inau kuda totogo nigua puala eimiu ighamu kori vido a Krais keda ghoi tabiru mai. Eigna inau kuda adoa ku bosi hai agutu itamiu.
50002017	Nimiu na agutu vania a Krais ma na nimiu na vaututuni ke vaghagna na havughaghi ighamu koti ei vania a God. Gi a God ke magnahaghinia inau kuda thehe, na havigu keda vaghagna na havughaghi kena talu haidua duagna nimiu na havughaghi. Gi keda agai, inau kuda totogo vaghagna ighamu koti totogo eigna na havughaghi koti eia.
50002018	Vaghagna mua, ighamu kotida totogo duagu.
50002019	Gi keda lubatiu a Lod Jisas, boi hau mu vetula atua a Timoti itamiu. Kori vido imanea keda tabiru mai itagua, imanea keda titiono vaniu na rorongomiu bali vatotogou.
50002020	Teo mua ahai ke mono duagu ke dothovighamu vaghagna a Timoti. Imanea ke pukuni magnahaghinia na adoagna ighamu koti mono toke kori havimiu ba teo.
50002021	Imanea ke boi vaghadia na komi tinoni kena toghara vamua na komi fata kena magnahaghinia ghehedia, boi na fata ke magnahaghinia a Jisas Krais.
50002022	Ighamu koti adoa ghohi na puhigna a Timoti ke toke, eigna imanea ke agutu duagu kori tuturiagna na Rorongo ke Toke. Imanea ke vaghagna vamua na gari ke agutu duagna a tamagna.
50002023	Kori vido kuda adoa na hava keda padau eeni, inau ku magnahaghinia na vetulagna atua a Timoti itamiu.
50002024	Kori nigua na vaututuni, e boi hau a Lod keda lubatiu na ghoi atu sighoghamuagna.
50002025	Keana, inau ku ghaghana gi kuda kidi vetula tabiru atua itamiu a kulada kori vaututuni, a Epafroditus, na mane ighamu koti vetula maia itagua i hau bali hatheu. Iroghami kuru tango haidu muru sokara pungusira na komi tinoni kena boi magnahaghinia na Rorongo ke Toke.
50002026	A Epafroditus ke magnahaghinia puala keda ghoi atu reghighamu. Imanea ke dikahehegna puala eigna ke adoa ighamu koti rongovia imanea ke vahaghi hutu.
50002027	Tutuni puala, imanea ke vahaghi hutu puala me haga thehe. Keana a God ke rarovia imanea, me raroviu inau mua, eigna a God ke boi magnahaghiniu kuda dikahehe vano tagna na dikahehe ke kidi mono ghohi itagua.
50002028	Mu magnahaghinia puala kuda vetula tabirua atu itamiu, eigna kotida totogo kori reghiagna. Na ghaghanagu keda mamaluha eigna inau kuda adoa ighamu koti totogo.
50002029	Kori vido keda atu jufu itamiu, oti hatia kori totogo, eigna imanea a kulamiu kori vaututuniagna a Lod. Moti ghaghana bohera mua arahai kena vaghagna imanea,
50002030	eigna ke haga thehe kori vido ke agutu vania a Krais. A Epafroditus ke boi toatogha na havigna, kari imanea ke sasaa na eiagna vaniu na komi fata koti boi tangomana na eiagna vaniu eigna koti mono hauniu.
50003001	Ara kulagu kiloau, inau ku magnahaghinighamu kotida totogo eigna ighamu nigna na komi tinoni a Lod. Inau ku risoa vanighamu ghohi na komi fata iraani, keana e toke vamua kuda ghoi riso atua itamiu. Eigna na komi fata iraani keda hatheghamu eigna kotida sokara ngasi kori nimiu na vaututuni.
50003002	Reireghi toke ghamu tadia arahai kena velea gi ahai ke magnahaghinia keda nigna na tinoni a God, imanea keda sogivaughithatha. Iaani e boi tutuni. Imarea kena velepuhi vaghagna iaani ena dika. Mena vaghadia mara na bongihehe.
50003003	Ighita na pukuni tinoni nigna a God, bosi imarea, eigna ighita kati hatia ghohi na Tarunga ke Tabu eigna keda hatheghita kori maimanihihiagna a God. Mati totogo eigna na komi fata ke eia a Jisas Krais vanighita. Ighita ati boi vaututunira na komi fata kati eia gheheda bali hatiagna na havi ke teo na govugna.
50003004	Gi keda hatheghita na komi fata kati eia gheheda, inau tangomana kuda vaututuni tadia na komi fata ku eia ghehegu. Eigna na komi fata ke toke inau ku eia ghehegu e sethe vano tadia na komi fata ke toke kena eia arahai tavogha.
50003005	Inau na mane Jiu eigna inau na vinahuhugna a Benjamin. Na vunegna ara hutugu kena Jiu, inau na pukuni mane Jiu. Alu na dani leghugna ku havi mai, imarea kena sogivaughithathau. Na vunegna inau na Farise, inau ku pukuni leghua na komi nimami na vetula ighami mara Jiu.
50003006	Na vunegna inau ku pukuni magnahaghinia na komi vetula irangeni, inau ku riurihura arahai kena leghua a Krais. Inau ku pukuni jino kori leghuagna na komi vetula me teo ahai ke velea inau ku boi pukuni leghura.
50003007	I hau, inau ku ghaghana na komi fata iraani tangomana keda hatheu. Keana, ikageeni inau ku adoa na komi fata iraani boi tangomana keda hatheu, eigna inau ku adoa na hava ke eia vaniu a Krais.
50003008	E tutuni! Kori ghaghanagu na komi fata ku eia i hau boi tangomana keda hatheu. Mu adoa na pukuni naghoi fata na ado tokeagna vamua na nigua Lod, a Jisas Krais. Ma na vunegna inau ku magnahaghinia vamua na adoagna a Krais, inau ku togha sanira na komi fata iraani. Inau ku toatogha na komi fata iraani vaghagna na saosaghoma vamua, eigna
50003009	inau ku magnahaghinia kuda mono totho itagna a Krais. Inau ku jino kori matagna a God boi eigna inau ku leghua na komi vetula nidia mara Jiu. Teo, inau ku jino kori matagna a God eigna inau ku vaututunia a Krais vamua.
50003010	Na fata ku magnahaghinia, na ado tokeagna a Krais vamua. Mu magnahaghinia mua a Krais keda agutu korai havigu kori mana a God ke hea kori vido imanea ke sokara tabiru kori thehe. Inau ku magnahaghinia kuda papara vaghagna a Jisas ke papara. Mu magnahaghinia mua kuda thehe eigna a Jisas vaghagna vamua imanea ke thehe eigu inau.
50003011	Inau ku magnahaghinia kuda eia na komi fata iraani eigna a God keda vasokara tabiruu leghugna kuda thehe.
50003012	Inau u boi velea ku pukuni adoa ghohi a Jisas Krais, ba inau ku pukuni jino ghohi. Teo. Keana inau ku agutu heta eigna kuda adoa a Jisas Krais mu mono jino, eigna imanea ke vahiu eigna kuda eia na komi fata iraani.
50003013	Ara kulagu kiloau, inau u bosi velea inau ku eia ghohi na komi fata iraani. Kari na puhi ku eia ke vaghagna na tinoni ke raghe veuvehuhu. Inau kuda togha sania na komi fata gougovu i leghugu, mu hatia na hetagu eigna kuda jufungia na vido ku boi jufungia mua.
50003014	Inau ku agutu heta bali hatia na taba, vaghagna ahai ke raghe veuvehuhu. Inau kuda hatia nigua na taba kori vido a God keda kilou i popo eigna inau ku vaututunia a Krais.
50003015	Ighita kati heta ghohi kori nida na vaututuni, e toke gi nida na toatogha eidia na komi fata iraani keda nanaba vamua. Gi kotida boi toatogha vaghagu inau eigna na komi fata iraani, a God keda tatelia vanighamu na toatogha ke jino.
50003016	Keana na fata ke nagho vano, ighita katida mono leghua na komi fata a God ke tatelia vanighita ghohi.
50003017	Ara kulagu kiloau, oti leghua na komi fata ke toke ku eia, moti leghura mua arahai kena leghua na puhi kiti eia kori vido kiti mono duamiu.
50003018	Inau ku veleghamu iaani eigna sethe na tinoni kena velea imarea kena vaututunia a Krais, keana na puhidia ke dika. Ighita kati adoa imarea kena sokara pungusia na velepuhi eigna na theheagna a Krais kori ghaibabala. Sethe ghohi na maghavu inau ku veleghamu eigna na komi fata iraani, mi ikageeni inau ku ghoi veleghamu kori tangi ma na dikahehe.
50003019	Na komi tinoni vaghagna iangeni, a God keda vetulara vano kori meleha papara. Imarea kena leghua vamua na komi fata ke magnahaghinia na tonodia. Mena boi maomamo eidia na komi fata ke dika kena eia, keana imarea kena tautalunagho eidia vamua. Imarea kena togha vamua na komi fatagna na maramagna.
50003020	Mati saghoi eia vaghagna iangeni, eigna na pukuni melehada ighita ke mono i popo. Ighita katida pitua a Vahavida, a Lod Jisas Krais, keda horu mai i popo.
50003021	Kori vido iangeni, imanea keda tughua na tonoda ke lae me thehe kori tono ke mathangani vaghagna na tonogna a Jisas ke mana. Imanea keda eia iaani kori mana ke mono itagna bali vunaghi pungusiragna na komi fata gougovu.
50004001	Ara kulagu kiloau, oti leghua na komi fata ku veleghamu ghohi kori letasi iaani eigna kotida sokara ngasi tagna a Lod. Inau ku dothovighamu puala mu magnahaghinia kuda mai reghighamu. Inau ku totogo mu tautalunagho nigua puala eimiu ighamu.
50004002	Keana roghamu rua na vaivine, a Iuodia ma a Sintike, inau ku kaeghamu gi koroda vagovua na riurihu varihotaghimiu eigna iroghamu na tinoni nigna a Lod.
50004003	Mi ghoe, pukuni kulagu kori nida na agutu vania a Lod, inau ku kaegho gi koda hathera e rua na vaivine iaani, eigna roira koro agutu haidu duagu kori tuturiagna na Rorongo ke Toke. Me boi roira vamua koro agutu duagu, keana a Klemen duadia kekeha mara mua. Mara iraani, na ahadia ke mono ghohi kori bukai havi.
50004004	Oti totogo hahali eigna ighamu na tinoni nigna a Lod. Mu ghoi veleghamu mua, oti totogo.
50004005	Oti eia na puhi ke toke vanira na komi tinoni gougovu eigna na tabiruagna mai a Lod ke gharani mai ghohi.
50004006	Saghoi lubatia na ghaghanamiu eigna keda horuhaihadi eigna sa fata. Kari oti tarai vamua eigna na komi fata ke katheghamu. Moti tarai kaea a God eigna na hava koti magnahaghinia moti saghoi toghasania na veletokeagna.
50004007	Gi kotida eia iaani, na soleana nigna a God keda mono kori ghaghanamiu, eigna ighamu na komi tinoni nigna a Jisas Krais. Teo ahai ke tangomana na thaothadoghagna na soleana nigna a God.
50004008	Ara kulagu kiloau, inau ku magnahaghinia kuda veleghamu sina fata mua. Oti toatogha hahalia na komi fata iraani; na komi fata ke tutuni, na komi fata ke ghaghana bohera na komi tinoni, na komi fata ke jino, na komi fata ke raraha, ma na komi fata na komi tinoni kena velea ke toke.
50004009	Oti leghua na komi fata ku velepuhighamu ma na komi fata koti rongovia moti reghia itagua. Gi kotida eia iaani, a God ke heghita na soleana, imanea keda mono duamiu.
50004010	Inau ku totogo puala mu veletokea a Lod eigna ighamu koti ghoi magnahaghinia mua na hatheugna. Inau ku adoa ighamu koti magnahaghinia na hatheugna hahali, kari e sethe ghohi na maghavu ke vahothahaghinighamu na eiagna sa fata vaniu.
50004011	Inau ku veleghamu iaani, boi eigna ku magnahaghinia sa fata itamiu. E toke vamua gi keda teo sa nigua fata ba sethe nigua na fata, eigna inau ku adoa na puhi bali mono totogo hahali.
50004012	Kori vido ke teo sa nigua fata ba kori vido ke sethe nigua na fata, inau ku mono totogo vamua, eigna inau ku adoa ghohi na puhi bali mono totogo tagna na komi fata gougovu ke padau. E toke vamua kuda mahu ba rofo, ba nigua na fata ke nabagu ba boi nabagu.
50004013	Hii! E toke vamua eigna a Krais ke hatheu me vahetau.
50004014	Keana, e pukuni toke puala ighamu koti hatheu kori vido inau ku pada na vahotha ikageeni.
50004015	Ighamu na komi tinoni kiloau i Filipai, oti adoa ghohi teo sa tinoni kiloau mua ke hatheu kori vido inau ku kidi titionoa na Rorongo ke Toke vanighamu me ghieghilei jufu na dani ku taveti aua kori nimiu na provins i Masedonia. Ighamu vamua koti hatheu kori rongo.
50004016	Vaghagna mua, kori vido inau ku mono kori meleha i Tesalonika, e rua ghohi na vetulagna mai nimiu na dotho itagua.
50004017	Inau ku boi veleghamu iaani eigna kotida talu vetula maia na komi dotho. Teo, keana inau ku magnahaghinia gi a God keda vatokeghamu eigna na komi fata ke toke koti eia vaniu.
50004018	E mai jufungiu ghohi nimiu na komi dotho koti vetula maia duagna a Epafroditus. Mi ikageeni e teo sa fata ke kudo itagua. Na komi nimiu na dotho ke vaghagna na havughaghi ke ghuba toetokegna tagna a God me vatotogoa.
50004019	A God ku maimanihihia, ke tonogna na komi fata gougovu. Ma na vunegna iaani, imanea keda heghamu na komi fata ke nabamiu, eigna ighamu nigna na komi tinoni a Jisas Krais.
50004020	Ati kilothaba a God a Tamada e hau me hau. Amen.
50004021	Oti hera nigua na haghore dotho tadia na komi tinoni nigna a God ngengeni kena vaututunia a Jisas Krais. Arahai kena vaututuni kena agutu duagu eeni, imarea kena vetula atua nidia na haghore dotho itamiu.
50004022	Ma na komi tinoni gougovu nigna a God kena mono eeni kena vetula atua nidia na haghore dotho itamiu, haluhadi arahai kena agutu kori vathegna na King gna i Rom.
50004023	Inau ku tarai kaea a Lod Jisas Krais eigna keda vatokeghamu.
51001001	Inau a Pol, nigna na mane vetula a Jisas Krais eigna a God ke vahiu, ku risoa na letasi iaani. A Timoti a kulada kiloau ke mono duagu eeni.
51001002	Inau ku riso atua itamiu ighamu na komi tinoni nigna a God koti mono kori meleha i Kolosi. Ighamu koti sokara ngasi kori nimiu na vaututuni tagna a Jisas Krais. Inau ku tarai gi a God a Tamada keda vatokeghamu me heghamu na soleana kori havimiu.
51001003	Kori vido kiti tarai eimiu ghamu, ighami kiti veletokea a God a Tamagna nida a Lod, Jisas Krais,
51001004	eigna ighami kiti rongovia ighamu koti vaututunia Jisas Krais, moti dothovira na komi tinoni gougovu nigna a God.
51001005	Ighamu koti eia iangeni, eigna ighamu koti vaututunia kotida hatia na komi fata ke toke a God ke kaikaliti vanighamu i popo. Ighamu koti rongovia ghohi eigna na komi fata ke toke irangeni kori vido kena titiono vanighamu na Rorongo ke Toke, na rorongogna a God ke tutuni.
51001006	Na Rorongo ke Toke iangeni ke rongoragha ivei mi vei. Sethe na tinoni kena vaututunia mena tughua na havidia. Iaani e nanaba vamua tagna na hava ke tate mai itamiu turughu kori vido koti kidi rongovia eigna na dotho ke hutu nigna a God moti thaothadoghagna na pukuni ghaghanagna na dotho iangeni.
51001007	A Epafras, a pukuni kulada ke agutu duamami, imanea na mane ke kidi titionoa na Rorongo ke Toke itamiu. Imanea sina mane agutu ke toke nigna a Krais, me agutu itamiu kori huhulumami ghami.
51001008	Ma a Epafras ke titionoa itamami ighamu koti dothovira na komi tinoni nigna a God kori dotho na Tarunga ke Tabu ke heghamu.
51001009	Na vunegna iangeni, turughu kori vido kiti rongovia na rorongomiu, ighami kiti boi soto na tarai eimiu. Ighami kiti tarai kaea a God gi keda tatelia vanighamu na hava ke magnahaghinighamu kotida eia. Miti kaea mua eigna keda vathaothadoghaghamu me hatheghamu eigna kotida thaothadoghagna na komi puhigna imanea kori haehathe nigna na Tarunga ke Tabu.
51001010	Ighami kiti kaea a God gi keda eia iaani vanighamu eigna kotida leghua na puhi ke nabadia na komi tinoni nigna a Lod, ma a Lod keda totogo eidia na komi fata gougovu koti eia. Gi keda tutuni iaani eimiu ghamu, ighamu kotida eia na hava ke toke vanira na komi tinoni ma na nimiu na thaothadogha eigna a God keda vuragha.
51001011	Mi ighami kiti tarai kaea a God gi keda vahetaghamu kori nigna na mana ke hutu puala eigna kotida sokara ngasi moti ghathapaku kori vido na komi papara ke padaghamu moti mono totogo.
51001012	Oti veletokea a God a Tamada eigna imanea ke vatangomanaghamu eigna kotida hatia na komi fata ke taluhaghorea keda heghamu ighamu nigna na komi tinoni kotida mono kori hughuta i popo ke siasilada.
51001013	I hau, ighita kati mono kori puni ma a Satan ke vunaghi pungusia na havida. Keana ikageeni a God ke vamamaluhaghita. Ma a Dathegna ke dothovia, imanea ke vunaghi pungusia na havida.
51001014	A God ke vamamaluhaghita me talutavogha na komi paluhada eigna na hava ke eia a Dathegna.
51001015	Teo ahai ke tangomana na reghiagna a God. Keana a Dathegna ke tatelia na komi puhigna itada eigna imanea ke nanaba vamua duagna a God. A Krais ke nagho vano tadia na komi fata gougovu a God ke vavuha,
51001016	eigna imanea ke agutu duagna a God kori vavuharagna na komi fata gougovu i popo mi thepa. Imanea ke vavuhara na komi fata gougovu kati reghia mati boi reghia, vaghagna na komi enjel ma na komi tarunga kena mono nidia na mana ke heta. Duagna a Krais, a God ke vavuhara na komi fata gougovu, me vavuhara vania a Krais.
51001017	A Krais ke kidi mono tadia na komi fata gougovu irangeni, mi imanea ke tangoli haidura.
51001018	A Jisas Krais na ulugna na kiloau, ma na komi tinoni kiloau na tonogna imanea. Imarea kena hatia na havi mathangani itagna a Krais, eigna imanea ahai a God ke kidi vahavi tabirua kori thehe me teo mua keda ghoi thehe. A God ke eia iangeni eigna a Krais keda nagho vano tadia na komi fata gougovu.
51001019	Kori vido a Krais ke mai kori maramagna, imanea ke nanaba duagna a God, eigna iangeni na hava ke magnahaghinia a God.
51001020	Tagna na hava ke eia a Krais, a God ke hati tabirura na komi fata gougovu i thepa mi popo eigna kedana mono haidu toetoke duagna. Na vunegna a Krais ke thehe vaghagna na havughaghi kori ghaibabala, na komi fata gougovu ke tangomana na mono kori soleana duagna a God.
51001021	I hau ighamu koti mono haunia a God. Ighamu koti thevuioka itagna, eigna na ghaghanamiu ke dika ma na komi fata koti eia ke dika.
51001022	Kari ikageeni, na vunegna a Krais ke havi mai kori tonoi tinoni me thehe, a God ke hatighamu itagna imanea ghehegna moti mono ghohi kori soleana duagna. A God ke eia iaani eigna, kori vido ighamu kotida sokara naghogna, imanea keda vele aua ighamu koti pukuni jino me teo ahai keda toroghamu tagna sa fata.
51001023	Keana oti talu vaututunia a Krais moti sokara ngasi kori nimiu na vaututuni. Saghoi lubatia sa tinoni eigna kedana vasotoghamu na vaututuniagna a God keda eia na komi fata ke taluhaghorea itamiu kori Rorongo ke Toke koti rongovia ghohi. Na Rorongo ke Toke iaani, imarea kena titiono aua ghohi tadia na komi tinoni ivei mi vei kori maramagna. Mi inau, a Pol, a God ke vahiu eigna kuda titiono aua na Rorongo ke Toke iaani.
51001024	Toke inau ku papara eigna na agutu ku eia, inau ku totogo vamua eigna ku adoa na agutu ku eia ke hatheghamu. I hau a Krais ke papara bali hathera nigna na komi tinoni. Ikageeni inau ku sasaa kuda papara mua bali hathera na komi tinoni kiloau.
51001025	Inau ku agutu vanira na komi tinoni kiloau, eigna a God ke vahiu eigna kuda eia iaani bali hatheghamu. Nigua na agutu bali velepuhighamu na komi fata gougovu kori Rorongo ke Toke.
51001026	I hau, a God ke poloa na rorongo iaani tadia na komi tinoni gougovu, kari ikageeni imanea ke tatelia vanira nigna na komi tinoni.
51001027	A God ke eia iangeni eigna ke magnahaghinia nigna na komi tinoni kedana adoa na rorongo iaani ke velea imanea keda pukuni vatokera na komi tinoni kena boi Jiu. Ma na rorongo iangeni vaghagna iaani: A Jisas Krais ke mono kori havimiu ighamu koti boi Jiu, ma na vunegna iangeni ighamu koti adoa kotida mono i popo duagna a God koragna nigna na mana ke hutu.
51001028	Ighami kiti titionoa Jisas Krais tadia na komi tinoni gougovu. Ighami kiti vavotura miti velepuhira kori thaothadogha a God ke heghami. Ighami kiti eia iaani eigna ighami kiti magnahaghinira na komi tinoni kedana pukuni heta kori nidia na vaututuni kori vido kedana sokara naghogna a God.
51001029	Iangeni na vunegna inau ku agutu heta. Mi inau ku agutu kori na mana hutu ke heu a Krais.
51002001	Inau ku magnahaghinighamu gi kotida adoa inau ku agutu heta bali hatheghamu ighamu koti mono i Kolosi ma na komi tinoni kiloau i Leodisia ma na komi tinoni kiloau kena boi reghiu mua.
51002002	Inau ku eia na agutu iaani bali vaheta na ghaghanamiu mu magnahaghinighamu kotida veidothovighi eigna keda toke nimiu na mono haidu. Inau ku magnahaghinia na ghaghanamiu keda heta eigna kotida pukuni thaothadoghagna na rorongogna a God ke poloa i hau. Ma na rorongo iangeni a Jisas Krais.
51002003	Ma a Krais vamua ke tangomana na hatheghamugna eigna kotida thaothadoghagna nigna na thaothadogha a God ke nagho vano.
51002004	Inau ku veleghamu iaani eigna u boi magnahaghinia sa tinoni kedana pilaunighamu tagna na komi titiono ke toke puala na rorongogna kari e boi tutuni.
51002005	Toke inau ku boi mono duamiu, inau ku toghaghamu hahali. Inau ku totogo puala eigna ighamu koti leghua na puhi ke jino, moti sokara ngasi kori nimiu na vaututuni tagna a Jisas Krais.
51002006	Na vunegna ighamu koti hatia ghohi a Jisas Krais kori havimiu eigna keda nimiu na vunaghi, oti leghua na hava ke magnahaghinighamu kotida eia.
51002007	Oti sokara ngasi kori nimiu na vaututuni tagna a Krais, vaghagna na ghai ke horu na oghagna kori thepa. Moti vaheta nimiu na vaututuni tadia na komi fata gougovu kena velepuhighamu eigna a Krais, moti veletokea a God eigna na komi fata ke eia vanighamu.
51002008	Oti saghoi lubatira mara na velepuhi piapilau gi kedana pilaunighamu eigna kotida vaututunia nidia na komi velepuhi. Na rorongogna nidia na komi velepuhi ke toke puala, kari e boi tutuni me boi tangomana na hatheghamugna. Nidia na velepuhi, na komi vetulagna na maramagna iaani vamua ke au mai kori ghaghanadia na komi tinoni, me boi mai tagna a Krais.
51002009	Toke a Krais ke havi mai kori tonogna na tinoni, na komi puhi ma na mana nigna a God ke mono itagna.
51002010	A Krais ke vunaghi pungusira na komi enjel ma na komi tidatho ma na komi tarunga. Ma na vunegna ighamu koti mono haidu duagna, ighamu koti hatia ghohi na havi ke tutuni.
51002011	Na vunegna ighamu koti mono haidu duagna a Krais, ighamu vaghagna koti sogivaughithatha ghohi, kari boi na sogivaughithatha kori tono. Na sogivaughithatha ke utuhia aua na ghuighuli kori tono. Vaghagna iangeni a Krais ke hati aua nimiu na komi vanohehe ke dika.
51002012	Kori vido koti siuvitabu, ighamu vaghagna koti thehe mena gilughamu duagna a Krais, gi oti ghoi havi tabiru duagna bali hatia na havi mathangani. Iangeni ke tutuni eigna ighamu koti vaututunia na mana nigna a God, na mana ke tateli aua kori vido imanea ke vasokara tabirua Krais kori thehe.
51002013	I hau, ighamu vaghagna koti thehe ghohi eigna koti ei hahalia na komi fata ke dika, ma a God ke boi hati aua mua na komi nimiu na vanohehe ke dika. Keana ikageeni, ighamu vaghagna koti ghoi havi tabiru duagna a Krais. Ighamu koti hatia na havi mathangani eigna a God ke talutavogha na komi paluhada.
51002014	A God ke reo aua ghohi na komi paluhada kena risoa kori pepa bali fateghita. Imanea ke hatia na pepa iangeni me tupia kori nigna na ghaibabala a Krais.
51002015	Kori vido iangeni, a God ke hati aua na mana nidia na komi tidatho ma na komi tarunga ke dika. Ma a God ke tatelia vanira na komi tinoni gougovu a Krais ke heta pungusira na komi tidatho ma na komi tarunga kori vido ke thehe kori ghaibabala.
51002016	Na vunegna iangeni, oti saghoi vaovarongo itadia arahai kena vele diadikalaghamu eigna koti boi leghua nidia na komi vetula eigna na hava ke jino bali ghania ba kouvia. Ba nidia na komi vetula eigna na komi dani ke nagho, ba na dani bali ghaghana bohea na vula mathangani, ba na Sabat.
51002017	Oti saghoi vaovarongo itadia, eigna na komi vetula irangeni boi na naghoi fata. A God ke hera na komi tinoni Jiu na komi vetula eigna kedana adoa imanea keda vetula maia a Vahavi. Ma a Krais hiri, a Vahavi, imanea na naghoi fata.
51002018	Oti saghoi vaovarongo tadia arahai kena veleghamu oti boi jino gi kotida boi vahorughamu ghehemiu moti boi maimanihihira na komi enjel. Gi kotida vaovarongo itadia, teo kotida hatia na tabamiu a God ke taluhaghorea keda hera nigna na komi tinoni. Na komi tinoni kena velepuhighamu na komi fata irangeni, imarea kena velea a God ke tatelia vanira. Imarea kena tautalunagho eigna na komi ghaghanadia ghehedia, kari na tautalunagho iangeni teo sa vunegna.
51002019	Na komi tinoni irangeni ena boi tatango ngasi tagna na velepuhi ke tutuni eigna a Krais, na ulugna na tono. Imanea ke vunaghi pungusira na komi tinoni kena vaututuni me hatheghita eigna katida mono haidu toetoke. Gi katida totho thovohaliu tagna a Krais, a God keda hatheghita eigna katida heta vano mua kori havida duagna a Krais.
51002020	Na vunegna na havimiu haulaghi ke thehe ghohi duagna a Krais, ighamu koti boi mono ghohi saragna na komi vetulagna na maramagna. Ehava gi oti talu leghua na komi vetula vaghagna iaani,
51002021	"Saghoi tangolia, ba saghoi ghania, ba saghoi tugelia na fata iangeni!"?
51002022	Na komi vetula iraani, na ghaghanadia na komi tinoni vamua eidia na komi fata keda govu leghugna kati ghania ba tangolia.
51002023	Na komi vetula iraani kena velepuhighita eigna katida eia na komi fata ke vahotha bali maimanihihia a God, mati vahorughita gheheda, mati vapara na tonoda. Na komi vetula iraani vaghagna kena tangomana na vathaothadoghaghitagna. Kari e boi tutuni, eigna kena boi hatheghita na reireghighitagna gheheda tadia na komi fata ke magnahaghinia nida na komi vanohehe ke dika.
51003001	Vaghagna ighamu koti sokara tabiru ghohi kori thehe duagna a Krais eigna a God ke heghamu na havi mathangani. Na vunegna iangeni, oti magnahaghinia vamua na leghuagna na puhigna a Krais ke mono i popo. Ingengeni imanea ke sopou kori madothogna a God.
51003002	Moti togha hahalia na leghuagna na puhi ke nabadia na komi tinoni nigna a Krais ke mono i popo. Saghoi togha mua na eiagna na komi fata ke dika kena eia na komi tinoni kori maramagna.
51003003	Oti eia iaani eigna ighamu vaghagna koti thehe ghohi, ma na tinoni ke thehe ke boi tangomana mua keda ghoi eia na komi puhi ke dika. Mi ikageeni ighamu koti sikei duagna a Krais kori matagna a God. Ma na komi tinoni kena boi vaututuni kena boi thaothadoghagna na havimiu ke mathangani.
51003004	Krais ke heghamu na havimiu ke mathangani. Kori vido imanea keda ghoi tabiru mai kori maramagna, ighamu kotida mono duagna koragna nigna na mana ke hutu.
51003005	Na vunegna koti hatia ghohi na havi ke mathangani, oti soni aua kori havimiu na komi puhi ke dika koti eia i hau. Saghoi nere duadia arahai kena boi ara taumiu, ba eia na komi fata keda vamaomamoghita na titionoagna, ba mamagna tinoni. Moti saghoi magnahaghinia na eiagna na komi puhi ke dika. Saghoi magnahaghinira puala na komi fata ke sethe kori maramagna. Gi kotida eia iangeni, ighamu vaghagna koti maimanihihira na komi fata koti magnahaghinia.
51003006	A God keda vaparara arahai kena boi leghua mena eia na komi puhi ke dika irangeni.
51003007	Na komi puhi irangeni, ighamu koti eia i hau kori vido koti boi vaututunia mua a Jisas.
51003008	Keana ikageeni, oti taveti sania na komi puhi ke dika iraani: na dikatamiu, na eiagna ba veleagna na hava keda vadiadikalara na komi tinoni, ma na hiraragna.
51003009	Moti saghoi veipiapilaughi. Saghoi eia na komi fata iraani eigna ighamu koti taveti sania ghohi na puhi ke haulaghi ma na komi fata ke dika koti eia i hau.
51003010	Ikageeni ighamu koti hatia ghohi na puhi mathangani. A God ke heghamu na puhi mathangani iangeni, mi imanea keda talu vajinoghamu moti ghieghilei vaghagna imanea. Mi ighamu kotida adoa toetokea imanea.
51003011	Na vunegna a God ke heghita na puhi mathangani, e toke ighoe na tinoni Jiu ba teo, ba ighoe ko sogivaughithatha ba teo, ba ighoe ko adoa haghore Grik, ba ighoe ko boi sikolu, ba ighoe na tinonimu i hothoho, ba ighoe na tinoni seka, ba ighoe na tinoni mamaluha. E toke vamua eigna a Krais ke haluhadi vano tagna na komi fata gougovu, mi imanea ke mono kori havidia nigna na komi tinoni.
51003012	A God ke dothovighamu me vahighamu eigna kotida nigna na komi tinoni. Na vunegna iangeni, oti hathera arahai kena boi tangomana na hatheragna ghehedia, moti eia na hava ke toke vanira na komi tinoni, moti mono taluleghu, moti rongovira arahai tavogha, moti saghoi saisami na dikatamiu.
51003013	Oti mono haidu toetoke, moti talutavogha na paluhadia sa tinoni ke eia na hahi itamiu, vaghagna a Lod ke talutavogha na paluhamiu.
51003014	Kari na hava ke nagho vano tadia na komi fata ke toke iraani: Ighamu kotida veidothovighi. Eigna kori vido koti veidothovighi, ighamu kotida mono haidu kori soleana.
51003015	Ighamu gougovu na baebasegna na tonogna a Krais, ma a God ke vahighamu eigna kotida mono haidu kori soleana. Na vunegna iangeni, oti lubatia na soleana ke mai tagna a Krais eigna keda vunaghi pungusia na ghaghanamiu. Moti saghoi havaghinia na veletokeagna a God.
51003016	Oti lubatia na rorongogna a Krais eigna keda vonungia na havimiu kori vido ighamu koti veivelepuhighi moti veivajinoghi ghehemiu kori thaothadogha. Moti salea na komi psalm, ma na komi sale ke tabu vania God eigna ighamu koti totogo eigna na komi fata ke toke ke eia vanighamu.
51003017	Na komi fata koti velea moti eia, oti eia kori puhi keda tateli aua ighamu koti leghua ghohi a Lod Jisas. Moti veletokea a God na Mama hahali eigna na hava ke eia vanighamu a Jisas.
51003018	Ighamu na koi vaivine koti taulaghi, oti leghua na haghoredia ara taumiu, eigna iangeni na puhi ke jino kedana eia na koi vaivine kena vaututunia a Lod.
51003019	Ighamu mara mane koti taulaghi, oti dothovira ara taumiu moti saghoi dikatamiu hahali itadia.
51003020	Ighamu na komi gari, oti leghua na hava ke veleghamu ara idomiu mara tamamiu, eigna iangeni na hava ke magnahaghinia a God kotida eia.
51003021	Ighamu ara tamadia na komi gari, oti saghoi ngarara hahali ara dathemiu. Kenughua ena dikatadia mena boi sasaa na leghuagna na puhi ke jino.
51003022	Ighamu na komi tinoni seka, oti leghura hahali na komi vunaghimiu. Saghoi agutu heta vanira kori vido vamua kena reghighamu eigna kedana veletokeghamu. Teo. Agutu heta vanira thovohaliu. Na vunegna ighamu koti ghaghana bohea a Lod, oti agutu vanira tagna na komi nimiu na toatogha ke toke.
51003023	Na komi agutu koti eia vanira, oti eia kori hetamiu doudolu, vaghagna koti agutu vania a Lod, boi vanira na komi tinoni.
51003024	Oti eia iaani eigna ighamu koti adoa a Lod keda tabaghamu eigna na agutu koti eia. Ighamu kotida hatia na komi fata ke toke a Lod ke taluhaghorea vanira nigna na komi tinoni. Oti saghoi havaghinia a Krais na vunaghi ighamu koti agutu vania.
51003025	E toke gi ighamu kotida thaothadoghagna a God ke boi thevu tagna ahai. Imanea keda vaparara arahai kena eia na komi fata ke dika.
51004001	Ighamu na komi vunaghidia na komi tinoni seka, oti kaliti toetokera moti eia vanira na hava ke jino eigna ighamu huju oti agutu vania mua na vunaghimiu ke mono i popo.
51004002	Oti tarai hahali. Kori vido koti tarai tagna a God, oti veletokea imanea moti saghoi toali.
51004003	Oti tarai eimami ghami eigna a God keda hangavia vanighami na hangana bali titionoa na rorongogna a Krais kena boi adoa na komi tinoni i hau. Ikageeni inau ku mono kori vathe tatari eigna ku titionoa na rorongo iangeni.
51004004	Moti tarai eigu eigna kuda titiono aua na rorongo iaani tadia na komi tinoni. Iangeni na puhi ke jino kuda eia.
51004005	Kori vido koti mono duadia arahai kena boi vaututunia a Krais, na komi fata koti eia, oti eia kori thaothadogha. Gi kotida tangomana na eiagna vanira sa fata keda hathera eigna kedana vaututuni, oti eia vamua.
51004006	Kori vido koti titiono duadia, na komi haghoremiu keda toke me jino eigna kedana sasaa na vaovarongo itamiu. Gi kotida eia na komi fata irangeni, ighamu tangomana kotida haghore tughura arahai kedana huatighamu eigna na hava koti vaututunia.
51004007	A Tikikus, a pukuni kulagu kiloau, imanea keda titiono vanighamu na rorongogu inau. Imanea na mane agutu ke toke ke agutu vania a Lod duagu.
51004008	Inau ku veleagna eigna keda atu itamiu eigna inau ku magnahaghinighamu kotida adoa na hava ke padaghami eeni. Mu magnahaghinia mua imanea keda atu vaheta na ghaghanamiu.
51004009	A Tikikus keda taveti atu itamiu duagna a Onesimus, na manegna na melehamiu. Imanea huju a kulagu kiloau ke sokara ngasi kori nigna na vaututuni. Iromara koroda atu titionoa itamiu na komi fata ke tate mai eeni.
51004010	A Aristakus, imanea ke mono duagu kori vathe tatari, ke vetula atua itamiu nigna na haghore dotho. A Mak, a tahigna a Banabas, imanea huju e vetula atua mua nigna na haghore dotho. Gi keda mai a Mak itamiu, oti kaliti toetokea vaghagna ku veleghamu ghohi.
51004011	A Jisas, kena kiloagna mua a Justus, imanea ke vetula atua mua nigna na haghore dotho itamiu. Iraani vamua e tolu na mane Jiu kena vaututuni tadia arahai kena agutu duagu bali hatira mai na komi tinoni kori hughuta nigna a God. Tolumara kotolu pukuni vaheta na ghaghanagu.
51004012	Sina manegna mua na melehamiu, a Epafras, ke vetula atua nigna na haghore dotho itamiu. Imanea nigna na mane agutu a Jisas Krais. Imanea ke tarai eimiu ighamu hahali eigna kotida sokara ngasi kori nimiu na vaututuni moti ado toetokea na hava a God ke magnahaghinighamu kotida eia.
51004013	Inau ku adoa mu veleghamu imanea ke agutu heta bali hatheghamu ighamu koti mono i Kolosi ma na komi tinoni kena vaututuni i Leodisia mi Hierapolis.
51004014	A pukuni kulamami, a Luk na dokta, ke vetula atua mua nigna na haghore dotho itamiu. Vaghagna mua a Dimas.
51004015	Oti hera na komi tinoni kena vaututuni i Leodisia nigua na haghore dotho. Oti hera mua tagna a Nimfa ma arahai kena sakai tarai kori vathegna iia.
51004016	Leghugna kotida govu na ijumiagna na letasi iaani, oti vetula vanoa itadia na komi tinoni kiloau i Leodisia eigna kedana ijumia mua. Kari ighamu huju kotida ijumia mua na letasi ku riso atua itadia.
51004017	Oti veleagna a Akipus eigna keda eia na agutu a God ke hea me ghieghilei vagovua.
51004018	Inau ku vetula nigua na haghore dotho itamiu, mu risoa na vagovui haghore iaani kori limagu ghehegu eigna kotida adoa na letasi iaani ke turughu mai itagua. Oti saghoi havaghiniu inau ku mono kori vathe tatari. Inau ku tarai kaea a God eigna keda vatokeghamu.
52001001	Inau a Pol duagu a Sailas ma a Timoti, kiti riso atu itamiu ghamu na komi tinoni kiloau koti mono kori meleha hutu i Tesalonika. Ighamu na komi tinoni nigna a God a Tamada ma a Lod Jisas Krais. Ighami kiti tarai kaea a God gi keda vatokeghamu me hatheghamu eigna kotida mono toke.
52001002	Kori vido kiti tarai eimiu ighamu, ighami kiti veletokea a God eimiu hahali,
52001003	eigna kori vido kiti tarai tagna a God a Tamada, ighami kiti toatogha hahalia tolu na fata iraani: na komi fata ke toke koti eia eigna koti vaututunia a God, ma na agutu koti ei hahalia bali hathera na komi tinoni eigna koti dothovia a God, ma na nimiu na vaututuni ke talu heta eigna koti vaututunia a Jisas Krais na nida a Lod keda ghoi tabiru mai.
52001004	Ara kulamami kiloau, ighami kiti adoa a God ke dothovighamu puala me vahighamu eigna kotida nigna na komi tinoni.
52001005	Ighami kiti adoa a God ke vahighamu eigna ighami kiti boi titionoa na komi haghore vamua kori vido kiti kidi hati atua na Rorongo ke Toke eigna a Jisas itamiu. Teo. Ighami kiti tatelia mua na mana nigna na Tarunga ke Tabu. Moti adoa ighami kiti pukuni vaututunia na Rorongo ke Toke kiti titiono vanighamu eigna ighamu koti reghia kiti eia na komi fata ke jino kori vido kiti mono duamiu bali hatheghamu.
52001006	Kori vido koti vaututunia na Rorongo ke Toke, kekeha tinoni kena eia na komi fata bali vaparaghamu. Kari ighamu oti talu vaututunia vamua na Rorongo ke Toke duai totogo ke heghamu na Tarunga ke Tabu. Kori vido koti eia iangeni, ighamu koti leghua na puhimami ma na puhigna a Lod Jisas.
52001007	Na vunegna iaani na komi tinoni kiloau kena mono tadia e rua na provins i Masedonia mi Akaia kena magnahaghinia na leghuagna na puhimiu.
52001008	Ma na vunegna ighamu koti vaututuni, na komi tinoni kena mono i Masedonia mi Akaia kena rongovia na rorongogna a Lod Jisas. Mi ikageeni na komi tinoni kena mono ivei mi vei kena rongovia na rorongogna nimiu na vaututuni tagna a God. Me teo sa vunegna kitida titiono vanira eimiu ghamu,
52001009	eigna imarea ghehedia kena titiono vanighami eigna na puhi ighamu koti hatia na Rorongo ke Toke kori vido kiti kidi atu sighoghamu. Imarea kena titionoa mua itamami, ighamu koti boi maimanihihia ghohi na komi ngunguju kari oti leghua vamua na God ke tutuni meke havi.
52001010	Mena titionoa mua, ighamu koti mono pitua na maghavugna a Dathegna a God keda tabiru mai i popo. Iaani a Jisas, a God ke vahavi tabirua kori thehe. A Jisas keda vahavighita tagna na papara a God keda eia vanira na komi tinoni kena boi vaututuni.
52002001	Ara kulamami kiloau, ighamu oti adoa ghohi, kori vido ighami kiti atu sighoghamu i hau, ighami kiti boi hai mai. Sethe na fata ke toke ke tate mai kori vido iangeni.
52002002	Ighamu koti adoa ghohi kekeha tinoni i Filipai kena velehouhorughami mena vaparaghami gi iti mai tamiu. Gi kekeha mara i Tesalonika huju ena vaparaghami mua. Kari nida a God ke hatheghami miti boi mataghu na tuturiagna vanighamu nigna na Rorongo ke Toke.
52002003	Na hava kiti velepuhighamu boi na velepuhi piapilau. Ighami kiti velepuhighamu kori ghaghanamami ke jino miti boi pilaunighamu eigna kotida vaututuni.
52002004	Na vunegna a God ke adoa na havimami ke jino, imanea ke vahighami eigna kitida tuturi aua na Rorongo ke Toke. Iti bosi magnahaghinia na titionoagna na hava ke magnahaghinia na tinoni, kari na hava vamua ke magnahaghinia a God, eigna a God vamua ke adoa na ghaghanamami ke toke ba dika.
52002005	Ighamu oti adoa ghohi, kori vido kiti mono duamiu, iti boi titiono muamugna eigna kotida eia na hava kiti magnahaghinia, miti boi pilaunighamu eigna kotida heghami nimiu na rongo. A God ke adoa ighami kiti boi eia sa fata vaghagna iangeni.
52002006	Ighami kiti boi magnahaghinighamu ba arahai tavogha gi kotida veletokeghami.
52002007	Ighami tangomana kitida kaeghamu sa fata kiti magnahaghinia eigna ighami mara na vetula nigna a Krais miti batughamu. Kari iti boi eia iangeni. Ighami kiti kaliti toke ghamu vaghagna na vaivine ke kaliti tokera ara dathegna.
52002008	Na vunegna ighami kiti dothovighamu puala, ighami kiti totogo na titiono vanighamugna na Rorongo ke Toke nigna a God, miti sasaa na eiagna sa fata bali hatheghamu.
52002009	Ara kulamami kiloau, oti adoa ghohi kori vido ighami kiti tuturi aua na Rorongo ke Toke nigna a God vanighamu, ighami kiti agutu heta na bongi ma na dani na hiroagna nimami na rongo. Eigna ighami kiti bosi magnahaghinighamu gi kotida agutu heta bali hatheghami.
52002010	Ighamu na komi tinoni kiloau koti adoa ghohi, ma a God ghua ke adoa, kori vido kiti mono duamiu, ighami kiti eia na komi fata ke jino ma a God ke totogo eimami. Teo ahai keda tangomana na toroghamigna na eiagna sa fata ke dika.
52002011	Ighamu oti adoa mua na puhi ighami kiti eia vanighamu vaghagna vamua na puhi ke eia a tamadia na komi gari vania ara dathegna.
52002012	Ighami kiti kaeghamu eigna kotida leghua na puhi ke jino kori matagna a God. Miti vaheta na ghaghanamiu miti haghore heta vanighamu eigna kotida eia iangeni, eigna a God ke kiloghamu eigna kotida mono duadia arahai ke vunaghi pungusira koragna nigna na mana ke hutu.
52002013	Ighami kiti veletokea a God hahali eigna sina fata mua koti eia. Kori vido koti kidi rongovia itamami na haghoregna a God eigna a Jisas, ighamu koti vaututunia moti toatogha kori ghaghanamiu, "Iaani boi na haghoregna na tinoni kari na pukuni haghoregna a God." Me tutuni! Ma na haghoregna a God bali hatheghamugna ighamu koti vaututuni eigna kotida leghua na puhi ke jino.
52002014	Ara kulamami kiloau, na fata ke katheghamu e nanaba vamua na fata ke kidi kathera na mavitu nigna a God kena mono kori provins i Jiudea. Nidia na mavitu ghehedia vamua, mara Jiu, kena vaparara eigna kena leghua a Jisas Krais. Me vaghagna vamua iangeni ke katheghamu. Nimiu na mavitu ghehemiu kori melehamiu kena vaparaghamu.
52002015	I hau mara Jiu kena vathehera kekeha profet nigna a God. Imarea kena vathehea mua a Jisas Krais, na nida a Lod. Ikageeni imarea kena gigighami au tadia na komi meleha ke sethe mena vaparaghami. A God ke dikatagna itadia eigna kena eia na komi fata ke dika. Mara Jiu kena rihu pungusira na komi fata keda hathera na komi tinoni gougovu,
52002016	eigna imarea kena pipilia na vasotoghamigna na titionoagna na havi ke teo na govugna tadia arahai kena boi Jiu. Mi kori puhi iaani imarea kena vasethea na komi paluhadia. Keana, e gharani mai ghohi na maghavu a God keda vaparara.
52002017	Ara kulamami kiloau, ighamu oti adoa ghohi kekeha tinoni kena pajighami au kori melehamiu. Toke kiti boi mono duamiu, ighami kiti toghaghamu hahali. Boi hau leghugna imarea kena pajighami au, ighami kiti pipilia na ghoi tabiru atu itamiu, eigna kiti magnahaghinia puala kitida ghoi atu sighoghamu.
52002018	Me tutuni, inau a Pol, kekeha maghavu ku magnahaghinia puala na atu sighoghamugna, keana a Satan ke sokara pungusighami miti boi tangomana nimami.
52002019	Ighami kiti magnahaghinia na atu sighoghamugna eigna kiti adoa, kori vido a Jisas keda ghoi tabiru mai, ighamu kotida sokara ngasi kori nimiu na vaututuni. Na vunegna iaani, ighami kitida totogo miti tautalunagho eimiu ghamu kori vido katida reghia a Jisas. Hii, ighamu koti vatotogoghami miti tautalunagho eimiu ghamu.
52003001	Ighami kiti dikahehe puala eigna kiti boi tangomana na atu reghighamugna, miti toatogha gi inau, a Pol, duagu a Sailas kuruda mono horu sina vido kori meleha hutu i Atens,
52003002	muru vetula atua itamiu a kulamami a Timoti. Imanea na mane agutu nigna a God ke agutu duamami iroghami kori tuturiagna na Rorongo ke Toke eigna a Krais. Roghami kuru vetula atu itamiu eigna keda hatheghamu kori vahetagna nimiu na vaututuni.
52003003	Eigna boi toke gi kotida toghasania nimiu na vaututuni tagna a Krais eigna kekeha tinoni kena vaparaghamu ikageeni. Ighamu oti adoa ghohi, arahai kena vaututunia a Krais, na papara keda kathera.
52003004	Kori vido kiti mono duamiu i hau, ighami kiti veleghamu hahali na komi tinoni kedana vaparaghamu eigna ighamu koti leghua a Krais. Mi ikageeni ighamu oti adoa ghohi na hava kiti veleghamu e tutuni.
52003005	Kori vido ku rongovia na komi tinoni kena vaparaghamu, inau ku toghaghamu hahali eigna u boi adoa ighamu koti talu vaututunia a Krais ba teo. Na vunegna iangeni, inau ku vetula atua a Timoti. Kori ghaghanagu inau, da a Satan ke pilaunighamu eigna kotida jefe tagna a Krais. Gi keda ai, nimami na agutu itamiu e teo vamua sa vunegna.
52003006	Kari a Timoti ke tabiru mai ghohi me titionoa vanighami roghami na rorongomiu ke toke. Ighamu koti talu vaututunia a Krais moti talu dothovira na komi tinoni. Imanea ke veleghami mua, kori vido koti togha tabirughami, ighamu koti totogo moti magnahaghinia puala na reghighamigna vaghagna ighami kiti magnahaghinia puala mua na atu reghighamugna.
52003007	Ara kulamami kiloau, sethe na fata ke vahotha ke padaghami eigna kekeha tinoni kena vaparaghami eeni. Kari iti totogo vamua eigna ighamu koti talu vaututuni mua.
52003008	Hii, ikageeni na ghaghanamami ke mamaluha eigna ighamu koti talu mono ngasi tagna a Lod.
52003009	Kori vido kiti tarai, ighami kiti pukuni veletokea God eigna ighami kiti totogo puala eimiu.
52003010	Miti tarai heta kori bongi ma na dani na kaeagna a God kori nimami na tarai eigna kitida atu reghighamu. Eigna ighami kiti magnahaghinia na velepuhighamugna kekeha fata mua bali vaheta vanoa mua nimiu na vaututuni.
52003011	Ikageeni ighami kiti tarai kaea a God a Tamada ma a Jisas Krais, na nida a Lod, gi koroda hatheghami eigna kitida atu sighoghamu saisami.
52003012	Ighami kiti tarai mua gi a Lod Jisas keda vaheta nimiu na veidothovighi ma na nimiu na dotho itadia arahai tavogha, vaghagna vamua imanea ke vaheta nimami na dotho kiti dothovighamugna.
52003013	Gi kotida veidothovighi vaghagna iangeni, a God keda vaheta na ghaghanamiu eigna kotida eia na komi fata ke jino. Kori vido keda tabiru mai a Lod Jisas Krais duagna nigna na komi tinoni tabu, ighamu ghua kotida tabu mua. Ighamu kotida sokara naghogna a God a Tamada, mi imanea keda veleghamu na puhimiu ke jino.
52004001	Ara kulamami kiloau, ikageeni ighami kiti magnahaghinia kitida veleghamu kekeha fata mua. Ighamu koti adoa ghohi ighami kiti velepuhighamu na puhi ke vatotogoa a God. Ighamu koti leghua na puhi iaani me jufu ikageeni. Kari ighami kiti ghoi veleghamu mua kori ahagna a Lod Jisas, oti mono leghua na puhi ke vatotogoa a God.
52004002	Ighamu oti adoa ghohi na komi fata kiti veleghamu, a Lod Jisas ke veleghami eigna kitida velepuhighamu.
52004003	A God ke magnahaghinighamu kotida mono tabu. Na vunegna iaani, oti saghoi nere duadia arahai kena boi ara taumiu.
52004004	Saghoi lubatia na mamagna tinoni gi keda batua na tonomiu kori koakoa, kari oti reireghi toetokea na tonomiu eigna keda leghua na puhi ke jino.
52004005	Na komi tinoni kena boi vaututunia a God kena toatogha hahalia na nere duadia arahai kena boi ara taudia. Oti saghoi leghua na puhidia.
52004006	Moti saghoi nere duadia a taudia sa tinoni ke vaututuni. Gi ahai keda eia iaani, imanea ke koakoa pungusia a kulagna kiloau. Ighami kiti kidi veleghamu ghohi gi ahai keda eia na komi fata vaghagna iraani, a Lod keda fatea me vapara.
52004007	A God ke boi vahighita eigna katida eia na komi fata ke dika, kari bali leghua na puhi ke jino. Ma a God ke heghamu na Tarunga ke Tabu bali hatheghamu eigna kotida eia na komi fata ke jino. Gi ahai keda boi leghua na komi vetula iraani, imanea ke siriuhaghinia a God, boi na tinoni, eigna na komi vetula iraani ke mai tagna a God.
52004009	E teo sa vunegna gi kitida riso atu itamiu eigna na puhi bali dothoviragna ara kulamiu kiloau, eigna a God ke kidi velepuhighamu ghohi na puhi iangeni.
52004010	Ighamu koti eia iaani eigna koti dothovira ghohi ara kulamiu kiloau kena mono kori nimiu na provins i Masedonia. Kari iti ghoi veleghamu mua eigna kotida ghoi dothovira vano mua.
52004011	Vaghagna ighami kiti veleghamu ghohi, oti mono kori soleana duadia na komi tinoni, moti ei tokea nimiu na agutu, moti saghoi diadikala na agutu ke eia sina tinoni tavogha.
52004012	Gi kotida eia na komi fata iraani, arahai kena boi vaututuni kedana ghaghana boheghamu, me teo sa vunegna ighamu kotida kaea sa vanga ba sa rongo tagna sa tinoni.
52004013	Ara kulamami kiloau, ighami kiti magnahaghinia kitida veleghamu eidia na komi tinoni kiloau kena thehe ghohi. Iti boi magnahaghinighamu kotida dikahehe eidia arahai kena thehe vaghadia arahai kena boi vaututunia na sokara tabiru leghugna na thehe kena dikahehedia puala.
52004014	Ighita ati adoa ghohi a Jisas ke thehe me ghoi sokara tabiru. Vaghagna mua iangeni, ighita kati adoa arahai kena vaututunia a Jisas gi ena thehe, imarea kedana ghoi sokara tabiru. Ighita kati vaututunia a God ma a Jisas koroda hathatanora na komi tinoni irangeni itadia.
52004015	Na hava kiti veleghamu atu ikageeni a Lod Jisas ghehegna ke veleghami. Ighita kati talu havi mua kori vido keda ghoi tabiru mai a Lod Jisas, ighita katida boi kidi atu tagna a God. Arahai kena vaututuni mena thehe ghohi, imarea kedana kidi sokara hadi.
52004016	Kori vido keda horu mai a Lod Jisas i popo, na naghoi enjel nigna a God keda ghu heta, gi sina enjel mua keda ifua na tavuli nigna a God. Govu, gi arahai kena vaututuni kena thehe ghohi kedana kidi sokara hadi.
52004017	Leghugna iaani, ighita kati talu havi mua, a God keda hatighita hadi duadia kori parako eigna katida pada a Jisas kori maaloa. Mi ighita katida mono duagna thovohaliu.
52004018	Kori vido koti dikahehe eigna ke thehe sina kulamiu kiloau, oti veisulaghi tagna na komi haghore iraani kiti risoa vanighamu ikageeni.
52005001	Ara kulamami kiloau, e teo sa vunegna kuda titiono vanighamu eigna na maghavu keda ghoi tabiru mai a Lod Jisas.
52005002	Eigna ighamu koti kidi adoa ghohi imanea keda ghoi tabiru mai tagna sa dani. Imanea keda mai vaghagna vamua na mane bilau ke mai kori vathemiu kori bongi, kori vido koti boi adoa.
52005003	Kori vido ke gharani na tabirugna mai a Lod, sethe na tinoni kena boi vaututuni kedana velea iaani, "Ghita gougovu kati mono kori soleana, teo sa fata keda katheghita." Govu, gi na komi papara keda kathera, vaghagna vamua na vaivine ke vajangia na vavahaghiti gi e vahua a dathegna. Imarea kedana boi tangomana na ghogho.
52005004	Kari ighamu ara kulamami kiloau, ighamu oti boi vaghadia na komi tinoni kena mono kori puni kena boi kaikaliti eigna na tabirugna mai a Jisas. Ighamu kotida boi peperiki kori vido keda tabiru mai a Jisas vaghagna na mane ke peperiki kori vido na mane bilau ke mai kori vathegna.
52005005	Ighamu gougovu oti mono ghohi kori raraha moti eia na hava ke toke. Ighita ati boi mono kori puni mati boi eia na komi fata ke dika.
52005006	E boi toke gi katida boi kaikaliti vaghadia na komi tinoni kena boi adoa a Jisas keda tabiru mai. Kari e toke katida mono kaikaliti mati saghoi eia na komi fata ke dika.
52005007	Kori bongi kekeha tinoni kena nere, mi kekeha tinoni kena kou memee.
52005008	Kari ighita kati boi vaghadia na komi tinoni irangeni. Na vunegna ighita kati mono ghohi kori raraha, ati reireghighita gheheda tagna na komi fata ke dika. E toke katida vaututunia a God mati veidothovighi, mati vaututunia a God keda vamamaluhaghita kori koakoa. Gi katida leghua na komi fata iraani, ighita katida vaghagna na soldia ke kepia na kepi aian me pokoa na poko ke tuta tagna na raghagna bali boi kathea sa fata na tonogna.
52005009	A God ke boi vahighita bali vetulaghita kori meleha papara. Teo! Imanea ke vahighita eigna a Lod Jisas Krais keda vahavighita tagna na komi paluhada.
52005010	A Jisas ke thehe bali vahavighita. Gi katida havi mua ba thehe ghohi kori vido keda tabiru mai a Jisas, ighita gougovu katida mono duagna hahali i popo.
52005011	Moti veihatheghi tagna na komi haghore iraani eigna kotida sokara ngasi kori nimiu na vaututuni, vaghagna koti eia ghohi.
52005012	Toke, ara kulamami kiloau, ighami kiti kaeghamu eigna kotida ghaghana bohera arahai kena batughamu. Imarea kena agutu duamiu mena velepuhighamu na puhi ke jino.
52005013	Oti ghaghana bohera moti dothovira eigna na agutu kena eia. Moti mono haidu kori soleana.
52005014	Ara kulamami, ighami kiti kaeghamu eigna kotida haghore heta vanira arahai kena toali na agutu. Oti vaheta na ghaghanadia arahai ke lae nidia na vaututuni. Hathera arahai kena boi tangomana na hatheragna ghehedia, moti saghoi dikatamiu saisami tadia sa tinoni.
52005015	Gi ahai keda eia sa fata ke dika tadia sa tinoni itamiu, oti saghoi tughu tabirua. Kari oti eia vamua na komi fata ke toke varihotaghimiu moti eia vanira mua na komi tinoni gougovu.
52005016	Oti mono totogo hahali,
52005017	moti saghoi mamatho na tarai.
52005018	Moti veletokea a God eigna na komi fata ke toke ba ke dika ke katheghamu. Na komi fata iraani a God ke magnahaghinia kotida eia eigna ighamu na tinoni nigna a Krais.
52005019	Oti saghoi lutia na Tarunga ke Tabu na eiagna nigna na agutu itamiu.
52005020	Kori vido sa tinoni ke veleghamu na Tarunga ke Tabu ke veleagna sa fata bali veleghamu, oti saghoi velehouhorua.
52005021	Kari oti kidi vaovarongo toetoke eigna kotida adoa na hava ke velea ke mai tagna na Tarunga ke Tabu ba teo. Gi keda tutuni, oti vaututunia na haghoregna.
52005022	Kari gi na haghoregna ke piapilau, oti saghoi leghua na hava ke velea.
52005023	Ighami kiti tarai kaea a God ke heghita na soleana, gi keda vajinoa na havimiu eigna kotida mono tabu. Miti kaea a God gi keda hatheghamu eigna kotida boi eia sa fata ke dika me ghieghilei jufu mai na maghavu keda tabiru mai nida a Lod, Jisas Krais.
52005024	A God ke vahighamu, imanea keda hatheghamu eigna kotida mono jino, eigna imanea ke ei hahalia na hava ke taluhaghorea.
52005025	Ara kulamami kiloau, oti tarai kaea a God eimami.
52005026	Oti veikubaeghi kori dotho.
52005027	Inau a Pol ku veleghamu kori ahagna a Lod Jisas Krais, oti ijumia na letasi iaani tadia arahai kena vaututuni ngengeni.
52005028	Ighami kiti tarai gi a Lod Jisas Krais keda vatokeghamu.
53001001	Inau a Pol, duagu a Sailas ma a Timoti kiti risoa atu itamiu ghamu na komi tinoni kiloau kori meleha hutu i Tesalonika, ighamu na komi tinoni nigna a God a Tamada ma a Lod Jisas Krais.
53001002	Ighami kiti tarai kaea a God a Mama ma a Lod Jisas Krais gi koroda vatokeghamu mo koroda hatheghamu eigna kotida mono toke.
53001003	Ara kulamami kiloau, e nabamami ighami kiti veletokea a God hahali eimiu ghamu, eigna ikageeni nimiu na vaututuni ma na nimiu na veidothovighi ke heta vano.
53001004	Kori vido ighami kiti sighora na komi tinoni kiloau tadia kekeha meleha tavogha, ighami kiti titiono tautalunagho eimiu ghamu, eigna, toke kekeha tinoni kena sokara pungusighamu mena vaparaghamu, ighamu koti talu sokara ngasi kori nimiu na vaututuni.
53001005	Sa maghavu na komi tinoni kedana adoa a God keda fatera me eia vanira na fata ke nabagna na puhidia. Kori vido kekeha tinoni kena vaparaghamu eigna koti leghua a God, oti sokara ngasi kori nimiu na vaututuni. Na vunegna iangeni, a God keda veleghamu ighamu koti naba na mono duadia na komi tinoni imanea keda vunaghi pungusira hahali.
53001006	Ma na vunegna a God ke ei hahalia na hava ke jino, imanea keda vaparara arahai kena vaparaghamu.
53001007	Kari imanea keda vamamaluhaghita tagna na komi papara ke katheghita kori vido keda tabiru horu mai a Lod Jisas i popo. Imanea keda mai kori beubethugna na joto duagna nigna na komi enjel kena mana puala.
53001008	Imanea keda mai bali vaparara arahai kena boi vaututunia a God ma arahai kena boi leghua na Rorongo ke Toke eigna nida a Lod, Jisas Krais.
53001009	A Lod Jisas keda vetulara vano kori meleha papara eigna kedana papara thovohaliu. Imarea kedana mono haunia mena boi reghia na siladagna ma na nigna na mana.
53001010	Na komi fata iraani keda tate mai kori dani a Jisas keda tabiru mai. Nigna na komi tinoni kena vaututunia kedana kilothaba mena ghaghana bohea imanea. Ighamu ghua kotida duadia kori dani iangeni eigna ighamu koti vaututunia na hava kiti tuturia vanighamu eigna a Jisas.
53001011	Na vunegna ighamu kotida mono duadia arahai kedana kilothaba a Lod Jisas kori vido keda tabiru mai, ighami kiti tarai hahali eimiu ghamu gi a God keda hatheghamu na leghuragna na komi puhi ke toke ke kiloghamu eigna kotida leghura. Miti kaea a God eigna keda hatheghamu kori nigna na mana eigna kotida tangomana na eiagna na komi fata ke toke koti magnahaghinia na eiagna, ma na komi tango ke toke ke au mai kori nimiu na vaututuni.
53001012	Ighami kiti tarai vaghagna iaani eigna na komi tinoni kedana kilothaba a Lod Jisas eigna na havimiu, mena kilothabaghamu mua eigna koti sikei duagna. Iaani keda tate mai eigna rodia na dotho nida a God ma a Lod Jisas Krais vanighamu ke hutu puala.
53002001	Ighami kiti magnahaghinia kitida titiono vanighamu eigna na tabirugna mai na nida a Lod, Jisas Krais, bali hathatano haidughita itagna. Ara kulamami kiloau, ighami kiti veleghamu,
53002002	saghoi dikahehe ba toatogha hahi kori ghaghanamiu eigna kekeha tinoni kena veleghamu a Jisas ke tabiru mai ghohi. Da imarea kena veleghamu na Tarunga ke Tabu ke velera iaani, ba ena rongovia itamami ighami, ba ena ijumia kori letasi kiti risoa. Na komi fata iraani e boi tutuni.
53002003	Oti saghoi lubatia sa tinoni gi keda pilaunighamu vaghagna iangeni eigna e rua na fata keda kidi mono mai gi e tabiru mai a Lod. Sikei, sethe na tinoni kena boi vaututuni kedana rihu pungusia a God. Varuagna, na mane dika ke siriuhaghinia a God keda kidi mai. Ma na mane iaani, a God keda diadikala kori meleha papara.
53002004	Imanea keda velehouhorua na komi god gougovu ma na komi ngunguju kena maimanihihia na komi tinoni, me keda velea mua imanea ke nagho vano itadia. Mi imanea keda vano nohe kori Vathe ke Tabu nigna a God me velea imanea a God.
53002005	Ehava? Oti havaghinia ghohi inau ku veleghamu na komi fata iraani kori vido ku mono duamiu?
53002006	Na hava ke vasotoa na maigna na mane dika iangeni, ighamu oti adoa ghohi. Imanea keda boi tate mai me ghieghilei jufu na maghavu a God ke talu vania.
53002007	Ikageeni a Satan ke agutu kori maramagna bali pilaunira na komi tinoni eigna kedana siriuhaghinia a God. Ighita kati adoa iaani eigna a God ke tatelia vanighita. Kari na mane ke dika nigna a Satan teo keda tate mai me ghieghilei jufu kori maghavu a God keda hati aua ahai ke vasotoa.
53002008	Govu, gi na mane ke dika keda tate mai. Kori vido a Jisas keda tabiru mai, imanea keda vathehea na mane ke dika iangeni kori haghore ke au mai kori livogna ma na nigna na silada ke hutu.
53002009	Kari gi e tabiru mai a Jisas, a Satan keda hea nigna na mane ke dika na mana ke hutu bali eia na komi reghithehe ke sethe, mi kekeha fata mua bali tateliagna nigna na mana. Sethe na tinoni kedana ghaghana a God ke hea na mana tagna na mane ke dika iangeni.
53002010	Na mane ke dika keda eia na komi thagi piapilau eigna keda pilaunira na komi tinoni kena leghua na hangana ke vano kori meleha papara. Gi kedana vaututunia na Rorongo ke Toke, a God keda vahavira. Kari kori vido kena rongovia, imarea kena boi vaututunia mena boi magnahaghinia na leghuagna.
53002011	Ma a God keda vameea na ghaghanadia eigna kedana vaututunia na piapilau ke velera na mane ke dika, "Inau a God."
53002012	Mi kori maghavu i fate, a God keda velera ena dika, eigna kena boi vaututunia na hava ke tutuni, mena magnahaghinia puala na eiagna na komi fata ke dika.
53002013	Ighami kiti veletokea a God eimiu ighamu hahali. Ighamu ara kulamami ke dothovighamu a Lod. E naba ighami kiti veletokea a God eimiu, eigna kori turughugna na maramagna a God ke vahighamu bali hatia na havi ke teo na govugna. A God ke vahavighamu kori vido koti vaututunia na Rorongo ke Toke eigna a Krais, ma na Tarunga ke Tabu ke turughua nigna na agutu kori havimiu eigna kotida mono tabu.
53002014	Hii, a God ke vahighamu bali hatia na havi ke teo na govugna. Mi ighamu koti hatia ghohi kori vido ighami kiti tuturi aua na Rorongo ke Toke itamiu. A God ke vahighamu gi keda heghamu na silada vaghagna ke hea ghohi nida a Lod, Jisas Krais.
53002015	Ara kulamami kiloau, oti sokara ngasi moti vaututuni hahalia na komi fata kiti velepuhighamu kori nimami na letasi ma na nimami na titiono vanighamu.
53002016	Ighami kiti tarai kaea nida a Lod, Jisas Krais ma a God a Tamada eigna koroda vaheta na ghaghanamiu eigna kotida eia moti velea na komi fata ke toke. Ma a God keda hatheghamu eigna ke dothovighita. Imanea ke vaheta na ghaghanada hahali me taluhaghore vanighita gi katida mono duagna hahali.
53003001	Toke, ara kulamami kiloau, oti tarai eimami. Tarai kaea a God gi na Rorongo ke Toke keda taveti au saisami tadia na komi tinoni kena boi vaututuni. Tarai eigna kedana vaututunia mena ghaghana bohea na Rorongo ke Toke vaghagna ighamu koti eia.
53003002	Ighamu koti adoa ghohi sethe na tinoni dika kena magnahaghinia na vaparaghamigna eigna kena boi vaututunia na Rorongo ke Toke. Moti tarai gi a God keda sokara pungusighami itadia imarea.
53003003	Na vunegna a Lod ke ei hahalia na hava ke taluhaghorea, imanea keda vaheta na ghaghanamiu me sokara pungusighamu tagna a Satan.
53003004	A Lod ke vaheta na ghaghanamami eigna kitida adoa ighamu koti leghua ghohi na hava kiti veleghamu, miti adoa mua ighamu kotida leghu hahalia.
53003005	Ighami kiti tarai gi a Lod keda vathaothadoghaghamu mua eigna na dotho nigna a God vanighamu ma na puhi bali sokara ngasi kori vido ke katheghamu na papara. A Jisas ke tatelia vanighita ghohi na puhi iangeni.
53003006	Ara kulamami kiloau, kori ahagna nida a Lod, Jisas Krais, ighami kiti haghore heta vanighamu, oti saghoi mono duadia na komi tinoni kiloau kena toali. Arahai kena hai mono mena boi eia sa agutu, imarea kena boi leghua na vetula kiti velepuhighamu.
53003007	Ighamu koti adoa ghohi e toke gi kotida leghua na puhimami kiti eia kori vido kiti mono duamiu. Ighami kiti boi toali na agutu.
53003008	Ighami kiti boi hai hatia sa vanga tagna ahai, kari iti kidi volia gi iti hatia. Ighami kiti agutu heta leuleghu maghavu eigna kotida boi agutu heta bali hatheghami.
53003009	Na vunegna ighami kiti batughamu, tangomana kitida kaea sa fata kiti magnahaghinia itamiu. Kari iti boi eia iangeni eigna ighami kiti magnahaghinia na tateliagna vanighamu na puhi ke jino kotida leghua.
53003010	Kori vido kiti mono itamiu, ighami kiti veleghamu iaani, "Gi ahai keda boi agutu, oti saghoi hea ghagna."
53003011	Ighami kiti velea iangeni eigna kiti rongovia kekeha tinoni itamiu kena boi agutu, mena hai mono vamua. Imarea kena boi eia nidia na agutu kari ena velera hahali arahai tavogha na hava kedana eia.
53003012	Kori ahagna a Lod Jisas Krais, ighami kiti haghore heta vanira arahai kena toali, "Oti mono soto moti agutu eigna kotida hatheghamu ghehemiu."
53003013	Kari, itadia arahai kena agutu, ighami kiti velera vaghagna iaani, "Oti ei hahalia na komi tango ke toke moti saghoi toali na eiragna."
53003014	Gi ahai keda boi leghua na hava kiti riso atua itamiu kori letasi iaani, oti velera na komi tinoni ahai imanea. Moti saghoi mono duagna eigna keda maomamogna.
53003015	Kari oti saghoi thevuioka itagna. Oti haghore heta vania vamua vaghagna koti haghore heta vania sa kulamiu kiloau kori vido ke eia na fata ke dika.
53003016	Inau ku tarai kaea a Lod, ke heghita na soleana, gi keda heghamu nigna na soleana kori havimiu leuleghu maghavu. Mu tarai eigna imanea keda mono itamiu.
53003017	Inau a Pol ku risoa na vagovui haghore iaani kori limagu ghehegu. Inau ku eia iaani tadia na komi nigua na letasi eigna kotida adoa na komi letasi iraani, inau ku risora, boi ahai tavogha.
53003018	Ighami kiti tarai kaea a Lod Jisas Krais gi keda vatokeghamu.
54001001	Inau a Pol, na mane vetula nigna a Jisas Krais. A God a Vahavida ma a Jisas Krais, kati vaututunia keda heghita na havi ke teo na govugna, iromara koro vahiu eigna kuda agutu vanira.
54001002	Inau ku riso atua itamua a Timoti, ighoe vaghagna a pukuni dathegu eigna ku kidi velepuhigho eigna a Krais. Inau ku tarai gi a God a Tamada ma a Jisas Krais, na nida a Lod, koroda vatokegho, rarovigho, moro hegho na soleana kori havimu.
54001003	I hau, kori vido inau ku taveti au i Efesus bali vano kori provins i Masedonia, inau ku velegho eigna koda talu mono ngengeni bali vasotora arahai kena velepuhira na komi tinoni na velepuhi piapilau.
54001004	O velera eigna kedana soto na velepuhiragna na komi tutughuni poto ke boi tutuni ma na hiohiroagna na ghaghana ikoradia na komi ahadia ara hutudia. Na komi tinoni kena rihu haohaghore vamua eidia na komi fata iraani, ma na puhi iaani ke boi hathera na leghuagna na komi fata ke magnahaghinia a God. Eigna ighita kati tangomana na eiagna na hava a God ke magnahaghinia kori vido vamua kati vaututunia.
54001005	Timoti, inau ku velegho atu bali vasotora mara velepuhi piapilau iraani, eigna inau ku magnahaghinira na komi tinoni kiloau ngengeni kedana veidothovighi. Mi imarea tangomana kedana veidothovighi kori vido kena leghua na puhi ke jino, mena thaothadoghagna na hava ke jino ma na hava ke dika, mena pukuni vaututunia a God.
54001006	Keana mara velepuhi piapilau kena jefe tadia na komi fata ke toke iraani, mena rugusi kori titionoragna na komi fata ke boi tangomana na hatheragna.
54001007	Imarea kena magnahaghinia na velepuhiragna na komi tinoni eidia na komi vetula nigna a Moses, keana imarea ghehedia kena boi thaothadoghagna na komi vetula. Imarea kena velepuhira vaghagna kena pukuni adoa na komi vetula, kari ena hahi hehedia.
54001008	Ighita kati adoa na komi vetula nigna a Moses ke toke gi katida leghura mati velepuhira leghuagna nigna na vanohehe a God.
54001009	Mati adoa mua a God ke bosi agutura na komi vetula bali vajinora arahai kena jino ghohi, keana bali vajinora arahai kena eia na komi fata ke dika, ma arahai kena boi sasaa na leghuagna na komi vetula, ma arahai kena boi maimanihihia a God, ma arahai kena ei hahalia na koakoa, ma arahai kena thevuioka tagna a God ma na komi fata ke tabu, ma arahai kena vathehera ara tamadia ba ara idodia ba na tinoni tavogha.
54001010	Ma na komi vetula bali vajinora mua arahai kena nere duadia arahai kena boi ara taudia, mi mara mane kena mamagna tadia na komi mane mena nere duadia, ma na koi vaivine kena mamagna tadia na koi vaivine mena nere duadia. Ma na bali vajinoragna mua arahai kena salemura na komi tinoni seka, ma arahai kena thavu na piapilaudia, ma arahai kena taluhaghore bali eia sa fata kari ena adoa teo kedana eia, ma arahai mua kena eia sa fata ke boi leghua na velepuhi ke tutuni
54001011	ke mono kori na Rorongo ke Toke. Ma a God ke pukuni toke me thaba ke veleu eigna kuda tuturi aua na Rorongo ke Toke iaani tadia na komi tinoni.
54001012	A Jisas Krais, na nida a Lod, ke vahetau. Inau ku veletokea imanea eigna ke vaututuniu me vahiu gi kuda agutu vania.
54001013	I hau, inau ku haghore diadikala a Krais mu hirora arahai kena vaututunia eigna kuda vaparara. Keana a God ke raroviu me boi vaparau, eigna kori vido iangeni inau ku boi vaututunia mu boi thaothadoghagna mua na hava ku eia ke dika.
54001014	Toke inau ku boi naba, Jisas Krais, na nida a Lod, ke pukuni dothoviu. Imanea ke hatheu eigna kuda vaututunia mu dothovia imanea ma arahai tavogha.
54001015	Inau ku veleghamu, a Jisas Krais ke mai kori maramagna bali vahavira na komi tinoni kena koakoa. Iaani na haghore ke tutuni puala me toke gi na komi tinoni gougovu kedana thaothadoghagna mena vaututunia. Inau ku adoa inau na tinoni koakoa ku dika vano.
54001016	Toke keda vaghagna iangeni, a God ke raroviu me vetula a Jisas Krais eigna keda vahaviu. A Krais ke eia iangeni bali tateli aua tadia na komi tinoni koakoa imanea keda boi saisami na vapararagna. Imanea ke magnahaghinia imarea kedana vaututunia mena hatia na havi ke teo na govugna.
54001017	Ati veletokea a God! Eigna toke ighita kati boi tangomana na reghiagna, imanea na king keda vunaghi pungusighita hahali me teo keda thehe. Imanea sikei vamua a God. Ati veletokea thovohaliu! Amen.
54001018	A Timoti, a dathegu kori vaututuni, na komi fata koda eia ku risoa kori letasi iaani, iangeni ke leghua vamua na hava na Tarunga ke Tabu ke velera kekeha tinoni i hau bali titiono aua eimu ighoe. Gi koda boi havaghinia na hava kena velea, ighoe tangomana koda talu agutu vania a God. Ighoe koda vaghagna na soldia ke toke ke rihu heta kori rihu hutu.
54001019	Mo tatango ngasi tagna nimua na vaututuni mo eia na hava ko adoa ke jino. Kekeha tinoni kena boi magnahaghinia ghohi na eiagna na hava kena adoa ke jino, ma na vunegna iangeni nidia na vaututuni ke luvu.
54001020	E rua na tinoni mua koro vaghagna iangeni, a Himeneus ma a Aleksanda. E rua na mane iaani, inau ku lubatira vano tagna a Satan eigna keda vaparara. Inau ku magnahaghinira koroda adoa na haghore diadikalagna a God koro eia, na fata ke dika.
54002001	Inau ku veleghamu gougovu ighamu koti vaututuni ngengeni, oti tarai eidia na komi tinoni gougovu. Oti kaea a God eigna keda hathera kori havidia. Moti veletokea a God eigna na hava ke eia vanira.
54002002	Oti tarai eidia mua na komi king mi mara puhi gougovu kori gaumane eigna katida mono kori soleana kori vido kati maimanihihia a God mati leghua na puhi ke jino.
54002003	Iaani na puhi tarai ke toke me valealea a God a Vahavida.
54002004	A God ke magnahaghinira na komi tinoni gougovu kedana hatia na havi ke teo na govugna mena thaothadoghagna nigna na rorongo ke tutuni.
54002005	Nigna na rorongo ke tutuni na iaani: Sikei vamua a God ke mono. Me sikei vamua na tinoni ke tangomana na baturagna vano na komi tinoni tagna a God. Na tinoni iangeni a Jisas Krais.
54002006	Imanea ke lubatia ghehegna gi keda thehe bali vamamaluhaghita gougovu tagna na papara ke nabada eigna kati eia na koakoa. Imanea ke thehe kori maghavu ke vahia a God, ma na thehe ke eia ke tateli aua a God ke magnahaghinira na komi tinoni gougovu eigna kedana hatia na havi ke teo na govugna.
54002007	Na vunegna iangeni a God ke vahiu gi kuda nigna na mane vetula. Imanea ke magnahaghiniu gi kuda titionoa nigna na rorongo ke tutuni tadia na komi tinoni kena boi Jiu. Na hava ku velea e tutuni mu boi piapilau.
54002008	Ivei kena haidu na komi tinoni kena vaututuni, inau ku magnahaghinira mara na mane kedana mono jino kori havidia kori vido kena tuhu hadi na limadia bali tarai. Imarea kedana saghoi mono thevurua ba dikatadia tagna sa tinoni kori vido kena tarai.
54002009	Inau ku magnahaghinia mua na koi vaivine kedana pipisia na pohe ke jino ke nabagna na tarai. Mena saghoi pipisia na pohe bali famaemane vamua. Mena saghoi eia na komi thagi puhi vaghagna na pijiriagna na sesehudia, ba na gnilauragna ghehedia kori gol ba na kidorugna na sie. Mena saghoi pipisira na komi pohe ke vahotha puala na voligna.
54002010	Keana na koi vaivine kedana ei tokea na havidia kori eiagna na komi tango ke toke. Iangeni na puhi ke nabadia na koi vaivine kena magnahaghinia na leghuagna a God.
54002011	Kori vido kena haidu na komi tinoni kiloau, na koi vaivine kedana mono bughoro mena vaovarongo toetoke tadia na komi velepuhi nidia mara mane.
54002012	Inau ku boi lubatira na koi vaivine kedana velepuhira ba batura mara na mane. Na koi vaivine kedana mono bughoro vamua,
54002013	eigna a God ke kidi vavuha a Adam gi e vavuha a Ivi.
54002014	Ma a Satan ke boi pilaunia a Adam, kari imanea ke pilaunia a Ivi, gi iia ke kutu kori koakoa.
54002015	Keana tagna na vahuagna na gari, a God keda vahavira na koi vaivine. Kari a God keda vahavira vamua gi kedana vaututuni hahali, mena dothovira arahai tavogha, mena leghua na puhi ke jino, mena reireghira ghehedia tadia na komi puhi ke dika.
54003001	Timoti, na hava ku velegho atu ikageeni e tutuni. Ahai ke magnahaghinia keda baubatu tadia na komi tinoni kiloau, imanea ke vahia na agutu ke toke puala.
54003002	Keana ahai keda baubatu, na havigna keda pukuni jino eigna teo sa tinoni keda tangomana na toroagna. Imanea keda taugna sina vaivine vamua me saghoi ghohoa. Imanea keda toatogha me hiohiroa na puhi ke jino me reireghia ghehegna tadia na komi puhi ke dika. Imanea keda leghua na puhi ke jino, eigna kedana ghaghana bohea na komi tinoni. Imanea keda kaliti toetokera arahai kena mai kori vathegna, me tangomana keda velepuhira na rorongogna a God tadia na komi tinoni.
54003003	Imanea keda saghoi kou memee me saghoi riurihu, kari mono toetoke duadia na komi tinoni. Imanea keda magnahaghinia na mono kori soleana, me saghoi magnahaghinia puala na rongo.
54003004	Imanea keda batu tokera a taugna mara dathegna. Ma ara dathegna kedana ghaghana bohea mena leghua na haghoregna.
54003005	Gi keda vahothahaghinia na baturagna a taugna mara dathegna, imanea teo keda batura na komi tinoni nigna a God.
54003006	Ahai ke eu vaututuni vamua, imanea keda saghoi baubatu tadia na komi tinoni kiloau. Eigna e boi toke gi imanea keda tautalunagho eigna kena vahi saisamia imanea. Gi keda eia vaghagna iangeni, a God keda vapara vaghagna ke vapara a Satan eigna ke tautalunagho.
54003007	Na puhigna ahai keda baubatu tadia na komi tinoni kiloau keda toke kori matadia na komi tinoni kena boi vaututunia a Krais. Gi keda boi toke na puhigna, imarea kedana haghore diadikala mena boi vaovarongo itagna. Ma a Satan keda totogo, eigna iangeni na hava ke magnahaghinia.
54003008	Ahai ke magnahaghinia na haehathe kori agutu kiloau, na puhigna keda jino eigna keda naba na komi tinoni kedana ghaghana bohea. Imanea keda saghoi piapilau me saghoi kou memee. Imanea keda saghoi magnahaghinia puala na hatiagna na rongo.
54003009	Imanea keda tatango ngasi tagna na velepuhi ke tutuni a God ke tateli aua itada, me saghoi ghaghana ruarua eidia.
54003010	Ahai ke magnahaghinia keda haehathe kori agutu kiloau, ighita katida kidi dorovi toetokea na havigna. Gi e teo ahai keda reghia sa fata ke hahi kori havigna, imanea ke naba keda eia na agutu iangeni.
54003011	A taugna huju keda jino mua na puhigna eigna keda naba na komi tinoni kedana ghaghana bohea. Iia keda saghoi haghore diadikala sa tinoni me reireghia ghehegna tadia na komi puhi ke dika. Mi iia keda ei hahalia na hava ke velea keda eia.
54003012	Ahai keda haehathe kori agutu kiloau, imanea keda taugna sina vaivine vamua me saghoi ghohoa. Imanea keda batu tokea a taugna ma ara dathegna.
54003013	Ahai ke ei toetokea nigna na agutu tadia na komi tinoni kiloau, imarea kedana ghaghana bohea. Ma na vunegna iangeni, imanea keda boi mataghu na titionoagna nigna na vaututuni tagna a Jisas Krais tadia na komi tinoni.
54003014	A Timoti, inau ku ghaghana da boi hau mu tabiru atu itamua i Efesus. Keana gi kuda boi tangomana na atu reghighamugna saisami, na letasi iaani bali velegho na hava koda velepuhi eigna na puhi ke toke kedana leghua ara dathegna a God. Ighita ara dathegna a God ma na komi tinoni kiloau nigna a God ke havi thovohaliu. Mi ighita na bali vahetagna na velepuhi ke tutuni nigna a God.
54003016	A God ke tateli aua itada na komi velepuhi ke tutuni, ma na komi velepuhi iraani ke toke puala. Na komi velepuhi ke tutuni, iraani: A Jisas Krais ke mai kori maramagna kori tonogna na tinoni. Na Tarunga ke Tabu ke tatelia itada imanea a Dathegna a God. Na komi enjel kena reghia. Na rorongogna imanea ke rongoragha tadia na komi meleha kori maramagna. Na komi tinoni ke sethe kori maramagna kena vaututunia imanea. Ma a God ke hati hadia imanea i popo.
54004001	Na Tarunga ke Tabu ke velea kekeha tinoni kiloau kedana taveti sania na komi velepuhi ke tutuni tadia na komi dani iraani gi e tabiru mai a Jisas. Imarea kedana leghura arahai kena velepuhira na komi velepuhi piapilau ke mai tadia na komi tidatho.
54004002	Mara na velepuhi piapilau iraani kedana eia vaghagna na hava kena velea ke tutuni, keana na hava kena velea, na piapilau vamua. Imarea kedana boi thaothadoghagna na toke ma na dika eigna na ghaghanadia ke puni.
54004003	Imarea kedana lutira na komi tinoni na taulaghi ma na ghaniagna kekeha thagi vanga. Keana a God ke vavuhara na komi thagi vanga, mi imanea ke magnahaghinia na komi tinoni kena vaututuni mena adoa na velepuhi ke tutuni, imarea kedana veletokea eidia.
54004004	Na vunegna na komi fata gougovu a God ke vavuhara ke toke, ighita katida saghoi lutia sa fata. Ighita katida veletokea a God kori vido kati hatia sa fata,
54004005	eigna ighita kati adoa na komi fata gougovu ke toke bali hatia eigna a God ke velea iangeni, ma na komi tinoni kena veletokea eigna.
54004006	A Timoti, gi koda velepuhira na komi tinoni kiloau na komi fata ku riso atua itamua, ighoe na pukuni mane agutu nigna a Jisas Krais. Ma na komi velepuhi ke tutuni ko leghua ghohi keda vaheta nimua na vaututuni.
54004007	Saghoi vaovarongo tadia na komi tutughuni poto ke boi hathera na komi tinoni na ghaghana boheagna a God. Keana o agutu heta na leghuagna na puhi ke magnahaghinia a God.
54004008	Na komi tinoni kena velea vaghagna iaani, "Na eiagna na hava keda vaheta na tonoda, na fata toke. Keana na eiagna na hava keda hatheghita na leghuagna na puhi ke magnahaghinia a God, na fata ke toke vano. Eigna na leghuagna na puhi ke magnahaghinia a God ke hatheghita kori havida kori maramagna, me keda hatheghita mua kori havida leghugna katida thehe." Na komi haghore irangeni ke tutuni me toke ighita gougovu katida vaututunira.
54004010	Roghita koro agutu heta bali leghua na komi haghore irangeni eigna koro vaututunia a God, imanea ke havi thovohaliu, keda heghita na havi mathangani ke taluhaghorea. Imanea hiri, ke vahavira na komi tinoni gougovu kena vaututunia.
54004011	O velepuhira na komi fata iraani tadia na komi tinoni kena vaututuni mo velera eigna kedana leghura.
54004012	O saghoi lubatia sa tinoni keda velea ighoe ko boi nabamu na velepuhiagna eigna ighoe na mane mathangani. Keana gi keda jino na komi haghoremu, na puhimu, nimua na dotho, nimua na vaututuni, ma na havimu, na komi tinoni kena vaututuni kedana magnahaghinia na leghuagna na puhimu.
54004013	Gi e jufu mai na maghavu kuda ghoi atu itamua, o ijumi hahalia na komi Rioriso ke Tabu itadia na komi tinoni. Mo velepuhira mo vaheta nidia na vaututuni hahali.
54004014	I hau, kori vido imarea kena baubatu tadia na komi tinoni kiloau kena taboa na ulumu mena tarai eimu ighoe, na Tarunga ke Tabu ke velera eigna kedana titiono aua itamua a God keda hegho na sonihathavu bali agutu vania. Inau ku magnahaghinigho koda agutu hahali kori sonihathavu iangeni.
54004015	O eia na komi fata iraani ku riso atua itamua kori hetamu doudolu eigna na komi tinoni kedana reghigho ighoe ko ei toetokea nimua na agutu vania a God.
54004016	Reireghi toetokegho kori leghuagna a God kori havimu mo velepuhira na komi tinoni na hava ke tutuni vamua. Gi koda eia iangeni hahali, a God keda vahavigho ma arahai kena vaovarongo itamua.
54005001	Gi ahai ke kuekue ghohi keda eia sa fata ke dika, o saghoi haghore heta vania. Keana kori vido ko vano vajinoa, haghore vania kori puhi koda haghore vania a pukuni tamamu. Na puhimu vanira mara mane mathangani keda vaghagna na puhimu vanira ara pukuni tahimu.
54005002	Na komi kaekave, na puhimu vanira keda vaghagna na puhimu vania a pukuni idomu. Ma na puhimu vanira na koi vaivine mathangani keda vaghagna na puhimu vanira ara pukuni vaivinemu. O saghoi toatogha na eiagna sa fata ke boi jino duadia na koi vaivine mathangani.
54005003	O velera na komi tinoni kiloau eigna kedana kalitira na koi vaivine thehe sasani kena boi tangomana nidia na hatheragna ghehedia.
54005004	Keana gi sa vaivine thehe sasani ke mono ara dathegna ba ara kukuagna, ira iangeni kedana kalitia. Iangeni sina fata ke nagho tadia na komi tinoni kiloau kedana eia. Iaani na puhi kedana hathe tabirura a idodia ba a kavedia eigna na haehathe kena eia vanira kori isodia. Iaani na puhi ke vatotogoa a God.
54005005	Na koi vaivine thehe sasani ke boi mono sa tinoni bali hathera, e toke gi ighamu kotida hathera. Iira kena vaututunia a God keda hathera mena tarai kaea hahalia eigna keda hathera.
54005006	Keana gi e mono na vaivine thehe sasani ke leghua vamua na hava ke vatotogoa ghehegna, e boi jino ighamu kotida hathea. Eigna, toke na tonogna ke havi, na havigna tagna a Krais ke thehe ghohi.
54005007	Timoti, o velera na komi tinoni kiloau ngengeni eigna kedana leghua na komi fata ku velegho atu iraani. Gi imarea kedana eia iangeni, teo ahai keda velea imarea kena boi leghua na puhi ke jino.
54005008	Keana ahai ke boi eia sa fata bali hathea sa tinoni tadia ara vikegna ba sa tinoni kori nigna na tamadathe, imanea ke tateli aua ke boi vaututuni me dika vano imanea tadia arahai kena boi vaututunia a God.
54005009	E toke ighoe koda riso horura na ahadia na koi vaivine thehe sasani ke naba na hatheragna. Kari o kidi ado aua kena jufungia ghohi e tolu tutughu na vinoghadia me hadi vano. Mo hiro aua mua kena boi ghohora ara taudia.
54005010	O riso horura vamua na ahadia na koi vaivine na komi tinoni kena ghaghana bohera eigna na komi tango ke toke kena eia vaghagna iraani: na kaikaliti toetokeragna ara dathedia, na kaikaliti toetokeragna na komi tinoni taotavogha kori vathedia, na agutu taluleghu vanira arahai kena vaututuni, na hatheragna na komi tinoni kena pada na vahotha, ma na eiagna na komi fata ke sethe bali hathera na komi tinoni.
54005011	O saghoi riso horura na ahadia na koi vaivine mathangani kena thehe sasani, eigna leghugna kena taluhaghore bali agutu vania vamua a Krais, iira kedana taveti sania eigna na ghaghanadia keda heta bali ghoi taulaghi.
54005012	Gi kedana ghoi taulaghi, a God keda fatera eigna kena boi leghua nidia na taluhaghore kena eia tagna a Krais.
54005013	Gi koda risora horu na ahadia na koi vaivine mathangani kena thehe sasani, iira kenughua ena toali na agutu mena vano tadia na komi vathe bali urungu vamua. Kari boi iangeni vamua. Iira kenughua ena titiono popolora arahai tavogha, mena velera hahali na komi tinoni na hava kedana eia, mena titiono eidia na komi fata ke boi jino.
54005014	Na vunegna iangeni inau ku ghaghana e toke na koi vaivine mathangani kena thehe sasani kedana ghoi taulaghi. E toke gi kedana mono gari mena reireghira ara taudia mara dathedia. Gi kedana eia iangeni, arahai kena thevuioka itada kedana boi reghia sa fata ke dika kori havidia, mi imarea kedana boi tangomana na haghore diadikalaragna.
54005015	Inau ku velea iaani eigna kekeha koi vaivine mathangani kena thehe sasani kena taveti sania ghohi a Krais mena leghua a Satan.
54005016	Gi na vaivine ke vaututuni ke mono sa vaivine thehe sasani kori nigna na tamadathe, iia keda kalitia eigna na komi tinoni kiloau kedana boi rugusi kori kalitiagna. Eigna na komi tinoni kiloau bali kalitiragna vamua na koi vaivine thehe sasani ke boi mono sa tinoni bali hathera.
54005017	Na komi tinoni kiloau kedana ghaghana bohera mena voli tokera arahai kena baubatu itadia kena ei toetokea nidia na agutu, haluhadi arahai kena agutu heta bali titiono aua na Rorongo ke Toke mena velepuhira na komi tinoni.
54005018	Oti voli toetokera eigna na komi Rioriso ke Tabu kena velea, "Arahai kena agutu, e toke gi kedana volira." Me velea mua iaani, "Saghoi tari ponotia na livogna na kau kori vido ke taetaveti popogna na komi sagharogna na wit bali ghulitira, keana oti lubatia eigna keda vanga ghagna."
54005019	Gi sina tinoni keda titiono itamua eigna na koakoa ke eia na tinoni ke baubatu tadia na komi tinoni kiloau, o saghoi vaovarongo itagna. Kari gi e rua be tolu na tinoni kedana titiono itamua, o vaovarongo itadia.
54005020	Kori vido ko adoa na tinoni ke baubatu ke eia na koakoa, o haghore heta vania naghodia na komi tinoni kiloau eigna kedana mataghu na leghuagna nigna na puhi ke dika.
54005021	Na vunegna a God, Jisas Krais, ma na komi enjel ke vahira a God kena reghigho, o leghu hahalia na komi fata iraani ku velegho. Tadia na komi fata gougovu koti eia, o saghoi thevu tagna ahai.
54005022	O reghi toetokea na havigna na tinoni gi o taofia bali baubatu tadia na komi tinoni kiloau. Kori vido na komi tinoni tavogha kena eia na hava ke dika, o saghoi eia iangeni. Kari o leghua na puhi ke jino hahali.
54005023	O saghoi kouvia na bea vavaha vamua. Na vunegna sethe na maghavu na vahaghi ke pada na kutumu, o kouvia sina vidoi waen.
54005024	Kekeha tinoni kena ei hahalia na komi koakoa, ma arahai tavogha kena adoa a God keda fatera me vaparara. Kari na paluhadia kekeha tinoni keda mono polo me ghieghilei jufu na maghavu keda tate au tadia na komi tinoni.
54005025	Me vaghagna vamua iangeni, kekeha tinoni kena ei hahalia na komi tango ke toke ma na komi tinoni kena reghia na hava kena eia. Kari na komi tango ke toke kena eia kekeha tinoni ke mono polo. Keana kori maghavu keda mai, nidia na komi tango ke toke keda tate au.
54006001	Na komi tinoni seka kena vaututuni kedana ghaghana bohera na komi vunaghidia eigna na komi tinoni kedana boi haghore diadikala a God ma na komi velepuhi kati vaututunia.
54006002	Gi na vunaghigna na tinoni seka na mane ke vaututuni mua, na tinoni seka keda saghoi toatogha vaghagna iaani, "Na vunaghigu a kulagu kori Krais me toke vamua inau kuda boi leghua na haghoregna." Na toatogha iangeni e boi toke! Na tinoni seka keda agutu heta vano mua vania, eigna ke dothovia me hathea kori nigna na agutu na vunaghigna ke vaututuni vaghagna vamua imanea. Timoti, o velepuhira mo vele huhurura arahai kena vaututuni eigna kedana leghua na komi fata iraani.
54006003	Kekeha tinoni kena velepuhi kori velepuhi ke boi tutuni. Nidia na velepuhi ke boi leghua na velepuhi ke tutuni nigna nida a Lod, Jisas Krais. Mena boi velepuhira na komi tinoni na hava keda hathera na leghuagna na puhi ke magnahaghinia a God.
54006004	Na komi tinoni irangeni kena tautalunagho mena boi thaothadoghagna sa fata. Imarea kena mono vamua bali rihu haohaghore eigna na ghaghana ikoragna na komi haghore. Kori vido kena eia iangeni, imarea kena tahotha mena boi mono haidu kori soleana. Imarea kena haghore diadikalara arahai tavogha mena toatogha na komi fata ke dika eidia arahai tavogha.
54006005	Na havidia ke vonungia na rihurihu ma na ghaghanadia ke boi jino. Me vahotha puala kedana thaothadoghagna na velepuhi ke tutuni eigna a God. Imarea kena velepuhi eigna a God na vunegna kena magnahaghinia vamua kedana pada rongo.
54006006	Keana na pada rongo teo keda vatotogoghita. Ighita katida pukuni totogo kori vido kati leghua a God mati totogo vamua eigna nida na komi fata kati tonogna.
54006007	Kori vido kati havi mai kori maramagna, ighita kati boi oha maia sa fata. Kori vido katida thehe, teo katida hatia sa fata duada.
54006008	Na vunegna iangeni, gi keda mono ghada na vanga ma na pohe ke nabada, ati totogo vamua.
54006009	Arahai kena magnahaghinia puala na pada rongo, imarea kena kutu kori auau me vaghagna kena hogho kori jau me vahotha puala na audia. Imarea kena magnahaghinia na eiagna na komi fata ke sethe ke mee me ke boi jino. Imarea irangeni kena vadiadikala na havidia ghehedia mena papara.
54006010	Na tinoni ke dothovia puala na rongo, imanea keda eia na komi fata ke sethe ke dika bali hatia. Kekeha tinoni kena magnahaghinia puala na hatiagna na rongo, nidia na vaututuni ke luvu ghohi. Ikageeni imarea kena papara puala, vaghagna na tinoni ke ngeso kori ghau.
54006011	Kari ighoe Timoti, na vunegna ighoe na mane nigna a God, o saghoi leghua na komi puhi ke dika irangeni. Kari o hatia na hetamu mo mono leghua na puhi ke jino ke vatotogoa a God. O vaututunia a God mo dothovira na komi tinoni. Toke na papara keda padagho, o leghua vamua a God hahali. Mo saghoi dikatamua saisami tadia na komi tinoni.
54006012	Vaghagna na soldia ke toke ke rihu me ghieghilei govu na rihu, o vaututunia a God mo leghu hahalia. Mi ghoe koda hatia na havi ke teo na govugna. I hau, a God ke kilogho eigna koda hatia na havi iangeni kori vido ko vele aua nimua na vaututuni naghodia na komi tinoni kiloau.
54006013	A God ke hera na havi na komi fata gougovu, ma a Jisas ke veleagna a Pontius Paelat na hava ke tutuni eigna imanea ghehegna. Mi kori matadia a God ma a Jisas inau ku velegho
54006014	eigna koda pukuni leghua na komi fata kori velepuhi ke tutuni me ghieghilei tabiru mai nida a Lod, Jisas Krais.
54006015	Imanea keda tabiru mai kori maghavu a God ke vahia. A God ke pukuni toke me mono nigna na mana ke hutu vano tadia na mana nidia na komi king ma na komi vunaghi gougovu.
54006016	A God vamua ke havi thovohaliu. Imanea ke mono kori raraha ke siasilada puala me teo sa tinoni ke tangomana na vano gharaniagna. Teo ahai ke reghia ghohi a God me teo ahai ke tangomana na reghiagna. Ighita kati veletokea a God eigna nigna na mana ke teo na govugna! Amen.
54006017	Timoti, o velera na komi tinoni kiloau kena pada rongo kori maramagna iaani eigna kedana saghoi tautalunagho. O velera mua eigna kedana saghoi toatogha nidia na rongo keda hathera kori havidia. Eigna teo ahai ke adoa ingiha keda govu nigna na rongo. Kari o velera eigna kedana vaututunia a God vamua keda hathera, eigna imanea ke heghita mai nida na komi fata gougovu. Ma a God ke eia iangeni eigna katida mono totogo.
54006018	Mo velera na komi tinoni kena pada rongo eigna kedana eia na komi tango ke toke bali hathera na komi tinoni. Velera eigna kedana keukemu mena sasaa na hatheragna na komi tinoni.
54006019	Kori vido kena eia vaghagna iangeni, imarea kena kaikaliti toetoke eigna na maghavu kedana mono i popo. Kori vido iangeni, imarea kedana hatia na pukuni havi.
54006020	Toke Timoti, o ei toetokea na agutu a God ke talua kori limamu bali velepuhira na komi tinoni na velepuhi ke tutuni. O saghoi vaovarongo tadia na komi tinoni kena titionoa na velepuhi piapilau ke boi leghua na velepuhi ke tutuni. Imarea kena velea nidia na velepuhi ke tutuni kari ena piapilau vamua.
54006021	Kekeha tinoni kena leghua ghohi nidia na velepuhi iangeni mena jefe tagna na velepuhi ke tutuni. Inau ku tarai kaea a God gi keda vatokeghamu gougovu.
55001001	Inau a Pol, nigna na mane vetula a Jisas Krais eigna a God ke vahiu. A God ke vetulau bali titionoa tadia na komi tinoni eigna na havi ke teo na govugna. A God ke taluhaghorea ghohi keda hera na havi ke teo na govugna iangeni tadia arahai kena vaututunia a Jisas Krais.
55001002	Inau ku riso atua itamua ighoe Timoti, inau ku dothovigho vaghagna a tamagna na gari ke dothovia a dathegna. Inau ku tarai gi a God a Tamada ma a Jisas Krais, na nida a Lod, koroda vatokegho, rarovigho, moro hegho na soleana kori havimu.
55001003	Timoti, inau ku agutu vania a God kori puhi ke jino vaghagna ara hutugu kena eia. Inau ku veletokea imanea eimu ighoe. Kori vido ku tarai tagna a God kori bongi ma na dani, inau ku tarai eimu ighoe hahali.
55001004	Inau ku boi havaghinia nimua na tangi ko eia kori vido ku taveti sanigho, mu magnahaghinia kuda ghoi atu reghigho. Gi kuda tangomana na reghighogna, inau kuda totogo puala.
55001005	Inau ku togha tabirua na vaututuni ke heta ke mono itamua. Hii, inau ku adoa nimua na vaututuni ke nanaba vamua na vaututuni ke mono tadia a kavemu a Lois ma a idomu a Iunis.
55001006	Na vunegna ighoe ko vaututunia a Lod Jisas, inau ku ghoi velegho atu eigna koda agutu hahali kori sonihathavu a God ke hegho kori vido ku taboa na ulumu.
55001007	O eia iaani eigna a God ke heghita na Tarunga ke Tabu. Ma na Tarunga ke Tabu ke boi vamataghunighita. Teo. Na Tarunga ke Tabu ke vahetaghita, me hatheghita eigna katida veidothovighi mati reireghi tokeghita gheheda tagna na komi fata ke dika.
55001008	O saghoi maomamo na titionoagna nida a Lod tadia na komi tinoni. Toke inau ku mono kori vathe tatari eigna ku leghua a Krais, o saghoi maomamohaghiniu. Keana o papara duagu bali titionoa na Rorongo ke Toke. Mo saghoi mataghu eigna a God keda vahetagho kori nigna na mana.
55001009	A God ke vahavighita me kiloghita gi katida nigna na komi tinoni tabu. Imanea ke eia iaani boi eigna na hava kati eia, keana eigna imanea ke leghua nigna na vanohehe ma nigna na dotho vanighita. Nigna na dotho iangeni, a God ke heghita tagna a Jisas Krais gi e vavuha na maramagna.
55001010	Mi ikageeni a Jisas Krais, a Vahavida, ke mai bali tateli vanighita nigna na dotho a God. Na vunegna a Krais ke thehe me sokara tabiru, ighita kati adoa imanea ke vagovua na mana nigna na thehe, ma arahai kena vaututunia kedana hatia na havi ke teo na govugna.
55001011	A God ke vahiu gi kuda nigna na mane vetula ma na mane velepuhi bali tuturi aua na Rorongo ke Toke iaani eigna a Jisas.
55001012	Na vunegna ku eia iangeni, ikageeni inau ku papara kori vathe tatari. Toke keda ai, inau ku boi nia maomamo, eigna inau ku adoa a Jisas Krais, imanea ku vaututunia. Mu pukuni adoa imanea ke tangomana na reireghiagna na velepuhi ke tutuni ke talua kori limagu me ghieghilei jufu mai na maghavu imanea keda ghoi tabiru mai.
55001013	Timoti, o velepuhira na komi tinoni na komi fata ku velepuhigho kori vido ku mono duamu, eigna na komi fata irangeni e tutuni. O eia iaani kori vaututuni ma na dotho ke mono itada eigna kati mono haidu tagna a Jisas Krais.
55001014	O reireghi tokea na velepuhi ke tutuni a God ke talua kori limamu, ma na Tarunga ke Tabu ke mono ikorada keda hathegho.
55001015	Ighoe ko adoa ghohi sethe na tinoni kiloau kori provins i Esia kena siriuhaghiniu mena taveti saniu. A Figelus ma a Hemogenes huju, oro taveti saniu mua.
55001016	Kari inau ku tarai kaea a God eigna keda vatokera a Onesiforus duagna a taugna ma ara dathegna. Toke inau ku mono kori vathe tatari, imanea ke boi maomamo itagua. Kori vido ke mai i Rom, imanea ke hirou ivei mi vei me ghieghilei reghi padau. Sethe na maghavu imanea ke mai reghiu me vaheta na ghaghanagu.
55001018	Timoti, ighoe huju o adoa mua imanea ke eia na komi fata ke sethe bali hatheu i Efesus. Inau ku tarai gi a Lod keda rarovia a Onesiforus kori dani imanea keda fatera na komi tinoni gougovu.
55002001	Dathegu Timoti, o lubatia a God eigna keda vahetagho tagna na heta a Krais ke heghita eigna ke dothovighita.
55002002	Na komi fata ku velepuhigho ma na komi tinoni ke sethe, o velepuhira na komi fata iraani tadia na komi tinoni ko vaututunira mo adora kena tangomana kedana velepuhira arahai tavogha mua.
55002003	O kaikaliti bali papara duagu, vaghagna na soldia ke toke nigna a Jisas Krais.
55002004	Ighoe ko adoa ghohi na soldia ke magnahaghinia na vunaghigna keda totogo, imanea keda saghoi rugusi eigna sa agutu tavogha. Teo, imanea keda eia vamua nigna na agutu na vunaghigna.
55002005	Ahai ke magnahaghinia na hatiagna na taba kori veuvehuhu raghe, imanea keda leghua na vetulagna na puhi raghe. Gi keda boi leghua, imanea keda boi hatia na tabagna.
55002006	Ma ahai ke eia na agutu hutu kori nigna na gnatha, imanea keda kidi ghania na vanga itagna.
55002007	O toatogha toetokea na hava ku velegho atu, ma a Lod keda hathegho eigna koda thaothadoghagna na komi fata irangeni.
55002008	Timoti, o togha hahalia a Jisas Krais. Imanea ke havi mai kori vikegna a King Deved, ma a God ke vasokara tabirua kori thehe. Iaani na Rorongo ke Toke inau ku tuturia vanira na komi tinoni.
55002009	Ma na vunegna inau ku titionoa na Rorongo ke Toke iaani, inau ku papara kori vathe tatari. Imarea kena tariu kori sen vaghagna inau na mane bilau. Kari ena boi tangomana nidia kedana taria na haghoregna a God kori sen.
55002010	Na vunegna iangeni, inau ku sasaa na papara bali hathera arahai a God ke vahira ghohi eigna kedana vaututunia a Jisas Krais. A God keda vahavira eigna kedana mono thovohaliu duagna i popo koragna nigna na mana ke hutu.
55002011	Na komi haghore iraani ke tutuni: Na vunegna na havida ke haulaghi ke thehe ghohi duagna a Krais, ighita katida mono duagna hahali.
55002012	Gi katida sokara ngasi kori vido na komi fata vahotha keda padaghita, ighita katida vunaghi duagna. Keana, gi katida velea ighita kati boi adoa imanea, imanea keda velea mua ke boi adoghita.
55002013	Toke ighita kati boi leghu hahalia na hava kati taluhaghore vania, imanea keda ei hahalia vamua na hava ke taluhaghorea vanighita, eigna imanea ke boi tangomana na togha saniagna na hava ke taluhaghorea.
55002014	O saghoi soto na titionoagna na komi fata irangeni tadia arahai kena vaututuni ngengeni. Mo haghore heta vanira kori matagna a God eigna kedana boi riurihu eigna na ghaghana ikoragna na komi haghore. Teo sa fata ke toke keda au mai kori puhi iangeni. Ma na eiagna na puhi iangeni ke vadiadikala nidia na vaututuni arahai kena rongovia na komi rihu haohaghore.
55002015	O agutu heta vania a God eigna keda totogo kori nimua na agutu. O eia vaghagna na mane agutu ke boi maomamo eigna nigna na agutu ke toke. O velepuhira na haghoregna a God ke tutuni kori puhi ke jino.
55002016	Saghoi vaovarongo tagna na komi titiono ke mee ke boi tangomana na hatheragna sa tinoni. Eigna arahai kena eia na puhi iangeni, imarea kena jefe tagna a God.
55002017	Vaghagna na tubu ke boi mavo ke ghania na tonogna na tinoni, nidia na velepuhi arahai kena eia na komi titiono ke mee keda vadiadikalara nidia na vaututuni arahai kena vaovarongo itadia. E rua na mane koro eia na thagi titiono iangeni, a Himeneus ma a Filetus.
55002018	Romara koro jefe tagna na velepuhi ke tutuni. Romara koro velea a God ke vahavi tabirughita ghohi, kari imanea keda boi vahavi tabirua na tonoda kori vido a Jisas keda ghoi tabiru mai. Kori velepuhi iaani romara koro vadiadikalara ghohi nidia na vaututuni kekeha tinoni.
55002019	Toke keda ai, na kiloau a God ke turughua ke talu sokara ngasi. Ma na komi haghore iraani ke tateli aua iangeni ke tutuni, "God ke adoa nigna na komi tinoni," ma "Arahai kena velea imarea nigna na komi tinoni a God, imarea kedana saghoi eia na komi fata ke dika."
55002020	Koragna na vathe hutu, sethe na thagi tapera ke mono. Imarea kena agutua kekeha kori gol ba silva, kekeha kena agutua kori ghai ba na thepa. Kekeha tapera bali eigna na komi dani ke nagho, kekeha bali eigna na komi hai dani vamua.
55002021	Ahai ke boi eia na komi fata ke dika, imanea ke vaghagna na tapera bali eigna na dani ke nagho. Na havigna imanea ke jino ma a God ke tangomana na vahiagna eigna keda eia vania sethe na agutu ke toke.
55002022	Timoti, o ghogho sania na komi fata ke dika kena magnahaghinia na eiagna mara mathangani. Kari o leghu hahalia na puhi ke jino mo vaututunia a God thovohaliu. O dothovira na komi tinoni mo mono kori soleana duadia arahai tavogha. Arahai kena maimanihihia a God kori havidia ke jino, imarea kedana eia mua na komi fata iraani.
55002023	Saghoi vaovarongo tadia na komi rihu haohaghore ke mee ke teo sa vunegna, eigna ighoe ko adoa na puhi iangeni ke ado variurihura na komi tinoni.
55002024	Na komi tinoni agutu nigna a God, imarea kedana boi rihu haohaghore. Kari imarea kedana eia na komi fata ke toke vanira na komi tinoni. Imarea kedana tangomana na velepuhiragna eigna a God, mena boi dikatadia saisami.
55002025	Imarea kedana mono taluleghu kori vido kena vajinora arahai kena bosi magnahaghinia nidia na velepuhi. Gi kedana eia vaghagna iangeni, da a God keda tughua na ghaghanadia eigna kedana vaututunia na velepuhi ke tutuni.
55002026	Ikageeni a Satan ke tangolira eigna kedana leghua nigna na vanohehe ke dika. Kari, kori vido na ghaghanadia keda jino, imarea kedana ghogho sania.
55003001	Timoti, e toke gi koda adoa iaani: Sethe na fata ke vahotha keda mono mai tadia na komi dani iraani gi e tabiru mai a Jisas.
55003002	Na komi tinoni kedana dothovira ghehedia, mena dothovia na rongo. Imarea kedana titiono tautalunagho, mena vahaihadira ghehedia, mena haghore diadikalara arahai tavogha, mena huhughura ara idodia mara tamadia. Imarea kedana boi veletokera arahai kena eia na fata ke toke vanira, mena boi ghaghana bohea sa fata nigna a God.
55003003	Imarea kedana boi dothovira arahai tavogha mena boi talutavogha na paluhadia sa tinoni, mena titiono piapilau eidia arahai tavogha, mena leghua vamua nidia na komi toatogha ke dika. Imarea kedana magnahaghinia na rihuagna ahai, mena boi magnahaghinira na komi fata ke toke,
55003004	mena vadiadikalara ara kuladia mena saisami na eiagna na komi fata ke dika. Na ghaghanadia keda vonungia na tautalunagho. Imarea kedana dothovira vamua na komi fata keda vatotogora, kari imarea kedana boi dothovia a God.
55003005	Imarea kedana eia vaghagna kena vaututunia a God, kari imarea kedana boi lubatia na mana nigna a God eigna keda vajinoa na havidia. O saghoi mono duadia na komi tinoni vaghagna iangeni.
55003006	Kekeha tinoni vaghagna iangeni kena vano haghe kori vathedia kekeha vaivine kena boi thaothadogha, mena pilaunira eigna kedana vaututunia nidia na velepuhi piapilau. Toke na koi vaivine irangeni kena dikahehe eidia na komi fata ke dika kena eia, iira kena leghua vamua na komi nidia na vanohehe ghehedia ke dika. Iira kena leghu hahalia na komi velepuhi mathangani, kari ena boi tangomana nidia na thaothadoghagna na velepuhi ke tutuni.
55003008	Mara velepuhi piapilau iraani kena sokara pungusia na velepuhi ke tutuni. Imarea kena toatogha vamua na komi fata ke dika ma na nidia na vaututuni ke boi tutuni. Imarea kena vaghadia a Janes ma a Jambres koro sokara pungusia a Moses i hau.
55003009	Kari imarea kedana boi tangomana na pilauniragna na komi tinoni ke sethe. Eigna na komi tinoni kedana reghia imarea kena hahi, vaghagna vamua na komi tinoni i hau kena reghia a Janes ma a Jambres koro hahi.
55003010	Timoti, ighoe ko pukuni adoa nigua na velepuhi, na puhigu, ma na hava ku magnahaghinia kuda eia vania a God. Ighoe o adoa inau ku vaututunia a God mu dothovira na komi tinoni. Mo adoa inau ku boi saisami na dikatagua mu talu sokara ngasi kori vido ku pada na komi fata ke vahotha.
55003011	Ighoe o adoa mua na komi tinoni kena vaparau eigna ku leghua a Krais. Kori vido ku mono tadia na komi meleha i Antiok, Ikonium mi Listra, nigua na komi thevuioka kena vaparau, kari a Lod ke hatheu me vamamaluhau tadia na komi papara irangeni.
55003012	E tutuni, arahai kena magnahaghinia na leghuagna na puhi ke jino eigna kena mono haidu duagna a Jisas Krais, nidia na komi thevuioka kedana vaparara.
55003013	Na komi tinoni dika mi mara na velepuhi piapilau kedana ghoi dika vano mua. Imarea ghehedia kedana vaututunia na velepuhi piapilau, me kedana pilaunira kekeha tinoni eigna kedana vaututunia mua nidia na velepuhi.
55003014	Keana ighoe koda talu sokara ngasi tadia na komi fata kiti velepuhigho. Ighoe o adoa ghohi na komi velepuhi irangeni e tutuni eigna ko pukuni adoa na puhimami ighami kiti velepuhigho.
55003015	Turughu kori isomu, imarea kena velepuhigho na komi Rioriso ke Tabu. Ma na komi Rioriso ke Tabu irangeni kedana tangomana na tateliagna vanigho a God keda vahavighita kori vido kati vaututunia a Jisas Krais.
55003016	Na komi rioriso gougovu kena mono koragna na komi Rioriso ke Tabu kena au mai kori ghaghanagna a God. Na komi Rioriso ke Tabu, na fata ke nagho bali velepuhighitagna na hava ke tutuni, bali vathaothadoghaghita eigna na hava ke boi jino kori havida, bali vajinoagna na havida, ma na bali velepuhighitagna eigna katida eia na hava ke jino.
55003017	Na komi Rioriso ke Tabu kena pukuni kaikalitira arahai kena agutu vania a God eigna kedana eia na komi thagi agutu gougovu ke toke.
55004001	Kori vido a Jisas keda tabiru mai bali vunaghi pungusira nigna na mavitu, imanea keda fatera arahai kena talu havi mua ma arahai kena thehe ghohi. Na vunegna iaani, kori matagna a God mi kori matagna a Jisas Krais, inau ku velegho iaani:
55004002	O tuturi aua na haghoregna a God. O mono kaikaliti bali tuturia vanira kori vido kena magnahaghinia na rongoviagna mi kori vido kena bosi magnahaghinia. Kori vido ko velepuhira na komi tinoni ngengeni, o saghoi dikatamua saisami itadia. O haghore heta vanira arahai kena ei hahia sa fata, mo hathera eigna kedana adoa na hava kena ei hahia, mo hathera eigna kedana leghua na puhi ke jino.
55004003	O eia iaani, eigna kori maghavu keda mai na komi tinoni kedana boi magnahaghinia na rongoviagna na velepuhi ke tutuni. Kari imarea kedana leghua nidia na vanohehe mena hirora mara na velepuhi piapilau kedana velera na komi fata kena magnahaghinia puala na rongoviagna.
55004004	Imarea kedana boi magnahaghinia na velepuhi ke tutuni mena magnahaghinia na rongoviagna na komi tutughuni poto ke boi tutuni.
55004005	Kari ighoe Timoti, na ghaghanamu keda jino hahali. O sasaa na papara vania a Lod. Saghoi soto na tuturiagna na Rorongo ke Toke mo eia na komi agutu gougovu a God ke magnahaghinigho koda eia.
55004006	Na dani kuda thehe ke gharani mai ghohi. E boi hau ma na ghaughabuagu keda lulu vaghagna na waen ke rote kori olta kori vido kena eia na havughaghi.
55004007	Inau ku rihu heta kori rihu ke toke. Vaghagna na mane ke raghe heta me ghieghilei govu na raghe veuvehuhu, inau ku agutu heta vania a Krais. Mu vagovua na agutu ke heu mu leghu hahalia na komi fata kati vaututunira.
55004008	Ikageeni inau ku pitua na maghavu a Lod keda heu na taba eigna ku eia na hava ke jino. Kori dani fate, na mane fate ke jino, a Lod Jisas, keda veleu inau ku jino kori matagna a God, iangeni nigua na taba. Boi tagua inau vamua, kari tadia mua arahai gougovu kena magnahaghinia puala kedana reghia na tabirugna mai.
55004009	Inau ku magnahaghinigho koda mai saisami itagua.
55004010	A Dimas ke taveti saniu eigna ke dothovira na komi fata kori maramagna iaani me vano i Tesalonika. A Kreskens ke vano kori provins i Galesia ma a Taitus ke vano kori provins i Dalmesia.
55004011	Sikei vamua a Luk ke mono duagu ikageeni. Kori vido koda mai, o hati maia a Mak eigna keda hatheu kori nigua na agutu.
55004012	Inau ku vetula vano a Tikikus i Efesus.
55004013	Inau ku boa horua nigua na oopo tagna a Kapus i Troas. Kori vido koda mai, o hati maia duamu. Saghoi havaghinira nigua na komi rioriso kori pepa viviloho, haluhadi na komi rioriso kena risora kori ghuighuligna na sip.
55004014	Aleksanda, na mane ke agutua na komi fata kori aian, imanea ke eia sethe na fata bali vaparau. Kari a Lod keda tughu tabirua na komi fata ke dika ke eia.
55004015	Timoti, o dodoro toetoke tagna a Aleksanda, eigna imanea ke pukuni sokara pungusia nida na velepuhi.
55004016	Kori vido imarea kena kidi fateu eeni, teo ahai ke vaututuni ke hatheu. Imarea gougovu kena taveti saniu. Kari inau ku magnahaghinia a God keda boi fatera eigna iangeni.
55004017	Toke imarea kena taveti saniu, a Lod ke mono duagu me vahetau eigna kuda tuturi aua na komi fata gougovu kori Rorongo ke Toke tadia na komi tinoni kena boi Jiu ngengeni. Mi imarea kena rongovia. Imarea kena magnahaghinia na fateugna eigna kedana vatheheu, kari a Lod ke vahaviu kori thehe.
55004018	Ma a Lod keda vahaviu tadia na komi fata gougovu ke dika na komi tinoni kedana eia itagua, mi imanea keda hatiu hadi kori nigna na hughuta i popo. Ati veletokea imanea thovohaliu. Amen.
55004019	O hera nigua na haghore dotho tadia a Prisila ma a Akuila, tadia mua a taugna mara dathegna a Onesiforus.
55004020	A Erastas ke mono horu i Korin. Inau ku boa horua a Trofimus i Miletus eigna imanea ke vahaghi.
55004021	Gi koda tangomana, o mai jufu eeni gi e mai na komi vula ke ghaula. Iubulus, Pudens, Linus, Klodia ma arahai mua kena vaututuni eeni, imarea kena vetula atua nidia na haghore dotho itamua.
55004022	Inau ku tarai kaea a Lod gi keda mono duamu kori havimu, ma a God keda vatokeghamu gougovu.
56001001	Inau a Pol ku riso atua na letasi iaani vanigho ighoe Taitus. Inau na mane agutu nigna a God ma na mane vetula nigna a Jisas Krais. Imanea ke vetulau gi kuda vaheta nidia na vaututuni arahai a God ke vahira ghohi. Inau kuda hathera eigna kedana adoa na velepuhi ke tutuni eigna a Jisas. Na velepuhi ke tutuni keda hathera na leghuagna na komi puhi ke magnahaghinia a God.
56001002	Kori vido kati vaututunia a God mati adoa na velepuhi ke tutuni, ighita kati vaututunia katida hatia na havi ke teo na govugna. A God ke kidi taluhaghorea ghohi na heghitagna na havi ke teo na govugna gi e vavuha na maramagna. Mi imanea ke boi piapilau.
56001003	A God ke kidi vahia ghohi nigna na dani, gi e tateli aua nigna na Rorongo ke Toke tadia na komi tinoni. Ma a God ke vahavighita, imanea ke vahiu eigna kuda titionoa nigna na Rorongo ke Toke.
56001004	Taitus, ighoe vaghagna a pukuni dathegu eigna ke nanaba vamua roda na vaututuni. Inau ku tarai kaea a God a Mama ma a Jisas Krais a Vahavida, eigna koroda vatokegho moro hegho na soleana.
56001005	Inau ku livugho horu kori moumolu i Krit eigna koda vagovua na agutu nigna a Lod koro boi vagovua mua. Inau ku magnahaghinigho gi koda vahira mara bali batura na komi tinoni kena vaututuni tadia na komi meleha ngengeni. O eia iaani vaghagna ku veleghogna ghohi.
56001006	Inau ku velegho ghohi, arahai kedana batura na komi tinoni kena vaututuni kedana leghua na puhi ke jino hahali. Imarea kedana saghoi eia na ghoho, ma ara dathedia kedana vaututunia a Jisas, mena saghoi eia na komi fata ke dika ba huhughura ara tamadia mara idodia.
56001007	Mara kena baubatu kedana leghua na puhi ke jino eigna a God ke vahira bali reireghira nigna na mavitu. Imarea kedana saghoi tautalunagho mena saghoi saisami na dikatadia. Mena saghoi kou memee, ba riurihu, ba pilaunira na komi tinoni eigna kedana hatia nidia na rongo.
56001008	Kari imarea kedana eia na komi fata toke iraani: Imarea kedana kaliti toetokera arahai kena mai kori vathedia, mena magnahaghinia na eiagna na komi puhi ke toke. Mi imarea kedana toatogha mena hiohiroa na puhi ke jino mena ei hahalia na hava ke toke. Kori vido ke mai na auau, imarea kedana sokara ngasi. Imarea kedana eia na komi fata keda vatotogoa a God,
56001009	mena pukuni vaututunia na velepuhi ke tutuni iroghita koro velepuhira ghohi. Imarea kedana eia iangeni eigna kedana naba na hatheragna na komi tinoni eigna kedana leghua na velepuhi ke tutuni. Imarea kedana tangomana mua na vajinoragna arahai kena thevuioka tagna na velepuhi ke tutuni.
56001010	Inau ku velea iangeni eigna sethe na tinoni i Krit kena boi leghua na velepuhi ke tutuni eigna a Jisas Krais, haluhadi kekeha mara Jiu. Imarea kena vaututunia a Jisas, kari ena magnahaghinira na komi tinoni gougovu kena vaututuni kedana leghua nidia na komi vetula. Imarea kena velepuhira na komi tinoni kori haghore mee mena pilaunira eigna kedana leghua na komi haghore iraani.
56001011	Taitus, o saghoi lubatira mara na velepuhi piapilau iraani gi kedana velepuhira na komi tinoni kena vaututuni, eigna kekeha tamadathe kena vaututunia ghohi na velepuhi piapilau mena taveti sania na velepuhi ke tutuni. Imarea kena pilaunira na komi tinoni kori velepuhi piapilau eigna kena magnahaghinia vamua na hatiagna nidia na rongo.
56001012	I hau, sina mane itadia mara i Krit, kena kiloagna na profet, ke velea iaani, "Na komi tinonidia i Krit kena thavu puala na piapilaudia, na puhidia ke dika puala vaghagna na komi fata kaukagu ke asi, mena toali puala, mena thavu puala na vangadia."
56001013	Taitus, na komi haghore iraani e tutuni puala! Na vunegna iangeni, o haghore heta vanira arahai kena vaututunia na komi velepuhi piapilau eigna kedana leghua na velepuhi ke tutuni eigna a Jisas.
56001014	Mo haghore heta vanira mua eigna kedana saghoi leghua na komi tutughuni poto piapilau nidia mara Jiu, ba na komi vetula kena agutua ghehedia na komi tinoni kena siriuhaghinia na velepuhi ke tutuni.
56001015	Tadia arahai kena jino kori matagna a God, e toke vamua imarea kedana ghanira na komi vanga gougovu. Keana arahai kena dika na puhidia mena boi vaututunia a Jisas, teo sa fata kena eia ke toke. Na ghaghanadia ke dika vano mena boi maomamo kori vido kena eia na komi puhi ke dika.
56001016	Mara na velepuhi piapilau kena velea kena adoa ghohi a God, keana ighita kati adoa imarea kena piapilau eigna na komi fata kena eia ke dika. Na komi tinoni iraani kena pukuni dika mena boi leghua nigna na vetula a God. Imarea kena boi tangomana na eiagna sa fata ke toke.
56002001	Keana ighoe Taitus, o velepuhira na komi tinoni kiloau eigna kedana leghua na puhi ke nabadia arahai kena vaututunia na velepuhi ke tutuni.
56002002	Velepuhira na komi mane puhi eigna kedana sokara peoa na komi auau mena leghua na puhi ke jino eigna na komi tinoni kedana ghaghana bohera. Imarea kedana kidi toatogha toetoke gi ena eia sa fata. Nidia na vaututuni keda jino mi imarea kedana dothovira mua na komi tinoni. Kori vido ke mai na papara ma na vahotha itadia, imarea kedana talu vaututuni.
56002003	Mo velepuhira mua na komi vaivine puhi eigna kedana ghaghana bohea a God tagna na komi fata gougovu kena eia. Iira kedana saghoi vele diadikalara sa tinoni mena saghoi kou memee. Keana iira kedana velepuhira na komi tinoni na puhi ke toke.
56002004	Iira kedana velepuhira na komi vaivine mathangani na dothoviragna ara taudia mara dathedia.
56002005	Mena velepuhira eigna kedana sokara peoa na komi auau mena mono kori puhi ke jino. Iira kedana velepuhira eigna kedana ghaghana bohera ara taudia, mena leghua nidia na haghore. Na koi vaivine kedana reireghi tokera ara taudia mara dathedia mena hathera na komi tinoni. Gi kedana leghua na velepuhi iaani, teo ahai keda haghore diadikala na komi velepuhi eigna a God.
56002006	O velepuhira mua na komi mane mathangani eigna kedana leghua na puhi ke jino. Vaheta na ghaghanadia eigna kedana sokara peoa na komi auau.
56002007	O ei hahalia na komi fata ke toke eigna kedana magnahaghinia na leghuagna na puhimu ke toke. Nimua na velepuhi keda jino hahali eigna kedana adoa na komi tinoni ighoe ko ghaghana bohea na velepuhi eigna a Jisas.
56002008	Ma na haghoremu keda tutuni hahali eigna kedana boi tangomana na haghore diadikalaghogna sa tinoni. Gi koda eia vaghagna iaani, arahai kena boi thevu itamua kedana maomamo nidia, eigna imarea kedana boi tangomana na veleagna sa fata ke dika eida ighita kati vaututuni.
56002009	O velepuhira mua na komi tinoni seka eigna kedana leghu hahalia na haghore ke velera na komi vunaghidia. Mena eia na komi fata keda vatotogora mena saghoi haghore tabiru itadia,
56002010	ba bilaua sa fata. Keana imarea kedana leghua na puhi ke jino hahali eigna kedana vaututunira na komi vunaghidia. Ma na komi tinoni kedana reghia nidia na agutu ma na puhidia ke toke. Me kedana velea na velepuhi eigna a God a Vahavida ke toke.
56002011	Arahai kena vaututuni kedana leghua na komi fata irangeni eigna a God ke tatelia na hangana tada ighita gougovu eigna katida tangomana na hatiagna na havi ke teo na govugna. Imanea ke eia iaani eigna ke dothovighita.
56002012	Na vunegna a God ke dothovighita, imanea ke velepuhighita gi katida sonia na puhi ke dika ma na toatogha ke dika nigna na maramagna. Ighita katida sokara peoa na komi auau mati mono kori puhi ke jino. Mati eia na komi fata ke magnahaghinia a God kori vido kati mono kori maramagna iaani.
56002013	Ighita katida mono jino vaghagna iangeni kori vido kati pitua na tabirugna mai nida a God ma a Vahavida, Jisas Krais. Ighita katida totogo na reghiagna na dani iangeni, ma a God keda tateli aua a Jisas ke thaba vano.
56002014	A Jisas ke lubatia ghehegna eigna keda thehe eida bali vamamaluhaghita kori koakoa. Imanea ke hati aua na paluhada eigna katida nigna na komi tinoni ighita kati magnahaghinia na eiagna na komi fata ke toke.
56002015	O velepuhira na komi fata iraani tadia arahai kena vaututuni ngengeni. O vaheta na ghaghanadia eigna kedana leghua a God. Mo haghore heta vanira arahai kena boi magnahaghinia na leghuagna nimua na velepuhi. Na vunegna ko batura, ighoe ko mono nimua na mana bali velera na komi fata iraani. Saghoi lubatia sa tinoni kiloau eigna kedana velea vaghagna iaani, "E toke vamua gi katida boi leghua nigna na komi velepuhi a Taitus."
56003001	Taitus, o velera hahali na komi tinoni kena vaututuni eigna kedana ghaghana bohera mena leghura arahai kena baubatu kori gaumane. Imarea kedana sasaa mua na eiagna na hava ke toke bali hathera na komi tinoni.
56003002	O velepuhira eigna kedana boi haghore diadikalara sa tinoni ba rihu haohaghore. Keana imarea kedana mono soleana duadia na komi tinoni, mena sasaa na hatheragna, mena toatogha na komi tinoni gougovu kena nagho vano itadia.
56003003	Ighita na komi tinoni kati vaututuni katida sasaa na hatheragna na komi tinoni kena boi vaututuni, eigna ighita huju ati boi adoa a God i hau. Keana imanea ke vahavighita. I hau, ighita kati mee mati huhughua a God. Mi kekeha tinoni kena pilaunighita eigna katida eia na komi fata ke dika. Ma na toatogha bali eia na komi fata ke dika ke vunaghi pungusia na havida. Na havida ke pukuni dika mati veitahothaghi. Ma na komi tinoni kena boi magnahaghinighita, mi ighita kati boi magnahaghinira ghua.
56003004	Toke katida dika vaghagna iangeni, a God ke tatelia nigna na dotho itada kori vido ke vetula maia a dathegna a Jisas Krais. A God ke vahavighita, boi eigna kati eia na komi fata ke jino, keana eigna ke rarovighita. Imanea ke heghita nigna na Tarunga ke Tabu eigna keda vararahaghita kori koakoa mati hatia na havi ke mathangani.
56003006	A God ke heghita nigna na Tarunga ke Tabu eigna keda eia na agutu ke toke kori havida. Imanea ke heghita na Tarunga ke Tabu eigna a Jisas Krais ke thehe eida ighita.
56003007	Toke katida boi naba, a God ke dothovighita me velea ighita kati jino kori matagna. Imanea ke heghita na Tarunga ke Tabu eigna katida ara dathegna. Na vunegna kati ara dathegna, ighita kati adoa imanea keda heghita na havi ke teo na govugna.
56003008	Na komi haghore irangeni, ighoe tangomana koda vaututunira eigna kena tutuni. Taitus, inau ku magnahaghinigho koda velepuhira na komi fata iraani vanira arahai kena vaututuni eigna kedana toatogha hahalia na eiagna na komi fata ke toke vanira na komi tinoni. Na komi velepuhi iraani ke toke me keda hathera na komi tinoni.
56003009	Kekeha tinoni kena hai rihu haohaghore eigna kekeha fata. Kekeha maghavu imarea kena rihu haohaghore eigna na ghaghana ikoragna na komi titiono eidia ara hutudia. Kekeha maghavu imarea kena rihu haohaghore eigna na ghaghana ikoragna na komi vetula nidia mara Jiu. O saghoi eia na komi fata iraani eigna na komi fata iraani e boi toke me teo keda hathera sa tinoni.
56003010	Gi ahai keda rihu haohaghore hahali me thevuruara arahai kena vaututuni, o haghore heta vania. Gi koda varua horui haghore vaniagna, kari e talu eiagna mua, o saghoi lubatia gi keda haidu duadia na komi tinoni kiloau.
56003011	Eigna na tinoni vaghagna iaani ke vahia ghehegna na taveti saniagna na velepuhi ke tutuni. Ma na puhigna ke dika ke tateli aua tadia na komi tinoni imanea ke eia na hahi.
56003012	Tadia na komi vula ke ghaula, inau kuda mono kori meleha Nikopolis. Gi u vano ngengeni, inau kuda vetula atu itamua a Atemas ba a Tikikus. Kori vido sikei itadia romara keda atu labangigho i Krit, gi koda tangomana, inau ku magnahaghinigho koda mai itagua i Nikopolis.
56003013	Boi hauhaugna, a Jenas, sina mane ke adoa na komi vetula nigna na gaumane, ma a Apolos, koroda turughua rodia na taetaveti. Inau ku kaegho eigna koda hathera mo hera na komi fata koroda magnahaghinia kori rodia na taetaveti.
56003014	Taitus, o velepuhira hahali arahai kena vaututuni i Krit eigna kedana agutu heta bali eia na komi fata ke toke. Imarea kedana hathera arahai kena boi tangomana na hatheragna ghehedia. E boi toke gi kedana hai mono vamua.
56003015	Arahai kena mono duagu eeni kena vetula atua nidia na haghore dotho itamua. O hera nimami na haghore dotho vanira ara kulamami kiloau kena dothovighami ngengeni. Inau ku tarai kaea a God eigna keda vatokeghamu.
57001001	Inau a Pol ku risoa atu na letasi iaani. Ikageeni, inau ku mono kori vathe tatari eigna ku tuturi aua na Rorongo ke Toke eigna a Jisas Krais. A Timoti, imanea ke vaututunia mua a Krais, ke mono duagu eeni. Inau ku risoa atu itamua Filimon, ighoe a kulamami roghami ko agutu duamami vania a God.
57001002	Inau ku risoa vania mua a Afia. Iia ke vaghagna a vaivineda eigna ke vaututunia a Krais. Mi vania mua a Akipus, imanea ke boi mataghu na tuturi auagna na Rorongo ke Toke duamami roghami Timoti. Inau ku risoa mua vanira arahai kena tarai kori vathemu.
57001003	Inau ku tarai gi a God a Tamada ma nida a Lod, Jisas Krais, koroda vatokeghamu mo koroda heghamu na soleana.
57001004	Kori vido inau ku tarai eimu ighoe Filimon, inau ku veletokea a God hahali,
57001005	na vunegna ku rongovia eigna nimua na dotho vanira na komi tinoni nigna a God ma na nimua na vaututuni tagna a Lod Jisas.
57001006	Inau ku tarai gi nimua na mono haidu duadia mara kena vaututuni keda hathegho kori adoagna na komi fata ke toke a God ke heghita kori havida eigna ighita nigna a Krais.
57001007	Filimon, nimua na dotho vanira na komi tinoni nigna a God ke vatotogora. Na fata iaani ke vatotogou mua inau, me vaheta na ghaghanagu.
57001008	Na vunegna ighoe ko dothovira na komi tinoni nigna a God, inau ku haga kaegho eigna koda eia sina fata ke jino. Na vunegna inau na mane vetula nigna a Krais, inau ku tangomana na veleghogna eigna koda eia na fata iaani. Kari inau u bosi magnahaghinia kuda velegho. Inau kuda kaegho vamua eigna ku dothovigho. O eia na hava kuda kaegho eigna inau, a Pol a kulamu, ku kuekue ghohi mu mono kori vathe tatari eigna nigua na agutu vania a Jisas Krais.
57001010	Inau ku kaegho eigna koda rarovia a Onesimus, nimua na tinoni seka. Imanea ke vaghagna a dathegu, eigna kori vido ku mono kori vathe tatari, inau ku velepuhia imanea gi e vaututunia a Krais.
57001011	Onesimus ke bosi hathegho i hau eigna ke ghogho sanigho, keana ikageeni imanea ke tangomana na hatheghitagna iroghita.
57001012	Inau ku dothovia puala a Onesimus, keana inau kuda vetula tabirua itamua.
57001013	Filimon, inau ku adoa ighoe ko magnahaghinia na hatheugna kori vido ku mono kori vathe tatari. Na vunegna iangeni, inau ku kidi ghaghana kuda kalitia a Onesimus itagua eigna keda hatheu kori huhulumu.
57001014	Keana inau ku bosi eia iangeni eigna inau ku magnahaghinigho ighoe koda kidi hiia na hava ku magnahaghinia. Filimon, inau ku magnahaghinigho ighoe koda hatheu eigna ko magnahaghinia na hatheugna. Kari u boi magnahaghinia kuda hurugho.
57001015	Kori ghaghanagu, da a God ke lubatia a Onesimus gi e ghogho sanigho sina ghathi vido iso eigna keda vaututunia a Krais. Kori vido keda ghoi tabiru mai itamua, imanea keda mono duamu hahali.
57001016	Ikageeni, imanea ke bosi nimua na mane seka vamua, kari imanea ke vaghagna mua a tahimu eigna ke vaututunia a Krais. Inau ku dothovia puala a Onesimus, keana nimua na dotho vania imanea keda nagho vano tagna nigua na dotho vania. Eigna imanea boi nimua na mane bali seka vamua, keana a tahimu mua kori vaututuniagna a Krais.
57001017	Filimon, inau ku adoa ghohi, kori ghaghanamu inau a kulamu eigna iroghita koro sakai agutu vania a God. Na vunegna iangeni, o hati tabirua itamua a Onesimus, mo kaliti toetokea vaghagna koda eia itagua gi kuda atu itamua.
57001018	Gi e ei hahia sa fata itamua, ba kekeha rongo ke boi tughu tabirua, inau kuda tughu tabirua itamua.
57001019	Inau ku risoa na vido rioriso iaani kori limagu ghehegu: "Inau, a Pol, kuda tughua sa fata imanea ke boi tughua itamua." Keana, o saghoi togha sania inau ku eia na fata ke hutu vanigho i hau eigna inau ku velepuhigho gi o vaututunia a Krais. Kari ighoe ko bosi tughu tabirua mua itagua.
57001020	Kulagu Filimon, inau ku kaegho eigna koda eia na hava ke toke vania a Onesimus. O eia iaani vania a Lod. Ma na vunegna iroghita koro vaututunia a Krais, o eia iaani bali vatotogou inau.
57001021	Inau ku risoa na letasi iaani ikageeni, eigna inau ku adoa ghohi ighoe koda eia na fata ku kaegho. Inau ku adoa mua, ighoe koda eia na fata ke sethe vano tagna na fata ku kaeghogna.
57001022	Sina fata mua ku magnahaghinia na kaeghogna. Inau ku magnahaghinigho ighoe koda kaikalitia vaniu na chogho kori vathemu, eigna inau ku vaututunia a God keda haghore tughua nimiu na tarai eigna kedana lubatiu au kori vathe tatari. Gi inau kuda ghoi tabiru atu itamiu.
57001023	A Epafras ke vetula atua nigna na haghore dotho itamiu. Imanea hiri ke mono duagu kori vathe tatari, eigna imanea ke eia na agutu nigna a Jisas Krais.
57001024	Mak, Aristakus, Dimas ma a Luk, imarea kena hatheu kori tuturia auagna na Rorongo ke Toke. Imarea kena veleu eigna kuda vetula atua itamiu nidia na haghore dotho.
57001025	Inau ku tarai gi a Lod Jisas Krais keda vatokeghamu.
58001001	Tagna na komi maghavu ke sethe i hau, a God ke velera na komi profet eigna kedana titionoa na haghoregna tadia ara hutuda ighita mara Jiu. Me velera eigna kedana titionoa na haghoregna tadia na komi puhi ke sethe.
58001002	Keana tadia na komi dani iraani gi e govu na maramagna, a God ke vetula maia a Dathegna bali tuturi aua na haghoregna vanighita. Kori vavuharagna na maramagna ma na maaloa ma na komi fata gougovu ke mono ikoradia, a Dathegna ke agutu duagna a God. A God ke vahia imanea eigna keda hea na komi fata gougovu.
58001003	A Dathegna ke tateli aua na mana nigna a God ke hutu vano, mi imanea ke pukuni nanaba tagna a God. Imanea ke tangoli haidura na komi fata gougovu kori haghoregna ke mana puala. Leghugna ke thehe bali vararahaghita tagna na koakoa, imanea ke vano sopou kori madothogna a God ke thaba vano i popo.
58001004	Na vunegna iangeni a Dathegna ke nagho vano tadia na komi enjel. Ma na aha a God ke hea a Dathegna ke nagho vano tagna na komi ahadia na komi enjel.
58001005	Ighita kati adoa iangeni e tutuni eigna a God ke boi titiono tagna sa enjel vaghagna ke titiono tagna a Dathegna. Imanea ke velea, "Ighoe a Dathegu, mi ikageeni inau ku tateli aua ghohi inau a Tamamu." Ma a God ke ghoi velea mua, "Inau kuda a Tamagna, mi imanea keda a Dathegu."
58001006	Mi kori vido a God ke vetula maia kori maramagna a pukuni Dathegna ke dothovia, imanea ke velea, "Ighamu nigua na komi enjel, oti maimanihihia imanea."
58001007	A God ke tateli aua nigna na komi enjel bali agutu vania vamua, eigna ke titiono eidia vaghagna iaani, "Inau ku eira nigua na komi enjel eigna kedana vaghagna na ghuighuri, mu eira mua eigna kedana vaghagna na beubethu i joto."
58001008	Keana a God ke velea iaani tagna a Dathegna, "Ighoe a God, ma na nimua na hughuta keda mono thovohaliu. Ighoe ko vunaghi pungusira nimua na mavitu kori puhi ke jino.
58001009	Ighoe ko dothovira na komi puhi ke jino, mo siriuhaghinira na komi puhi ke dika. Na vunegna iangeni, inau na nimua a God ku vahigho mu vahaihadigho, eigna koda totogo vano tadia ara kulamu."
58001010	Ma a God ke ghoi titiono itagna vaghagna iaani, "Lod, kori turughugna ighoe ko vavuha na maramagna, mo vavuha mua na maaloa ma na komi fata gougovu ikoragna.
58001011	Na komi fata irangeni keda govu, vaghagna vamua na pohe haulaghi ke vano me dika. Keana ighoe koda mono thovohaliu.
58001012	Na komi fata ko vavuhara, ighoe koda lopora mo sonira vaghagna na pohe haulaghi. Vaghagna na tinoni ke tughua na pohegna, ighoe koda tughura. Kari na puhimu ighoe keda mono nanaba hahali, ma na havimu keda boi govu."
58001013	Ma a God ke boi titiono vania sa enjel vaghagna ke titiono vania a Dathegna. Imanea ke veleagna, "O nohe kori thevu madothogu me jufu kori maghavu kuda talu horua nimua na thevuioka i thepa eigna koda vunaghi pungusira."
58001014	Na komi enjel, na komi tarunga vamua kena agutu vania a God. Imanea ke vetulara mai bali hathera arahai kedana hatia na havi ke teo na govugna.
58002001	Na vunegna a Dathegna ke haluhadi puala, ighita katida pukuni leghu toetokea na hava kena velepuhighita eigna imanea, eigna katida boi jefe.
58002002	Na komi vetula a God ke velera na komi enjel bali titionoa tadia ara hutuda, irangeni bali leghu hahalia. Ma ahai ke eia sa fata ke boi leghua na komi vetula, imanea ke hatia na papara ke nabagna na fata dika ke eia.
58002003	Na vunegna ke tutuni iangeni, ighita kati adoa a God keda vaparaghita gi katida siriuhaghinia na puhi bali vahavighita ke eia imanea ikageeni. Na puhi ke eia iangeni e pukuni toke vano. A Lod Jisas ke kidi titionoa na puhi bali vahavighita iangeni, ma arahai kena mono duagna mena rongovia kena tatelia vanighita ke tutuni.
58002004	A God ke tatelia mua na puhi iangeni ke tutuni tagna na eiagna na komi thagi reghithehe ma na komi fata ke vaverera na komi tinoni. Me tatelia mua ke tutuni tagna na heragna na komi tinoni kena vaututuni na komi sonihathavu nigna na Tarunga ke Tabu leghuagna nigna na vanohehe.
58002005	A God ke boi vahira na komi enjel eigna kedana vunaghi pungusia na maramagna mathangani keda mai. Ighami kiti titionoa na maramagna iangeni kori letasi iaani.
58002006	Koragna na komi Rioriso ke Tabu sina tinoni ke titiono vania a God vaghagna iaani, "God, ehava gi o ghaghana boheghami ighami na komi tinoni? Ehava na vunegna gi o toghaghami mo kalitighami toetoke?
58002007	Ighoe ko eighami eigna kitida mono sina vido thepadia na komi enjel tadia kekeha maghavu vamua. Toke keda ai, ighoe ko vathabaghami mo ghaghana boheghami.
58002008	Mi ighoe ko heghami na mana eigna kitida vunaghi pungusira na komi fata gougovu." Kori vido a God ke heghita na mana eigna katida vunaghi pungusira na komi fata gougovu, teo sikei fata ke mono katida boi vunaghi pungusia. Keana ikageeni ighita kati boi reghia mua kati vunaghi pungusira na komi fata gougovu.
58002009	Toke keda ai, ighita kati reghia a Jisas ke vatatapa na haghore iangeni. A God ke eia imanea eigna keda mono sina vido thepadia na komi enjel tadia kekeha maghavu vamua. A God ke eia iangeni bali tateli aua nigna na dotho ke hutu vanighita kori vido a Jisas ke thehe eidia na komi tinoni gougovu. Ma na vunegna ke papara me thehe, ikageeni a God ke pukuni vathaba me ghaghana bohea imanea.
58002010	God ke vavuhara na komi fata gougovu mena sokara kori nigna na mana. Mi imanea ke magnahaghinia na hatiragna na komi tinoni ke sethe eigna kedana mono duagna koragna nigna na mana ke hutu. Na vunegna iangeni, e jino vamua a God ke pukuni vahaihadia a Jisas kori puhi papara ke eia eigna keda nabagna na vahaviragna na komi tinoni.
58002011	A Jisas duagna arahai ke vatabura, imarea sikei vamua a Tamadia. Iangeni na vunegna a Jisas ke boi maomamo na kiloragna, "ara tahigna mara vaivinegna."
58002012	Imanea ke titiono vania a God vaghagna iaani, "Inau kuda titiono eimu ighoe tadia ara tahigu mara vaivinegu. Inau kuda veletokegho kori vido imarea kena hathatano haidu bali maimanihihigho."
58002013	Ma a Jisas ke ghoi velea, "Inau kuda vaututunia vamua a God." Me ghoi velea mua iaani, "Inau ku mono eeni duadia na komi gari a God ke heu mai."
58002014	Ighita na komi gari irangeni, ma na vunegna ighita kati mono kori tonoi tinoni, imanea huju ke vuhai tinoni mua vaghada ighita. A Jisas ke eia iangeni eigna imanea ke tangomana na thehe kori vido vamua ke mono kori tonoi tinoni. Mi kori theheagna vamua, imanea ke tangomana na hati auagna na mana nigna Satan ke mono na managna na thehe itagna.
58002015	Imanea ke thehe mua eigna keda vamamaluhara arahai a Satan ke vunaghi pungusia na havidia eigna kena mataghunia na thehe leuleghu dani kori havidia.
58002016	Ighita kati adoa a Jisas ke boi mai bali hathera na komi enjel, keana imanea ke mai bali hathera na komi tinoni ke havi mai kori vikegna a Ebraham.
58002017	Na vunegna iangeni ke tutuni, na fata ke nagho, imanea keda nanaba duada ighita ara tahigna mara vaivinegna tagna na komi fata gougovu. Kori puhi iaani, imanea ke tangomana na eiagna na havughaghi bali hati aua na paluhadia na komi tinoni, me tangomana mua na rarovighitagna kori agutu ke ei hahalia vania a God vaghagna nida na pukuni naghoi pris.
58002018	Na vunegna a Jisas ke pada na papara ma na auau, imanea ke tangomana na hatheghitagna kori vido na auau ke padaghita.
58003001	Ara kulagu kiloau ke vahighamu a God eigna kotida nigna na komi tinoni bali mono duagna i popo, oti togha vanoa a Jisas. Ighita gougovu kati tuturi aua a God ke vetula maia imanea bali titionoa na haghoregna, mi imanea nida na pukuni naghoi pris.
58003002	God ke vahia a Jisas bali agutu vania, ma na komi agutu a God ke hea, imanea ke eira gougovu. Imanea ke ei tokea nigna na agutu vania a God vaghagna vamua a Moses ke ei tokea nigna na agutu vania a God kori vido ke reireghira nigna na komi tinoni. Imarea hiri vaghagna sina tamadathe.
58003003	Gi sina tinoni keda agutua na vathe, e boi jino gi katida titiono vahaihadia na vathe, kari ati boi titiono vahaihadia imanea ke agutua. Vaghagna iangeni, e jino ighita katida vahaihadia vanoa a Jisas tagna Moses.
58003004	Ighita gougovu ati adoa na komi vathe, e mono na tinoni ke agutua. Keana a God ke agutua na komi fata gougovu.
58003005	E tutuni a Moses ke ei toetokea nigna na agutu koragna na tamadathe nigna a God, keana imanea na tinoni agutu vamua. Ma na nigna na agutu bali titionoa na komi fata a God keda vele aua ivughei valiha.
58003006	Keana a Krais boi na tinoni agutu, kari a Dathegna God ke vunaghi pungusia nigna na tamadathe a God. Mi imanea ke ei toetokea iangeni. Gi katida boi mataghu na sokara ngasi kori nida na vaututuni, mati vaututunia katida hatia na komi fata a Krais ke taluhaghorea vanighita, ighita na tamadathe nigna a God.
58003007	Iangeni na vunegna na Tarunga ke Tabu ke velea, "Ikageeni, oti vaovarongo tagna na komi haghoregu,
58003008	moti saghoi pono na ulumiu vaghagna kena eia ara hutumiu i hau, kori vido kena sokara pungusiu. Kori vido iangeni imarea kena mono kori meleha ke gou, mena eia na komi fata ke dika bali ado aua inau kuda fatera ba teo.
58003009	Toke imarea kena reghia na komi reghithehe ku eia koragna e rua tutughu na vinogha, imarea kena pipiliu vaghagna iangeni.
58003010	Na vunegna kena eia iangeni, inau ku dikatagua itadia mu velea iaani, 'Imarea kena jefe itagua hahali, mena bosi nidia na leghuagna na komi haghoregu.'
58003011	Inau ku dikatagua itadia mu jijighi vaghagna iaani, 'Imarea teo kedana jufungia na vido bali mamatho ku kaikalitia vanira.' "
58003012	Ara kulagu kiloau, oti reireghi toke ghamu tagna na komi ghaghana ke dika ma na ghaghana ruarua, eigna boi toke kotida jefe tagna a God ke havi.
58003013	Gi e govu na maghavu koti tangomana na vaovarongo tagna a God, oti veihatheghi leuleghu dani. Oti veihatheghi eigna keda boi pilaunighamu na koakoa me vaponoa na ulumiu moti jefe tagna a God.
58003014	Kori vido ighita kati kidi vaututunia a Krais, nida na vaututuni ke heta puala. Gi katida talu tatango ngasi kori nida na vaututuni mati jufu kori vagovugna, ighita katida mono haidu thovohaliu duagna a Krais.
58003015	Keana oti saghoi havaghinia na komi haghore iraani kati rongovia ghohi, "Ikageeni, oti vaovarongo tagna na komi haghoregu, moti saghoi pono na ulumiu vaghagna kena eia ara hutumiu i hau, kori vido kena sokara pungusiu."
58003016	Ehava? Arahai imarea kena rongovia na haghoregna a God kari ena sokara pungusia? Imarea hiri na komi tinonidia Israel ke batura au i Ijip a Moses.
58003017	Arahai imarea a God ke dikatagna itadia koragna e rua tutughu na vinogha na? Imarea hiri na komi tinonidia Israel kena koakoa mena hitaghi thehe kilili koragna na meleha ke gou.
58003018	Ma arahai imarea a God ke titiono vanira me taluhaghorea imarea kedana boi jufungia na vido bali mamatho ke kaikalitia vanira? Imarea hiri na komi tinonidia Israel kena huhughua a God.
58003019	Mi ikageeni ighita kati reghivaughithatha, na vunegna imarea kena boi vaututunia a God, imanea ke boi lubatira na jufungiagna na vido bali mamatho ke kaikalitia vanira.
58004001	Na taluhaghore a God ke eia ke talu mono mua. Na taluhaghore iangeni, arahai kena vaututunia a God kedana haghe kori vido bali mamatho ke kaikalitia vanira. Na vunegna iangeni, oti reireghi toke ghamu eigna boi toke kotida jefe moti boi tangomana na haghe kori vido bali mamatho iangeni.
58004002	Ighita kati rongovia ghohi na rorongo ke toke eigna na vido bali mamatho, vaghagna vamua ara hutuda i hau kena rongovia. Keana na rorongo iangeni e boi hathera eigna imarea kena boi vaututunia na hava a God ke velera.
58004003	Ighita kati vaututuni, ighita vamua katida atu haghe kori vido bali mamatho iangeni. Keana arahai kena boi vaututuni, a God ke titiono eidia vaghagna iaani, "Inau ku dikatagua itadia mu jijighi vaghagna iaani, 'Imarea teo kedana jufungia na vido bali mamatho ku kaikalitia vanira ghohi.' " God ke titiono vaghagna iangeni, toke imanea ke kaikalitia ghohi na vido bali mamatho kori vido ke vavuha na maramagna.
58004004	Ighita kati adoa ke kaikalitia ghohi, eigna tadia na komi Rioriso ke Tabu ke mono na haghore iaani eigna na vavitugna na dani, "God ke vagovua na vavuhagna na komi fata gougovu, gi kori vavitugna na dani imanea ke mamatho."
58004005	Keana kori rioriso kati reghia ghohi, a God ke velea, "Imarea teo kedana jufungia na vido bali mamatho ku kaikalitia vanira ghohi."
58004006	Arahai kena kidi rongovia na rorongo ke toke, imarea kena boi haghe kori vido bali mamatho eigna kena huhughua a God. Na vunegna iangeni, na vido bali mamatho ke talu mono mua, mi kekeha tinoni kedana haghe itagna.
58004007	Sethe na vinogha leghugna ke mono a Moses, a God ke veleagna a King Deved eigna keda titionoa mua na maghavu bali haghe kori vido bali mamatho. Mi imanea ke kiloagna na maghavu iangeni "Ikageeni," eigna kati rongovia imanea ke titiono vaghagna iaani, "Ikageeni, oti vaovarongo tagna na komi haghoregu, moti saghoi pono na ulumiu."
58004008	A Josua ke batura na komi tinonidia Israel kori meleha i Kenan, keana na meleha iangeni boi na pukuni vido bali mamatho. Ighita kati adoa iangeni ke tutuni eigna leghugna iangeni, a God ke titionoa na maghavu ke tavogha bali haghe kori vido bali mamatho.
58004009	Na vunegna iaani, ighita kati adoa, tagna na maghavu keda mai, na komi tinoni nigna a God kedana haghe mamatho eigna kedana pukuni mamatho toetoke.
58004010	Kori maghavu iangeni, arahai kedana haghe kori vido bali mamatho nigna a God, imarea kedana talua nidia na agutu mena mamatho vaghagna vamua a God ke mamatho leghugna ke vagovua nigna na agutu.
58004011	Mati agutu heta eigna katida haghe kori vido bali mamatho iangeni. Boi toke katida jefe kori leghuagna na puhidia mara i hau kena huhughua a God.
58004012	Na haghoregna a God ke havi me agutu heta kori havida. E vavanga vano tagna na ghau bali rihu ke vavanga rua thevugna, eigna ke pukuni vano haghe tagna ke mono na heheda ma na nida na toatogha. Tutuni, na haghoregna a God ke tangomana na fateagna na ghaghanada ma na nida na komi vanohehe.
58004013	E teo sikei fata kori maramagna iaani ke tangomana na mono polo tagna a God. Na komi fata gougovu vaghagna kena mono kori manga, eigna a God ke tangomana na reghiragna. Mi tagna na maghavu keda mai, ighita katida titionoa tagna imanea na komi fata gougovu kati eia kori havida.
58004014	Ighita e mono nida na pukuni naghoi pris ke mana puala, imanea ke vano hadi i popo. Imanea a Jisas, a Dathegna God. Na vunegna imanea nida na pukuni naghoi pris, ighita katida tatango ngasi kori nida na vaututuni itagna.
58004015	Nida na pukuni naghoi pris iaani, imanea ke adoghita ighita kati lae kori havida, eigna na komi thagi auau ke padaghita ke pada mua imanea. Keana imanea ke boi eia sa koakoa.
58004016	Na vunegna ke tutuni iangeni, ighita katida saghoi mataghu na mai tagna a God ke dothovighita. Imanea keda rarovighita me hatheghita kori vido ighita kati boi tangomana na hatheghitagna gheheda.
58005001	Na komi mane Jiu kena pukuni naghoi pris, a God ke vahira au tadia na komi tinoni eigna kedana agutu vania bali hathera na komi tinoni. Imarea kena hathera kori heagna a God nidia na komi sosoni, ma na eiagna na komi havughaghi tagna a God eigna keda hatia aua na paluhadia.
58005002	Ma na vunegna na pukuni naghoi pris na tinoni ke lae, imanea ke tangomana na raroviragna arahai kena eia na koakoa eigna kena boi thaothadoghagna na hava kena eia ke dika.
58005003	Na vunegna ke lae, imanea ke eia na komi havughaghi eigna na paluhadia na komi tinoni, me eia mua eigna na paluhagna ghehegna.
58005004	Na agutu nigna na pukuni naghoi pris, na agutu ke nagho vano, me teo ahai ke tangomana na vahiagna ghehegna eigna keda eia. A God vamua ke tangomana na vahiagna ahai keda pukuni naghoi pris, vaghagna ke eia tagna a Eron i hau.
58005005	Vaghagna mua iangeni a Krais. Imanea ke bosi vahaihadia ghehegna eigna keda pukuni naghoi pris, keana a God ke vahia. A God ke titiono vaghagna iaani, "Ighoe a Dathegu, mi ikageeni inau ku tateli aua ghohi inau a Tamamu."
58005006	Mi tagna sina rioriso mua a God ke velea, "Ighoe na pris vaghagna a Melkisedek, mi ighoe koda pris thovohaliu."
58005007	A God ke mono nigna na mana ke nabagna na bali vahaviagna a Jisas eigna keda boi thehe. Mi kori vido a Jisas ke mono kori maramagna, imanea ke tangi me ghu heta vano tagna a God kori tarai eigna keda hathea. Ma a God ke rongovia nigna na tarai, eigna a Jisas ke pukuni ghaghana bohea imanea.
58005008	Toke a Jisas a Dathegna a God, na komi papara ke pada ke hathea imanea eigna keda adoa na puhi bali pukuni leghua a God.
58005009	Ma na vunegna Jisas ke pukuni leghua kori vido ke papara, a God ke eia imanea eigna keda naba na heragna na havi ke teo na govugna tadia arahai gougovu kena leghua.
58005010	Kori puhi iaani a God ke vahia a Jisas eigna keda pukuni naghoi pris vaghagna a Melkisedek.
58005011	Sethe mua na fata kiti tangomana na veleghamugna eigna na puhi a God ke vahia a Jisas eigna keda pris vaghagna a Melkisedek, kari e vahotha na unuhiagna vanighamu eigna ikageeni ighamu oti boi magnahaghinia kotida vaovarongo itamami.
58005012	E sethe ghohi na maghavu koti vaututuni, me nabamiu ghohi ighamu kotida velepuhira arahai tavogha. Keana na hava ke tutuni, e naba arahai tavogha kedana ghoi velepuhighamu tagna na komi velepuhi ke malumu kori haghoregna a God! Ighamu oti vaghadia na komi meomeo kena talu susuu mua, moti boi naba mua na ghaniagna na vanga ke ngasi.
58005013	Ahai ke talu susuu mua, imanea na meomeo vamua, me boi adoa mua na velepuhi eigna na komi puhi ke jino.
58005014	Keana ahai ke thaothadoghagna na komi velepuhi ke tahu, imanea ke vaghagna na tinoni puhi ke ghania na vanga ke ngasi. Imanea ke velepuhia ghehegna eigna keda reghivaughithatha na komi puhi ke toke ma na komi puhi ke dika, gi imanea keda leghua na komi puhi ke toke.
58006001	Ati saghoi titiono hahalia vamua na komi velepuhi ke malumu eigna Krais, keana ati huju hadi atu tadia na komi velepuhi ke nabadia arahai ke heta nidia na vaututuni. Ighita ati rongovia ghohi na velepuhi bali taveti sania na komi puhi ke dika ke batua na tinoni kori thehe, ma na velepuhi eigna na vaututuniagna a God. Me boi toke gi katida titionora hahali.
58006002	Vaghagna iangeni mua, ati saghoi titionora hahali na komi velepuhi iraani; na puhi kati siuvitabu, ma na tarai eidia na komi tinoni kori vido kati taboa na uludia, ma na sokara tabiru kori thehe, ma na fate a God keda eia itadia na komi tinoni kori vagougovui dani.
58006003	Keana gi keda lubatighita a God, ati huju hadi atu tagna na komi velepuhi ke nabadia arahai ke heta nidia na vaututuni.
58006004	Ighita katida huju hadi atu tagna na komi velepuhi ke tahu, eigna gi katida boi eia iangeni, kenughua e dika puala itada. Iangeni e tutuni eigna arahai kena siriuhaghinia a Krais leghugna nigna na raraha ke laema kori havidia, imarea boi tangomana kedana ghoi tabiru tagna a God. I hau, imarea kena adoa na komi fata ke toke ke hera a God kori havidia ke mathangani, ma na Tarunga ke Tabu ke mono duadia. Imarea kena reghia na haghoregna a God ke toke vano, mena adoa kori havidia na mana nigna na maramagna mathangani keda mai. Arahai kena adoa na komi fata ke toke irangeni, kari ena taveti sania a Krais, imarea boi tangomana nidia kedana ghoi tughuhehe. Eigna na hava kena eia vaghagna vamua imarea kena ghoi tupipuhia a Krais kori ghaibabala, mena vamaomamoa imanea kori matadia na komi tinoni.
58006007	Kekeha tinoni kena vaghagna na vidoi thepa ke horu na uha itagna. Na komi fata kena joua itagna ke sethe na sagharodia ke hathera arahai kena joura. A God ke vatokea na vidoi thepa iangeni.
58006008	Keana kekeha tinoni kena vaghagna na vidoi thepa ke sethe na buburu ke dika ma na kuji itagna. Me teo sa fata ke toke keda au mai tagna na vidoi thepa iangeni. Na mane ke tonogna keda haghore leghua, mi kori vagovugna imanea keda pughulia.
58006009	Ara kulagu ku dothovighamu, toke kiti haghore vaghagna iangeni itamiu, ighami iti vaututunia na komi fata ke toke ke tateli aua a God ke vahavighamu, na komi fata irangeni kena mono kori havimiu.
58006010	A God ke eia na hava ke jino hahali. Mi imanea teo keda havaghinia na agutu koti eia vania, ma na dotho koti tatelia vania kori vido koti hathera nigna na komi tinoni. Ighamu koti eia iangeni i hau moti talu eia mua ikageeni.
58006011	Ighami kiti magnahaghinighamu gougovu kotida talu heta kori eiagna iangeni moti ghieghilei thehe. Gi kotida eia iangeni, ighamu kotida hatia na komi fata ke toke koti vaututunia a God keda heghamu.
58006012	Ighami iti bosi magnahaghinighamu kotida toali na agutu. Kari oti leghua na puhidia arahai kena vaututunia a God mena boi gina kori vido kena pitua na komi fata ke toke a God ke taluhaghorea itadia.
58006013	Kori vido a God ke eia na taluhaghore tagna a Ebraham i hau, imanea ke jijighi keda eia na hava ke taluhaghorea. Kari na vunegna e teo ahai ke nagho vano itagna, a God ke jijighi kori ahagna ghehegna.
58006014	Me velea, "Inau ku taluhaghorea kuda vatokegho mu vasethea na vinahuhumu."
58006015	Leghugna iangeni a Ebraham ke pitu me boi gina. Govu, gi e hatia na komi fata a God ke taluhaghorea itagna.
58006016	Kori vido na komi tinoni kena eia na taluhaghore, imarea kena ado jijighi kori ahagna ahai ke nagho vano itadia. Na puhi iaani ke vasotora na komi rihu haohaghore eigna imarea kena adoa ahai ke eia na jijighi keda eia na hava ke taluhaghorea.
58006017	A God ke magnahaghinira arahai kedana hatia na hava ke taluhaghorea eigna kedana adoa imanea keda boi tughua na ghaghanagna. Iangeni na vunegna imanea ke jijighi kori ahagna kori vido ke eia na taluhaghore iangeni.
58006018	A God ke eia na taluhaghore me jijighi kori ahagna. E rua na fata iaani teo keda tughu, eigna a God ke boi tangomana na piapilau. Ma a God ke eira bali vaheta na ghaghanada ighita kati mai itagna eigna keda vahavighita. E rua na fata iangeni ke vahetaghita eigna katida vaututunia a God keda ei hahalia na komi fata ke taluhaghorea.
58006019	Ma na nida na vaututuni iangeni ke vaghagna na pinitigna na havida, me teo keda riu tagna ke mono. Ighita kati adoa nida na vaututuni iangeni keda mono ngasi eigna ke piniti tagna na vido ke tabu ke mono a God.
58006020	Ingengeni a Jisas ke kidi haghe ghohi bali thevu itada. Ikageeni, imanea na nida na pukuni naghoi pris vaghagna a Melkisedek, mi imanea keda pris ke hau me hau.
58007001	Melkisedek na king gna na meleha kena kiloagna Salem, mi imanea sina pris nigna a God ke haluhadi puala. Na ghaghanagna na ahagna, "Na king ke vunaghi kori puhi ke jino." Mi imanea "Na king gna na soleana" eigna na ghaghana ikoragna Salem, "na soleana." Tadia na komi Rioriso ke Tabu imarea kena boi riso horua sa fata eigna a tamagna ba idogna a Melkisedek, ba arahai na komi tinoni kori vikegna. Mena boi riso horua ingiha imanea ke havi mai me ingiha ke thehe. Vaghagna imanea ke teo na turughugna me teo na vagovugna. Na vunegna iangeni a Melkisedek ke vaghagna a Dathegna God, mi imanea keda pris ke hau me hau. Sina maghavu i hau a Ebraham ke rihura vati na king me heta pungusira. Kori vido imanea ke taetaveti tabiru kori melehagna, a Melkisedek ke pada kori hangana me vatokea. Ma a Ebraham ke hea a Melkisedek na vasalaghegna na komi fata ke hatia tadia mara ke rihura.
58007004	A Ebraham a hutuda ighita kati pukuni ghaghana bohea. Kari ighita tangomana katida reghivaughithatha a Melkisedek na mane ke nagho vano itagna, eigna Ebraham ke hea a Melkisedek na vasalaghegna na komi fata gougovu ke hatia tadia mara ke rihura.
58007005	Ighita gougovu ati adoa nida na komi pris ighita mara Jiu, imarea gougovu kena au mai kori vikegna a Livae. Ma na komi vetula nigna a Moses kena velea imarea bali hatia na vasalaghegna na komi fata gougovu kena tonogna na komi tinonidia Israel. Toke na komi pris ma na komi tinonidia Israel kena havi mai gougovu kori vikegna a Ebraham, na komi pris kedana eia na puhi iangeni.
58007006	Toke a Melkisedek ke boi havi mai kori vikegna a Livae, imanea ke hatia tagna a Ebraham na vasalaghegna nigna na komi fata. Ighita kati toatogha a Ebraham ke nagho vano, eigna a God ke eia nigna na taluhaghore itagna. Keana a Melkisedek ke nagho vano itagna a Ebraham eigna a Melkisedek ke vatokea a Ebraham.
58007007	Mi ighita kati adoa, ahai ke vatokea sa tinoni tavogha, iangeni imanea ke nagho vano.
58007008	Na komi pris kena hatia na vasalaghegna na komi fata kena tonogna na komi tinoni, imarea na tinoni kedana thehe vamua. Keana a Melkisedek ke hatia na vasalaghegna na komi fata nigna Ebraham, na komi Rioriso ke Tabu kena boi velea imanea ke thehe.
58007009	Tutuni, a Melkisedek ke nagho vano tagna a Ebraham. Mi ighita kati tangomana na veleagna, kori vido a Ebraham ke hea Melkisedek na vasalaghegna nigna na komi fata, vaghagna a Livae ma na komi pris kena havi mai kori vikegna kena hea a Melkisedek na komi fata irangeni.
58007010	Ighita tangomana katida veleagna iangeni eigna, toke a Livae ke boi havi mua kori vido a Melkisedek ke pada a Ebraham, vaghagna a Livae ke mono ghohi kori ghaughabuagna a Ebraham eigna imanea ke havi mai kori vikegna leghugna iangeni.
58007011	Toke na komi vetula nigna a Moses kena velea na komi pris gougovu kedana au mai kori vikegna a Livae, na komi pris irangeni kena boi tangomana nidia na pukuni vajinoragna na komi tinoni kori matagna a God. Na vunegna iangeni, a God ke vetula maia sina pris ke tavogha, na pris ke vaghagna a Melkisedek. Mi imanea ke boi vaghagna na pukuni naghoi pris a Eron, ke havi mai kori vikegna a Livae.
58007012	Na vunegna ke tughu na puhi bali vahiragna na komi pris, na komi vetula ke titionoa na puhi iangeni keda tughu mua.
58007013	Na komi vetula keda tughu eigna nida a Lod kiti titionoa ke boi havi mai kori vikegna a Livae. Turughu i hau me mai, teo ahai kori vikegna a Lod ke pris ke agutu kori olta.
58007014	Ighita gougovu kati adoa nida a Lod ke au mai kori vikegna a Jiuda, keana kori vido a Moses ke titiono eigna na komi pris, imanea ke boi velea sa fata eigna na vikegna a Jiuda.
58007015	Ikageeni e boi vahotha na reghiagna na puhi ke tughu bali vahira na komi pris, eigna na pris tavogha ke vaghagna a Melkisedek ke mai ghohi.
58007016	Mi imanea ke boi na pris leghuagna na komi vetula kena velea mara kori vikegna a Livae vamua kedana pris. Teo. Imanea ke pris eigna na havigna ke mana puala keda boi govu.
58007017	Iangeni e tutuni eigna na komi Rioriso ke Tabu kena velea, "Ighoe na pris vaghagna a Melkisedek, mi ighoe koda pris thovohaliu."
58007018	A God ke vateoa ghohi na vetula bali vahira na komi pris eigna ke lae me boi hatheghita.
58007019	Iangeni e tutuni eigna na komi vetula nigna a Moses ke boi tangomana na vajinoghitagna kori matagna a God. Keana ikageeni a God ke tateli vanighita sina puhi ke tavogha bali mono jino kori matagna, mi ighita kati tangomana na vaututuniagna iangeni. Na puhi iangeni e toke vano tagna na leghuagna na komi vetula nigna a Moses eigna ke hatighita atu eigna katida mono gharania a God.
58007020	Ma a God ke jijighi kori vido ke tateli aua na puhi tavogha iaani. Kori vido a God ke vahia a Jisas eigna keda pris, imanea ke jijighi me titiono vaghagna iaani, "Inau a Lod God ku taluhaghorea, ighoe koda pris thovohaliu. Me teo kuda tughua na ghaghanagu." Keana kori vido ke vahira mara mane kori vikegna a Livae eigna kedana pris, a God ke boi eia sa taluhaghore itadia.
58007022	Na jijighi ke eia a God ke tateli vanighita a Jisas ke kaputi ngasia na taluhaghore haehathe mathangani a God ke eia itada. Ma na taluhaghore haehathe iaani ke toke vano tagna na taluhaghore haehathe haulaghi a God ke eia itadia na komi tinoni Jiu i hau.
58007023	Turughu i hau me mai, na komi pris kori vikegna a Livae kena sethe, eigna kori vido sikei itadia ke thehe, sina mane mua keda tughua. Keana na vunegna a Jisas ke havi thovohaliu, imanea keda pris ke hau me hau. Iangeni sina fata mua ke tatelia na taluhaghore haehathe ke mathangani ke nagho vano tagna na taluhaghore haehathe haulaghi.
58007025	Na vunegna na hava ke eia a Jisas, imanea ke tangomana na vahaviragna arahai gougovu kena mai tagna a God. Imanea ke tangomana na vahaviragna eigna ke havi thovohaliu bali kaea a God eigna keda hathera.
58007026	A Jisas na pukuni naghoi pris ke naba keda hatheghita eigna imanea ke tabu, me pukuni jino, me boi eia sa koakoa. Mi ikageeni imanea ke mono tavogha tada ighita na komi tinoni koakoa, ma a God ke vahaihadi vanoa tadia na komi fata gougovu i popo.
58007027	Na komi pukuni naghoi pris kori vikegna a Livae kena eia na komi havughaghi leuleghu dani. Imarea kena kidi eia na havughaghi eigna na paluhadia ghehedia, gi ena eia na komi havughaghi eigna na paluhadia na komi tinoni. Keana e teo sa vunegna a Jisas keda eia vaghadia imarea kena eia, eigna imanea ke lubatia na tonogna ghehegna vaghagna na havughaghi, mi imanea ke sina horu eiagna bali hati aua na paluhadia na komi tinoni kena mono turughu i hau me jufu kori vagovugna.
58007028	Kori vido imarea kena vahira na komi pris leghuagna na komi vetula nigna a Moses, na komi pris irangeni, na komi tinoni kena lae vamua. Keana leghugna ke mai na komi vetula nigna a Moses, a God ke eia na taluhaghore tagna a Dathegna eigna keda pukuni naghoi pris. Mi imanea keda pukuni jino kori agutu iangeni hahali.
58008001	Na fata ke hutu koragna na komi fata kiti titionoa irangeni, ighita e mono nida na pukuni naghoi pris ke sopou kori thevu madothogna na sapei vunaghi nigna a God i popo.
58008002	Ingengeni imanea ke agutu tagna na vido ke tabu puala, iangeni na pukuni vathe ke tabu ke sokaraghinia a God, boi na komi tinoni.
58008003	Ighita kati adoa ghohi na agutu nidia na komi pukuni naghoi pris, bali hea a God na komi sosoni, mena eia mua na komi havughaghi itagna. Na vunegna iangeni, e naba nida na pukuni naghoi pris, a Jisas, keda mono nigna na fata bali hea a God.
58008004	Gi keda mono kori maramagna, imanea boi tangomana keda pris, eigna na komi pris ke sethe kori vikegna a Livae kena kidi mono ghohi bali hea a God na komi sosoni leghuagna na komi vetula nigna a Moses.
58008005	Nidia na agutu kena eia kori maramagna vaghagna na totoghalegna na hava ke pukuni tutuni i popo. Ighita kati adoa iaani ke tutuni eigna kori vido a Moses ke kaikaliti bali agutua na vathe tapole ke tabu, a God ke haghore heta itagna vaghagna iaani, "O dodoro toetoke eigna koda agutua leghuagna na totoghale ku tuhu vanigho kori suasupa."
58008006	Keana na agutu nigna na pris a God ke vahia a Jisas eigna keda eia, iangeni ke nagho vano tagna na agutu kena eia na komi pris kori maramagna. Ma na taluhaghore haehathe ke mathangani a Jisas ke hatia tagna a God vanira nigna na komi tinoni, iangeni ke toke vano tagna na taluhaghore haehathe haulaghi. Iangeni e tutuni eigna na komi fata a God ke taluhaghorea kori taluhaghore haehathe ke mathangani e toke vano tagna na komi fata ke taluhaghorea kori taluhaghore haehathe haulaghi.
58008007	Gi keda boi hahi sa fata tagna na taluhaghore haehathe haulaghi, teo sa vunegna a God keda eia na taluhaghore haehathe ke mathangani.
58008008	Keana a God ke reghia ke boi pukuni toke me titiono vaghagna iaani, "Inau a Lod ku veleghamu, tagna na maghavu keda mai, inau kuda eia na taluhaghore haehathe ke mathangani itadia na komi tinonidia Israel, mi tadia mua na komi tinonidia Jiuda.
58008009	Na taluhaghore iangeni keda boi vaghagna na taluhaghore haehathe haulaghi ku eia tadia ara hutudia, kori vido ku hathera mu batura au i Ijip. Na taluhaghore haehathe ke mathangani keda tavogha, eigna ara hutudia kena boi leghua na taluhaghore haehathe haulaghi ku eia tadia. Ma na vunegna iangeni, inau ku taveti sanira.
58008010	Na taluhaghore haehathe ke mathangani kuda eia itadia na komi tinonidia Israel tagna na maghavu keda mai iangeni keda vaghagna iaani: Inau kuda boa na komi nigua na vetula kori ghaghanadia, mu risora kori hehedia. Inau kuda nidia na God, mi imarea kedana nigua na komi tinoni.
58008011	Kori maghavu iangeni, teo ahai itadia keda velepuhira na komi tinoni kori melehagna, ba na komi tinoni kori vikegna eigna kedana adoa a Lod God, eigna imarea kedana adou ghohi inau. Iangeni keda tutuni eidia imarea gougovu kena hai tinoni ma na komi tinoni kena nagho.
58008012	Inau kuda talutavogha na komi fata ke dika kena eia, mu kuda boi ghoi togha mua na komi paluhadia."
58008013	Kori vido a God ke velea na taluhaghore haehathe ke mathangani iaani, imanea ke tatelia na taluhaghore ke eia i hau ke haulaghi ghohi. Mi ighita kati adoa na hava ke haulaghi me haga dika, kenughua e teo ghohi.
58009001	Koragna na taluhaghore haehathe haulaghi kekeha vetula ke mono eigna na puhi bali maimanihihia God kedana leghua na komi tinonidia Israel. Ma a God ke velera eigna kedana agutua na vathe tapole eigna keda mono na vido ke tabu kori maramagna bali maimanihihia imanea.
58009002	Koragna na vathe tapole ke tabu iangeni, e rua na choghogna. Sikei na chogho kena kiloagna "Na Vido ke Tabu." Kori chogho iaani ke mono na bali noenohegna na lui ma na tevo. Popogna na tevo iangeni, imarea kena boa na komi bred ke tabu.
58009003	Na varuai chogho ke mono leghugna na pohe tavotha kena savera mena kiloagna "Na Vido ke Tabu Puala."
58009004	Kori varuai chogho iangeni, imarea kena boa na olta kena agutua kori gol bali pughulia na ghaighubagha itagna. Ingengeni na Boks gna na Taluhaghore Haehathe ke mono. Imarea kena vathanguagna na gol kililia na boks iangeni. Koragna na boks iangeni e tolu na fata ke mono. Ke nagho, na botolo kena agutua kori gol ke mono sina vidoi vanga kena kiloagna, "mana." Varuagna na fata ke mono ikoragna, nigna na supa a Eron ke vusu i hau. Vatolugna, e rua na ghahira ke lalava a God ke risora e salaghe na vetula itadia.
58009005	Na bilakigna na boks iaani, imarea kena kiloagna, "na vido bali hati aua na paluhadia na komi tinoni." Popogna na bilakigna e rua na ngunguju ke mono, na dodorodia ke vaghagna na thagi enjel kena kiloagna "cherubim." E rua na cherubim koro mono bali tateli aua a God ke mono kori vido iangeni. Ma na vuludia ke vatara popogna na bilakigna na boks iangeni. Sethe mua na fata kiti tangomana na titionoagna vanighamu eidia na komi fata irangeni, keana ikageeni ighami kitida boi eia.
58009006	Leghugna imarea kena boa na komi fata irangeni tagna bali monodia kori vathe tapole ke tabu, na komi pris kena vano haghe tagna na vasikeigna na chogho leuleghu dani bali eia nidia na agutu.
58009007	Keana kori varuagna na chogho ke tabu puala, na pukuni naghoi pris vamua ke tangomana na vano haghe ngengeni. Mi imanea, sikei vamua na vano haghegna koragna sina vinogha. Kori vido imanea ke vano haghe, imanea ke hati hahalia na ghaughabuagna na fata kaukagu. Me havughaghia na ghaughabua iangeni tagna a God eigna na paluhagna ghehegna ma na paluhadia na komi tinoni kena eia kari ena boi adoa iangeni na koakoa.
58009008	Kori vetula bali vano haghe ngengeni, na Tarunga ke Tabu ke tateli aua na puhi bali haghe kori Vido ke Pukuni Tabu Puala i popo ke boi hangavi tadia na komi tinoni kori vido kena talu maimanihihia a God koragna na vathe tapole ke tabu.
58009009	Na komi fata irangeni bali tatelia vanighita ighita na komi tinoni kati mono ikageeni, na komi sosoni ma na komi havughaghi kena eia na komi tinoni tagna a God, irangeni kena boi tangomana na vararahagna na hehedia.
58009010	Iangeni e tutuni eigna na komi vetula irangeni eigna vamua na vanga, ma na kou, mi kekeha puhi bali vararahagna na tonodia. Na komi vetula irangeni, na komi vetulagna na tono vamua, ma a God ke eira bali mono vamua me ghieghilei mai na puhi mathangani.
58009011	Keana a Krais ke mai ghohi, mi imanea nida na pukuni naghoi pris ke hati maia na komi fata ke toke ke mono kori havida. Imanea ke vano haghe tagna na pukuni vido ke tabu ke toke vano tagna na vathe tapole. Ma na pukuni vido ke tabu iangeni, na komi tinoni kena boi agutua me boi na fata kori maramagna iaani.
58009012	Krais ke sina horui haghegna vamua tagna na pukuni vido ke tabu iangeni. Imanea ke boi hatia na ghaughabuagna na got ba na dathei kau bali eia nigna na havughaghi tagna a God. Teo. Imanea ke hatia na ghaughabuagna ghehegna, mi tagna na ghaughabuagna imanea ke vamamaluhaghita tagna na koakoa ke hau me hau.
58009013	Na komi vetula nigna a Moses kena velea arahai kena boi leghua na komi vetula, imarea kena garu kori matagna a God. Keana na komi vetula kena velea mua na komi pris kedana hatia na ghaughabuagna na got ma na kau mane, ma na pidaravugna na dathei kau kena havughaghia, mena purisia vanoa kori tonodia arahai kena koakoa. Gi na tonodia kena ghoi raraha kori matagna a God.
58009014	Keana na ghaughabuagna a Krais ke heta vano tagna iangeni! Kori mana nigna na Tarunga ke Tabu ke mono thovohaliu, Krais ke lubatia na havigna ghehegna tagna a God vaghagna na havughaghi ke pukuni jino. Ma na ghaughabuagna ke vararaha na heheda tadia na komi puhi ke dika kati eia ke batughita kori thehe. Kori vido ke raraha na heheda, ighita tangomana katida agutu vania a God ke havi.
58009015	Krais ke thehe bali hati aua na paluhadia me vamamaluhara arahai kena eia na koakoa kori vido kena talu mono mua saragna na taluhaghore haehathe haulaghi. Na vunegna a Krais ke thehe eida ighita, a God ke eia imanea eigna keda hati maia na taluhaghore haehathe ke mathangani tadia na komi tinoni, eigna arahai a God ke vahira, imarea kedana hatia na komi fata a God ke taluhaghorea itadia. Ma na komi fata irangeni kedana mono thovohaliu.
58009016	Gi sina tinoni keda risoa na taluhaghore bali tateli aua arahai imanea ke magnahaghinira kedana hatia nigna na komi fata leghugna keda thehe, arahai imanea ke taluhaghorea itadia boi tangomana nidia kedana hatia nigna na komi fata kori vido imanea ke talu havi mua. Imarea kedana tangomana na hatiagna nigna na komi fata leghugna vamua imanea keda thehe.
58009018	Vaghagna vamua iangeni na taluhaghore haehathe haulaghi. Na taluhaghore iangeni ke mono na mana itagna leghugna vamua na fata kaukagu ke thehe.
58009019	Kori turughugna na taluhaghore haehathe haulaghi, a Moses ke kidi titiono aua tadia na komi tinoni na komi vetula gougovu nigna a God. Gi imanea ke hatia na ghaughabuadia na komi dathei kau ma na komi got me vajotha duai bea. Govu, gi e hatia kekeha ototogna na ghai iso kena kiloagna "hisop," me tari haidura tagna sina vidoi pohe ke mela kena agutua kori sesehugna na sip. Gi imanea ke vagnubura kori ghaughabua me purisia tagna na pepa viviloho ke mono na komi vetula, mi tadia mua na komi tinoni gougovu.
58009020	Leghugna iangeni a Moses ke velea, "Na ghaughabua iaani ke kaputi ngasia na taluhaghore haehathe a God ke eia itamiu me veleghamu eigna kotida leghua."
58009021	Vaghagna vamua iangeni, a Moses ke purisia mua na ghaughabua tagna na vathe tapole ke tabu ma na komi fata gougovu ikoragna na komi pris kena ado agutu itadia kori maimanihihiagna a God.
58009022	Na komi vetula kena velea, da haga na komi fata gougovu imarea kedana purisia na ghaughabua itadia bali vararahara. Gi keda boi salala na ghaughabua, a God keda boi talutavogha na paluhadia na komi tinoni.
58009023	Iangeni na vunegna imarea kena vararaha na vathe tapole ma na komi fata ikoragna tagna na ghaughabuadia na komi fata kaukagu kena havughaghira. Keana na komi fata kiti titionoa irangeni, na totoghalegna vamua na komi fata ke mono i popo. Ma na komi fata i popo ke pukuni tutuni teo kedana mono raraha gi keda boi mono na havughaghi ke nagho vano tadia na komi havughaghi irangeni.
58009024	Iangeni na vunegna a Krais ke hadi i popo me mono ngengeni duagna a God bali hatheghita. A Krais ke boi vano haghe tagna na vido ke tabu ke agutua na komi tinoni, eigna na vido ke tabu iangeni, na totoghalegna vamua na pukuni vido ke tabu i popo.
58009025	Mi imanea ke boi hadi i popo eigna keda sethe na lubatiagna na havigna vaghagna na havughaghi tagna a God. Teo! Krais ke sikei vamua na horui eiagna na pukuni havughaghi iangeni. Imanea ke boi eia vaghagna ke eia na pukuni naghoi pris ke vano haghe kori vido ke tabu puala leuleghu vinogha bali havughaghira na komi fata kaukagu.
58009026	Gi a Krais keda lubatia na havigna leuleghu vinogha, da imanea sethe ghohi na theheagna, turughu kori vavuhagna na maramagna me jufu mai ikageeni. Kari e boi ai! Tadia na komi dani iraani gi e govu na maramagna, imanea ke sikei vamua na maiagna bali hati aua na paluhadia na komi tinoni kori lubatiagna ghehegna vaghagna na havughaghi.
58009027	Na komi tinoni sikei vamua na theheadia. Govu gi a God ke fatera.
58009028	Vaghagna mua iangeni, Krais ke sina horui theheagna vamua vaghagna na havughaghi bali hati aua na paluhadia na komi tinoni ke sethe. Imanea keda ghoi tabiru mai, keana bosi bali ghoi thehe eigna na komi paluhada. Teo! Imanea keda vahavira arahai kena pitua na maigna me hera na havi ke teo na govugna.
58010001	Na komi vetula nigna a Moses, na totoghalegna vamua na komi fata ke toke keda mai. Na komi vetula iraani boi na fata ke pukuni tutuni eigna na komi havughaghi kena ado ei hahalia leuleghu vinogha boi tangomana keda pukuni vararahara kori matagna a God arahai kena mai bali maimanihihia.
58010002	Gi na komi havughaghi keda tangomana na pukuni vararaharagna, imarea kedana soto ghohi na eiragna, eigna imarea kedana pukuni mono jino thovohaliu me teo kedana talu mono dikahehe eigna na koakoa kena eia.
58010003	Keana e boi ai. Kori vido na komi tinoni kena eia na komi havughaghi leuleghu vinogha, imarea kena togha tabirua na komi paluhadia,
58010004	eigna na ghaughabuadia na komi kau ma na komi got ke boi tangomana na hati auagna na koakoa.
58010005	Na vunegna iangeni, kori vido a Krais ke mai kori maramagna, imanea ke veleagna a God vaghagna iaani, "Ighoe ko boi magnahaghinia imarea kedana eia na komi havughaghi ma na komi sosoni itamua. Keana ighoe ko heu na tono eigna kuda leghugho.
58010006	Ighoe ko boi totogo eidia na komi fata kaukagu kena pughulira kori olta, ba na komi sosoni kena eia itamua bali hati aua na paluhadia.
58010007	Gi inau ku velegho, 'Ighoe nigua God, inau ku mai bali leghua nimua na vanohehe, vaghagna vamua imarea kena risoa eigu inau tadia na komi Rioriso ke Tabu.' "
58010008	Na komi vetula nigna a Moses kena velea imarea kedana eia na komi havughaghi ma na komi sosoni tagna a God. Gi keda ai, ehava gi a Krais ke veleagna God vaghagna iaani, "Ighoe ko boi magnahaghinia imarea kedana eia na komi havughaghi ma na komi sosoni itamua. Ighoe ko boi totogo eidia na komi fata kaukagu kena pughulia kori olta, ba na komi sosoni kena eia itamua bali hati aua na paluhadia."
58010009	Krais ke velea iangeni eigna imanea ke vateoa na taluhaghore haehathe haulaghi me tughua tagna na taluhaghore haehathe ke mathangani. Iangeni na vunegna imanea ke velea mua, "God, inau ku mai bali leghua nimua na vanohehe."
58010010	A Jisas Krais ke leghua nigna na vanohehe a God kori vido ke lubatia na tonogna eigna keda eia sikei vamua na theheagna vaghagna na havughaghi. Ma na hava ke eia iangeni ke eighitagna eigna katida nigna na komi tinoni tabu a God.
58010011	Kori vido na komi pris kena leghua na taluhaghore haehathe haulaghi, imarea kena sokara naghogna na olta leuleghu dani mena eia na komi havughaghi. Keana na komi havughaghi irangeni kena boi tangomana na hati auagna na koakoa.
58010012	Keana a Krais ke eia sikei vamua na havughaghi, ma na havughaghi iaani ke mono nigna na mana thovohaliu bali hati aua na koakoa. Leghugna ke eia iangeni, imanea ke sopou kori madothogna a God.
58010013	Mi imanea ke talu mono mua ngengeni me pitua na maghavu a God keda boa horua nigna na komi thevuioka i thepa eigna keda vunaghi pungusira.
58010014	Tagna sikei vamua na havughaghi iangeni, a Krais ke pukuni vajinora thovohaliu arahai a God ke eira eigna kedana nigna na komi tinoni tabu.
58010015	Ma na Tarunga ke Tabu ke tatelia itada na komi fata irangeni ke tutuni, eigna imanea ke titiono vaghagna iaani,
58010016	"Inau a Lod ku velea, 'Na taluhaghore haehathe ke mathangani kuda eia tadia nigua na komi tinoni tagna na maghavu keda mai iangeni keda vaghagna iaani: Inau kuda boa na komi nigua na vetula kori hehedia, mu risora kori ghaghanadia.' "
58010017	Gi e velea mua, "Inau kuda boi ghoi togha mua na paluhadia ma na komi puhi ke dika kena eia."
58010018	Kori vido a God ke talutavogha ghohi na komi koakoa, e teo sa vunegna imarea kedana eia mua na komi havughaghi bali hati aua na komi koakoa irangeni.
58010019	Ara kulagu kiloau, na vunegna na ghaughabuagna a Krais ke salala eida ighita, ighita kati mamaluha na atu tagna a God kori pukuni vido ke tabu puala.
58010020	Koragna na vathe tapole ke tabu i hau, na pohe tavotha ke peotia na vido ke tabu puala. Keana tada ighita, teo sa fata ke peotia na pukuni vido ke tabu puala, eigna na puhi mathangani bali atu tagna a God ke mono ghohi. Ma a Jisas ghehegna ke havi thovohaliu, imanea ke hangavia vanighita na puhi mathangani iangeni kori thehe ke eia kori ghaibabala.
58010021	Mati atu tagna a God kori heheda ke jino, mi kori nida na vaututuni ke tutuni, eigna a Jisas nida na pris ke thaba ke vunaghi pungusira na komi tinoni nigna a God. Ighita kati tangomana na atu tagna a God eigna na ghaughabuagna a Krais ke vararaha na heheda, ma na bea ke gnaghura ke vararaha na tonoda.
58010023	Ighita kati tuturi aua katida hatia na komi fata ke toke a God ke taluhaghorea itada. Ati tatango ngasi kori nida na vaututuni gi katida hatia na komi fata irangeni. Mati saghoi ghaghana ruarua, eigna ighita kati adoa a God ke ei hahalia na hava ke taluhaghorea.
58010024	Mati toatogha na hava katida eia bali veihatheghi eigna katida pukuni dothovira arahai tavogha, mati eia na komi tango ke toke.
58010025	Kekeha tinoni kena toali na sakai haidu bali maimanihihia a God. Ati saghoi toali vaghagna iangeni, kari ati haidu mati veihatheghi eigna katida sokara ngasi, eigna na maghavu a Lod keda tabiru mai ke gharani ghohi.
58010026	Gi katida talu magnahaghinia mua na koakoa mati eia mua na komi puhi ke dika leghugna kati thaothadoghagna ghohi na velepuhi ke tutuni eigna a Krais, e teo sa havughaghi mua ke mono bali hati auragna na komi koakoa irangeni.
58010027	Gi keda ai, ighita katida pitua duai mataghu na fate a God keda eia itada ma na vaparaghitagna tagna na joto hutu keda ghani govura nigna na komi thevuioka.
58010028	Ighamu koti adoa ghohi, kori vido ahai ke boigna na leghuagna na komi vetula nigna a Moses, kari rua be tolu na tinoni kena velea e tutuni imanea ke boi leghura, imarea kena boi rarovia na tinoni iangeni, mena vathehea.
58010029	Gi keda ai, na hava keda padara arahai kena pukuni vahouhorua a Dathegna a God na? Na papara ke tahu vano keda padara. Imarea kena boi ghaghana bohea na ghaughabuagna a Krais ke kaputi ngasia na taluhaghore haehathe ke mathangani me vararahara kori koakoa. Mi imarea kena vadiadikala na Tarunga ke Tabu ke tatelia nigna na dotho a God itada.
58010030	Nidia na papara keda tahu vano eigna ighita kati adoa a God ke velea iaani, "Inau hiri kuda vaparara arahai kena eia na komi fata ke dika. Inau kuda tughu tabirua na hava kena eia." Mi imanea ke velea mua, "Inau a Lod God kuda fatera nigua na komi tinoni."
58010031	Ati reireghi toke ghita, eigna kenughua e dika vano tadia arahai a God ke havi keda vaparara.
58010032	Oti saghoi havaghinia na komi fata ke padaghamu tadia na komi dani leghugna koti kidi vaututunia na Rorongo ke Toke. Ighamu koti pukuni papara puala kori havimiu eigna koti vaututuni, keana ighamu koti sokara ngasi vamua.
58010033	Kekeha maghavu imarea kena titiono diadikalaghamu mena vaparaghamu kori matadia na komi tinoni. Mi kekeha maghavu ighamu koti hathera arahai tavogha imarea kena vaparara mua.
58010034	Ighamu koti rarovira moti hathera arahai kena bora haghe kori vathe tatari. Mi kori vido na komi tinoni kena hati aua itamiu na komi fata koti tonogna, ighamu koti mono totogo vamua, eigna ighamu koti adoa kotida hatia na komi fata ke toke vano keda talu mono thovohaliu.
58010035	Oti talu tatango ngasi tagna nimiu na vaututuni tagna a God, eigna a God keda hera arahai kena eia iangeni na taba ke hutu vano.
58010036	Oti sokara ngasi eigna kotida talu eia mua na hava ke magnahaghinia a God. Mi ighamu kotida hatia na komi fata ke toke a God ke taluhaghorea itamiu.
58010037	Vaghagna iaani ke mono tadia na komi Rioriso ke Tabu, "Ahai ke kaikaliti bali mai, boi hauhaugna imanea keda mai. Imanea keda boi pitu mua.
58010038	Na tinoni ke vaututuniu, imanea ke jino kori matagu, mi imanea keda hatia na havi ke tutuni. Keana gi imanea keda jefe itagua, inau kuda boi totogo itagna."
58010039	Keana ighita kati boi vaghadia arahai a God keda vaparara eigna kena jefe kori nidia na vaututuni. Teo! Ighita na komi tinoni katida vaututunia a God mati ghieghilei hatia na havi ke teo na govugna.
58011001	Na hava na vaututuni na? Na vaututuni, na nida na toatogha ke heta gi a God keda heghita na komi fata kati rouronu eidia, ma na adoagna na komi fata kati boi tangomana na reghiagna ke tutuni.
58011002	Ma na vunegna nidia na vaututuni ara hutuda ke heta vaghagna iangeni, a God ke totogo eidia.
58011003	Kori nida na vaututuni, ighita kati adoa a God ke vavuha na maramagna kori haghoregna. Mati adoa a God ke vavuha na komi fata kati reghia kori na hava kati boi tangomana na reghiagna.
58011004	Na vunegna a Ebol ke vaututunia a God, imanea ke eia na havughaghi tagna a God ke toke vano tagna na sosoni ke eia a Kein. Ma na vunegna nigna na vaututuni ke heta, a God ke vele aua a Ebol na mane jino me totogo eigna nigna na havughaghi. Toke a Ebol ke thehe ghohi i hau, ikageeni na titiono eigna nigna na vaututuni ke talu velepuhighita.
58011005	Na vunegna a Enok ke vaututunia a God, a God ke hati hadia i popo kori vido ke havi mua eigna imanea keda boi thehe. Me teo ahai ke ghoi reghia kori maramagna eigna a God ke hati hadia. Gi e hadi i popo a Enok, a God ke velea ke totogo eigna imanea.
58011006	Arahai vamua kena vaututunia a God kena tangomana na vatotogoagna. Arahai kena magnahaghinia kedana mai tagna a God, imarea kedana vaututunia a God ke mono, mena vaututunia mua a God ke hera na taba arahai kena pukuni magnahaghinia na vano itagna.
58011007	Na vunegna a Noa ke vaututunia a God, imanea ke leghua kori vido a God ke vavotua eigna na komi fata keda tate mai ke boi reghia mua sa tinoni. Imanea ke agutua na vaka hutu bali vahavia nigna na tamadathe. Ma na vunegna ke vaututuni, a Noa ke tateli aua na komi tinoni kena havi kori vido iangeni kena dika, me naba a God keda vaparara. Ma na vunegna ke vaututuni, a God ke vajinoa imanea kori matagna.
58011008	Na vunegna a Ebraham ke vaututunia a God, imanea ke leghua kori vido a God ke kiloa me veleagna eigna keda taveti au kori melehagna bali vano tagna na meleha tavogha ke taluhaghorea keda hea. Toke a Ebraham ke boi adoa na meleha ke taveti vano itagna, imanea ke leghua vamua a God me vano.
58011009	Ma na vunegna ke vaututunia a God, Ebraham ke vano me mono kori meleha a God ke taluhaghorea keda hea, toke imanea ke tavogha tadia na komi tinonidia na meleha iangeni. Mi imanea ke boi mono kori pukuni vathe, kari e mono kori vathe tapole vamua. Aisak a dathegna, ma a Jekob a kukuagna, romara huju oro mono mua kori vathe tapole, toke a God ke taluhaghorea mua na meleha iangeni itadia.
58011010	A Ebraham ke sasaa na mono vaghagna iangeni eigna imanea ke pitua na mono kori meleha keda mono thovohaliu. Na meleha iangeni, a God ke toatogha me agutua.
58011011	Toke a Ebraham ke kuekue ghohi ma a Sera ke kara, na vunegna a Ebraham ke vaututuni, a God ke eia imanea eigna keda tangomana na boagna na gari tagna a Sera. Iaani e ai eigna a Ebraham ke vaututunia a God keda ei hahalia na hava ke taluhaghorea.
58011012	Toke a Ebraham ke kuekue puala me naba keda thehe, tagna sina mane vamua iaani ke au mai na komi vinahuhugna ke sethe vaghagna na komi vaitughu kori maaloa ke sethe. Imarea kena vaghagna na nahigha kori lilihi ke teo ahai ke tangomana na ijumiragna.
58011013	Na komi tinoni kiti titionora iraani kena vaututunia a God mena ghieghilei thehe. Keana kori vido kena talu havi mua kori maramagna, imarea kena boi hatia na komi fata a God ke taluhaghorea itadia. Keana imarea kena reghivaughithatha kedana hatia tagna na maghavu keda mai mena totogo. Mi imarea kena vele aua na maramagna iaani boi na pukuni melehadia.
58011014	Arahai kena titiono vaghagna iangeni kena tateli aua na ghaghanadia ke heta bali vano itagna na meleha keda pukuni melehadia.
58011015	Gi kedana togha hahalia na meleha kena taveti au itagna, imarea tangomana na tabiru itagna.
58011016	Keana e teo! Imarea kena pukuni magnahaghinia kedana mono kori meleha ke toke vano tagna na meleha kena au itagna. Ma na pukuni melehadia ke mono i popo. Na vunegna iangeni, a God ke boi maomamo kori vido imarea kena vele aua imanea nidia na God. Ighita kati adoa iangeni eigna imanea ke agutua vanira na meleha i popo.
58011017	Na vunegna Ebraham ke vaututunia a God, imanea ke sasaa na vatheheagna a Aisak vaghagna na havughaghi kori vido a God ke pipilia nigna na vaututunia. A God ke kidi eia ghohi na taluhaghore tagna a Ebraham vaghagna iaani, "Ara pukuni vikemu kedana havi mai kori vikegna a dathemu Aisak." Toke keda ai huju, a Ebraham ke sasaa keda havughaghia sikei ghathi pedai dathegna tagna a God.
58011019	A Ebraham ke vaututunia a God ke tangomana na vahavi tabiruragna arahai kena thehe, me vaghagna a Ebraham ke hati tabirua a Aisak kori thehe.
58011020	Na vunegna a Aisak ke vaututunia a God, imanea ke vatokera e rua dathegna, Jekob ma Iso, me velera mua a God keda eia na komi fata ke toke vanira ivughei valiha.
58011021	Na vunegna a Jekob ke vaututunia a God, kori vido ke kuekue puala me haga thehe, imanea ke vatokera e rua kukuagna, e rua dathegna mane a Josep. Gi imanea ke ego vano kori nigna na supa me maimanihihia a God.
58011022	Na vunegna a Josep ke vaututunia a God, kori vido ke gharani thehe, imanea ke vele aua a God keda batura au i Ijip na komi tinonidia Israel. Me velea mua imarea kedana hatia duadia na komi huligna kori vido kedana taveti au.
58011023	Na vunegna a idogna ma a tamagna a Moses koro vaututunia a God, iroira koro poloa a Moses koragna e tolu na vula leghugna ke havi mai. Iroira koro poloa eigna koro reghia a Moses na gari meomeo ke ulaghagna puala. Iroira koro boi mataghu na huhughuagna na vetula ke boa na king bali vathehera na komi dathedia mane mara Jiu.
58011024	Na vunegna a Moses ke vaututunia a God, kori vido ke hutu hadi, imanea ke bosi magnahaghinia na komi tinoni kedana kiloagna a kukuagna na King gna i Ijip.
58011025	Keana imanea ke toatogha keda sakai papara duadia na komi tinoni nigna a God. Imanea ke adoa iangeni ke toke vano tagna na mono leghuagna na komi puhi ke dika ke vatotogora na komi tinoni sina ghathi vido iso vamua.
58011026	A Moses ke toatogha gi keda papara vaghagna a Vahavi keda papara, iangeni ke toke vano tagna na hatiragna na komi fata ke sethe i Ijip. Imanea ke toatogha vaghagna iangeni eigna ke adoa a God keda hea na taba hutu.
58011027	Na vunegna a Moses ke vaututunia a God, imanea ke taveti au i Ijip me boi mataghunia na king ke dikatagna itagna. Imanea ke sokara ngasi me boi gina eigna ke dodoro vamua tagna a God kena boi tangomana na reghiagna sa tinoni.
58011028	Na vunegna ke vaututuni, a Moses ke turughua na Laulahugna na Thovoliungi vaghagna a God ke veleagna. A Moses ke velera na komi tinonidia Israel eigna kedana havula na ghaughabuagna na dathei sip popogna na komi hagethai vathedia eigna na enjel i thehe keda boi vathehera ara dathedia mane kamanagho.
58011029	Na vunegna na komi tinonidia Israel kena vaututunia a God, imarea kena taveti kori thepa ke mumuja kori vido kena hathavungia na Tahi Mela. Keana kori vido mara na soldia gna i Ijip kena jufu ingengeni mena turughu hathavu, na tahi ke totho tabiru mena bilomo gougovu.
58011030	Na vunegna na komi tinonidia Israel kena vaututunia a God, e vitu na dani imarea kena taveti kililivia na meleha i Jeriko, ma na peogna na meleha iangeni kena agutua kori ghahira ke reo me sikili horu.
58011031	A Rehab na vaivine kikirase ke mono kori meleha iangeni i Jeriko. Na vunegna iia ke vaututunia a God, iia ke kalitira kori vathegna e rua na mane kena vetulara polo vano mara Israel bali ado aua na meleha iangeni. Na vunegna a Rehab ke eia iangeni, mara Israel kena boi vathehea kori vido kena vathehera na komi tinonidia Jeriko kena huhughua a God.
58011032	E sethe mua na fata ku tangomana na titionoagna, kari e naba ghohi. Kenughua da e teve puala gi kuda titionora a Gidion, Barak, Samson, Jefta, Deved, Samuel, ma na komi profet.
58011033	Na vunegna imarea kena vaututunia a God, imarea kena eia na komi fata ke hutu. Imarea kena rihura mena heta pungusira kekeha meleha kena vunaghi pungusira kekeha king, mena vunaghi pungusira na komi tinoni kori puhi ke jino, mena hatia na hava a God ke taluhaghorea itadia. Imarea kena bilakia na livodia na komi laion,
58011034	mi kori vido na komi tinoni kena sonira vano kori joto, imarea kena boi juru. Toke nidia na komi thevuioka kena pipilia na vatheheragna kori ghau, imarea kena ghogho mena boi ngeso. Toke imarea kena lae, a God ke vahetara me hera na mana bali rihura na komi soldia nidia na komi meleha tavogha.
58011035	Ma na koi vaivine kena hati tabirura ara dathedia kena thehe eigna a God ke vahavi tabirura. Keana kekeha tinoni kena vaututuni, nidia na komi thevuioka kena vaparara. Imarea kena velera gi kedana sonia nidia na vaututuni, imarea kedana lubati mamaluhara. Keana imarea kena boi eia iangeni mena sasaa vamua kedana thehe. Imarea kena vaututunia kedana hatia na havi ke toke vano tagna na havi kori maramagna leghugna kedana sokara tabiru kori thehe.
58011036	Kekeha, imarea kena leuleura mena thabuhira. Mi kekeha, imarea kena tarira kori sen mena bora haghe kori vathe tatari.
58011037	Kekeha, imarea kena piri vathehera, mi kekeha imarea kena utuhi thevuruara na tonodia, mi kekeha mua imarea kena vathehera kori ghau. Kekeha tinoni kena vaututuni, imarea kena kuma puala mena pipisi vamua kori ghuighuligna na sip ma na got. Ma na nidia na komi thevuioka kena vaparara mena diadikalara.
58011038	Imarea kena taetaveti kilili kori meleha ke gou, mi tagna na komi suasupa. Ingengeni imarea kena polo tadia na komi luma ma na komi lodu. Imarea na komi tinoni kena pukuni toke, ma na komi tinoni kori maramagna e boi nabadia kedana mono duadia.
58011039	Na vunegna na komi tinoni irangeni kena vaututunia a God, imanea ke totogo eidia. Keana, kori vido kena talu havi mua kori maramagna, imarea kena boi hatia na hava ke taluhaghorea God vanira.
58011040	Imarea kena boi hatia, eigna a God ke mono nigna na toatogha keda eia vanighita ighita gougovu na fata ke toke vano. Na komi tinoni irangeni, a God ke magnahaghinira kedana pitughita sina vido, eigna imanea keda sakai vajinoghita duadia.
58012001	Na komi tinoni ke sethe irangeni kena tateli aua na puhi bali vaututuni. Na vunegna iangeni, ighita katida talu horua na komi fata ke vasotoghita kori vaututuniagna a God, mati talu horua mua na koakoa ke tangoli ngasighita hahali. Na leghuagna a God kati eia ke vaghagna na veuvehuhu raghe, me toke ighita katida raghe heta kori veuvehuhu iangeni.
58012002	Ati dodoro vano tagna a Jisas vamua, eigna imanea na vunegna nida na vaututuni, mi imanea keda vaheta nida na vaututuni me ghieghilei jufu na maghavu katida sokara ngasi. Toke na thehe kori ghaibabala na fata bali maomamo itagna, a Jisas ke togha na maomamo iangeni na hai fata vamua. Imanea ke sasaa na papara kori ghaibabala eigna ke togha vamua na totogo keda hatia leghugna. Mi ikageeni, imanea ke sopou kori thevu madothogna na sapei vunaghi nigna a God i popo.
58012003	A Jisas ke sokara ngasi kori vido na komi tinoni koakoa kena eia na komi fata ke dika itagna. Oti togha vanoa iangeni eigna kotida boi lae moti boi gina.
58012004	E tutuni ighamu koti rihu bali sokara pungusira na komi tinoni koakoa, keana e teo sikei itamiu ke thehe kori rihu iangeni.
58012005	Ehava? Ighamu oti havaghinia nimiu ghohi na haghore ke heghamu a God ke vaheta na ghaghanamiu? Imanea ke velea ighamu ara dathegna kori titiono ke eia iaani, "Dathegu, kori vido ko eia na hahi mu vajinogho, o saghoi toatogha iangeni na hai fata vamua. Mi kori vido ku haghore heta itamua, o saghoi lubatia na ghaghanamu keda dika.
58012006	Eigna inau ku vajinora arahai ku dothovira, mu vaparara arahai ku kilora ara dathegu."
58012007	Oti sokara ngasi kori vido ke padaghamu na papara. Na komi papara irangeni, na puhi vajinoghamugna a God ke eia bali tateli aua imanea ke reireghighamu vaghagna ighamu ara dathegna. Ighita kati adoa iangeni ke tutuni eigna mara mane taulaghi gougovu kena vajinora ara dathedia.
58012008	Gi a God keda boi vajinogho vaghagna ke eia tadia ara dathegna gougovu, ighoe na gari kaekavelato mo boi pukuni a dathegna.
58012009	Ara tamada kori maramagna iaani, imarea kena vajinoghita, mi ighita kati ghaghana bohera. Na vunegna ke ai, ighita katida sasaa na mono saragna na vajiojino nigna a Tamada i popo. Gi katida eia iangeni, ighita katida hatia na havi ke tutuni.
58012010	Ara tamada kori maramagna iaani boi sethe na vinogha kena vajinoghita, kari imarea kena vajinoghita leghuagna na hava kena toatogha ke toke. Keana na vajinoghitagna ke eia a God ke hatheghita hahali, eigna ighita katida mono tabu vaghagna imanea.
58012011	Kori vido a God ke vajinoghita, ighita kati papara mati boi totogo. Kari leghugna na papara, ighita ke vajinoghita a God kori puhi iaani, ighita katida tangomana na leghuagna na puhi ke jino mati mono kori soleana.
58012012	Na vunegna koti lae ikageeni, oti vaheta na limamiu eigna kotida ghoi tatango ngasi, moti vaheta na naemiu eigna kotida ghoi raghe heta.
58012013	Oti agutua na hangana ke jino bali leghua, eigna arahai ke lae nidia na vaututuni kedana boi sikili, kari imarea kedana heta.
58012014	Oti agutu heta eigna kotida mono kori soleana duadia na komi tinoni gougovu moti mono tabu, eigna arahai kena boi mono tabu kedana boi reghia a Lod.
58012015	Oti reireghi toetoke ghamu eigna teo ahai itamiu keda taveti sania a God ke pukuni dothovighita. Moti saghoi lubatia ahai itamiu eigna keda eia na komi puhi ke dika, eigna na tinoni vaghagna iangeni ke tangomana na vajeferagna na komi tinoni ke sethe itamiu.
58012016	Moti reireghi toetoke ghamu eigna teo ahai itamiu keda nere duagna ahai ke boi a taugna, ba boi ghaghana bohea a God vaghagna a Iso i hau. Na vunegna imanea ke rofo, a Iso ke kaea na vanga tagna a Jekob, a tahigna, me lubatia imanea eigna keda hatia na komi fata keda tonogna eigna ke havi nagho.
58012017	Leghugna iangeni, a Iso ke magnahaghinia a tamagna keda vatokea, keana a tamagna ke siriuhaghinia. Toke a Iso ke kaea a tamagna duai tangi, e vahotha na padagna sa puhi bali tughua na hahi ke eia.
58012018	Ikageeni ighita kati mai tagna a God, keana e boi vaghagna i hau kori vido ara hutuda kena mai tagna a God kori Suasupai Sainai. Kori suasupa iangeni imarea kena reghia na beubethui joto, ma na puni, ma na ghuighuri ke hutu.
58012019	Imarea kena rongovia na tavuli ma na ohai haghore ke haohaghore mai itadia. Na ohai haghore iangeni ke pukuni vamataghunira, mi imarea kena kaea huhurua eigna keda boi haohaghore mua itadia.
58012020	Imarea kena mataghu nidia puala eigna a God ke titiono vaghagna iaani, "Gi sa tinoni ba sa fata kaukagu keda tatapa kori suasupa iaani, ighamu kotida piri vathehea."
58012021	A Moses huju e mataghu nigna puala tagna na komi fata kena reghia ngengeni me velea, "Inau ku aiariri eigna ku mataghu nigua puala."
58012022	Keana e teo sa vunegna katida mataghu vaghagna iangeni, eigna ighita kati mai tagna a God kori Suasupai Saion, tagna ke mono na meleha nigna a God ke havi. Iangeni na Jerusalem i popo tagna ke mono sethe na toghai enjel kena hathatano haidu duai totogo.
58012023	Ingengeni ighita katida mono haidu duadia ara dathegna gougovu a God, mi ighita katida hatia na komi fata ke toke imanea ke taluhaghorea itada. Ma na komi ahada ke mono ghohi tagna kena risoa na ahadia arahai gougovu kedana mono thovohaliu i popo. Ighita kati mai tagna a God, imanea keda fatera na komi tinoni gougovu. Mati mono duadia na tarungadia na komi tinoni jino kena thehe ghohi a God ke vararahara tagna na paluhadia.
58012024	Mi ighita kati mai tagna a Jisas, imanea ke hati maia na taluhaghore haehathe ke mathangani vanira na komi tinoni. Na ghaughabuagna imanea ke lulu ke tateli aua na fata ke toke vano tagna na ghaughabuagna a Ebol ke lulu. Ke vaghagna na ghaughabuagna a Ebol ke magnahaghinia keda tughu tabirua na theheagna. Keana na ghaughabuagna a Jisas ke vararahaghita kori matagna a God.
58012025	Reireghi toetoke ghamu eigna kotida sasaa na leghuagna a God ke haohaghore itamiu. Na komi tinonidia Israel kena bosi magnahaghinia na leghuagna a Moses kori vido ke haohaghore itadia kori maramagna iaani. Mi imarea kena boi tangomana nidia na ghogho tagna na papara a God ke eia itadia. Keana gi katida boi sasaa na leghuagna a God ke mono i popo kori vido imanea ke haohaghore mai itada, na papara imanea keda eia itada keda tahu vano.
58012026	I hau kori vido a God ke haohaghore kori Suasupai Sainai, na ohai haghoregna ke kahia na thepa. Keana ikageeni imanea ke taluhaghorea itada vaghagna iaani, "Inau kuda ghoi kahia mua na thepa. Mi kori vido kuda eia iangeni, inau kuda kahia mua na maaloa."
58012027	Na komi haghore a God ke velea irangeni kena tateli vanighita imanea keda reoa na komi fata gougovu ke vavuhara. Na hava keda mono, na komi fata vamua ke mono thovohaliu ke boi tangomana na ghaighali.
58012028	Na vunegna ighita katida mono kori hughuta nigna a God ke boi tangomana na ghaighali, ati veletokea God. Mati maimanihihia imanea kori puhi ke vatotogoa, mati ghaghana bohea duai mataghu.
58012029	Ati mataghunia nida a God eigna imanea ke vaghagna na joto ke ghani govua na komi fata gougovu.
58013001	Na vunegna ighamu koti tamatahi tagna a Krais, oti talu mono veidothovighi.
58013002	Moti saghoi havaghinia na kalitiragna na komi tinoni tavogha kori vathemiu, eigna kori vido kekeha tinoni kena eia iangeni i hau, imarea kena boi adoa ena kalitira na komi enjel kori vathedia.
58013003	Moti toghara arahai kena mono kori vathe tatari, vaghagna ighamu koti mono duadia. Vaghagna iangeni mua, oti toghara arahai kena papara, vaghagna ighamu koti papara duadia.
58013004	Na taulaghi na fata ke toke puala, ma na komi tinoni taulaghi e toke kedana thangu vamua tadia ara taudia, eigna a God keda fatera arahai kena ghoho, ma arahai kena nere duadia arahai kena boi ara taudia.
58013005	Saghoi magnahaghinia puala na rongo kori havimiu. E toke gi kotida totogo vamua tagna na hava koti tonogna ghohi, eigna a God ke velea, "Inau teo kuda taveti sanigho, mu teo kuda havaghinigho."
58013006	Na vunegna iangeni, na ghaghanada ke heta kori vido kati titiono vaghagna iaani, "Inau kuda boi mataghu, eigna a Lod ke hatheu hahali. Na komi tinoni boi tangomana nidia kedana eia sa fata itagua."
58013007	Oti saghoi havaghinira arahai kena batughamu kori kiloau kena kidi titionoa na Rorongo ke Toke itamiu. Oti toatogha na komi fata ke toke ke au mai kori havidia, moti agutu heta eigna nimiu na vaututuni keda heta vaghagna nidia na vaututuni ke heta.
58013008	A Jisas Krais ke boi tughu. Imanea ke mono nanaba vamua i hau, mi ikageeni, me keda talu mono nanaba ke hau me hau.
58013009	Na vunegna iangeni, oti saghoi lubatia sa velepuhi tavogha gi keda vajefeghamu tagna na hava ke tutuni. Na pukuni fata bali vaheta na heheda, na dotho nigna a God vanighita, boi na komi vetula eigna na vanga ke mono tadia na komi velepuhi tavogha. Na komi vetula irangeni boi tangomana kedana hathera arahai kena leghura.
58013010	Keana ighita ke mono nida na olta, ma na pukuni haehathe ke mai itada eigna a Krais ke lubatia na havigna vaghagna na havughaghi kori olta iangeni. Keana na komi tinoni kena leghua na puhi havughaghi kena eia kori vathe tapole ke tabu, imarea teo kedana hatia sa haehathe tagna nida na olta iangeni.
58013011	Na komi vetula nigna a Moses kena velea na pukuni naghoi pris keda hatia na ghaughabuadia na komi fata kaukagu me vano kori vido ke tabu puala koragna na vathe tapole me havughaghia eigna na koakoa tagna a God. Keana, na tonodia na komi fata kaukagu, imarea kena pughulira kosigna na vido tagna kena piniru.
58013012	Vaghagna vamua iangeni, a Jisas ke papara me thehe kosigna na meleha, eigna keda vararahara nigna na komi tinoni tagna na komi paluhadia. Imanea ke eia iangeni kori ghaughabuagna ghehegna.
58013013	Na meleha iangeni ke vaghagna na komi vetula nigna a Moses, mi ighita katida taveti au kosigna na puhi leghuagna na komi vetula kati mono koragna i hau. Ati atu vamua tagna a Jisas mati sasaa na papara vaghagna imanea ke papara.
58013014	Ati sasaa na papara eigna ighita kati pitua na maghavu na pukuni melehada keda mono thovohaliu keda mai. Keana na melehada iangeni e boi mono kori maramagna iaani.
58013015	Na vunegna na hava a Jisas ke eia vanighita, ati veletokea a God hahali kori tuturiagna imanea ke thaba vano. Na veletokeagna kati eia iangeni vaghagna na havughaghi kati eia itagna.
58013016	Saghoi havaghinia na eiagna na komi tango ke toke ma na hatheragna arahai tavogha tagna nimiu na komi fata. Irangeni vaghagna mua na havughaghi kati eia tagna a God, mi imanea ke totogo eida kori vido kati eira.
58013017	Oti leghua na haghoredia arahai kena batughamu kori kiloau. Nidia na agutu bali reireghia na havimiu duagna a Krais, mi imarea kena adoa kedana titionoa na komi fata kena eia tagna a God. Oti leghua na haghoredia eigna kedana totogo kori vido kena eia nidia na agutu. Boi toke gi imarea kedana dikahehe kori nidia na agutu. Gi keda ai, imarea kedana boi tangomana na hatheghamugna.
58013018	Ighami kiti magnahaghinighamu kotida tarai eimami, eigna kiti adoa iti boi ei sa fata ke hahi, miti magnahaghinia kitida mono leghua na puhi ke jino tadia na komi fata gougovu kiti eia.
58013019	Haluhadi, inau ku magnahaghinighamu kotida tarai kaea God eigna imanea keda lubatiu mu atu sighoghamu saisami.
58013020	A God ke heghita na soleana, imanea ke vahavi tabirua nida a Lod Jisas kori thehe. Mi inau ku tarai kaea gi keda heghamu na komi fata gougovu ke toke keda hatheghamu kori leghuagna nigna na vanohehe. Inau ku tarai kaea mua gi keda agutu kori havimiu kori mana nigna a Jisas Krais eigna kotida eia na komi fata keda vatotogoa. Na vunegna a Jisas ke thehe, imanea na pukuni mane bali reireghira na komi sip. Mi tagna na thehe ke eia ke vaghagna na havughaghi eida ighita, imanea ke kaputi ngasia na taluhaghore haehathe ke mathangani keda mono thovohaliu. Na vunegna iangeni, ati veletokea a Krais ke hau me hau. Amen.
58013022	Ara kulagu kiloau, inau ku kaeghamu eigna kotida rorongo toetoke tagna na komi fata iraani ku risoa bali vaheta na ghaghanamiu, eigna na hava ku risoa e boi teve.
58013023	Inau ku magnahaghinighamu kotida adoa imarea kena lubati aua ghohi a kulada a Timoti kori vathe tatari. Gi keda jufu saisami mai itagua eeni, iroghami kuruda sakai atu bali sighoghamu.
58013024	Oti hera nigua na haghore dotho itadia arahai kena baubatu itamiu, mi tadia mua na komi tinoni nigna a God kena mono ngengeni. Na komi tinoni kiloau kena mono kori provins i Itali kena vetula atua mua nidia na haghore dotho itamiu.
58013025	Inau ku tarai kaea a God gi keda vatokeghamu gougovu.
59001001	Inau a Jemes, na mane agutu nigna a God ma a Lod Jisas Krais, ku risoa na letasi iaani. Nigua na haghore dotho itamiu ighamu na komi tinoni Jiu koti vaututuni moti mono soparaka kilili kori maramagna.
59001002	Ara kulagu kiloau, e toke gi ighamu kotida totogo kori vido ke mai na komi thagi auau itamiu.
59001003	Eigna ighamu koti adoa ghohi, na komi fata iraani ke mai itamiu bali pipilia nimiu na vaututuni. Mi leghugna na pipiliagna nimiu na vaututuni, ighamu tangomana kotida sokara ngasi.
59001004	Moti sokara ngasi hahali eigna keda pukuni jino na puhimiu tagna na komi fata gougovu.
59001005	Gi ahai itamiu ke boi thaothadoghagna na puhi bali sokara ngasi, imanea keda tarai kaea a God, ma a God keda hea na thaothadogha. Eigna a God ke keukemu me boi vamaomamoa ahai ke kaea.
59001006	Kari ahai ke kaea, imanea keda vaututuni me saghoi ghaghana ruarua. Ahai ke ghaghana ruarua kori ghaghanagna, imanea ke vaghagna na gnoro ke ghurihi kililia na ghuri.
59001007	Imanea keda saghoi toatogha keda hatia sa fata ke kaea tagna a God.
59001008	Eigna imanea ke boi togha sina fata vamua me ghaghana ruarua tadia na komi fata ke eia.
59001009	E toke gi kedana totogo na komi tinoni kiloau kena kuma, eigna a God ke ghaghana bohera.
59001010	E toke gi kedana totogo na komi tinoni kiloau kena pada rongo, eigna a God ke tatelia vanira nidia na komi fata ke boi nagho. Inau ku velea iaani eigna arahai kena pada rongo kedana boi mono hau, vaghagna vamua na falaoa kori leleghai.
59001011	Kori vido ke sogala hadi na aho me rangea, na falaoa ke gho'e me sikili horu, ma na toetokelaghagna ke govu. Vaghagna vamua iangeni mara kena pada rongo. Kori vido kena agutu bali hatia na rongo, imarea kedana thehe vamua.
59001012	Arahai kena sokara ngasi kori vido ke mai na auau ma na vahotha itadia, imarea kedana totogo eigna a God keda hera na havi ke teo na govugna. Iaani na tabadia a God ke taluhaghorea vanira arahai kena dothovia.
59001013	Gi ahai ke mai na auau itagna, imanea keda saghoi velea na auau iangeni ke mai tagna a God. Eigna a God ke boi auaua sa tinoni eigna keda eia na fata ke dika. Me teo ahai ke tangomana na auauagna a God eigna keda eia sa fata ke dika.
59001014	Na auau ke mai tagna na tinoni kori vido na ghaghanagna ke dika ke batua me vajefea.
59001015	Na komi ghaghana ke dika ke batua imanea kori koakoa, ma na koakoa ke batua imanea kori thehe.
59001016	Ara kulagu kiloau ku dothovighamu, saghoi lubatia ahai eigna keda pilaunighamu eigna na komi velepuhi iraani.
59001017	Na komi fata gougovu ke toke meke jino ke horu mai i popo tagna a God ke vavuha na aho, na vula ma na komi vaitughu. Na raraha ke mai tadia na komi fata iraani me tughu kori vido kena taetaveti kilili kori manga. Kari a God ke bosi tughu me heghita hahali na komi fata ke toke.
59001018	A God ke heghita na havi ke mathangani eigna ighita kati vaututunia na haghoregna ke tutuni. Imanea ke eia vaghagna iangeni leghuagna nigna na vanohehe eigna katida nagho vano tadia na komi fata gougovu imanea ke vavuhara.
59001019	Ara kulagu kiloau, e toke gi ighamu kotida vaovarongo toetoke tadia arahai tavogha. Gi oti haghore, oti toatogha toetoke. Moti saghoi dikatamiu saisami.
59001020	Na dikatagna na tinoni e bosi hathea eigna keda mono jino vaghagna a God ke magnahaghinia.
59001021	Oti sonira na komi puhi ke dika ma na komi toatogha ke dika ke mono kori havimiu. Mono taluleghu, moti leghua na haghoregna a God ke boa kori ghaghanamiu. Na haghoregna a God hiri, ke tangomana na vahavighamugna kori koakoa.
59001022	Moti eia na hava ke velepuhighamu na haghoregna a God. Gi kotida ghaghana a God keda vahavighamu kori vido koti rongovia na haghoregna kari oti boi leghua, ighamu koti pilaunighamu ghehemiu.
59001023	Ahai ke rongovia na haghoregna me boi leghua, imanea ke vaghagna ahai ke buta heta kori tiro eigna keda reghi toetokea na dodorogna.
59001024	Keana, kori vido imanea ke taveti au, imanea ke havaghinia na dodorogna.
59001025	Oti saghoi eia vaghagna iangeni. Gi kotida pukuni pipili toetokea moti leghua na haghoregna a God, imanea keda vatokeghamu tagna na komi fata gougovu koti eia, eigna ighamu koti rongovia moti leghua na haghoregna moti boi saisami na havaghiniagna. Vaghagna koti adoa ghohi, na haghoregna a God ke pukuni jino me tangomana na vahaviragna na komi tinoni kori koakoa.
59001026	Ahai ke toatogha imanea na tinoni kiloau, kari e boi reireghi toetokea na livogna, imanea ke pilaunia ghehegna ma na komi fata ke eia bali vatotogoa a God e teo vamua sa vunegna.
59001027	Kari na pukuni tinoni kiloau ke jino kori matagna a God a Tamada, ahai vamua ke reireghia na havigna ghehegna tagna na komi fata kori maramagna ke ado vadiadikala na havigna. Vaghagna mua, imanea ke hathera na koi vaivine thehe sasani ma na komi gari thehe sasani kori vido kena pada na vahotha.
59002001	Ara kulagu kiloau, na vunegna koti vaututunia nida a Lod, Jisas Krais ke haluhadi vano, oti saghoi ghaghana bohera kekeha tinoni kari oti siriuhaghinira kekeha.
59002002	Vaghagna iaani: Sina mane pada rongo ke pipisia na pohe ke toke me vahaghea na ringi ke gol kori kaukaugna, ke haghe mai kori vathe tarai. Me sina mane ke kuma ke vahaghea na pohe ke garu ke haghe mai mua.
59002003	Gi ighamu koti ghaghana bohea moti veleagna na mane pada rongo, "O mai mo nohe eeni kori sape ke toke." Kari tagna na mane ke kuma, ighamu koti veleagna vaghagna iaani, "O sokara ingengeni ba o nohe horu kori thepa."
59002004	Gi kotida velea vaghagna iangeni, ighamu koti eia na fata ke dika eigna koti ghaghana bohea sikei, teo sikei. Ighamu koti toatogha kekeha tinoni ke toke vano tadia kekeha eigna na toatogha ke dika ke mono kori ghaghanamiu.
59002005	Ara kulagu, oti vaovarongo toetoke. A God ke vahira arahai kena kuma kori maramagna gi kedana vuragha kori nidia na vaututuni. Ma na meleha a God ke vunaghi pungusia, imarea kedana mono mua ngengeni, eigna a God ke taluhaghorea iangeni vanira arahai kena dothovia.
59002006	Keana ighamu koti ghaghana bohera mara kena pada rongo moti siriuhaghinira mara kena kuma. Iangeni e boi jino eigna ighamu koti adoa ghohi mara pada rongo kena vaparaghamu mena hatighamu kori vathe bali fate!
59002007	Mi mara pada rongo kena titiono diadikala na ahagna a Jisas Krais, na nida a Lod.
59002008	Na vetula ke pukuni nagho vano kori Rioriso ke Tabu, iaani, "O dothovira na komi tinoni vaghagna ko dothovigho ghehemu." Gi kotida leghua na vetula iaani, ighamu koti eia na fata ke jino.
59002009	Keana gi kotida ghaghana bohera vamua kekeha tinoni me teo kekeha, ighamu koti hahi ma na komi Rioriso ke Tabu kena velea ighamu koti koakoa.
59002010	Ighamu koti adoa ghohi, ahai ke leghua na komi vetula kari sikei vamua na vetula ke boi leghua, kori matagna a God imanea ke nanaba vamua tagna na tinoni ke boi leghua na komi vetula gougovu.
59002011	Eigna a God ke velea iaani, "Arahai kena taulaghi kedana saghoi eia na ghoho," me velea mua iaani, "Saghoi vathehea na tinoni." Gi koda boi ghoho, keana o vathehea na tinoni, ighoe ko boi leghura na komi vetula nigna a God eigna ko vathehea na tinoni.
59002012	Na vunegna iaani, oti velea moti eia na komi fata ke jino, eigna a God keda fateghamu leghuagna na vetula ke vamamaluhara na komi tinoni kori koakoa.
59002013	Kori vido a God keda fatera na komi tinoni, imanea teo keda rarovira arahai kena boi rarovira na komi tinoni tavogha. Keana arahai kena rarovira na komi tinoni, imarea kedana boi mataghu kori vido a God keda fatera.
59002014	Ara kulagu kiloau, e boi toke gi kotida velea oti vaututunia a God, kari oti boi eia sa fata ke toke bali tateli aua nimiu na vaututuni. Na puhi vaututuni iangeni teo keda vahavighamu.
59002015	Gi keda mono na tinoni kiloau me teo sa nigna oopo me teo sa ghagna vanga,
59002016	mo velea vaghagna iaani, "Taveti kori soleana. Inau ku magnahaghinia gi koda boi mathaho ba rofo," kari o boi hea sa fata. Ehava? Na komi haghore vavaha ko eia iangeni, kenughua e hathea? Teo!
59002017	Vaghagna vamua iangeni, ahai ke vaututuni kari e boi tateli aua nigna na vaututuni kori eiagna na komi fata ke toke, nigna na vaututuni ke boi tutuni.
59002018	Da sa tinoni kenughua ena velea vaghagna iaani, "Kekeha tinoni, imarea kena vaututuni vamua, kekeha kena eia na komi fata ke toke vamua." Keana inau ku velea gi ahai ke vaututuni vamua, na hava keda tatelia na tutunigna na vaututuni iangeni? Kari inau kuda tatelia ke tutuni nigua na vaututuni tagna na komi fata ke toke ku eia.
59002019	Ighamu koti vaututunia ghohi sikei vamua a God ke mono. Na vaututuni iangeni ke toke. Keana na komi tidatho kena vaututunia mua vaghagna iangeni, kari ena aiariri eigna kena mataghu nidia puala na fate a God keda eia vanira.
59002020	Oti mee! Inau kuda velepuhighamu ahai ke vaututuni, kari e boi tateli aua nigna na vaututuni kori eiagna na komi fata ke toke, nigna na vaututuni e teo sa vunegna.
59002021	Togha tabirua a hutuda Ebraham. Ehava gi a God ke velea a Ebraham ke jino kori matagna? Eigna vamua na hava ke eia. Imanea ke kaikalitia na havughaghiagna a Aisak, a dathegna, tagna a God.
59002022	Ighita kati reghia nigna na vaututuni ma na tango koro agutu haidu. Na fata ke eia a Ebraham ke tateli aua nigna na vaututuni ke tutuni.
59002023	Ma na hava na komi Rioriso ke Tabu kena velea e tutuni, "A Ebraham ke vaututunia a God, ma na vunegna iangeni a God ke velea imanea ke jino kori matagna." Mi imarea kena kiloagna a Ebraham kulagna a God.
59002024	Na vunegna iangeni, ighita kati adoa na tinoni ke jino kori matagna a God eigna nigna na komi tango ke toke, boi eigna imanea ke vaututuni vamua.
59002025	Vaghagna iangeni mua, na titionogna a Rehab. A Rehab na vaivine kikirase, kari a God ke velea iia na vaivine jino eigna ke polora e rua na manedia i Israel kori vathegna, me hathera eigna koroda taveti polo tadia rodia na thevuioka tagna na hangana ke tavogha.
59002026	Ahai ke vaututuni vamua, kari e boi eia na komi fata ke toke, nigna na vaututuni ke thehe vaghagna na tinoni ke teo na tarungagna.
59003001	Ara kulagu kiloau, e boi toke ighita gougovu katida tinoni velepuhi tadia na komi tinoni kiloau. Eigna ighamu koti adoa ghohi na fate a God keda eia tamami ghami kiti velepuhi keda tahu vano tagna na fate keda eia tadia arahai kena boi velepuhi.
59003002	Ighita gougovu kati eia na komi fata ke dika. Kari ahai ke reireghi toetokea na livogna hahali, imanea na tinoni ke pukuni jino me tangomana na reireghiagna ghehegna tagna na komi fata ke dika kori maramagna.
59003003	Na vido aian ke iso kati taria kori livogna na hos tangomana keda vajinoa tagna na vido kati magnahaghinia na vano.
59003004	Na ghuri hutu ke varaghea na vaka eiselo ke hutu. Kari tagna na taghaogna ke iso puala, ahai ke taghao ke tangomana na vajinoagna vanoa tagna na vido ke magnahaghinia keda vano.
59003005	Na livoda ke vaghagna vamua iangeni. Na fata iso vamua kori tonoda, kari e pukuni heta puala. Na koukovurugna na joto ke iso puala, kari kori vido ke beubethu, tangomana keda ghania na leleghai.
59003006	Vaghagna vamua iangeni, na livoda ke vaghagna na joto a Satan ke ifua. Na livoda ke vonu tagna na komi fata ke dika, me batura na komi viovidogna na tonoda kori koakoa. E tutuni, na livoda tangomana keda pukuni diadikala na havida.
59003007	Na komi fata kaukagu ke asi, na manu, na igha, ma na poli, ighita tangomana katida vadothora.
59003008	Kari teo sikei tinoni keda vadothoa na livo. Na livo na fata ke dika me huhughua hahali nigna na vunaghi. Na livo ke vadiadikala na komi tinoni vaghagna vamua na poli jongo ke vadiadikala na tinoni.
59003009	Na livoda, kekeha maghavu ighita kati veletokea a Lod God itagna. Keana kekeha maghavu ighita kati haghore leghua na komi tinoni a God ke vavuhara eigna kedana vaghagna imanea.
59003010	Na titiono ke toke ma na titiono ke dika koro au mai vamua tagna sina livo. Ara kulagu kiloau, iaani e boi jino!
59003011	Na bea ma na tahi boi tangomana koroda au mai tagna sina fufutui bea.
59003012	Ma na bea teo keda au mai kori tahi. Na ghai fig teo keda sagharoa na olev, ma na ghai grep teo keda sagharoa na fig.
59003013	Gi kotida thaothadogha moti adoa na puhi ke magnahaghinia a God, oti tateli aua nimiu na thaothadogha tagna na komi fata ke toke koti eia. Gi kotida boi titiono tautalunagho eigna na komi fata ke toke koti eia, ighamu kenughua oti pukuni thaothadogha.
59003014	Gi na tahotha keda vonungighamu moti vahaihadighamu ghehemiu, e boi toke gi kotida titiono tautalunagho eigna koti thaothadogha, eigna iangeni e boi tutuni.
59003015	Gi kotida toatogha vaghagna iangeni, nimiu na thaothadogha ke boi mai tagna a God, kari e mai tadia na komi tinoni ma a Satan.
59003016	Kori vido na komi tinoni kena vahaihadira ghehedia mena tahotha, imarea kena riurihu varihotaghidia mena eia na komi fata ke dika.
59003017	Keana ahai ke hatia na thaothadogha nigna a God, imanea ke pukuni mono jino. Imanea ke magnahaghinia na mono kori soleana, me dothovira na komi tinoni me sasaa na rongoviragna arahai tavogha. Imanea ke rarovira arahai kena pada na vahotha me eia na komi fata ke toke. Imanea ke boi ghaghana kekeha tinoni ke nagho vano tadia kekeha, ma na nigna na vaututuni ke tutuni.
59003018	Ahai ke hathera na komi tinoni eigna kedana mono haidu toetoke, imanea ke hathera kori leghuagna na puhi ke jino.
59004001	Ehava? Oti adoa mua na vunegna ighamu koti riurihu varihotaghimiu? Ighamu koti riurihu eigna na komi ghaghana ke dika kena mono kori havimiu mena sokara pungusira na komi ghaghana ke toke.
59004002	Ighamu koti magnahaghinia nigna na komi fata ahai tavogha, kari na vunegna ke vahothahaghinighamu na hatiagna, ighamu koti vathehea. Kori vido ighamu koti boi hatia na hava koti magnahaghinia, ighamu koti riurihu eigna kotida hatia. Ehava gi oti boi tonogna na komi fata koti magnahaghinia na? Na vunegna ighamu koti boi kaea a God eidia!
59004003	Toke ighamu kotida kaea a God, imanea teo keda heghamu, eigna na ghaghanamiu bali kaea e boi jino. Eigna ighamu koti kaea vamua na fata keda vatotogoghamu.
59004004	Ighamu koti taveti sania a God vaghagna na vaivine ke taveti sania a taugna. Ehava? Oti boi adoa ahai ke dothovia na komi fata ke dika kori maramagna, imanea ke thevuioka tagna a God? Inau kuda ghoi veleghamu ghua, gi ighamu kotida dothovira na komi fata kori maramagna, ighamu na nigna na thevuioka a God.
59004005	Ehava? Ighamu koti ghaghana e teo sa vunegna na Rioriso ke Tabu ke velea iaani, "A God ke pukuni magnahaghinia ighita katida dothovia imanea vamua eigna imanea ke vavuhaghita?"
59004006	E vahothahaghinighita na dothoviagna a God vamua, kari a God ke hatheghita. Vaghagna vamua na komi Rioriso ke Tabu kena velea, "A God ke sokara pungusira arahai kena tautalunagho, keana imanea ke vatokera arahai kena taluleghu."
59004007	Oti lubatia a God eigna keda vunaghi pungusighamu. Moti sokara pungusia a Satan mi imanea keda taveti sanighamu.
59004008	Oti mai gharania a God, ma a God keda mai gharanighamu. Ighamu na komi tinoni koti koakoa, oti saghoi eia na komi fata ke dika. Ighamu na komi tinoni koti ghaghana ruarua, oti leghua a God hahali.
59004009	Oti tangi moti dikahehe eigna na komi fata ke dika koti eia. E boi naba gi ighamu kotida kiakia moti totogo.
59004010	Kori vido ighamu koti adoa na hava koti ei hahia moti dikahehe eidia, a Lod God keda ghaghana boheghamu.
59004011	Ara kulagu kiloau, oti saghoi fatera moti saghoi titiono diadikalara arahai tavogha. Gi kotida fatera moti titiono diadikalara arahai tavogha kena vaututuni, ighamu koti fatea moti titiono vahouhorua na vetula nigna a God. Gi kotida velea na vetula ke boi toke, ighamu koti tateli aua koti boi leghua na vetula.
59004012	A God vamua ke tangomana nigna na heghitagna na vetula, me tangomana imanea keda fateghita. Imanea vamua ke adoa keda vahavighita ba keda vatheheghita. Na vunegna iangeni, e boi jino gi kotida fatera moti titiono diadikalara arahai tavogha.
59004013	Rorongo toetoke ighamu koti velea vaghagna iaani, "Ikageeni ba vughei ighami kitida taveti miti vano mono kori taon sikei na vinogha bali hiroa na puhi eigna kitida ohoa na rongo ke sethe."
59004014	Ehava gi oti adoa na hava keda mono mai ivughei na? Eigna na havimiu ighamu vaghagna vamua na kovesa ke mono sina ghathi vido iso vamua, me ghoi teo.
59004015	Na hava kotida velea na vaghagna iaani, "Gi a God keda magnahaghinia, ighami kitida talu havi miti agutua na hava kiti toatogha."
59004016	Kari ighamu koti tautalunagho, eigna koti ghaghana ighamu oti adoa nimiu ghohi na hava keda tate mai ivughei. Na tautalunagho iangeni e dika.
59004017	E toke gi kotida thaothadoghagna iaani. Ahai ke boi eia na hava ke adoa ke jino, imanea ke koakoa.
59005001	Ighamu koti pada rongo, oti vaovarongo toetoke. Oti tangi heta moti dikahehe eigna na komi papara keda katheghamu.
59005002	Na komi fata ke sethe koti tonogna ke boto ghohi ma na kokorosi ke ghania nimiu na komi pohe ke toke.
59005003	Nimiu na silva ma na gol ke vevegha; ma na vevegha iangeni keda tateli aua tagna a God ighamu koti gumao. Ma a God keda sonighamu vano kori meleha papara. Ighamu koti hathatanora na komi fata ke sethe kori maramagna iaani, kari oti hahi eigna na vagovugna na maramagna ke gharani mai ghohi.
59005004	Oti vaovarongo toetoke! Ighamu koti pilaunira arahai kena agutu kori nimiu na gnatha moti boi volira. Imarea kena dikatadia mena kaea a Lod God eigna keda fateghamu. Ma a God ke vunaghi pungusira na komi fata gougovu, imanea ke rongovira ghohi.
59005005	Na havimiu kori maramagna iaani e malumu puala eigna koti pada rongo, moti eia na komi fata bali vatotogoghamu. Kari ighamu vaghagna vamua na botho kena hea ghagna na vanga bali vathehea, eigna ighamu huju boi adoa na fata ke dika keda padaghamu.
59005006	Ighamu koti fatera moti vathehera na komi tinoni jino ke teo sa nidia na mana bali sokara pungusighamu.
59005007	Ara kulagu kiloau, oti mono bughoro kori vido koti pitua na tabirugna mai a Lod. Ighita kati adoa arahai kena joua na komi sagharo kori gnatha, imarea kena mono pitua na uha bali vakotura na komi fata kena joura eigna kedana sagharo sethe.
59005008	Ighamu ghua kotida mono pitu vaghadia imarea. Moti sokara ngasi eigna na tabiruagna mai a Lod ke gharani mai ghohi.
59005009	Ara kulagu, oti saghoi titiono popolora arahai tavogha. Gi kotida eia iangeni, a God keda fateghamu eigna ke kaikaliti ghohi bali fatera na komi tinoni.
59005010	Oti togha vanoa nidia na agutu mara na profet i hau kena titionoa na haghoregna a God. Toke na komi tinoni kena eia na komi fata ke dika vanira, imarea kena sokara ngasi vamua. E toke gi kotida leghua na puhidia.
59005011	Ighamu oti adoa ghohi eigna a Job. Na havigna imanea ke pada na komi fata ke vahotha me papara. Kari imanea ke sokara ngasi vamua kori nigna na vaututuni. Vaghagna koti adoa ghohi, a Lod God ke vatokea kori vagovugna nigna na papara, eigna a God ke vonungia na dotho ma na haehathe.
59005012	Ara kulagu, sina fata ke nagho vano mua na iaani, oti saghoi jijighi i popo ba thepa ba sa fata mua. Kori vido ke naba na veleagna "Hii," oti velea "Hii" vamua. Kori vido ke naba na veleagna "Teo," oti velea "Teo" vamua. Gi kotida boi leghua iaani, a God keda fateghamu.
59005013	Ahai itamiu ke papara, imanea keda tarai. Ahai ke totogo, imanea keda salea na komi sale bali kilothaba a God.
59005014	Ahai itamiu ke vahaghi, oti velera arahai kena baubatu kori kiloau eigna kedana tarai eigna imanea, mena rotea na oela kori ulugna kori ahagna a Lod.
59005015	Gi kotida vaututuni kori vido koti tarai eigna ahai ke vahaghi, a Lod keda vatoke tabirua tagna na vahaghi ke pada. Gi imanea ke eia na fata ke dika, a Lod keda talutavogha na paluhagna.
59005016	Na vunegna iangeni, gi keda mono sa paluhamiu, oti tuturi aua varihotaghimiu moti tarai veihatheghi mua. Oti eia iangeni ma a God keda vatoke tabirughamu kori vahaghi. Na tarai nidia arahai kena jino, e mana puala bali hathera na komi tinoni.
59005017	A profet Elaija na tinoni vaghada ighita vamua, kari kori vido ke tarai heta tagna a God eigna keda boi uha, e tolu na vinogha me ono na vula ke boi uha kori meleha iangeni.
59005018	Leghugna iangeni imanea ke kaea a God gi keda uha. Kori vido iangeni na uha ke horu me vahavira na komi fata kori thepa.
59005019	Ara kulagu kiloau, gi ahai itamiu ke jefe kori velepuhi ke tutuni, e toke gi ighamu kotida hathea eigna keda tabiru mai.
59005020	Ighamu oti adoa ghohi, gi kotida hati tabirua ahai ke jefe kori nigna na vaututuni, a God keda vahavia kori thehe ke teo na govugna, me keda talutavogha na komi paluhagna.
60001001	Inau a Pita, nigna na mane vetula a Jisas Krais, ku risoa atu itamiu ighamu a God ke vahighamu koti mono ivei mi vei tadia na komi provins i Pontus, Galesia, Kapadosia, Esia mi Bitinia. Na komi meleha irangeni boi na pukuni melehamiu.
60001002	Leghuagna nigna na toatogha ke mono itagna i hau, a God a Mama ke vahighamu eigna kotida nigna na komi tinoni. Ma na Tarunga ke Tabu ke agutu kori havimiu eigna kotida mono tabu. A God ke vahighamu eigna kotida leghua a Jisas Krais, ma na ghaughabuagna imanea ke vararahaghamu kori koakoa. Inau ku tarai gi a God keda vatokeghamu me heghamu hahali na soleana kori havimiu.
60001003	Ati veletokea nigna na God ma a Tamagna nida a Lod, Jisas Krais. Na vunegna nigna na rarovi vanighita ke hutu puala, imanea ke heghita na havi mathangani. Mi ikageeni ighita kati adoa a God keda eia vanighita na komi fata ke toke. A God ke heghita na havi mathangani iaani eigna a Jisas Krais ke havi tabiru kori thehe.
60001004	Ikageeni ighita kati pitua na komi fata ke toke a God ke kaikaliti vanira nigna na komi tinoni. Imanea ke kalitira na komi fata iraani i popo, tagna keda boi boto ba dika, keana keda talu mono thovohaliu.
60001005	Na vunegna ighamu koti vaututunia a God, imanea keda sokara peoghamu kori nigna na mana me ghieghilei jufu mai na vagougovui maghavu. Kori vido iangeni imanea keda vahavighamu.
60001006	Ighamu koti totogo hutu puala eigna na komi fata irangeni. Toke kotida dikahehe sina ghathi vido iso eigna na komi thagi papara ke padaghamu ikageeni, ighamu koti totogo eigna na komi fata ke toke a God ke eia vanighamu.
60001007	Na komi papara iraani kena padaghamu bali tateli aua nimiu na vaututuni ke pukuni tutuni ba teo. Nimiu na vaututuni ke vaghagna na gol kena pughulia kori joto bali hati aua na komi fata ke dika itagna. Ma nimiu na vaututuni ke nagho vano tagna na gol ke boi mono thovohaliu. Gi keda talu heta nimiu na vaututuni leghugna ke govu na komi papara, a God keda veletokeghamu me ghaghana boheghamu tagna na maghavu a Jisas Krais keda tabiru mai.
60001008	Ighamu koti boi reghia a Jisas i hau moti boi reghia ikageeni. Keana ighamu koti dothovia moti vaututunia imanea. Ma na vunegna koti vaututunia, ighamu koti totogo hutu puala moti hahi nimiu na veleagna sa fata ke nabagna na totogo iangeni.
60001009	Na tabamiu eigna koti vaututunia a Jisas Krais, na vahavighamugna a God ke eia.
60001010	I hau, mara na profet kena kidi titionoa ghohi a God keda vatokeghamu kori nigna na dotho me vahavighamu. Na Tarunga ke Tabu nigna a Krais ke mono ikoradia mara na profet, me tatelia vanira a Krais keda kidi papara, gi a God keda abe hadia. Imarea kena hiohiroa puala tadia na komi Rioriso ke Tabu eigna kena magnahaghinia kedana adoa na maghavu ma na puhi keda tate mai na komi fata iraani.
60001012	Na Tarunga ke Tabu ke tatelia vanira na komi profet na komi titiono kena eia eigna a Krais, boi bali hathera ghehedia, keana bali hatheghamu. Mi ikageeni ighamu koti rongovia ghohi na komi titiono iraani tadia arahai kena titiono vanighamu na Rorongo ke Toke. Imarea kena titionoa kori nigna na mana na Tarunga ke Tabu a God ke vetula horu maia i popo. Na vunegna na komi fata a God ke eia bali vahavighita ke toke puala, na komi enjel huju kena magnahaghinia puala mua kedana thaothadoghagna.
60001013	Na vunegna a God ke eia vanighamu na komi fata ke toke irangeni, oti mono kaikaliti kori ghaghanamiu eigna kotida agutu vania. Moti reireghighamu ghehemiu tagna na koakoa. Oti vaututuni hahalia a God keda heghamu na komi fata ke toke kori vido a Jisas Krais keda tabiru mai.
60001014	Na vunegna ighamu ara dathegna a God moti leghua, oti saghoi eia na komi puhi ke dika koti magnahaghinia na eiagna kori vido koti boi adoa mua a God.
60001015	Keana ikageeni, na havimiu keda pukuni tabu, eigna a God ke vahighamu ke tabu.
60001016	A God ke velea tadia na komi Rioriso ke Tabu, "Oti mono tabu eigna inau ku tabu."
60001017	A God, koti kiloagna a Tamamiu kori vido koti tarai, imanea ke boi thevu tagna ahai kori vido ke fatera na komi tinoni eigna na komi fata kena eia. Na vunegna iangeni, oti ghaghana bohea a God kori vido koti mono tadia na komi meleha ke boi na pukuni melehamiu.
60001018	Oti ghaghana bohea a God eigna ighamu koti adoa imanea ke volighamu au eigna kotida mamaluha tagna na komi puhi ke boi tangomana na hatheghamugna. Ighamu koti pipilia tadia ara hutumiu na komi puhi ke dika irangeni. A God ke boi volighamu au tagna sa fata keda govu vaghagna na silva ba na gol. Teo.
60001019	Imanea ke volighamu au tagna na fata ke nagho vano, na pukuni ghaughabuagna a Krais. A Krais ke vaghagna sina dathei sip kena havughaghia ke teo sa fata ke dika itagna.
60001020	Gi e vavuha na maramagna a God, imanea ke kidi vahia ghohi a Krais eigna keda vamamaluhaghamu kori koakoa. A God ke boi vetula maia a Krais i hau, keana tadia na komi dani iraani gi e govu na maramagna, a God ke vetula maia imanea eimiu ghamu.
60001021	Ighamu koti vaututunia a God eigna na hava ke eia a Krais. Ma na vunegna a God ke vahavi tabirua imanea kori thehe me vathaba, ighamu koti vaututunia a God moti vaututunia imanea keda heghamu na komi fata ke toke ke taluhaghorea vanighamu.
60001022	Ighamu koti vararaha na havimiu kori vido koti vaututunia na velepuhi ke tutuni eigna a Jisas Krais, ma na vunegna iangeni ighamu koti turughu na dothoviragna ara kulamiu kiloau. Mi inau ku magnahaghinighamu kotida veidothovighi hahali kori hetamiu doudolu.
60001023	Oti veidothovighi eigna a God ke heghamu na havi mathangani. Na havimiu ke mathangani iangeni e boi mai tadia ara idomiu mara tamamiu kedana thehe, keana tagna na haghoregna a God. Ma na haghoregna a God keda mono thovohaliu, me mono nigna na mana bali vamathangania na havimiu.
60001024	Na komi Rioriso ke Tabu kena velea, "Na komi tinoni kena vaghagna na buburu, ma na dodorodia ke toke ke vaghagna na komi falaoa. Na buburu ke gho'e ma na komi falaoa kena sikili horu,
60001025	kari na haghoregna a Lod ke mono thovohaliu." Ma na haghore iangeni, na Rorongo ke Toke kena titionoa ghohi itamiu.
60002001	Na vunegna a God ke heghamu na havi mathangani, oti saghoi leghua na toatogha bali vadiadikalara arahai tavogha. Saghoi piapilau ba eia vaghagna ighamu koti jino eigna kedana veletokeghamu vamua na komi tinoni. Moti saghoi tahotha ba vuha haghore eigna sa tinoni.
60002002	Oti vaghagna na komi meomeo kena eu havi kena rofo mena haga susuu ghadia. Oti rofo eigna na haghoregna a God eigna nimiu na vaututuni keda heta, ma a God keda vahavighamu.
60002003	Oti eia vaghagna iaani eigna koti reghia ghohi kori havimiu a Lod ke eia na komi fata ke toke vanighamu.
60002004	Oti mai tagna a Lod Jisas Krais ke heghita na havi mathangani. Imanea ke vaghagna na naghoi ghahira kori hidigna na vathe. Na ghahira iangeni, na komi tinoni kena bosi magnahaghinia, kari a God ke vahia me toatogha ke nagho vano.
60002005	Ighamu koti hatia na havi mathangani, koti vaghagna na komi ghahira a God ke hatia bali agutua nigna na vathe. Na vathe iangeni hiri, ighamu koti leghua a God. Na Tarunga ke Tabu ke agutua na vathe iangeni itamiu. Ighamu koti hatia na havi mathangani, a God ke eighamu eigna kotida nigna na booi pris bali agutu vania. Ma na vunegna na hava ke eia a Jisas Krais, imanea keda totogo eidia na komi fata koti eia vania.
60002006	Iaani ke vaghagna na hava a God ke velea ke mono tadia na komi Rioriso ke Tabu, "I Jerusalem, inau ku tutua sina ghahira kori hidigna na vathe. Inau ku vahia na ghahira iangeni eigna keda na naghoi ghahira. Ahai ke vaututunia, imanea teo keda toatogha ke boi toke ke vaututunia."
60002007	Tamiu ighamu koti vaututunia, a God ke ghaghana boheghamu. Keana na fata ke dika keda padara arahai kena boi vaututunia, eigna "Na ghahira kena boi magnahaghinia mara kena agutu vathe, ikageeni na ghahira iaani na naghoi ghahira kori hidigna na vathe."
60002008	Na komi Rioriso ke Tabu kena velea mua, "Iaani na ghahira ke vapejuraghinira na komi tinoni ke sethe eigna kedana sikili." Imarea kena sikili eigna kena boi leghua na haghoregna a God. Na sikili kena eia ke leghua nigna na vanohehe a God eidia.
60002009	Keana ighamu na booi tinoni ke vahighamu a God. Ighamu na komi pris bali agutu vania a God na King. Ighamu na komi tinoni ke tabu nigna imanea ghehegna. Ma a God ke vahighamu eigna kotida titiono aua itadia na komi tinoni na komi fata ke toke ke eia. Imanea ke kiloghamu au kori puni me hatighamu kori nigna na raraha ke toke puala.
60002010	I hau, ighamu boi na komi tinoni nigna a God, kari ikageeni ighamu na nigna imanea. I hau a God ke boi rarovighamu, kari ikageeni imanea ke rarovighamu.
60002011	Ara kulagu kiloau ku dothovighamu, na vunegna ighamu koti mono tadia na komi meleha kena boi pukuni melehamiu, inau ku haghore heta vanighamu eigna kotida saghoi leghua nimiu na komi vanohehe ke dika ke rihu pungusighamu.
60002012	Ighamu koti mono duadia na komi tinoni bongihehe, mi kekeha maghavu imarea kena toroghamu mena velea ighamu koti eia na komi puhi ke dika. Oti leghu hahalia na puhi ke jino eigna kedana reghia na komi fata ke toke koti eia. Gi kotida eia iangeni, imarea kedana veletokea a God kori maghavu imanea keda mai itadia.
60002013	A Lod ke magnahaghinighamu kotida leghua na haghoredia arahai kena vunaghi pungusighamu kori maramagna, haluhadi na King gna i Rom, eigna imanea ke vunaghi pungusira na komi tinoni gougovu.
60002014	Moti leghua mua na haghoredia na komi primia eigna na king ke vahira bali vaparara arahai kena eia na komi fata ke dika mena kilothabara arahai kena leghua na puhi ke jino.
60002015	God ke magnahaghinighamu kotida eia na komi fata ke toke eigna na komi tinoni kena hahi kedana soto na haghore diadikalaghamugna.
60002016	Na vunegna ighamu koti vaututunia a Krais, ighamu koti mamaluha tagna na papara ke nabamiu eigna na komi paluhamiu. Kari oti saghoi toatogha gi e toke vamua kotida eia na komi fata ke dika eigna ighamu koti mamaluha. Keana oti leghua na puhi ke nabagna na komi tinoni agutu nigna a God.
60002017	Oti ghaghana bohera na komi tinoni gougovu moti dothovira ara kulamiu kiloau. Ghaghana bohea a God moti ghaghana bohea mua na King gna i Rom.
60002018	Ighamu na komi tinoni seka, oti leghua na haghoredia na komi vunaghimiu moti ghaghana bohera hahali. Kekeha vunaghimiu ke toke mena eia vanighamu na komi puhi ke toke. Keana kekeha kena eia na hava ke dika itamiu. Oti leghura gougovu vamua.
60002019	Kekeha maghavu na komi vunaghimiu, toke kotida boi eia sa fata ke dika, imarea kena vaparaghamu. Gi kotida ghathapaku eigna koti togha hahalia a God kori vido kena vaparaghamu, a God keda totogo eimiu.
60002020	Keana, gi kotida ghathapaku kori vido kena thabuhighamu eigna na fata ke dika koti eia, a God keda boi totogo eimiu. A God keda totogo vamua gi kotida ghathapaku kori vido kena vaparaghamu eigna na fata ke toke koti eia.
60002021	A God ke kiloghamu eigna kotida papara vaghagna iangeni eigna a Krais ke papara eimiu ighamu me tateli vanighamu na puhi kotida leghua.
60002022	A Krais ke boi eia sa koakoa me teo sa piapilau ke au mai kori livogna.
60002023	Kori vido imarea kena titiono diadikala a Jisas, imanea ke boi haghore tughura tagna sa haghore ke dika. Kori vido imarea kena vapara, imanea ke boi velea keda raghe leghura. Teo. A Jisas ke vaututunia a God keda reireghia, eigna a God ke fatera na komi tinoni kori puhi ke jino hahali.
60002024	Kori vido a Krais ke thehe kori ghaibabala, imanea ke hatia na komi paluhada kori tonogna eigna ighita katida taveti sania na koakoa mati mono hahali kori puhi ke jino. Na komi ngeso kori tonogna ke vajinoghamu kori matagna a God.
60002025	I hau, ighamu koti vaghagna na komi sip ke jefe kori hangana, kari ikageeni ighamu koti tabiru mai tagna ahai ke reireghighamu me kalitighamu.
60003001	Ighamu na koi vaivine koti taulaghi, oti leghua na haghoredia ara taumiu. Gi kekeha ara taumiu kedana boi vaututunia na haghoregna a God, imarea kenughua da ena magnahaghinia na vaututuniagna kori vido kena reghia na puhimiu ke toke. E toke vamua kotida boi titiono itadia eigna a Krais,
60003002	eigna imarea kedana reghi leghua na puhimiu ke jino mena reghia mua ighamu koti ghaghana bohea a God.
60003003	Boi na fata ke nagho na eiagna na komi fata bali vatoetokelaghagna na dodoromiu, vaghagna na pijiriagna na sesehumiu, ba na vahagheagna na komi fata bali gniagnilau kena agutua kori gol, ba na pipisiagna na komi pohe ke vahotha.
60003004	Na fata ke nagho keda vatoetokelaghagna na dodoromiu, na hava keda au mai kori havimiu. Na mono taluleghu ma na mono bughoro, e rua na fata ke ulaghagna thovohaliu ma a God ke toatogha ke nagho vano.
60003005	I hau na koi vaivine kena maimanihihia a God mena vaututunia imanea keda eia na hava ke taluhaghorea, iira kena vatoetokelaghagna na dodorodia kori puhi iangeni. Iira kena leghua na haghoredia ara taudia.
60003006	A Sera sikei itadia. Iia ke leghua na haghoregna a Ebraham me kiloa na vunaghigna. Gi kotida eia na komi fata ke jino moti boi mataghu, ighamu ara dathegna a Sera.
60003007	Ighamu na komi mane koti taulaghi, na vunegna ara taumiu kena boi heta vaghagna ighamu, oti togha hahalia na hava ke toke kotida eia vanira. Oti ghaghana bohera, eigna iira kedana hatia duamiu na havi ke teo na govugna a God ke hera nigna na komi tinoni. Gi kotida boi eia iaani, a God keda boi rongovia nimiu na tarai.
60003008	Iaani nigua na vagovui velepuhi itamiu. Inau ku magnahaghinighamu kotida sikei na ghaghanamiu moti veirarovighi. Oti veidothovighi vaghagna koti tamatahi, moti veihatheghi kori hehei dotho moti mono taluleghu.
60003009	Saghoi eia na dika vanira arahai kena eia na dika itamiu, moti saghoi haghore diadikalara arahai kena haghore diadikalaghamu. Keana oti kaea a God eigna keda vatokera. A God ke magnahaghinighamu kotida eia iangeni, mi imanea ke taluhaghorea keda vatokeghamu gi kotida eia.
60003010	Vaghagna na komi Rioriso ke Tabu kena velea, "Gi kotida magnahaghinia na mono totogo kori havimiu, oti saghoi titionoa na komi haghore ke dika moti saghoi piapilau.
60003011	Taveti sania na komi puhi ke dika moti eia na komi puhi ke toke. Oti agutu heta eigna kotida mono haidu toetoke duadia na komi tinoni.
60003012	Oti eia na komi fata iraani eigna a Lod ke reireghi toetokera arahai kena mono jino me rongovia nidia na tarai. Keana a Lod ke sokara pungusira arahai kena eia na komi fata ke dika."
60003013	Gi kotida agutu heta bali eia na komi fata ke toke, da teo ahai keda vaparaghamu.
60003014	Keana, gi kedana vaparaghamu eigna ighamu koti eia na komi fata ke jino, a God keda vatokeghamu. Oti saghoi mataghunira arahai kena vaparaghamu moti saghoi lubatia na ghaghanamiu keda horuhaihadi.
60003015	Keana oti ghaghana bohea a Krais moti lubatia eigna keda vunaghi pungusia na havimiu. Oti mono kaikaliti hahali bali haghore tughura arahai kedana huatighamu na vunegna gi koti vaututunia a Krais.
60003016	Moti mono taluleghu moti ghaghana bohera kori vido koti haghore tughura. Oti leghu hahalia na puhi koti adoa ke jino. Gi kotida eia iangeni, arahai kena velea na komi fata ke dika eigna na puhimiu ke toke, imarea kedana maomamo nidia.
60003017	Gi a God keda lubatighamu eigna kotida papara eigna na fata ke toke koti eia, a God keda totogo eimiu. Keana gi kotida papara eigna koti eia na fata ke dika, a God keda boi totogo eimiu.
60003018	A Krais huju ke papara kori vido ke thehe eigna na komi paluhada. Imanea ke sikei vamua na theheagna me teo keda ghoi thehe eigna mua na komi paluhada. Imanea ke teo sa paluhagna kari imanea ke thehe eida ighita na komi tinoni koakoa bali hatighita atu tagna a God. Imarea kena vathehea na tonogna a Krais, keana na Tarunga ke Tabu ke vahavi tabirua.
60003019	Mi kori nigna na mana na Tarunga ke Tabu, a Krais ke vano me titiono tadia na komi tarunga kena mono kori meleha papara.
60003020	Na komi tarunga iangeni, na komi tarungadia arahai kena huhughua a God kori vido a Noa ke agutua na vaka. Kori vido iangeni a God ke boi saisami na vapararagna eigna ke magnahaghinia kedana tughua na havidia ke dika. E alu vamua na tinoni kena hahaghe kori vaka kena boi bilomo eigna na vaka ke tatave kori bea.
60003021	Ma na bea iangeni, na totoghalegna na vahavighamugna a God ke eia vanighamu tagna na siuvitabu. Na pukuni siuvitabu, boi na lumiagna na garu kori tono. Teo. Na pukuni siuvitabu, na kaekae kati eia tagna a God gi keda talutavogha na paluhada me vararaha na havida. Na siuvitabu iaani ke tangomana na vahavighitagna eigna a Jisas Krais ke sokara tabiru kori thehe.
60003022	A Jisas ke hadi i popo mi ikageeni ke sopou kori madothogna a God. Ingengeni imanea ke vunaghi pungusira na komi enjel ma na komi tidatho ma na komi tarunga gougovu.
60004001	Ighamu koti adoa ghohi a Krais ke papara kori vido ke thehe kori ghaibabala. Na vunegna imanea ke sasaa na papara, ighamu ghua kotida sasaa na papara. Eigna ahai ke papara ke bosi magnahaghinia na koakoa keda talu vunaghi pungusia na havigna.
60004002	Imanea ke taveti sania na koakoa eigna keda boi leghua mua nigna na komi vanohehe ke dika kori vido ke talu havi mua kori maramagna. Keana imanea keda leghua vamua nigna na vanohehe a God.
60004003	Kori vido koti boi vaututunia mua a Krais, ighamu koti eia na komi puhi ke dika kena eia na komi tinoni bongihehe. Kori vido iangeni, ighamu koti nere duadia arahai kena boi ara taumiu, moti mamagna, moti kou memee, moti eia na komi haidu bali eia na komi puhi ke dika. Sina fata ke dika puala koti eia mua, ighamu koti maimanihihira na komi ngunguju.
60004004	Keana ikageeni na komi tinoni bongihehe kena vere nidia itamiu eigna koti boi eia duadia na komi thagi puhi ke dika irangeni, mena haghore diadikalaghamu.
60004005	Keana oti saghoi vaovarongo itadia eigna ivughei valiha imarea kedana titiono aua tagna a God na komi fata kena eia. Ma a God ke kaikaliti bali fatera arahai kena havi ma arahai kena thehe ghohi.
60004006	Iangeni na vunegna imarea kena titionoa na Rorongo ke Toke tadia arahai itamiu kena thehe ghohi ikageeni. Toke na tonodia ke thehe eigna na koakoa kena eia, imarea kena rongovia na Rorongo ke Toke eigna na tarungadia kedana tangomana na havi vaghagna a God ke havi.
60004007	Na maghavu keda govu na maramagna iaani ke gharani mai ghohi. Na vunegna iangeni, oti reireghighamu ghehemiu tagna na koakoa moti mono kaikaliti hahali eigna kotida tangomana na tarai.
60004008	Na fata ke nagho vano, oti veidothovighi kori hehemiu doudolu. Gi kotida dothovira na komi tinoni, ighamu kotida talutavogha na paluhadia kori vido kena eia na dika itamiu.
60004009	Oti kalitira ara kulamiu kiloau kori vathemiu. E boi toke kotida bosi nimiu na eiagna iangeni.
60004010	A God ke heghamu soasopa sonihathavu bali eia na agutu keda hathera arahai tavogha. Moti agutu toetoke kori sonihathavu ke heghamu.
60004011	Arahai a God ke hera na sonihathavu bali titiono, imarea kedana titionoa na komi haghore ke mai tagna a God. Ma arahai a God ke hera na sonihathavu bali hathera arahai tavogha, imarea kedana eia kori heta ke hera a God. Oti ei toetokea na agutu ke heghamu a God eigna na komi tinoni kedana veletokea a God kori vido kena reghia na komi fata koti eia ke toke eigna koti mono haidu duagna a Jisas Krais. God ke mono nigna na mana ma na ghaghana bohe ke hutu ke hau me hau. Amen.
60004012	Ara kulagu, oti saghoi nia vere tadia na komi papara hutu ke padaghamu, eigna na papara boi na fata mathangani itamiu. Na komi papara irangeni kena mai itamiu bali pipilia nimiu na vaututuni.
60004013	Oti totogo eigna ighamu koti tangomana na papara vaghagna a Krais ke papara. Oti eia iangeni eigna nimiu na totogo keda hutu vano mua kori vido a Krais keda tabiru mai kori nigna na mana ke hutu.
60004014	Kori vido na komi tinoni kena haghore diadikalaghamu eigna koti leghua a Krais, oti totogo eigna na haghore diadikalaghamugna kena eia ke tateli aua nigna na Tarunga a God ke pukuni mana puala ke mono duamiu.
60004015	E boi toke gi kotida hatia na papara eigna koti thabu vathehea na tinoni, ba oti biabilau, ba oti boi leghua kekeha mua na vetula, ba oti diadikala nidia na agutu arahai tavogha.
60004016	Keana gi kedana vaparaghamu eigna ighamu koti leghua a Krais, oti saghoi maomamo. Oti veletokea vamua a God eigna na komi tinoni kena adoa ighamu koti nigna a Krais.
60004017	Na maghavu a God keda fatera na komi tinoni ke jufu mai ghohi, mi imanea keda kidi fatera nigna na komi tinoni. Na vunegna a God keda kidi fateghita ighita kati vaututuni, ighita kati adoa na fate imanea keda eia itadia arahai kena boi vaututunia na Rorongo ke Toke, kenughua e tahu vano tagna na fate keda eia itada.
60004018	Na komi Rioriso ke Tabu kena velea, "Gi keda vahotha na vahaviragna na komi tinoni kena jino, na hava keda padara arahai kena boi leghua a God mena eia na komi puhi ke dika na?"
60004019	Gi ighamu kotida papara leghuagna nigna na vanohehe a God, saghoi soto na eiagna na komi fata ke toke, moti lubatia na havimiu kori limagna a God, eigna imanea ke vavuhaghamu me ei hahalia na hava ke velea keda eia.
60005001	Ighamu koti baubatu kori kiloau, inau ku magnahaghinia kuda titiono vanighamu. Inau huju sina mane ku baubatu mu reghia kori matagu na papara ke eia a Krais. Mi inau ku adoa, kori vido a Krais keda tabiru mai, inau kuda mono duamiu koragna nigna na mana ke hutu.
60005002	Inau ku magnahaghinighamu kotida reireghi toetokera na komi tinoni kiloau a God ke boa kori limamiu. Oti reireghira vaghagna na mane reireghi sip ke reireghi toetokera nigna na komi sip. Oti saghoi reireghira eigna koti toatogha arahai kena vahighamu kena hurughamu vamua. Teo. Oti sasaa na reireghiragna eigna a God ke magnahaghinighamu kotida eia. E boi toke gi kotida baubatu kori kiloau eigna ighamu koti magnahaghinia vamua na rongo. Saghoi eia vaghagna iangeni. Keana oti eia eigna koti pukuni magnahaghinia na hatheragna arahai koti reireghira.
60005003	Saghoi hurura arahai koti batura vaghagna ighamu koti vunaghidia, keana oti tateli vanira na puhimiu ke nabagna kedana leghua.
60005004	Mi kori vido a Krais, na vunaghidia mara kena reireghi sip keda tabiru mai, imanea keda heghamu na taba keda boi govu. Ighamu kotida mono hahali duagna koragna nigna na mana ke hutu.
60005005	Ighamu mara mathangani, inau ku magnahaghinighamu kotida leghua na haghoredia mara puhi. Ighamu gougovu koti vaututuni, oti mono taluleghu moti veihatheghi. Eigna na komi Rioriso ke Tabu kena velea, "A God ke sokara pungusira arahai kena tautalunagho, keana imanea ke vatokera arahai kena mono taluleghu."
60005006	Oti sasaa na mono taluleghu saragna na mana ke hutu nigna a God. Gi kotida eia iangeni, imanea keda vahaihadighamu kori maghavu ke vahia.
60005007	Kori vido ke horuhaihadi na ghaghanamiu eigna sa fata, oti vaututunia a God keda hatheghamu, eigna imanea ke toghaghamu me reireghighamu.
60005008	Oti reireghighamu ghehemiu tagna na koakoa moti mono kaikaliti hahali, eigna a Satan nimiu na thevuioka, imanea ke hiro hahalia na tinoni kiloau eigna keda diadikala nigna na vaututuni. Imanea ke vaghagna na laion ke nguru eigna ke magnahaghinia na vanga.
60005009	Oti sokara pungusia a Satan moti sokara ngasi kori nimiu na vaututuni, eigna ighamu koti adoa na komi thagi papara ke padaghamu ke padara mua ara kulamiu kiloau kena mono ivei mi vei kori maramagna.
60005010	Ikageeni ighamu koti papara sina ghathi vido vamua, keana a God ke dothovighita hahali keda hatheghamu. Imanea keda vajinoa na havimiu, me vaheta nimiu na vaututuni, me heghamu na mana eigna kotida sokara ngasi hahali. A God ke kiloghamu eigna kotida totho itagna a Krais koragna nigna na mana ke hutu.
60005011	A God keda vunaghi pungusira na komi fata gougovu ke hau me hau. Amen.
60005012	A Sailas ke hatheu na risoagna na letasi kudo iaani. Imanea a kulada kori vaututuni mu adoa ke leghua a Krais hahali. Inau ku riso atua na letasi iaani vanighamu bali vaheta nimiu na vaututuni. Mu magnahaghinia kuda veleghamu na komi fata gougovu ku risoa kori letasi iaani ke tateli aua na puhi a God ke dothovighamu. Oti sokara ngasi kori nigna na dotho a God iangeni.
60005013	Na komi tinoni kena vaututuni kena mono eeni i Rom, imarea kena vetula atua itamiu nidia na haghore dotho. A God ke vahira vaghagna vamua imanea ke vahighamu. A Mak ke vaghagna a dathegu, imanea huju ke vetula atua mua nigna na haghore dotho.
60005014	Oti veikubaeghi kori dotho. Inau ku tarai gi a God keda heghamu ighamu koti mono haidu toetoke duagna a Krais na soleana kori havimiu.
61001001	Inau a Saimon Pita, na mane agutu ma na mane vetula nigna a Jisas Krais. Inau ku riso atua itamiu ighamu koti hatia na vaututuni ke pukuni toke ke vaghagna vamua nimami na vaututuni. A Jisas Krais, nida a God ma a Vahavida, imanea ke heghita ighita gougovu nida na vaututuni eigna ke ei hahalia na hava ke jino.
61001002	Inau ku tarai kaea a God gi keda pukuni vatokeghamu me heghamu na soleana eigna ighamu koti adoa imanea moti adoa mua nida a Lod Jisas.
61001003	A Jisas ke mono na mana nigna a God itagna. Kori mana iangeni, a Jisas ke heghita na komi fata gougovu keda hatheghita na leghuagna na puhi ke vatotogoa a God. Na komi fata irangeni na nida eigna ighita kati pukuni adoa a Jisas Krais, imanea ke kiloghita eigna ke thaba puala me pukuni jino.
61001004	Na vunegna a Krais ke thaba me jino, imanea ke taluhaghorea gi keda eia na komi fata ke toke vanighita. Imanea ke taluhaghorea iangeni eigna kotida hatia na puhigna a God ke jino moti mamaluha tagna na leghuagna na komi vanohehe ke dika kori maramagna ke vadiadikala na havidia arahai kena leghura.
61001005	Na vunegna a Krais ke eia iangeni vanighamu, oti agutu heta eigna na komi fata iraani keda mono kori havimiu: na vaututuniagna a Krais, na leghuagna hahali na puhi ke jino, na thaothadoghagna a God,
61001006	na reireghighamugna tagna na koakoa, na sokara ngasi kori vido ke padaghamu na vahotha, na leghuagna na puhi ke vatotogoa a God,
61001007	na dothoviragna ara kulamiu kiloau, ma na dothoviragna na komi tinoni gougovu.
61001008	Gi na komi fata ke toke irangeni keda talu kotu kori havimiu, ighamu kotida adoa nida a Lod, Jisas Krais, kori puhi keda hatheghamu na eiagna na komi fata ke toke.
61001009	Kari ahai ke boi mono na komi fata ke toke irangeni kori havigna, imanea ke vaghagna na tinoni ke boi dodoro toetoke ba ke doa, eigna imanea ke havaghinia a God ke talutavogha ghohi na komi paluhagna.
61001010	Ara kulagu kiloau, oti saghoi eia vaghagna iangeni, keana oti agutu heta bali tateli aua e tutuni a God ke vahighamu eigna kotida nigna na komi tinoni. Gi kotida agutu heta bali leghua na komi puhi ke jino, teo kotida jefehaghinia a God.
61001011	Ma a God keda totogo na lubatighamugna eigna kotida haghe kori nigna na hughuta nida a Lod ma a Vahavida, Jisas Krais. Ma na nigna na hughuta keda boi govu.
61001012	Toke ighamu koti adoa ghohi na komi fata iraani, moti tangoli ngasia na velepuhi ke tutuni kena velepuhighamu, inau kuda talu titionora itamiu hahali.
61001013	Inau ku ghaghana e toke kuda talu titionoa na komi fata iraani itamiu kori vido ku talu havi mua eigna kotida boi havaghinia.
61001014	Eigna nida a Lod, Jisas Krais, ke tatelia vaniu e boi hau gi inau kuda thehe.
61001015	Na vunegna iangeni inau ku agutu heta bali veleghamu na komi fata iraani. Kori vido inau kuda thehe sanighamu, inau ku bosi magnahaghinighamu kotida havaghinira.
61001016	Kori vido ighami kiti veleghamu nida a Lod, Jisas Krais, keda tabiru mai kori mana, ighami kiti boi titionora na komi titiono kena hai agutu hadia na komi tinoni. Teo! Ighami kiti reghia kori matamami ghehemami imanea ke thaba vano.
61001017	Ighami kiti mono duagna a Jisas kori suasupa ke tabu kori vido a God ke ghaghana bohea me tateli aua imanea ke thaba puala. Kori vido iangeni ighami kiti rongovia na ohai haghore ke horu mai i popo. A God na Mama ke thaba vano ke velea, "Iaani a pukuni dathegu ku dothovia puala. Mi inau ku totogo puala eigna imanea."
61001019	Na vunegna ighami kiti reghia na fata iangeni, ighami kiti pukuni adoa na hava kena velea mara na profet e tutuni. E toke gi kotida rorongo toetoke tadia na komi haghoredia mara na profet, eigna na komi haghoredia vaghagna na lui ke raraha kori vido ke puni. Oti vaovarongo tadia na komi haghoredia me ghieghilei tabiru mai a Jisas Krais. Na maigna imanea keda vaghagna na ghama dani, ma na rarahagna keda laema kori ghaghanamiu.
61001020	Na hava ke pukuni nagho vano iaani: Oti thaothadoghagna na komi haghoredia mara na profet kena risoa tadia na komi Rioriso ke Tabu, imarea kena boi velea na komi fata iraani leghuagna na ghaghanadia ghehedia.
61001021	Eigna na haghoredia mara na profet ke boi au mai kori ghaghanagna na tinoni. Teo! Na Tarunga ke Tabu ke batua na ghaghanadia gi ena titionoa na komi haghore ke mai tagna a God.
61002001	I hau, kekeha mara na profet piapilau kena mono itadia na komi tinonidia i Israel. Vaghagna iangeni mua, kekeha mara velepuhi piapilau kedana mai itamiu. Imarea kedana velea na hava kena velepuhighamu ke tutuni, kari nidia na velepuhi keda diadikala nidia na vaututuni arahai kedana leghura. Toke a Lod Jisas Krais ke thehe bali vamamaluhara kori koakoa, imarea kedana taveti sania. Na vunegna kena eia iangeni, boi hauhaugna a God keda pukuni vaparara.
61002002	Sethe na tinoni kiloau kedana leghura kori eiagna na komi puhi ke dika, ma na vunegna iangeni na komi tinoni kedana turughu na titiono diadikalagna na velepuhi ke tutuni.
61002003	Mara na velepuhi piapilau kedana veleghamu na komi titiono piapilau bali hatia nimiu na komi fata. Imarea kedana eia iangeni eigna kena mamagna na komi fata ke sethe kori maramagna. A God ke fatera ghohi eigna na puhi iangeni, ma na nidia na papara ke gharani mai ghohi.
61002004	Ighita kati adoa a God keda vaparara eigna imanea ke boi rarovira na komi enjel kena huhughua i hau. Imanea ke vetulara vano kori meleha papara, mi imarea kedana mono ngengeni kori puni me ghieghilei mai na maghavu imanea keda fatera.
61002005	Mi kori maghavu ke mono a Noa, a God ke vaparara na komi tinoni kena leghua na komi puhi ke dika. Imanea ke vetula na biringita hutu bali vathehera gougovu. A Noa duagna e vitu na tinoni vamua, a God ke vahavira, eigna a Noa ke velera na komi tinoni bali leghua na puhi ke jino.
61002006	Ma a God ke vaparara mua na komi tinoni tadia e rua na meleha Sodom mi Gomora. Imanea ke vathehera kori joto bali tatelia tadia na komi tinoni gougovu na hava keda padara arahai kena huhughua.
61002007	Kari gi e pughuli jurua i Sodom, a God ke vahavia a Lot, na mane jino ke dikahehegna puala eigna na komi tinonidia i Sodom kena eia na komi puhi ke dika, mena boi leghua na komi vetula.
61002008	Leuleghu dani a Lot ke papara puala kori ghaghanagna eigna imanea ke rongovira me reghira na komi puhi ke dika kena eia arahai imanea ke mono itadia.
61002009	Na komi titiono irangeni ke tatelia vanighita a God keda vahavira arahai kena leghua kori vido kena pada na vahotha. Mena tatelia mua vanighita a God keda vaparara na komi tinoni dika me ghieghilei jufu mai na maghavu imanea keda fatera.
61002010	Na papara keda tahu vano tadia arahai kena leghua nidia na komi vanohehe ke dika, mena boi sasaa na leghuagna na komi vetula nigna a God. Mara na velepuhi piapilau kena boi mataghu na eiagna na komi puhi ke dika mena tautalunagho. Mena boi mataghu na vele diadikalaragna na komi enjel.
61002011	Toke na komi enjel kena pukuni mana vano, imarea kena boi vele diadikalara mara na velepuhi piapilau kori matagna a God.
61002012	Keana mara na velepuhi piapilau kena vele diadikalara na komi fata kena boi thaothadoghagna. Imarea kena vaghagna na komi fata kaukagu kena boi toatogha eigna na hava kena eia, mena leghura vamua na komi fata ke magnahaghinia na tonodia. Na komi fata kaukagu ena mono mai vamua eigna na komi tinoni kedana tangolira mena vathehera. Me vaghagna na komi tinoni kena vathehera na komi fata kaukagu, a God keda diadikalara mara na velepuhi piapilau irangeni.
61002013	Na vunegna nidia na komi tango ke vaparara na komi tinoni, a God keda vaparara. Imarea kena magnahaghinia puala na eiagna na komi haidu kori dani bali thauthavu ghadia na vanga ma na kou. Kori vido kena mai bali vanga duamiu, imarea kena tautalunagho eigna kena pilaunighamu. Na vunegna kena eia na komi puhi dika iraani, na komi tinoni kena boi vaututuni kena haghore diadikalaghamu gougovu.
61002014	Kori vido kena reghira na koi vaivine, imarea kena toatogha vamua na nere duadia. Mena boi vagovua na eiagna na komi puhi ke dika. Imarea kena pilaunira arahai ke lae nidia na vaututuni eigna kedana eira mua na komi puhi ke dika. Mi mara na velepuhi piapilau irangeni, imarea kena pukuni adoa puala na puhi gumao. Kari a God keda vaparara eigna na komi fata ke dika kena eia.
61002015	Imarea kena jefe kori hangana ke jino mena leghua na hangana ke dika ke leghua a Balam, a dathegna a Beo. A Balam ke totogo keda hatia na rongo tagna na eiagna na fata ke boi jino.
61002016	Keana kori vido iangeni, nigna na dongki ke titiono itagna kori haghoregna na tinoni me veleagna eigna keda boi eia na fata ke boi jino iangeni. Ma na haghoregna nigna na dongki ke vasotoa imanea tagna na eiagna na fata ke mee.
61002017	Mara na velepuhi piapilau kena boi hathea ahai. Imarea kena vaghagna na futui bea ke mumuja. Mena vaghagna mua na puni uha ke ghurihi kililira na ghuri me boi uha. A God ke kaikalitia ghohi na vido ke puni puala bali monodia.
61002018	Imarea kena titiono tautalunagho kari na komi fata kena velea e teo sa ghaghanagna. Mena velera na komi tinoni e toke vamua gi kedana eia na komi fata ke dika ke magnahaghinia na tono. Mara na velepuhi piapilau kena velea iangeni eigna kedana vasikilira kori koakoa arahai kena eu taveti sanira na komi puhi ke dika.
61002019	Mara na velepuhi piapilau kena velera na komi tinoni gi kedana leghua nidia na velepuhi, imarea kedana mamaluha bali leghua na vanohehegna na tonodia. Kari imarea ghehedia ena boi mamaluha, eigna na komi puhi ke dika kena eia ke vunaghi pungusira. Ke vaghagna iangeni, eigna na tinoni keda leghua vamua na hava ke vunaghi pungusia.
61002020	I hau, mara na velepuhi piapilau kena taveti sanira na komi puhi ke dika kori maramagna eigna kena adoa a Jisas Krais, na nida a Lod ma a Vahavida. Keana ikageeni imarea kena ghoi eia tabirua na komi puhi ke dika, ma na komi fata irangeni kena vunaghi pungusira na havidia. Na vunegna iangeni, na monoadia ikageeni ke dika vano tagna na monoadia i hau gi ena adoa a Krais.
61002021	Gi kedana boi adoa na havi ke jino, na papara keda hera a God keda boi rae tahu. Keana na vunegna imarea kena adoa na havi iangeni, kari ena taveti sania na leghuagna na komi vetula ke hera a God, nidia na papara keda tahu vano.
61002022	Na puhidia imarea ke tatelia e rua na titiono iaani ke tutuni: "Na aku ke lulua, kenughua e ghoi tabiru me ghania na luluagna," me, "Na botho ke raraha, kenughua e ghoi tabiru me loalogha kori gnagnapa."
61003001	Ara kulagu, iaani na varuai letasi ku riso atua itamiu. Tagna e rua nigua na letasi, inau ku veleghamu kekeha fata koti adoa ghohi eigna na ghaghanamiu keda jino.
61003002	Inau ku magnahaghinighamu kotida togha tabirua na komi fata mara na profet nigna a God kena velea i hau, ma na velepuhi nigna a Lod a Vahavida kena titiono vanighamu mara na vetula.
61003003	Na fata ke nagho ku magnahaghinighamu kotida adoa iaani: Tadia na komi dani iraani gi e tabiru mai a Jisas, kekeha tinoni kedana leghua nidia na komi vanohehe ke dika mi imarea kedana leuleughamu.
61003004	Imarea kedana velea, "A Jisas ke taluhaghorea imanea keda ghoi tabiru mai, keana ikageeni ivei ke mono na? Mara kena kidi batughita kori kiloau ena thehe ghohi, kari e teo sa fata ke tavogha turughu kori vavuhagna na maramagna me jufu ikageeni."
61003005	Arahai kena titiono vaghagna iangeni, imarea kena magnahaghinia kedana havaghinia a God ke vavuhara na maaloa ma na thepa kori haghoregna vamua. A God ke vavuha na thepa kori bea, ma na thepa ke tate au mai kori bea.
61003006	Leghugna iangeni a God ke diadikala na maramagna kori bea kori vido ke vetula na uha, gi e biringita.
61003007	Ma a God ke velea ghohi na maaloa ma na thepa keda talu mono me ghieghilei jufu na maghavu imanea keda vadiadikalara kori joto. Kori maghavu iangeni, imanea keda fatera me vadiadikalara na komi tinoni kena boi leghua.
61003008	Ara kulagu ku dothovighamu, oti saghoi havaghinia na fata iaani. Tagna a Lod sina dani ke vaghagna sina toghai vinogha vamua, me sina toghai vinogha ke vaghagna sina dani vamua.
61003009	Kekeha tinoni kena toatogha a Lod ke boi saisami na eiagna nigna na taluhaghore bali ghoi tabiru mai. Teo. Imanea ke sasaa na pitu eigna ke bosi magnahaghinia na vadiadikalagna sa tinoni. Imanea ke magnahaghinira na komi tinoni gougovu kedana talua na havidia ke koakoa.
61003010	Vaghagna teo ahai ke adoa ingiha keda mai na mane bilau, ighita kati boi adoa na dani keda ghoi tabiru mai a Lod. Kori dani iangeni na maaloa keda govu kori taitangi ke vaghagna na joto ke hutu. A God keda vadiadikalara na aho, na vula, ma na komi vaitughu tagna na joto. Ma na maramagna ma na komi fata itagna keda govu mua.
61003011	Na vunegna a God keda vadiadikalara na komi fata gougovu, oti mono jino moti eia na hava ke magnahaghinia a God
61003012	kori vido koti pitua na nigna na dani keda mai. Oti agutu heta eigna keda jufu mai saisami na dani iangeni. Kori dani iangeni a God keda diadikala na maaloa kori joto. Na aho, na vula, ma na komi vaitughu kedana pidaravu.
61003013	Toke a God keda eia iangeni, ighita kati pitua na maaloa mathangani ma na thepa mathangani eigna a God ke taluhaghorea keda eia iangeni. Ma arahai kedana mono ngengeni, imarea kedana eia vamua na hava ke jino.
61003014	Ara kulagu, kori vido koti pitua na maghavu na komi fata iraani keda tate mai itagna, oti agutu heta bali mono jino eigna a God keda boi toroghamu tagna sa fata. Moti agutu heta mua eigna kotida mono kori soleana duagna.
61003015	Oti saghoi havaghinia a Lod ke sasaa keda pitu, eigna imanea ke magnahaghinia keda vahavira arahai kedana tughua na havidia ke koakoa. Iangeni ke nanaba vamua na hava ke veleghamu a Pol, a kulada kati dothovia. A God ke hea a Pol na thaothadogha eigna keda risoa na komi fata irangeni.
61003016	Tadia nigna na komi letasi, a Pol ke velepuhi eidia na komi fata irangeni. Kekeha fata ke mono tadia nigna na komi letasi e vahotha puala katida thaothadoghagna. Kekeha tinoni kena boi thaothadogha me lae nidia na vaututuni, imarea kena pilungia na hava ke risoa a Pol, mena pilungia mua kekeha fata ke mono tadia na komi Rioriso ke Tabu. Na vunegna imarea kena eia na puhi iangeni, a God keda vadiadikalara.
61003017	Ara kulagu, na vunegna koti adoa ghohi iaani, oti reireghi toke ghamu eigna na komi tinoni dika kedana boi pilaunighamu kori nidia na velepuhi piapilau. Gi kotida leghura, teo kotida sokara ngasi kori nimiu na vaututuni.
61003018	Keana oti vaheta mua nimiu na vaututuni kori hatiagna na dotho ma na thaothadogha ke mai tagna nida a Lod ma a Vahavida, Jisas Krais. Ati kilothaba imanea thovohaliu! Amen.
62001001	Inau ku riso atua itamiu eigna na Haghore ke hera na komi tinoni na havi ke tutuni. Imanea ke kidi mono ghohi kori turughugna na komi fata gougovu. Keana ikageeni, ighami kiti rongovia miti dorovia kori matamami miti tangolia imanea kori limamami.
62001002	A God ke tateli aua imanea ke hera na komi tinoni na havi ke tutuni. Ighami kiti dorovia kori matamami miti titionoa na hava ke tutuni eigna imanea. Ighami kiti titionoa imanea keda talu mono hahali, mi kori turughugna mai imanea ke mono duagna a God a Mama, kari ikageeni a God ke tatelia imanea vanighami.
62001003	Ighami kiti titionoa vanighamu na mane kiti dorovia miti rongovia eigna ighamu kotida sikei duamami. Mi ighita gougovu kati sikei duadia a Tamada ma a Jisas Krais, a Dathegna.
62001004	Inau ku risoa na letasi iaani vanighamu eigna katida sakai totogo.
62001005	A God ke raraha puala me teo sa puni itagna. Na rorongo iangeni kiti rongovia tagna a Krais miti titionoa vanighamu ikageeni.
62001006	Gi katida velea ighita kati mono duagna a God, keana kati talu mono mua kori puni, ighita kati piapilau vamua mati boi leghua na haghoregna a God ke tutuni.
62001007	Gi katida mono kori raraha vaghagna a God ke mono kori raraha, na nida na mono haidu ke toke. Ma na ghaughabuagna a Jisas, a Dathegna a God, ke vararahaghita tagna na komi koakoa.
62001008	Gi katida velea ighita kati bosi eia na komi fata ke dika, ighita kati pilaunighita gheheda, ma na tutuni ke boi mono itada.
62001009	Keana, gi katida titiono aua na komi paluhada tagna a God, imanea keda talutavogha na paluhada me vararahaghita tagna na komi fata ke dika kati eia. Imanea keda eia iangeni eigna ke ei hahalia na hava ke taluhaghorea ghohi me eia na komi fata ke jino.
62001010	Gi katida velea kati boi koakoa, ighita kati velea a God ke piapilau eigna a God ke velea ighita gougovu kati koakoa. Gi katida velea iangeni, nigna na haghore a God e boi mono kori havida.
62002001	Ara dathegu, inau ku risoa vanighamu na letasi iaani eigna kotida saghoi eia na komi fata ke dika. Keana, gi ahai itada keda eia na fata ke dika, na tinoni bali hathea e mono ghohi. Na tinoni iaani keda kaea a God a Tamada eigna keda talutavogha na paluhagna. Ma na tinoni iaani a Jisas Krais hiri, imanea ke pukuni jino kori matagna a God.
62002002	A Jisas Krais ke thehe eida ighita vaghagna na havughaghi bali hati aura na komi paluhada. Boi na komi paluhada vamua, keana na paluhadia na komi tinoni gougovu kori maramagna.
62002003	Ighita kati adoa ghohi ighita kati pukuni adoa a God kori vido kati leghua nigna na komi vetula.
62002004	Gi ahai keda velea, "Inau ku adoa ghohi a God," keana e boi leghua nigna na komi vetula, imanea ke piapilau ma na tutuni ke bosi mono itagna.
62002005	Ahai ke leghua na haghoregna a God, imanea ke pukuni dothovia a God. Na hava ke tateli aua kati mono duagna a God iaani:
62002006	Ahai ke vele aua imanea na nigna a God, imanea keda leghua na puhigna a Jisas.
62002007	Ara kulagu, boi na vetula mathangani ku riso atua itamiu, keana na vetula haulaghi koti adoa ghohi kori vido ighamu koti turughu leghua a Jisas Krais. Na vetula koti rongovia ghohi ke vaghagna iaani: Oti veidothovighi.
62002008	Keana na vetula iaani ke vaghagna na vetula mathangani ikageeni, eigna a Krais ke tatelia vanighita na pukuni puhi bali dothovira na komi tinoni. Ma na puhi veidothovighi koti eia ke tateli aua mua na vetula iaani ke vaghagna na vetula mathangani. Kori vido kati veidothovighi, na komi puhi ke dika ke taveti au itada ma na puhi ke toke nigna a Krais ke tate au mai kori havida.
62002009	Gi ahai keda velea ke mono kori rarahagna a God, keana imanea ke thevuioka tagna na tinoni kiloau, imanea ke talu mono mua kori puni.
62002010	Ma ahai ke dothovira na komi tinoni kiloau, imanea ke pukuni mono kori rarahagna a God, me teo sa fata kori havigna keda vajefea kori koakoa.
62002011	Keana ahai ke thevuioka tagna na tinoni kiloau, imanea ke mono kori puni. Imanea ke taetaveti kori puni me bosi adoa na hangana ke leghua eigna na puni ke vapunia na matagna.
62002012	Inau ku risoa atu itamiu ghamu komi gari, eigna a God ke talutavogha ghohi na paluhamiu eigna a Jisas ke thehe eida ighita, moti adoa a God na Mama. Inau ku riso atua itamiu ghamu komi tinoni puhi, eigna koti adoa ghohi a Jisas, imanea ke kidi mono ghohi gi e vavuha na maramagna a God. Inau ku risoa atu itamiu ghamu komi tinoni mathangani, eigna nimiu na vaututuni ke heta ma na haghoregna a God ke mono itamiu, moti talu horua ghohi a Satan kori havimiu.
62002015	Oti saghoi dothovira na komi puhi ke dika kori maramagna iaani. Gi kotida dothovira na komi puhi ke dika, ighamu koti boi dothovia a God a Mama.
62002016	Na komi puhi ke dika kori maramagna ke bosi mai tagna a God, keana tadia na komi tinoni. Iraani na komi puhi ke dika: Na leghuagna na komi fata ke magnahaghinia na tono, na magnahaghiniagna na komi fata kati reghia, ma na tautalunaghoagna na komi fata kati tonogna.
62002017	Na maramagna ma na komi fata ke dika iraani keda govu. Keana, arahai kena leghua nigna na vanohehe a God, imarea kedana hatia na havi ke teo na govugna.
62002018	Ara dathegu, na vagovui dani ke gharani mai ghohi. Ighamu koti rongovia ghohi, na Thevuioka na nigna a Krais keda mai kori vido iangeni. Mi ikageeni ighamu koti adoa sethe na tinoni kena thevuioka tagna a Krais kena mai ghohi. Na vunegna iaani, ighita kati adoa na vagovui dani ke gharani mai ghohi.
62002019	Na komi tinoni irangeni kena thevuioka tagna a Krais, i hau imarea kena tarai duada ighita kati vaututuni. Keana imarea kena taveti sanighita ghohi eigna imarea kena bosi pukuni na nida ighita. Gi kedana pukuni vaututuni, imarea kedana talu mono duada. Mati adoa imarea kena boi pukuni vaututunia a Krais.
62002020	Keana ighamu koti pukuni vaututuni, a God ke heghamu na Tarunga ke Tabu, moti adoa na komi fata ke tutuni.
62002021	Inau ku riso atua na letasi itamiu, boi eigna koti boi adoa na komi fata ke tutuni, kari eigna ighamu koti adoa ghohi. Moti adoa e teo sa velepuhi piapilau keda au mai kori tutuni.
62002022	Ahai na tinoni piapilau na? Na tinoni ke velea a Jisas ke boi a Vahavi. Imanea na thevuioka nigna a Krais eigna ke siriuhaghinia a God ma a Dathegna.
62002023	Ahai ke siriuhaghinia na Dathe, imanea ke siriuhaghinia na Mama. Ma ahai ke vele aua ke vaututunia na Dathe, imanea ke mono duagna na Mama.
62002024	Na komi fata koti rongovira kori vido koti turughu leghua a Krais, oti saghoi soto na vaututuniagna. Gi kotida eia iangeni, ighamu kotida mono duagna na Dathe ma na Mama leuleghu maghavu.
62002025	Ma na Dathe ke taluhaghorea vanighita na hatiagna na havi ke teo na govugna.
62002026	Inau ku riso atua itamiu na komi fata iraani eigna kotida reireghi toke ghamu itadia na komi tinoni kena magnahaghinia na pilaunighamugna kori nidia na velepuhi piapilau.
62002027	Keana a Krais ke heghamu ghohi na Tarunga ke Tabu, mi imanea ke talu mono mua itamiu. E toke vamua gi keda boi velepuhighamu sa tinoni na hava ke tutuni, eigna na Tarunga ke Tabu ke velepuhighamu na komi fata. Ma na komi fata ke velepuhighamu, boi na komi fata piapilau, keana na komi fata ke tutuni. Ighamu kotida talu mono duagna a Krais vaghagna na Tarunga ke Tabu ke velepuhighamu.
62002028	Hii, ara dathegu, oti mono haidu toetoke duagna a Krais eigna katida boi mataghu mati boi maomamo na reghiagna kori vido imanea keda tabiru mai.
62002029	Ighamu koti adoa ghohi na puhigna a Krais ke jino, moti adoa mua na komi tinoni ke jino na puhidia, imarea hiri, ara dathegna a God.
62003001	Oti toatogha moti reghia na dotho nigna a God a Mama vanighita ke hutu puala! Eigna imanea ke kiloghita ara dathegna, me tutuni ighita ara dathegna hiri! Sethe na tinoni kori maramagna ena boi adoa ighita ara dathegna a God eigna imarea kena boi adoa a God.
62003002	Ara kulagu, ikageeni ighita kati adoa ighita ara dathegna a God. Ighita kati boi adoa mua katida vaghagna na hava ivughei valiha, keana ighita kati adoa ghohi, kori vido a Lod keda tabiru mai kori maramagna, ighita katida dorovia na pukuni dodorogna, mi ighita katida vaghagna imanea.
62003003	Arahai kena vaututunia kedana vaghagna a Lod, imarea kedana leghua na puhi ke jino vaghagna a Krais ke leghua na puhi ke jino.
62003004	Na koakoa ke sokara pungusia nigna na vetula a God. Na vunegna iaani, arahai kena eia na koakoa, imarea kena sokara pungusia na vetula nigna a God.
62003005	Ighamu koti adoa ghohi a Jisas Krais ke teo sa paluhagna, mi imanea ke mai bali hati aua na paluhada.
62003006	Teo ahai ke mono duagna a Krais keda ei hahalia na koakoa. Keana ahai ke ei hahalia na koakoa, imanea ke boi adoa a Krais kori havigna.
62003007	Ara dathegu, oti saghoi lubatia sa tinoni gi keda pilaunighamu eigna iaani: Arahai kena eia na fata ke jino, imarea kena jino kori matagna a God vaghagna a Krais ke jino.
62003008	Keana, arahai kena ei hahalia na koakoa, imarea na komi tinoni nigna a Satan. Imarea kena vaghagna a Satan eigna imanea ke eia na komi fata ke dika kori turughugna me jufu ikageeni. A Dathegna a God ke mai bali diadikala na komi fata a Satan ke eia.
62003009	Ma ara dathegna a God kena boi ei hahalia na koakoa, eigna na puhigna a God ke mono kori havidia. Imarea kena boi tangomana nidia na talu eiagna na koakoa, eigna a God hiri a Tamadia.
62003010	Na hava ke tateli aua arahai kena ara dathegna a God ma arahai kena ara dathegna a Satan iaani: Arahai kena boi eia na komi fata ke jino ma arahai kena boi dothovira na komi tinoni kiloau, imarea kena boi ara dathegna a God.
62003011	Turughu mai kori vido koti turughu na leghuagna a Krais me jufu ikageeni, a God ke veleghita gi katida veidothovighi.
62003012	Ati saghoi vaghagna a Kein. Imanea nigna na tinoni a Satan me vathehea Ebol a tahigna. Ehava gi a Kein ke vathehea imanea? Na vunegna na komi fata ke eia a Kein ke bosi jino, keana na komi fata ke eia a Ebol ke jino. Ma a Kein ke thevuioka tagna a Ebol me vathehea.
62003013	Ara kulagu kiloau, oti saghoi nia vere kori vido na komi tinoni koakoa kori maramagna iaani kedana thevuioka itamiu.
62003014	Gi katida dothovira na komi tinoni kiloau, ighita kati adoa kati mamaluha ghohi tagna na mana nigna na thehe mati hatia ghohi na havi ke teo na govugna. Ma ahai ke bosi dothovira na komi tinoni kiloau, imanea ke talu mono mua saragna na managna na thehe.
62003015	Ma ahai ke thevuioka tagna na tinoni kiloau, imanea ke vaghagna na mane thabupolo. Ighita kati adoa na havi ke teo na govugna ke boi mono itagna na mane thabupolo.
62003016	Kori vido a Jisas ke thehe eida ighita, imanea ke tatelia vanighita na puhi bali pukuni dothovira na komi tinoni. Na vunegna iaani, ighita katida sasaa na thehe eidia na komi tinoni kiloau.
62003017	Ahai ke mono nigna na komi fata nabagna imanea keda mono toke, keana imanea ke boi hathea na tinoni kuma, na dotho nigna a God ke boi mono kori havigna.
62003018	Ara dathegu, nida na dotho keda bosi na fata kati haghore vamua, keana ighita katida tateli aua nida na dotho ke tutuni kori hatheragna na komi tinoni.
62003019	Kori vido kati dothovira na komi tinoni, ighita kati adoa ghohi kati leghua na puhi ke tutuni. Gi katida dothovira na komi tinoni, na soleana keda mono kori ghaghanada kori vido kati tarai tagna a God.
62003020	Toke na ghaghanada keda velea ighita na komi tinoni koakoa, ighita katida mono kori soleana eigna na ghaghanagna a God ke hutu vano tagna na ghaghanada. Mi imanea ke adoa na komi fata gougovu kati eia.
62003021	Na vunegna iangeni ara kulagu, kori vido kati adoa kori ghaghanada kati boi ei hahalia na koakoa, ighita katida bosi mataghu kori vido kati tarai tagna a God.
62003022	A God keda heghita na komi fata kati kaea eigna kati leghua imanea mati eia na komi fata ke vatotogoa.
62003023	Iraani na komi fata a God ke veleghita bali eia: Ighita katida vaututunia a Jisas Krais a Dathegna, mati veidothovighi vaghagna a Jisas ke veleghita ghohi.
62003024	Ahai ke leghua na komi vetula nigna a God, imanea ke mono haidu toetoke duagna a God, ma a God ke mono haidu toetoke duagna imanea. Mi ighita kati adoa a God ke pukuni mono haidu toetoke duada eigna na Tarunga ke Tabu a God ke heghita ke mono ikorada.
62004001	Ara kulagu, sethe mara na velepuhi piapilau kena taveti au ghohi kori maramagna. Na vunegna iangeni, saghoi vaututunia sa tinoni ke veleghamu na Tarunga ke Tabu ke mono itagna. Keana, oti kidi dodoro toetoke tadia na komi fata ke velea eigna kotida adoa gi na Tarunga ke Tabu ke mono itagna ba teo.
62004002	Na puhi katida adoa na Tarunga ke Tabu ke mono itagna ba teo iaani: Ahai ke vele aua a Jisas Krais ke havi mai kori tono vaghada ighita, na Tarunga ke Tabu ke mono itagna.
62004003	Ahai ke boi vaututunia iaani, na Tarunga ke Tabu ke boi mono itagna. Na tarunga ke mono itagna ke mai tagna na Thevuioka nigna a Jisas Krais. Mi ighamu koti rongovia ghohi na Thevuioka na nigna a Jisas Krais keda mai, mi ikageeni imanea ke mai ghohi kori maramagna.
62004004	Ara dathegu, ighamu na tinoni nigna a God moti siriuhaghinira ghohi mara na velepuhi piapilau eigna na Tarunga ke Tabu ke mono itamiu. Ma na Tarunga ke Tabu iangeni ke heta vano tagna a Satan ke vunaghi pungusira arahai kena boi adoa a God.
62004005	Mara na velepuhi piapilau kena boi adoa a God mena velepuhi eidia vamua na komi fata ke dika kori maramagna. Na vunegna iaani, na komi tinoni kena boi adoa a God, imarea kena magnahaghinia puala nidia na velepuhi.
62004006	Ighami mara na vetula, ighami na tinoni nigna a God. Ma arahai kena adoa a God, imarea kena leghua nimami na velepuhi. Keana, arahai kena boi na tinoni nigna a God, imarea kena boi leghua nimami na velepuhi. Iaani ke tatelia vanighita arahai ke mono na Tarunga ke Tabu ke tutuni itadia, ma arahai ke mono na tarunga piapilau itadia.
62004007	Ara kulagu, ati veidothovighi eigna na dotho ke mai itagna a God. Ahai ke dothovira na komi tinoni, imanea a dathegna a God me adoa a God.
62004008	Ma ahai ke boi dothovira na komi tinoni, imanea ke boi adoa a God, eigna a God na dotho hiri.
62004009	Ighita kati adoa a God ke dothovighita eigna imanea ke vetula maia sikei vamua a Dathegna kori maramagna eigna katida hatia na havi ke teo na govugna.
62004010	Na pukuni puhi katida dothovira na komi tinoni ke mai tagna a God. Iangeni boi na puhi kati ei vania a God, keana na puhi a God ke eia vanighita. Imanea ke vetula maia a Dathegna eigna keda thehe eida ighita vaghagna na havughaghi bali hati aua na paluhada.
62004011	Ara kulagu, na vunegna a God ke dothovighita puala vaghagna iangeni, e toke gi katida veidothovighi.
62004012	Teo ahai ke dorovia a God. Keana, gi katida veidothovighi, a God ke mono duada, ma na nigna na dotho keda pukuni tateli aua kori havida.
62004013	Ighita kati adoa kati mono duagna a God, mi imanea ke mono duada ighita eigna imanea ke heghita nigna na Tarunga ke Tabu.
62004014	Ighami kiti dorovia a Dathegna a God miti tuturia tadia na komi tinoni a God ke vetula imanea bali vamamaluhara na komi tinoni gougovu kori koakoa.
62004015	Ahai keda tuturi aua a Jisas a Dathegna a God, imanea ke sikei duagna a God, ma a God ke sikei duagna imanea.
62004016	Ighita kati pukuni adoa a God ke dothovighita mati vaututunia a God keda dothovighita hahali. A God na dotho, ma ahai ke dothovia a God ma na komi tinoni, imanea ke sikei duagna a God, ma a God ke sikei duagna imanea.
62004017	Ighita katida adoa nigna na dotho a God ke pukuni jino kori havida kori vido ighita kati boi mataghunia a God kori dani keda fateghita. Ighita kati bosi mataghu eigna na havida kori maramagna iaani ke leghua na havigna a Krais.
62004018	Ahai ke adoa a God ke dothovia, imanea keda bosi mataghunia a God, eigna kori vido na dotho ke tutuni nigna a God ke mono kori havida, ighita kati bosi tangomana na mataghuniagna. Kekeha tinoni kena mataghunia a God eigna imarea kena adoa a God keda fatera. Na vunegna iangeni, gi ahai keda mataghunia a God, ighita kati adoa na dotho nigna a God ke mono kori havigna ke boi jino mua.
62004019	Ighita kati dothovira na komi tinoni eigna a God ke kidi dothovighita.
62004020	Ahai ke velea imanea ke dothovia a God, keana ke thevuioka tagna na tinoni kiloau, imanea ke piapilau. Gi keda boi dothovia na tinoni ke reghia, imanea ke boi tangomana na dothoviagna a God ke bosi reghia.
62004021	Na vetula a God ke heghita iaani: Ahai ke dothovia a God, imanea keda dothovira mua na komi tinoni kiloau.
62005001	Arahai kena vaututunia a Jisas a Vahavi, imarea ara dathegna a God. Ma arahai kena dothovia na Mama, imarea kedana dothovira mua ara dathegna.
62005002	Kori vido ighita kati dothovia a God mati leghua nigna na komi vetula, ighita kati adoa ighita kati dothovira ara dathegna a God.
62005003	Gi katida dothovia a God, ighita katida leghua nigna na komi vetula. E bosi vahotha katida leghua nigna na vetula,
62005004	eigna ara dathegna a God kena siriuhaghinia na puhi ke dika kori maramagna. Ighita kati tangomana na eiagna iangeni eigna kati vaututunia a Jisas.
62005005	Arahai kena tangomana na siriuhaghiniagna na puhi ke dika kori maramagna na? Arahai vamua kena vaututunia a Jisas a Dathegna God.
62005006	Ighita kati adoa a Jisas Krais a Dathegna a God, eigna kori vido ke mai kori maramagna imanea ke siuvitabu kori bea, ma na ghaughabuagna ke lulu kori theheagna. Imanea ke boi siuvitabu vamua, keana imanea ke thehe mua. Na Tarunga ke Tabu ke veleghita a Jisas a Dathegna a God, ma na Tarunga ke Tabu ke bosi piapilau.
62005007	Tolu na fata ke tateli aua na hava ke tutuni eigna a Jisas Krais:
62005008	na Tarunga ke Tabu, na siuvitabuagna a Jisas kori bea, ma na ghaughabuagna a Jisas ke lulu. Tolu na fata iraani kena tatelia aua vanighita a Jisas Krais a Dathegna a God.
62005009	Na komi fata ke veleghita na tinoni, ighita kati vaututunira. Keana na komi fata ke veleghita a God ke toke vano, eigna imanea a God me bosi na tinoni. Ma a God ke veleghita na hava ke tutuni eigna a Dathegna.
62005010	Ahai ke vaututunia a Dathegna a God, imanea ke adoa na hava a God ke velea ke tutuni. Keana, ahai ke boi vaututunia na hava ke velea a God, imanea ke velea a God ke piapilau, eigna imanea ke boi vaututunia na hava a God ke velea eigna a Dathegna.
62005011	Ighita kati adoa na hava a God ke veleghita ke tutuni eigna ke heghita ghohi na havi ke teo na govugna. Ma a Jisas, a Dathegna, imanea na hangana bali hatiagna na havi ke teo na govugna.
62005012	Ma ahai ke mono haidu toetoke duagna a Dathegna a God, imanea ke hatia na havi iangeni. Keana ahai ke boi mono haidu toetoke duagna a Dathegna a God, imanea ke boi hatia na havi ke teo na govugna.
62005013	Vanighamu ighamu koti vaututunia a Dathegna a God, inau ku risoa na komi fata kori letasi iaani eigna kotida adoa ighamu koti hatia ghohi na havi ke teo na govugna.
62005014	Mi ighita kati pukuni adoa a God keda rongovia nida na tarai kori vido kati kaea na fata ke leghua nigna na vanohehe.
62005015	Na vunegna kati adoa a God ke rongovia nida na tarai, ighita kati adoa imanea keda heghita na hava kati kaea.
62005016	Gi kotida reghia na tinoni kiloau ke koakoa, keana a God keda boi vetula imanea kori meleha papara eigna na koakoa ke eia, oti tarai eigna imanea, ma a God keda vahavia. Keana kekeha koakoa, arahai kena eira, a God keda vetulara kori meleha papara. Arahai kena eia na komi koakoa irangeni, inau ku boi veleghamu eigna kotida tarai eidia.
62005017	Na komi fata ke dika kena eia na komi tinoni, irangeni na koakoa. Keana kekeha koakoa bosi batua na tinoni kori meleha papara.
62005018	Ighita kati adoa ahai ke dathegna a God keda bosi ei hahalia na koakoa eigna a Jisas Krais ke kalitia, me vahothahaghinia a Satan keda vajefea.
62005019	Ighita kati adoa ghohi ighita na komi tinoni nigna a God, keana a Satan ke vunaghi pungusira na komi tinoni kena boi vaututunia a God.
62005020	Mati adoa mua a Dathegna a God ke mai me heghita na thaothadogha eigna katida adoa na God ke tutuni. Ighita kati mono haidu toetoke duagna na God ke tutuni, eigna ighita kati mono haidu toetoke duagna a Jisas Krais, a Dathegna. Imanea hiri a pukuni God ke heghita na havi ke teo na govugna.
62005021	Ara dathegu, oti reireghighamu ghehemiu eigna kotida boi maimanihihia na komi god ke boi tutuni.
63001001	Inau, na mane ku baubatu kori kiloau, ku riso atua na letasi iaani itamua ighoe, na vaivine a God ke vahigho ma ara dathemu. Inau ku pukuni dothovighamu puala. Boi inau vamua, keana arahai mua kena adoa na komi fata ke tutuni a God ke tateli aua.
63001002	Ighami kiti dothovighamu eigna ighita gougovu kati adoa na komi fata ke tutuni mi ighita katida adora thovohaliu.
63001003	Inau ku tarai kaea a God a Tamada ma a Jisas Krais, a Dathegna eigna koroda vatokeghita, dothovighita, moro hatheghita eigna katida mono haidu kori soleana. Inau ku tarai vaghagna iaani eigna ighita kati vaututunia na velepuhi ke tutuni mati veidothovighi.
63001004	Inau ku totogo nigua puala eigna ku rongovia kekeha ara dathemu kena pukuni leghua na velepuhi ke tutuni vaghagna a Tamada ke veleghita.
63001005	Mi ikageeni, inau ku kaeghamu eigna katida veidothovighi. Iaani boi na vetula mathangani, keana na vetula kati adoa kori vido kati turughu na leghuagna a Jisas Krais.
63001006	Na pukuni dotho hiri, na leghuagna na komi fata ke veleghita a God. I hau, kori vido ighamu koti turughu leghua a Krais, a God ke veleghita ghohi gi katida veidothovighi.
63001007	Sethe mara na velepuhi piapilau kena taveti au kori maramagna. Imarea kena boi vaututunia a Jisas ke havi mai kori maramagna kori pukuni tonoi tinoni. Na komi tinoni irangeni, imarea kena piapilau mena thevuioka tagna a Krais.
63001008	Moti reireghi toke ghamu itadia mara na velepuhi piapilau irangeni. Gi kedana pilaunighamu, nimiu na agutu koti eia vania a God e teo sa vunegna. Keana gi kotida talu sokara ngasi, a God keda heghamu na komi fata ke toke ke taluhaghorea vanighamu.
63001009	Inau ku veleghamu, ahai keda talu haidua nigna na toatogha ghehegna tagna na velepuhi nigna a Krais me boi leghu hahalia nigna na velepuhi vamua, imanea ke boi sikei duagna a God. Keana, ahai ke talu vaututunia na velepuhi nigna a Krais, imanea ke mono duagna na Mama ma na Dathe.
63001010	Gi ahai keda mai itamiu me titiono vanighamu na fata ke tavogha tagna na hava ke velea a Krais, oti saghoi kilo haghea kori vathemiu ba haghore soleana itagna.
63001011	Gi ahai keda haghore soleana itagna, imanea ke thevu itagna me hathea tagna na komi fata ke dika ke eia.
63001012	Sethe na komi fata ku haga veleghamu atu, keana u boi haga riso horua tagna na letasi iaani, eigna kenughua da u atu reghighamu mua. Kori vido kuda atu itamiu, ighita katida sakai uurungua. Iangeni keda pukuni vatotogoghita.
63001013	Ara dathegna a vaivinemu a God ke vahira kena mono eeni, imarea kena vetula atua itamiu nidia na haghore dotho.
64001001	Inau, na mane ku baubatu kori kiloau, ku riso atua na letasi iaani itamua ighoe a kulagu Gaius. Inau ku dothovigho puala.
64001002	Pukuni kulagu, inau ku tarai gi na komi fata gougovu ko eia keda raghe toke atu. Mu tarai mua eigna na tonomu keda havi toke, vaghagna vamua na havimu duagna a Krais ke toke.
64001003	Inau ku totogo puala kori vido ara kulada kena vaututuni kena mai eeni mena veleghami ighoe ko pukuni leghu hahalia na puhi ke tutuni.
64001004	Kori vido ku rongovia na rorongodia arahai kena vaghagna ara dathegu kena mono leghua na puhi ke tutuni, inau ku totogo vano mua. Hii, teo sa fata ke tangomana na vatotogougna vano tagna iangeni.
64001005	Pukuni kulagu Gaius, ighoe ko eia na fata ke toke kori vido ko hathera ara kulada kena taetaveti mena titionoa na Rorongo ke Toke. Toke ighoe ko boi adora kekeha itadia, ighoe ko hathera vamua.
64001006	Imarea kena titiono itamami ighami na komi tinoni kiloau eeni eigna nimua na dotho vanira. E toke gi koda talu hathera na komi tinoni vaghagna iraani tagna na komi fata kena magnahaghinia kori nidia na taetaveti. Inau ku magnahaghinigho koda talu hathera eigna iaani ke vatotogoa a God.
64001007	Imarea kena taetaveti bali eia na agutu nigna a Krais mena boi kaea sa fata tadia na komi tinoni bongihehe.
64001008	Keana ighita na komi tinoni kiloau katida hera na hava kena magnahaghinia, eigna katida sakai agutu duadia kori titionoagna na komi fata ke tutuni tadia na komi tinoni.
64001009	Mi inau ku vetula atua ghohi sina letasi itamiu ghamu na komi tinoni kiloau ngengeni, keana a Diotrefes ke boi sasaa na leghuagna na hava ku riso atua, eigna ke ghaghana imanea ghehegna keda batughamu.
64001010	Kori vido kuda mai itamiu, inau kuda veleghamu na komi fata imanea ke eia. Imanea ke haghore diadikalau tagna na fata ke boi tutuni. Ma na fata ke dika vano ke eia, imanea ke bosi magnahaghinia na hatheragna arahai kena taetaveti bali titionoa na Rorongo ke Toke. Me lutira arahai kena magnahaghinia na hatheragna. Mi kori vido imarea kena hathera, imanea ke boi lubatira eigna kedana tarai duadia na komi tinoni kiloau.
64001011	Pukuni kulagu Gaius, o saghoi leghua na puhidia na komi tinoni kena dika vaghagna Diotrefes, keana o leghua vamua na puhidia arahai kena toke. Arahai kena eia na komi fata ke toke, imarea ara dathegna a God, keana arahai kena eia na komi fata ke dika, imarea kena boi adoa a God.
64001012	Mara kiloau gougovu kena titiono haihadia a Demitrius. Imanea ke leghua na komi fata ke tutuni, mi ighita kati adoa imanea na mane toke. Inau huju u veleghamu mua, imanea na mane toke. Moti adoa ke tutuni na hava ku velea.
64001013	Sethe na komi fata ku haga velegho atu, kari u boi haga riso horura tagna na letasi iaani,
64001014	eigna kenughua da u atu reghigho mua. Kori vido kuda atu itamua, roghita koroda sakai uurungua.
64001015	Ma na soleana nigna a God keda mono duamu hahali. Ara kulamu kiloau kena mono eeni kena vetula atua itamua nidia na haghore dotho. Nighe, o hera nigua na haghore dotho tadia ara kulada kiloau ingengeni.
65001001	Inau a Jiud ku risoa na letasi iaani. Inau nigna na mane agutu a Jisas Krais ma a toghagu, a Jemes. Inau ku riso atu itamiu ighamu ke vahighamu a God. A God na Mama ke dothovighamu ma a Jisas Krais ke reireghi toke ghamu.
65001002	Inau ku tarai kaea a God eigna keda pukuni rarovighamu me heghamu hahali na soleana ma na dotho.
65001003	Ara kulagu ku dothovighamu, inau ku kidi ghaghana mu magnahaghinia kuda riso atu itamiu eigna na havi mathangani ke heghita a God. Kari ikageeni inau ku adoa kuda risoa na letasi iaani eigna sina fata tavogha. Inau ku kae huhurughamu eigna kotida hatia na hetamiu bali sokara pungusira arahai kena bosi magnahaghinia na velepuhi ke tutuni eigna a Krais. Sina maghavu ghohi a God ke hera nigna na komi tinoni na velepuhi iangeni keda mono hahali me teo keda tughu.
65001004	Inau ku velea iaani eigna kekeha tinoni kena boi leghua God kena haghe mai itamiu, kari oti boi adoa kena piapilau. Imarea kena piapilau mena velea e toke vamua gi katida eia na komi puhi ke dika eigna a God ke talutavogha ghohi na paluhada. Mena boi sasaa na leghuagna a Jisas Krais, sikei vamua nida na Vunaghi ma na nida a Lod. Tagna na komi Rioriso ke Tabu, a God ke velea ghohi imanea keda vaparara na komi tinoni vaghagna iraani.
65001005	Ighamu koti adoa ghohi na hava kuda veleghamu, kari inau ku magnahaghinighamu kotida saghoi havaghinia na hava ke padara na komi tinonidia Israel. Toke a Lod God ke vamamaluhara tadia na komi tinonidia Ijip, leghugna iangeni imanea ke vathehera arahai itadia na komi tinonidia Israel kena boi talu vaututunia.
65001006	Moti togha tabirua na komi enjel kena huhughua a God i hau. Imarea kena magnahaghinia kedana eia na agutu ke nagho vano tagna na agutu ke hera a God, mena taveti au tagna na pukuni melehadia i popo. Ma a God ke tarira kori sen keda boi tautu, me bora kori vido ke puni bali pitua na dani imanea keda fatera.
65001007	Kari oti saghoi havaghinia mua e rua na meleha i Sodom mi Gomora mi kekeha meleha ke gharanira. Na komi tinoni eidia na komi meleha irangeni kena nere duadia arahai kena boi ara taudia. Mena eia na komi puhi kori tonodia ke dika vano tagna iangeni. Ma a God ke vadiadikalara arahai kena mono tadia na komi meleha irangeni kori joto. A God ke eia iangeni bali tatelia itadia na komi tinoni kena eia na komi puhi ke dika, imanea keda vaparara kori joto ke ghatha thovohaliu.
65001008	Mara na velepuhi piapilau kena haghe mai itamiu, imarea kena vaghadia na komi tinoni irangeni. Imarea kena eia na komi puhi ke dika kori tonodia, mena velea kena leghua vamua nidia na maumaturungita. Imarea kena boi lubatia a God eigna keda vunaghi pungusira na havidia, mena haghore diadikalara na komi enjel kena mono i popo.
65001009	Toke a Maikol na naghoi enjel nigna a God, imanea ke ghaghana e boi jino keda haghore diadikala a Satan kori vido koro rihu haohaghore eigna ahai keda hatia na tonogna a Moses. Maikol ke veleagna vamua, "A Lod keda vaparagho."
65001010	Keana mara na velepuhi piapilau irangeni kena haghore diadikalara na komi fata kena boi thaothadoghagna. Imarea kena vaghagna na komi fata kaukagu ke asi, eigna kena leghua na komi fata ke dika ke magnahaghinia na tonodia. Na vunegna kena eia na komi fata ke dika, a God keda vadiadikalara.
65001011	Kenughua e dika vano itadia! Eigna imarea kena leghua na puhigna a Kein ke vathehea a Ebol, a tahigna. Mena vaghagna na profet a Balam ke batu hahira na komi tinonidia i Israel eigna ke magnahaghinia vamua na hatiagna na rongo. Mena vaghagna mua a Kora ke rihu pungusia a God. A God keda vadiadikalara vaghagna vamua ke vadiadikala a Kora.
65001012	Kori vido ighamu koti vaututuni koti haidu hathatano bali vanga, mara na velepuhi piapilau kena mono duamiu. Toke kena toatoghara ghehedia vamua, imarea kena boi maomamo. Imarea tangomana kedana diadikala nimiu na vaututuni vaghagna na kala'e ke tangomana na vadiadikalagna na vaka. Imarea kena vaghagna na puni uha ke ghurihia na ghuighuri popogna na thepa ke mumuja me boi uha. Mena vaghagna na ghai ke teo sa sagharogna kori vido ke kasa na maghavu bali sagharogna eigna ke thehe ghohi mena vutia.
65001013	Na komi tinoni iraani, na komi puhidia ke dika vano ke tate au vaghagna vamua na pachaghuaghuragna na gnoro. Imarea kena vaghagna mua na komi mateana kena sikili horu kori maaloa eigna kena jefe kori hangana ke jino. Imarea kedana mono hahali tagna na vido ke puni puala ke kaikaliti vanira ghohi a God.
65001014	A Enok, sikei itadia mara kena havi mai kori vavitugna na pagusu leghugna a Adam. I hau imanea ke velea iaani eidia mara velepuhi piapilau iraani, "Reghia! A Lod keda mai duagna sethe nigna na toghai enjel ke tabu.
65001015	Imanea keda mai bali fatera na komi tinoni gougovu. Arahai kena boi leghua, imanea keda vaparara eigna na komi fata dika kena eia bali rihu pungusia. Ma a Lod keda vaparara mua na komi tinoni koakoa eigna na komi haghore dika kena velea eigna imanea."
65001016	Mara na velepuhi piapilau iraani kena velehouhorura mena hai torora na komi tinoni. Imarea kena leghua vamua nidia na komi vanohehe ke dika, mena vahaihadira ghehedia mena titiono muamugnara na komi tinoni eigna kedana hatia na hava kena magnahaghinia.
65001017	Ara kulagu, oti saghoi havaghinia na hava kena veleghamu mara na vetula nigna a Lod Jisas Krais.
65001018	Imarea kena veleghamu, "Tadia na komi dani gi e tabiru mai a Jisas, kekeha tinoni kedana leuleughamu, mi imarea kedana leghura vamua nidia na komi vanohehe ke dika."
65001019	Na komi tinoni iraani kena mai ghohi. Imarea arahai kena vathevughamu ikageeni. Imarea kena leghua na komi vanohehegna na tonodia ma na Tarunga ke Tabu ke boi mono ikoradia.
65001020	Keana ighamu ara kulagu, oti veivahetaghi kori velepuhi koti hatia tagna a God eigna kotida sokara ngasi. Kori vido koti tarai, oti lubatia na Tarunga ke Tabu eigna keda batughamu.
65001021	Nida a Lod, Jisas Krais, keda heghamu na havi ke teo na govugna eigna ke rarovighamu. Ikageeni, kori vido koti pitua na havi iangeni, oti mono hahali kori dotho nigna a God.
65001022	Oti rarovira moti hathera arahai kena boi heta nidia na vaututuni.
65001023	Hathera arahai kena leghua na hangana ke vano kori joto ke ghatha thovohaliu eigna kedana tabiru mai mena leghua na hangana ke vano kori havi. Mi tadia arahai kena eia na komi puhi ke dika, oti rarovira, kari oti reireghi toke ghamu eigna kotida boi kutu tadia na komi fata ke dika kena eira.
65001024	Oti veletokea a God. Imanea vamua ke tangomana na reireghighamugna eigna kotida boi kutu kori koakoa. Mi imanea keda hati hadighamu eigna kotida mono duagna koragna nigna na mana ke hutu. Kori vido iangeni, ighamu kotida pukuni jino, mi imanea keda heghamu na totogo ke hutu vano.
65001025	Imanea sikei vamua a God me vahavighita eigna na hava ke eia a Jisas Krais, na nida a Lod. E toke gi na komi tinoni gougovu kedana reghi vaughithatha imanea ke thaba vano me mono nigna na mana bali vunaghi pungusira na komi fata gougovu, turughu kori turughugna, me jufu ikageeni, me hau me hau. Amen.
66001001	Koragna na buka iaani ke mono na komi fata a God ke tatelia vania a Jisas Krais eigna keda titiono aua tadia nigna na komi tinoni agutu. A God ke tateli vania na komi fata keda bosi hau me tate mai. Ma a Krais ke vetula maia nigna na enjel eigna keda tateli aua na komi fata iraani itagua inau a Jon. Inau nigna na mane agutu a Krais.
66001002	Ikageeni, inau ku titionoa aua na rorongo ke mai tagna a God ma na komi fata a Jisas Krais ke titionoa vaniu, irangeni na komi fata ku reghia.
66001003	A God keda vatokera arahai kedana ijumi aua tadia na komi tinoni kiloau na buka iaani ke tateli aua na hava keda mono mai ivughei valiha. Ma a God keda vatokera mua arahai kedana rongovia mena leghua na komi fata kori buka iaani, eigna na maghavu na komi fata iraani keda tate mai ke gharani mai ghohi.
66001004	Inau a Jon ku riso atua itamiu ighamu na komi tinoni kiloau tadia e vitu na meleha kori provins i Esia. Inau ku tarai gi a God ma a Jisas Krais me vitu na tarunga kena mono naghogna na sapei vunaghi nigna a God kedana vatokeghamu me kedana heghamu na soleana. A God ke mono i hau, me mono mua ikageeni, mi imanea keda mono thovohaliu. Ma a Jisas Krais ke tateli au hahalia na hava ke tutuni eigna a God. Imanea na vasikeigna na tinoni ke sokara tabiru kori thehe keda boi ghoi thehe mua, mi imanea ke vunaghi pungusira na komi king kori maramagna. A Jisas ke dothovighita me vamamaluhaghita tadia na komi paluhada eigna kedana boi vunaghi pungusighita mua. Imanea ke vamamaluhaghita tagna na thehe ke eia kori ghaibabala.
66001006	Imanea ke vunaghi pungusighita vaghagna na king, me eighita gi ighita gougovu nigna na komi pris bali agutu vania a God a Tamagna. Ati kilothaba a Krais ke thaba vano me vunaghi pungusira na komi fata gougovu thovohaliu! Amen.
66001007	Oti vaovarongo mai! A Jisas keda ghoi tabiru mai tadia na komi parako, ma na komi tinoni gougovu kedana reghia. Arahai kena jaia imanea kedana reghia mua. Ma na komi tinoni gougovu kori maramagna kena boi vaututunia imanea kori vido kena havi mua, imarea kedana dikahehe mena tangi heta eigna imanea. Iaani keda tate mai tutuni. Amen.
66001008	A Lod God ke velea, "Inau na Alfa ma na Omega, na turughugna ma na vagovugna na komi fata gougovu. Inau ku mono i hau, mi ikageeni, mu kuda mono thovohaliu. Inau ku thaba vano!"
66001009	Inau a Jon a kulamiu kori Krais. Ighita kati papara eigna a Jisas Krais ke vunaghi pungusia na havida, keana imanea ke vahetaghita eigna katida sokara ngasi. Imarea kena bou kori moumolu iso i Patmos eigna kena bosi magnahaghiniu kuda talu titionoa mua na haghoregna a God ma na rorongo eigna a Jisas Krais.
66001010	Tagna sina dani nigna a Lod, na Tarunga ke Tabu ke batua na ghaghanagu mu rongovia na ohai haghore i leghugu. Na ohai haghore iangeni ke heta vaghagna na ohagna na tavuli,
66001011	me veleu, "O riso horua kori buka na hava ko reghia, gi o vetula vanoa tadia na komi tinoni kiloau kena mono tadia e vitu na meleha i Efesus, Smena, Pegamum, Taiatira, Sadis, Filadelfia mi Leodisia."
66001012	Kori vido ku rei tabiru eigna kuda reghia ahai ke haghore mai itagua, inau ku reghia e vitu na bali noenohegna na lui kena agutura kori gol.
66001013	Inau ku reghia na Dathei Tinoni ke sokara hotaghidia. Imanea ke pokoa na poko ke teve ke jufu tagna na tatabai naegna me vahaghea na thauthabe ke gol kori raghagna.
66001014	Na ulugna ma na sesehugna ke pura vaghagna na sesehugna na sip ba na kovesa. Ma na matagna ke vaghagna na beubethugna na joto.
66001015	Na naegna ke vaghagna na bras ke inge kori joto. Ma na haghoregna ke heta puala vaghagna na pohagna na gnoro hutu.
66001016	Kori lima madothogna imanea ke tangolia e vitu na vaitughu, ma na ghau ke vavanga rua thevugna ke au mai kori livogna. Turughu kori langegna me horu kori luagna ke siasilada puala vaghagna na aho kori hotaghi dani.
66001017	Kori vido ku reghia imanea, inau ku kutu horu kori naegna vaghagna na tinoni ke thehe. Imanea ke tabou kori lima madothogna me veleu, "O saghoi mataghu! Inau na turughugna ma na vagovugna na komi fata gougovu.
66001018	Inau hiri imanea ke havi. I hau, inau ku thehe kari ikageeni inau ku ghoi havi tabiru. Mi inau kuda talu havi ke hau me hau! Inau ku tangolia na komi kii kena heu na mana bali hangavia na melehadia arahai kena thehe eigna kuda vahavi tabirura.
66001019	O riso horua na komi fata ko reghia ikageeni ma na komi fata keda tate mai ivughei valiha.
66001020	Inau kuda unuhia vanigho na ghaghana ikoragna e vitu na vaitughu ko reghia kori lima madothogu, me vitu na bali noenohegna na lui ke gol. Vitu na vaitughu, e vitu na enjel kena reireghira na komi tinoni kiloau kena mono tadia e vitu na meleha i Esia. Me vitu na bali noenohegna na lui ke gol, na komi tinoni kiloau kena mono tadia e vitu na meleha irangeni."
66002001	Gi na Dathei Tinoni ke veleu, "O riso vanoa na letasi iaani tagna na enjel ke reireghira na komi tinoni kiloau i Efesus: "Inau ku tangolia e vitu na vaitughu kori lima madothogu mu taetaveti varihotaghidia e vitu na bali noenohegna na lui ke gol. Iraani nigua na komi haghore vanighamu:
66002002	"Inau ku adoa ghohi na komi fata gougovu koti eia. Inau ku adoa ighamu koti agutu heta moti sokara ngasi kori nimiu na vaututuni. Mu adoa mua ighamu koti sokara pungusira na komi tinoni kena dika. Kori vido kekeha tinoni kena mai mena veleghamu imarea mara na vetula, ighamu koti dodoro toetoke itadia moti ghithathara kena piapilau.
66002003	Na komi tinoni kena vaparaghamu eigna koti leghuu inau, kari ighamu koti boi jefehaghiniu moti sokara ngasi vamua.
66002004	"Kari tagna sina fata vamua inau ku boi totogo eimiu. Ikageeni ighamu oti boi pukuni dothoviu vaghagna i hau.
66002005	Oti togha tabirua na puhi koti taveti sania nimiu na dotho ke hutu vaniu. Tughua na hehemiu moti ghoi eia na komi fata ke toke koti eia i hau. Gi kotida boi tughua na hehemiu, inau kuda mai itamiu mu kuda hati aua nimiu na bali noenohegna na lui tagna ke mono.
66002006	Kari sina fata koti eia ke vatotogou puala. Ighamu koti boi magnahaghinira na komi fata dika kena eia na boo kena leghua na velepuhi nigna a Nikolas. Inau huju, u boi magnahaghinia mua.
66002007	Na vunegna ke mono na kulimiu, oti rongovia na hava ke velea na Tarunga ke Tabu tadia na komi tinoni kiloau. Arahai kedana sokara ngasi me jufu kori vagovugna, imarea kedana ghania na sagharogna na ghai havi kori gnatha nigna a God.
66002008	"O riso vanoa na letasi iaani tagna na enjel ke reireghira na komi tinoni kiloau i Smena: "Inau na turughugna ma na vagovugna na komi fata gougovu. Inau ku thehe i hau mi ikageeni ku ghoi havi tabiru. Iraani nigua na komi haghore vanighamu:
66002009	"Inau ku adoa ghohi ighamu koti papara moti kuma. Kari kori nimiu na vaututuni, ighamu oti boi kuma. Inau ku adoa mua kekeha tinoni kena haghore diadikalaghamu. Imarea kena velea imarea na nigna na komi tinoni a God, keana imarea kena boi na nigna. Eigna imarea nigna na komi tinoni a Satan.
66002010	Oti saghoi mataghunia na papara ke gharani padaghamu ghohi. A Satan keda bora haghe kekeha itamiu kori vathe tatari bali pipilia nimiu na vaututuni. Ighamu kotida papara koragna salaghe na dani. Gi kotida sokara ngasi, toke imarea kedana vatheheghamu, inau kuda heghamu na havi ke teo na govugna.
66002011	Na vunegna ke mono na kulimiu, oti rongovia na hava ke velea na Tarunga ke Tabu tadia na komi tinoni kiloau. Arahai kedana sokara ngasi me jufu kori vagovugna, na varuai thehe ke teo na govugna keda boi vaparara.
66002012	"O riso vanoa na letasi iaani tagna na enjel ke reireghira na komi tinoni kiloau i Pegamum: "Inau ke mono nigua na ghau ke vavanga rua thevugna. Iraani nigua na komi haghore vanighamu:
66002013	"Inau ku adoa ighamu koti mono kori meleha ke vunaghi pungusia a Satan. Keana ighamu koti talu leghuu inau. Mi ighamu koti boi taveti sania nimiu na vaututuni itagua kori vido kena vathehea a Antipas eigna imanea ke titiono hahali eigu inau kori melehamiu ke vunaghi pungusira na komi tinoni a Satan.
66002014	"Kari inau ku boi totogo eimiu eigna kekeha fata. Kekeha tinoni itamiu kena leghua na velepuhi nigna a Balam. I hau, a Balam ke velepuhia a Balak na puhi bali batura na komi tinonidia Israel kori koakoa. A Balak ke velera e toke vamua gi kedana ghania na vanga kena havughaghi vanira na komi ngunguju. Me velera mua e toke vamua gi kedana nere duadia arahai kena boi ara taudia.
66002015	Mi kekeha tinoni itamiu kena leghua na velepuhi ke dika nigna a Nikolas. Nigna na velepuhi ke haga nanaba duagna na velepuhi nigna a Balam.
66002016	Oti tughua na havimiu ke koakoa. Gi kotida boi eia iangeni, e boi hau inau kuda mai itamiu mu kuda rihura arahai kena leghua na komi velepuhi piapilau iangeni tagna na ghau ke au mai kori livogu.
66002017	"Na vunegna ke mono na kulimiu, oti rongovia na hava ke velea na Tarunga ke Tabu tadia na komi tinoni kiloau. Arahai kedana sokara ngasi me jufu kori vagovugna, inau kuda hera na "mana" ke mono polo ikageeni. Mi inau kuda hera siesikei na ghahira pura kena risoa ghohi na ahadia ke mathangani itadia. Ahai vamua keda hatia sikei na ghahira keda adoa na ahagna ke mono itagna. Teo ahai tavogha keda adoa.
66002018	"O riso vanoa na letasi iaani tagna na enjel ke reireghira na komi tinoni kiloau i Taiatira: "Inau a Dathegna God! Na matagu ke vaghagna na beubethugna na joto ma na naegu ke vaghagna na bras ke siasilada. Iraani nigua na komi haghore vanighamu:
66002019	"Inau ku adoa na komi fata koti eia. Inau ku adoa eigna nimiu na dotho, nimiu na vaututuni, nimiu na komi agutu koti eia vaniu, ma na puhi koti sokara ngasi. Mu adoa mua na komi fata koti eira ikageeni ke toke vano tadia na komi fata koti eira i hau.
66002020	"Kari tagna sina fata vamua inau ku boi totogo eimiu. Ighamu koti boi gigi aua itamiu na vaivine a Jesebel. Iia ke piapilau me velea iia na profet. Iia ke velepuhira me vajefera nigua na komi tinoni agutu eigna kedana nere duadia arahai kena boi ara taudia, mena ghania na vanga kena havughaghi vanira na komi ngunguju.
66002021	Inau ku boi saisami na vaparagna eigna ku magnahaghinia iia keda tughua na havigna ke koakoa. Kari iia ke boi sasaa.
66002022	Na vunegna iangeni, inau kuda vapara iia ma arahai kena eia na komi puhi ke dika duagna.
66002023	Mi inau kuda vathehera arahai kena leghua nigna na velepuhi. Inau kuda eia iangeni eigna na komi tinoni kiloau kedana thaothadoghagna inau ku adoa na ghaghanadia ma na komi vanohehedia na komi tinoni gougovu. Inau kuda eia itamiu leghuagna na komi fata koti eia.
66002024	"Kekeha itamiu koti mono i Taiatira, ighamu koti boi leghua nigna na velepuhi ke dika a Jesebel. Moti boi adoa na velepuhi kena kiloagna na komi velepuhi nigna a Satan ke mono polo. Inau kuda boi veleghamu sa fata ke vahotha na leghuagna.
66002025	Sina fata kuda veleghamu vamua. Oti sokara ngasi kori nimiu na vaututuni me jufu kori dani inau kuda tabiru mai.
66002026	"Arahai kedana sokara ngasi mena leghuu inau me jufu kori vagovugna, inau kuda hera na mana bali vunaghi pungusira na komi vike gougovu kori maramagna.
66002027	Inau kuda hera na mana ke vaghagna vamua na mana a Tamagu ke heu inau. Imarea kedana vunaghi pungusira na komi vike kori mana ke hutu me teo ahai keda tangomana na sokara pungusiagna na haghoredia. Inau kuda hera mua na vaitughu ke hadi mai kori pohai thabota.
66002029	Na vunegna ke mono na kulimiu, oti rongovia na hava ke velea na Tarunga ke Tabu tadia na komi tinoni kiloau.
66003001	"O riso vanoa na letasi iaani tagna na enjel ke reireghira na komi tinoni kiloau i Sadis: "Inau ku tangolira e vitu na tarunga nigna a God me vitu na vaitughu. Iraani nigua na komi haghore vanighamu: "Inau ku adoa na komi fata koti eia. Na komi tinoni kena velea ighamu koti havi, kari inau ku adoa ighamu koti thehe.
66003002	Oti rarai! Moti vaheta nimiu na vaututuni, eigna na ghathi vaututuni iso ke talu mono mua itamiu, e haga thehe ghohi. Inau ku reghia na puhimiu mu adoa e boi pukuni jino kori matagna a God.
66003003	Saghoi havaghinia na velepuhi koti rongovia moti vaututunia i hau. Oti leghua na velepuhi iangeni moti tughua na havimiu ke koakoa. Gi kotida boi rarai, inau kuda mai bali vaparaghamu kori vido koti boi adoa, vaghagna vamua na mane bilau ke mai kori vido koti boi adoa.
66003004	"Kekeha itamiu ena boi vagarua nidia na pohe kori koakoa. Na komi tinoni irangeni, inau kuda vapipisira kori pohe ke pura mi imarea kedana taveti duagu, eigna imarea kena nabadia kedana eia iangeni.
66003005	Arahai kedana sokara ngasi me jufu kori vagovugna, imarea kedana pipisia na pohe ke pura. Mi inau kuda boi reoa na ahadia kori na bukai havi. Inau kuda veleagna a Tamagu ma na nigna na komi enjel, imarea na nigua na komi tinoni.
66003006	Na vunegna ke mono na kulimiu, oti rongovia na hava ke velea na Tarunga ke Tabu tadia na komi tinoni kiloau.
66003007	"O riso vanoa na letasi iaani tagna na enjel ke reireghira na komi tinoni kiloau i Filadelfia: "Inau ku tabu mu tutuni. Inau ku tangolia na kii nigna a King Deved me mono nigua na mana bali vunaghi pungusia na hughuta i popo. Kori vido ku hangavia na hagethagna na hughuta, teo ahai ke tangomana na bilakiagna. Mi kori vido ku bilakia, teo ahai ke tangomana na hangaviagna. Iraani nigua na komi haghore vanighamu:
66003008	"Inau ku adoa na komi fata koti eia. Mi inau ku hangavia na hagetha vanighamu me teo ahai ke tangomana na bilakiagna. Ighamu koti boi nagho kori melehamiu, keana ighamu koti leghua vamua nigua na velepuhi, moti boi velea ighamu oti boi nigua na komi vaovarongo.
66003009	Oti reghia na hava kuda eia tadia na komi tinoni nigna a Satan. Imarea kena velea imarea na nigna na komi tinoni a God keana ena boi na nigna. Inau kuda hurura eigna kedana mai torongaghi tuturu itamiu ghamu koti pukuni nigua na tinoni. Mi imarea kedana adoa inau ku dothovighamu.
66003010	"Na vunegna ighamu koti leghua nigua na vetula bali sokara ngasi kori vido koti pada na vahotha, inau kuda sokara pungusighamu kori maghavu na papara hutu keda mai bali pipilira na komi tinoni kori maramagna.
66003011	E boi hau gi inau kuda ghoi tabiru mai. Oti tatango ngasi tagna nimiu na vaututuni eigna teo ahai keda hati aua itamiu na taba inau kuda heghamu.
66003012	"Arahai kedana sokara ngasi me jufu kori vagovugna, imarea kedana vaghagna na komi tupi kori nigna na vathe tabu nigua a God, mi imarea kedana mono ngengeni hahali. Inau kuda risoa kori tonodia na ahagna nigua a God, ma na ahagna nigna na meleha ke tabu. Iangeni na Jerusalem mathangani na nigua a God keda vetula horu maia i popo. Inau kuda risoa mua na ahagu mathangani kori tonodia.
66003013	Na vunegna ke mono na kulimiu, oti rongovia na hava ke velea na Tarunga ke Tabu tadia na komi tinoni kiloau.
66003014	"O riso vanoa na letasi iaani tagna na enjel ke reireghira na komi tinoni kiloau i Leodisia: "Inau ahai kena kilougna Amen, eigna inau ku titiono hahalia na haghoregna a God ma na komi fata gougovu ku velea ke tutuni. Ma na komi fata gougovu a God ke vavuhara kena turughu mai itagua. Iraani nigua na komi haghore vanighamu:
66003015	"Inau ku adoa na komi fata gougovu koti eia. Ighamu koti boi ghaula moti boi vuvughu. Inau ku magnahaghinighamu kotida ghaula ba vuvughu.
66003016	Kari na vunegna ighamu koti kotho goegoe, inau kuda purusughamu au kori livogu.
66003017	Ighamu koti velea koti pada rongo moti tonogna na komi fata koti magnahaghinia, kari oti boi thaothadoghagna na havimiu ke pukuni dika puala. E naba na komi tinoni kedana rarovighamu, eigna kori matagna a God ighamu koti kuma moti soesole moti doa.
66003018	Iangeni na vunegna inau ku veleghamu eigna kotida mai itagua eigna kuda heghamu na hava koti boi tangomana na voliagna. Oti lubatiu eigna kuda vamamaluhaghamu tadia na komi paluhamiu. Oti eia iangeni eigna kotida pada rongo kori havimiu duagna a God. Moti lubatiu eigna kuda heghamu na komi pohe ke pura moti pipisia eigna kotida boi maomamo na vasoesoleagna na tonomiu. Moti hatia mua itagua na popoji bali tuduhiagna na matamiu eigna kotida reghi toetokea a God.
66003019	"Arahai ku dothovira, inau ku haghore heta vanira mu vajinora kori vido kena eia na fata ke dika. Ma na vunegna inau ku dothovighamu, inau ku haghore heta itamiu eigna kotida agutu heta bali tughura na komi puhimiu ke dika.
66003020	Oti vaovarongo mai! Inau ku sokara kori hagethagna na vathemu mu kiokido. Gi koda rongovia na haghoregu mo hangavia na hagetha vaniu, inau kuda haghe mai mi roghita koroda sakai vanga haidu.
66003021	"Arahai kedana sokara ngasi me jufu kori vagovugna, imarea kedana nohe duagu kori nigua na sapei vunaghi, vaghagna vamua inau ku sokara ngasi mu nohe duagna a Tamagu kori nigna na sapei vunaghi.
66003022	Na vunegna ke mono na kulimiu, oti rongovia na hava ke velea na Tarunga ke Tabu tadia na komi tinoni kiloau."
66004001	Leghugna na komi fata irangeni, inau ku rei vano mu reghia sina hagetha ke hangavi ghohi kori hughuta i popo. Ma na ohai haghore ku kidi rongovia ghohi ke vaghagna na tavuli ke veleu vaghagna iaani, "O hadi mai eeni eigna kuda tatelia vanigho na hava keda tate mai leghugna iaani."
66004002	Kori vido vamua iangeni na Tarunga ke Tabu ke batua na ghaghanagu mu reghia na sapei vunaghi i popo ke nohe sina tinoni itagna.
66004003	Na tinoni iangeni, na dodorogna ke vaghagna e rua na ghahira ke siasilada puala kena kiloragna na jaspa ma na kanilian. Ma na pipiutu ke siasilada vaghagna na ghahira kena kiloagna na emarol ke kililia na sapei vunaghi.
66004004	E tutughu vati na sape bali nohe ke kililia na sapei vunaghi iangeni me tutughu vati na mara puhi kena nohe itadia. Imarea kena pipisia na pohe ke pura mena vahaghea na komi kepi vunaghi kena agutua kori gol.
66004005	Na onga ma na rete ke au mai tagna na sapei vunaghi. Me vitu na lui ke ghatha ke mono i naghogna na sapei vunaghi iangeni. Irangeni e vitu na tarunga nigna a God.
66004006	Mi naghogna na sapei vunaghi sina fata ke mono, na dodorogna ke vaghagna na kolo ke gnaghura me raraha vaghagna na gilasi. Me vati na fata hutu ke haihavi kena sokara kililia na sapei vunaghi. Sethe na mata i nagho mi leghugna na tonodia.
66004007	Na vasikeigna na fata ke havi, na dodorogna ke vaghagna na laion. Na varuagna ke vaghagna na kau. Na vatolugna, turughu kori langegna me horu kori luagna, vaghagna na tinoni. Ma na vavatigna, na dodorogna ke vaghagna na manuhutu ke thovo.
66004008	E vati na fata iangeni e ono na vuludia ma na tonodia ke vonungia na mata me jufu horu saragna na vuludia. Bongi ma na dani imarea kena salea na sale, "Tabu, Tabu, Tabu, a Lod God ke thaba puala. Imanea ke mono i hau, ikageeni, mi imanea keda mono thovohaliu."
66004009	E vati na fata ke havi irangeni kena kilothaba mena ghaghana bohea mena veletokea ahai ke havi thovohaliu ke nohe tagna na sapei vunaghi.
66004010	Kori vido kena eia iangeni, tutughu vati na mara puhi kena torongaghi tuturu horu mena maimanihihia ahai ke havi thovohaliu. Imarea kena boa horua nidia na kepi vunaghi naghogna na sapei vunaghi mena velea,
66004011	"Ighoe nimami a Lod, ma na nimami a God. Ighoe ko vavuhara mo vahavira na komi fata gougovu eigna iangeni ke leghua nimua na vanohehe. Na vunegna iangeni, ighoe naba kitida kilothabagho miti ghaghana bohegho eigna nimua na mana."
66005001	Gi inau ku reghia na pepa viviloho kori lima madothogna imanea ke nohe tagna na sapei vunaghi. Na pepa viviloho kena risoa tagna rua na thevugna, me vitu na bali vavangasigna ke mono itagna.
66005002	Inau ku reghia mua sina enjel ke mana puala ke haghore heta vaghagna iaani, "Ahai ke nabagna na hati auagna e vitu na bali vavangasigna na pepa viviloho eigna keda vurehea bali ijumia?"
66005003	Kari teo ahai i popo ba kori maramagna ba kori melehadia arahai kena thehe ke nabagna na vureheagna na pepa viviloho eigna kedana ijumia.
66005004	Inau ku tangi heta eigna ke vahotha puala na padagna sa tinoni ke nabagna na vureheagna na pepa viviloho bali ijumia.
66005005	Kari sikei itadia e tutughu vati na mane puhi ke veleu, "O saghoi tangi! Kari o reghi vanoa vamua. Ingengeni ke mono imanea ke thaba vano kori vikegna a Jiuda kena kiloagna 'Na laion nigna a Jiuda.' Imanea na naghoi vinahuhugna a King Deved. Imanea ke heta pungusira nigna na komi thevuioka me nabagna na hati auagna e vitu na bali vavangasigna na pepa viviloho eigna keda vurehea."
66005006	Gi inau ku dodoro vano mu reghia sina Dathei Sip ke sokara naghogna na sapei vunaghi. Mara puhi me vati na fata hutu ke haihavi kena mono kililia. Na Dathei Sip iangeni, na dodorogna vaghagna kena vathehea i hau. Me mono vitu na honagna me vitu na matagna. Vitu na matagna, e vitu na tarunga nigna a God ke vetulara au ivei mi vei kori maramagna.
66005007	Na Dathei Sip ke vano me hatia na pepa viviloho kori lima madothogna na mane ke nohe tagna na sapei vunaghi.
66005008	Kori vido ke hatia na pepa viviloho, e vati na fata hutu ke haihavi me tutughu vati na mane puhi, imarea kena torongaghi tuturu horu itagna na Dathei Sip. Imarea gougovu kena tangolia na kigulu ma na disi kena agutura kori gol. Na komi disi ke vonu na ghaighubagha ikoradia, iangeni na nidia na komi tarai na komi tinoni nigna a God.
66005009	Mi imarea kena salea na sale mathangani ke vaghagna iaani, "Ighoe ko nabamu koda tangolia na pepa viviloho mo hati aua na bali vavangasigna. Eigna ighoe ahai kena vathehegho, mo volira na komi tinoni vania a God tagna na ghaughabuamu. Ighoe ko volira na komi tinoni tadia na komi vike, ma na komi haghore, ma na komi moumolu kori maramagna.
66005010	Ighoe ko vunaghi pungusira vaghagna na king, mo eiragna gi kedana pris bali agutu vania nida a God. Mi imarea kedana vunaghi pungusira na komi tinoni kori maramagna."
66005011	Inau ku talu dodoro mua mu rongovia sethe na molai enjel kena sale. Imarea kena sokara kililira mara puhi me vati na fata ke hutu ke haihavi ma na sapei vunaghi.
66005012	Imarea kena sale heta vaghagna iaani, "Na Dathei Sip kena vathehea i hau, e naba ighita katida kilothaba, eigna imanea ke mana puala, me pada rongo me heta me thaothadogha. Ati ghaghana bohea mati kilothaba mati veletokea imanea!"
66005013	Gi inau ku rongovia na komi fata gougovu ke havi i popo mi thepa mi kori tahi, ma na komi tarunga kori melehadia arahai kena thehe, imarea kena sale vaghagna iaani, "Ati veletoke hahalia ahai ke nohe kori sapei vunaghi ma na Dathei Sip. Ati kilothabara mati ghaghana bohera eigna koro mana puala."
66005014	Vati na fata hutu ke haihavi kena sokara kililia na sapei vunaghi kena velea, "Amen." Me tutughu vati na mara puhi kena torongaghi tuturu horu mena maimanihihia a God ma na Dathei Sip.
66006001	Gi inau ku reghia na Dathei Sip ke hati aua na vasikeigna na bali vavangasigna tadia e vitu na bali vavangasigna na pepa viviloho. Mu rongovia sikei itadia e vati na fata hutu ke haihavi ke mono sethe na mata kori tonodia ke haghore, ma na haghoregna ke vaghagna na gumu. Imanea ke velea, "Mai!"
66006002	Inau ku rei vano mu reghia na hos ke pura ke au mai, ma ahai ke nohe popogna ke tangolia na baghe. Imarea kena hea na kepi vunaghi mi imanea ke taveti au vaghagna na soldia bali rihura nigna na komi thevuioka.
66006003	Kori vido na Dathei Sip ke hati aua na varuagna na bali vavangasigna, inau ku rongovia na varuagna na fata ke havi ke velea, "Mai!"
66006004	Gi sina hos mua ke au mai, na hos ke mela. Ahai ke nohe popogna, a God ke hea na mana bali hati aua na soleana kori maramagna eigna na komi tinoni kedana veivaevatheheghi. Ma a God ke hea imanea na ghau ke hutu.
66006005	Kori vido na Dathei Sip ke hati aua na vatolugna na bali vavangasigna, inau ku rongovia na vatolugna na fata ke havi ke velea, "Au mai!" Inau ku rei vano mu reghia na hos ke jongo. Ahai ke nohe popogna ke tangolia kori limagna na sikele bali sikelea na vanga.
66006006	Ma na ohai haghore ke au mai hotaghidia e vati na fata hutu ke haihavi me velea vaghagna iaani, "O vadiadikalara na komi vanga eigna keda vahotha na voligna. Na komi tinoni kori maramagna kedana agutu sina dani doudolu bali voliagna sina disi flaoa ke iso. Keda boi rae toke na flaoa, imarea tangomana kedana volira e tolu na disi ke iso. Kari o saghoi diadikalara na komi ghai olev ma na komi ghai grep."
66006007	Kori vido na Dathei Sip ke hati aua na vavatigna na bali vavangasigna, inau ku rongovia na haghoregna na vavatigna na fata ke havi ke velea, "Mai!"
66006008	Inau ku rei vano mu reghia na hos, na kalagna ke vaghagna na tonogna na tinoni ke thehe. Na ahagna ahai ke nohe popogna, "Thehe." Ma na melehadia arahai kena thehe ke leghua. A God ke hera romara na mana bali vathehera sina thevugna na komi tinoni kori maramagna. Romara tangomana koroda vathehera tagna na rihu, ma na rofo, ma na komi thagi vahaghi. Iromara tangomana koroda vathehera mua kori vetularagna na komi fata kaukagu ke asi.
66006009	Kori vido na Dathei Sip ke hati aua na valimagna na bali vavangasigna, inau ku reghia na olta. Na tarungadia arahai kena thehe ghohi kena mono saragna. Irangeni na tarungadia na komi tinoni kena vathehera eigna imarea kena vaututunia mena titiono aua na haghoregna a God.
66006010	Ma na komi tarunga irangeni kena haghore heta vaghagna iaani, "Lod God, ighoe ko mana puala. Ighoe ko tabu mo tutuni. Ingiha gi koda fatera na komi tinoni kori maramagna mo vaparara eigna kena vatheheghami?"
66006011	Gi a God ke hera na komi tarunga irangeni na pohe pura ke teve me velera, "Oti pitu sina vido me ghieghilei jufu na maghavu imarea kedana vagovua na vatheheragna kekeha ara kulamiu kiloau kena agutu vaniu."
66006012	Leghugna ku dorovia na Dathei Sip ke hati aua na vaonogna na bali vavangasigna, na agnu hutu ke kaikahi. Na aho ke jongo vaghagna na pohe ke jongo, ma na vula ke mela vaghagna na ghaughabua.
66006013	Na komi vaitughu kena sikili horu kori maramagna vaghagna na sagharogna na saau ke sikili kori vido ke mai na ghuri ke hutu.
66006014	Na maaloa ke viviloho vaghagna na matha me taveti au tagna ke mono, ma na komi suasupa ma na komi moumolu kena riu tagna kena mono.
66006015	Gi na komi king kori maramagna, ma na mara puhi, ma na komi vunaghidia mara na soldia, ma arahai kena pada rongo, ma arahai kena thaba, ma na komi tinoni seka, ma na komi tinoni kena boi seka, imarea iraani kena polo tadia na komi luma mi tadia na komi ghahira hutu tadia na komi suasupa.
66006016	Imarea kena haghore heta vanira na komi suasupa ma na komi ghahira vaghagna iaani, "Oti sikili mai itamami moti pologhami tagna imanea ke nohe kori sapei vunaghi moti pologhami mua tagna na dikatagna na Dathei Sip!
66006017	Eigna rodia na maghavu bali vaparaghami ke jufu mai ghohi me teo ahai ke tangomana keda sokara pungusia."
66007001	Leghugna iangeni inau ku reghia e vati na enjel kena sokara tadia e vati na kujukugna na maramagna. Imarea kena vasotoa e vati na ghuighuri kori maramagna eigna teo sa ghuri keda ghuighuri mai kori thepa ba kori tahi ba tadia na komi ghai.
66007002	Ma a God ke hera mua na mana bali vadiadikalaragna na thepa ma na tahi. Gi inau ku reghia sina enjel mua ke mai tagna na vido ke sogala hadi na aho, imanea ke kaikaliti bali vaughithathara na komi tinoni tagna na vaughithatha nigna a God ke havi. Imanea ke haghore heta vanira e vati na enjel vaghagna iaani,
66007003	"Oti saghoi lubati vanoa na ghuri eigna keda diadikala na thepa ba na tahi ba na komi ghai miti ghieghilei boa na vaughithatha nigna a God tagna na langedia nigna na komi tinoni agutu."
66007004	Gi ena veleu e ngiha na tinoni kena boa na vaughithatha kori langedia: sikei na hathangatu rua tutughu me vati na toghai tinoni tadia na komi vikedia mara i Israel.
66007005	Salaghe rua na togha tagna na vikegna a Jiuda, salaghe rua na togha tagna na vikegna a Ruben, salaghe rua na togha tagna na vikegna a Gad,
66007006	salaghe rua na togha tagna na vikegna a Ase, salaghe rua na togha tagna na vikegna a Naftali, salaghe rua na togha tagna na vikegna a Manase,
66007007	salaghe rua na togha tagna na vikegna a Simeon, salaghe rua na togha tagna na vikegna a Livae, salaghe rua na togha tagna na vikegna a Isaka,
66007008	salaghe rua na togha tagna na vikegna a Sebiulan, salaghe rua na togha tagna na vikegna a Josep, me salaghe rua na togha tagna na vikegna a Benjamin.
66007009	Leghugna iangeni, inau ku reghia na mavitu ke sethe, teo ahai keda ijumira. Na komi tinoni iraani kena mai tadia na komi vike gougovu, ma na komi haghore gougovu, ma na komi moumolu gougovu kori maramagna. Imarea kena sokara naghogna na sapei vunaghi ma na Dathei Sip. Mena pipisia na pohe ke teve me pura mena tangolia na komi ghabagna na tubo kori limadia.
66007010	Imarea kena ghu heta, "Nida a God ke nohe tagna na sapei vunaghi ma na Dathei Sip, iromara koro vahavighita!"
66007011	Na komi enjel gougovu kena sokara kililia na sapei vunaghi me tutughu vati na mane puhi me vati na fata hutu ke haihavi. Imarea kena torongaghi tuturu mena pogho horu naghogna na sapei vunaghi mena kilothaba a God.
66007012	Imarea kena velea, "Amen! Nimami a God, ighami kiti kilothabagho miti abe hadigho miti veletokegho miti ghaghana bohegho, eigna na thaothadogha ma na mana ma na heta keda mono hahali itamua! Amen."
66007013	Gi sikei itadia e tutughu vati na mane puhi ke huatiu, "Arahai na komi tinoni iraani kena pipisi kori pohe ke pura na? Ivei kena kalasu mai?"
66007014	Inau ku haghore tughua, "Mane puhi, ighoe vamua ko adoa." Mi imanea ke veleu, "Iraani na komi tinoni kena sokara ngasi kori nidia na vaututuni tadia na komi dani na komi tinoni ke pukuni vaparara. Nidia na pohe ke pura ikageeni eigna imarea kena wasira kori ghaughabuagna na Dathei Sip.
66007015	Iangeni na vunegna imarea kena sokara naghogna na sapei vunaghi nigna a God mena maimanihihia kori bongi ma na dani kori vathegna ke tabu. Ma ahai ke nohe tagna na sapei vunaghi keda mono duadia me reireghira.
66007016	Teo kedana ghoi rofo ba ghoi langasa mua. Na aho ma na komi fata ke vuvughu teo kedana vaparara.
66007017	Eigna na Dathei Sip ke mono naghogna na sapei vunaghi keda reireghi tokera vaghagna na tinoni ke reireghia nigna na komi sip. Imanea keda batura vano tadia na komi futui beai havi. Ma a God keda havula aua na bea ke lulu kori matadia, me teo kedana dikahehe mua."
66008001	Kori vido na Dathei Sip ke hati aua na vavitugna na vavangasigna na pepa viviloho, imarea gougovu kena mono i popo kena mono bughoro sina thevui aoa.
66008002	Gi inau ku reghia e vitu na enjel kena sokara naghogna a God, mi imanea ke hera siesikei na tavuli.
66008003	Sina enjel mua ke mai me sokara hilighagna na olta ke mono naghogna na sapei vunaghi. Imanea ke tangolia na disi ke gol bali boa na ghaighubagha ikoragna. Sethe na ghaighubagha imarea kena hea bali talu haidua duagna na komi tarai nidia na komi tinoni nigna a God. Gi na enjel iangeni ke rote horua na ghaighubagha popogna na olta ke gol me pughulia.
66008004	Turughu kori olta ke mono na enjel, na ahugna na ghaighubagha ma na komi tarai nidia na komi tinoni nigna a God ke hadi i popo tagna a God.
66008005	Ma na enjel ke vavonua na disi ke gol tagna na joto kori olta me soni horua tagna na maramagna. Gi e onga me rete me agnu.
66008006	E vitu na enjel kena tangolia e vitu na tavuli kena kaikaliti na ifuagna nidia na tavuli.
66008007	Na vasikeigna na enjel ke ifua nigna na tavuli, ma na komi viovidogna na ais ma na joto ke jotha duagna na ghaughabua ke rote horu kori maramagna. Me vajurua sina vidogna na thepa hutu ma na komi ghai ma na komi buburu gougovu ikoragna.
66008008	Na varuagna na enjel ke ifua nigna na tavuli, ma na fata vaghagna na suasupa hutu ke beubethu ke sikili horu kori tahi. Ma na thevugna na tahi ke vuhai ghaughabua.
66008009	Sethe na fata kena haihavi kori tahi kena thehe, me sethe na vaka kena dika.
66008010	Na vatolugna na enjel ke ifua nigna na tavuli, ma na vaitughu hutu ke beubethu vaghagna na jekolo ke sikili horu kori maaloa. Na vaitughu iangeni ke sikili horu tadia na komi bea ma na komi futu ke sethe kori maramagna.
66008011	Na ahagna na vaitughu iangeni "Aha" ma na komi bea ke sikili horu na vaitughu iangeni itadia kena aha. Me sethe na tinoni kena thehe eigna kena kouvia na bea ke aha puala.
66008012	Na vavatigna na enjel tadia e vitu na enjel ke ifua nigna na tavuli me sina vidogna na aho me sina vidogna na vula ke puni. Me sethe na vaitughu mua kena boi raraha. Na vunegna iangeni, e vati na aoa kori dani me vati na aoa kori bongi ke puni puala.
66008013	Gi inau ku tada hadi mu reghia na manuhutu ke thovo hadi popo vavaho. Ma na manuhutu ke haghore heta vaghagna iaani, "Dika, Dika! Kori vido e tolu na enjel mua kedana ifua nidia na tavuli, na hava keda padara na komi tinoni kori maramagna keda dika vano!"
66009001	Na valimagna na enjel ke ifua nigna na tavuli, mu reghia sina vaitughu ke sikili horu mai i popo me horu kori maramagna. A God ke hea na vaitughu na kii bali hangavia na hagethagna na lodui papara ke teo na kokotogna.
66009002	Kori vido na vaitughu ke hangavia na lodu, na ahu ke vaghagna na ahugna na joto ke hutu puala ke au mai. Na ahu ke peotia na rarahagna na aho ma na maramagna ke puni.
66009003	Gi sethe na cheche kena thovo au kori ahu mena horu mai kori maramagna. A God ke hera na komi cheche na mana bali ghaghathati vaghagna na idogna na liva.
66009004	A God ke velera na komi cheche gi kedana saghoi diadikala na buburu ma na komi ghai ma na komi fata ke kotu kori thepa. Kari e velera gi kedana vaparara vamua arahai kena boi mono na vaughithatha nigna a God kori langedia.
66009005	Imanea ke boi lubatira na vatheheragna na komi tinoni, kari e lubatira vamua eigna kedana vaparara koragna e lima na vula. Na papara ke vahaghitira na komi tinoni ke vaghagna na ghaghathatigna na idogna na liva.
66009006	Koragna lima na vinogha irangeni, na komi tinoni kedana hiroa na puhi bali vathehera ghehedia kari teo kedana pada sa puhi. Imarea kedana magnahaghinia puala na thehe, kari teo kedana thehe.
66009007	Na komi cheche irangeni, na dodorodia ke vaghagna na komi hos kena kaikalitira bali rihu. Imarea kena vahaghea kori uludia na fata ke vaghagna na kepi vunaghi ke gol. Na dodorodia turughu kori langedia me horu kori luadia ke vaghagna na tinoni.
66009008	Na sesehudia ke teve vaghagna na sesehudia na koi vaivine, ma na keidia ke vaghagna na keidia na komi laion.
66009009	Imarea kena poko pungusia na raghadia tagna na poko rihu kena agutua kori aian. Na taitangigna na vuludia ke vaghagna na raghegna na komi hos kori vido kena kiaria na komi sape bali rihu.
66009010	Na iighudia ke vaghagna na iighugna na idogna na liva, ma na nidia na mana bali vaparara na komi tinoni koragna lima na vula ke mono kori iighudia.
66009011	Na nidia na king na komi cheche, na enjel ke dika ke reireghia na lodui papara ke teo na kokotogna. Na ahagna imanea kori haghoredia mara Jiu, "Abadon". Mi kori haghoredia mara Grik, "Apolion". Na ghaghanagna e rua na aha iraani, "Ahai ke geogenora na komi fata."
66009012	Vasikeigna na fata ke dika ke govu ghohi, kari e rua mua na fata ke dika keda mai kori vido e rua mua na enjel koroda ifua rodia na tavuli.
66009013	Gi na vaonogna na enjel ke ifua nigna na tavuli, mu rongovia na ohai haghore ke au mai tagna vati na kujukugna na olta ke gol ke mono naghogna a God.
66009014	Na ohai haghore iangeni ke veleagna na vaonogna na enjel, "O lubati mamaluhara e vati na enjel kena tarira kori ghaghireigna na bea hutu i Iufretis."
66009015	Mi imanea ke lubati mamaluhara. Hau puala ghohi imarea kena mono kaikaliti mena pitua vamua na aoa, na dani, na vula, ma na vinogha iaani. Imarea kena mono kaikaliti bali vathehera sina thevugna na komi tinoni kori maramagna.
66009016	Inau ku rongovia e ngiha na haidugna nidia na soldia kena hahaghe tadia na komi hos. Nabagna e rua na hathangatui mola.
66009017	Inau ku reghia na komi soldia kena hahaghe tadia na komi hos. Na poko rihu kena pokoagna na raghadia, na dodorodia ke mela vaghagna na joto, me bulou me ngonge. Na uludia na komi hos ke vaghagna na uludia na komi laion. Ma na joto, na ahu, me sina thagi ghahira ke beubethu ke au mai kori livodia.
66009018	Sina thevugna na komi tinoni kori maramagna kena thehe eigna e tolu na papara hutu ke au mai kori livodia na komi hos; na joto, na ahu, ma na komi ghahira ke beubethu.
66009019	Na managna na komi hos ke mono kori livodia ma na iighudia. Na iighudia ke vaghagna na poli ke ghaghathati mena tangomana na vadiadikalaragna na komi tinoni.
66009020	Keana na komi tinoni kena boi thehe tadia na komi papara iraani, imarea kena boi tughua na havidia ke koakoa. Imarea kena talu maimanihihira vamua na komi tidatho ma na komi ngunguju. (Keana na komi ngunguju kena boi dodoro ba rorongo ba haohaghore, eigna imarea kena agutura kori na gol, silva, bras, ghahira, ma na ghai.)
66009021	Mena boi tughua na havidia ke koakoa, vaghagna na thabu tinoni, na eiagna na komi thagi tiatidatho ke dika, na nere duadia arahai kena boi ara taudia, ma na bilau.
66010001	Gi inau ku reghia sina enjel mua ke mana puala ke horu mai i popo. Na parako ke oopoa, ma na pipiutu ke mono popogna na ulugna. Turughu kori langegna me horu kori luagna ke siasilada vaghagna na aho, me rua na naegna ke vaghagna na tupi hutu ke beubethu.
66010002	Kori limagna, imanea ke tangolia sina pepa viviloho iso ke vurehe ghohi eigna keda ijumia. Imanea ke sokara na nae madothogna popogna na tahi, ma na nae toigna popogna na thepa.
66010003	Imanea ke ghu heta vaghagna na ngurugna na laion ke dikatagna. Kori vido ke ghu heta, e vitu na gumu kena haghore tughua.
66010004	Inau ku haga risoa na hava ke velea e vitu na gumu, kari sina ohai haghore ke horu mai i popo me veleu, "Saghoi veleagna ahai na hava ke velea e vitu na gumu, mo saghoi risoa."
66010005	Ma na enjel ke sokara sina naegna kori tahi, mi sikei kori thepa ke tuhu hadi na lima madothogna i popo bali eia na taluhaghore.
66010006	Me taluhaghore kori ahagna a God ke mono thovohaliu me vavuha na maaloa, na thepa, na tahi, ma na komi fata gougovu ke mono ikoradia. Na enjel ke taluhaghore vaghagna iaani, "God keda boi pitu mua.
66010007	Kori vido na vavitugna na enjel keda ifua nigna na tavuli, na hava ke toatogha a God i hau keda tate mai. Ma na nigna na toatogha ke mono polo i hau keda tate mai vaghagna vamua a God ke velera nigna na komi tinoni agutu, mara na profet."
66010008	Gi na ohai haghore i popo ku rongovia ghohi ke ghoi veleu mua, "O vano mo hatia na pepa viviloho ke vurehe ghohi kori limagna na enjel ke sokara sikei na naegna kori tahi mi sikei na naegna kori thepa."
66010009	Kori vido inau ku vano mu kaea na pepa viviloho iangeni tagna na enjel, imanea ke veleu, "O hatia mo ghania. Kori livomu, na pepa viviloho keda mugna vaghagna na kothogna na mijua. Keana kori vido koda sonovia, na kolamu keda vavahaghiti."
66010010	Inau ku hatia na pepa viviloho iso kori limagna na enjel mu ghania. E mugna vaghagna na kothogna na mijua kori livogu, kari kori vido ku sonovia, na kolagu ke vavahaghiti.
66010011	Gi na enjel ke veleu, "O talu titionoa thovohaliu na hava keda padara na komi tinoni tadia na komi vike, ma na komi haghore, ma na komi moumolu. Mo titionoa mua na hava keda padara na komi king."
66011001	Sina enjel ke heu mai na vidoi ghai bali maki me veleu, "O vano mo makia na Vathe ke Tabu nigna a God ma na olta, mo ijumira na komi tinoni kena tarai ngengeni.
66011002	Kari o saghoi makia na lalaba ke hutu i kosi. Eigna na vido iangeni, a God ke hera arahai kena boi nigna na komi tinoni. Imarea kedana vunaghi pungusia Jerusalem rua tutughu me rua na vula.
66011003	Kari koragna sina togha rua na hathangatu me tolu tutughu na dani irangeni, inau kuda vetula e rua nigua na profet bali titiono aua nigua na haghore. Romara koroda pipisia na pohe jongo ke vaghagna na duku bali tateli aua romara koro dikahehe."
66011004	E rua na profet iaani, romara hiri e rua na ghai olev me rua na lui ke sokara naghogna a Lod ke vunaghi pungusia na maramagna.
66011005	Gi keda haga vadiadikalara sa rodia na thevuioka, na joto keda au mai kori livodia me vathehera. Tutuni. Iangeni na hava keda padara arahai kena haga vadiadikalara.
66011006	Me mono rodia na mana bali vateoa na uha tadia na komi maghavu koro titionoa na haghoregna a God. Moro mono rodia na mana bali tughua na bea me vuhai ghaughabua. Kori vido romara koro magnahaghinia, tangomana koroda eia na papara ke sethe bali vaparara na komi tinoni kori maramagna.
66011007	Kori vido e rua na profet koroda vagovua rodia na titiono, sina fata kaukagu ke hutu me asi keda au mai kori lodui papara ke teo na kokotogna me rihura me vathehera.
66011008	Na tonodia romara kedana mono kori hanganagna na meleha hutu i Jerusalem tagna kena tupipuhia rodia a Lod kori ghaibabala. Na komi tinonidia na meleha iangeni, imarea kena sokara pungusia a God vaghadia na komi tinoni tadia e rua na meleha i Sodom mi Ijip.
66011009	Koragna tolu na dani me sikei na vidoi dani, na komi tinoni tadia na komi vike gougovu, ma na komi haghore gougovu, ma na komi moumolu gougovu kori maramagna kedana rei vano tadia e rua na profet iangeni koro thehe ghohi. Kari imarea kedana boi lubatira sa tinoni gi kedana gilura.
66011010	Na komi tinoni kori maramagna kedana totogo puala. Imarea kedana tughu vaoli nidia na fata dotho varihotaghidia eigna e rua na profet koro pukuni vaparara koro thehe ghohi.
66011011	Keana, leghugna tolu na dani me sikei na vidoi dani, a God ke ghoi hera na aheahe moro ghoi havi tabiru kori thehe. Romara koro sokara hadi ma arahai kena reghira kena mataghu nidia puala.
66011012	Gi romara koro rongovia na ohai haghore i popo ke haghore heta vanira vaghagna iaani, "Oro hadi mai eeri." Gi kori vido rodia na komi thevuioka kena dodoro, romara koro vula hadi i popo kori parako.
66011013	Kori vido vamua iangeni, na agnu hutu ke agnu. Sina thevugna na meleha iangeni ke reo, me vitu na toghai tinoni kena thehe. Arahai kena talu havi mua, imarea kena mataghu mena vele aua a God ke mono i popo ke thaba puala.
66011014	E rua na fata ke dika ke govu, kari na vatolugna na fata ke dika ke gharani mai ghohi.
66011015	Na vavitugna na enjel ke ifua nigna na tavuli mu rongovia na komi ohai haghore ke haghore heta i popo. Imarea kena velea, "Nida a Lod God ma ahai ke vahia eigna keda a Vahavi, iromara koro mono rodia na mana bali vunaghi pungusia na maramagna. Ma a God keda vunaghi pungusia thovohaliu."
66011016	E tutughu vati na mara puhi kena nohe tadia na komi sapei vunaghi naghogna a God kena torongaghi tuturu mena pogho horu kori thepa mena maimanihihia.
66011017	Imarea kena velea, "Lod God ighoe ko thaba vano. Ighoe ko mono ghohi i hau mo talu mono mua ikageeni. Ighami kiti veletokegho eigna ighoe ko tatelia nimua na mana mo turughu na vunaghi pungusiragna na komi tinoni gougovu.
66011018	Na komi tinoni kena boi vaututunigho kena dikatadia itamua, kari e jufungia ghohi na maghavu koda tatelia na dikatamua. Ikageeni na maghavu ighoe koda fatera arahai kena thehe ghohi, ma na maghavu koda hera na taba tadia nimua na komi profet kena agutu vanigho, ma na nimua na komi tinoni gougovu kena ghaghana bohegho, toke imarea na komi naghoi tinoni ba teo. Mi ikageeni na maghavu ighoe koda diadikalara arahai kena vathehera na komi tinoni nigna a God kori maramagna."
66011019	Gi imarea kena hangavia na hagethagna na Vathe ke Tabu nigna a God i popo mu reghia na Boks gna na Taluhaghore Haehathe. Kori vido iangeni, inau ku reghia na onga mu rongovia na rete. Ma na agnu ke kahia na thepa ma na komi viovidogna na ais ke rote horu mai i popo.
66012001	Sikei na vaughithatha hutu ke tate mai kori maaloa. Inau ku reghia sina vaivine, na pohegna na aho. Saragna na naegna ke mono na vula. Iia ke vahaghea na kepi vunaghi ke mono salaghe rua na vaitughu itagna.
66012002	Iia ke vahaghi na hotaghigna me ghu heta eigna ke haga vahua a dathegna.
66012003	Gi sina vaughithatha mua ke tate au mai kori maaloa. Inau ku reghia sina dregon hutu ke mela. E vitu na ulugna me salaghe na honagna. Ma na kepi vunaghi ke mono tadia e vitu na ulugna.
66012004	Kori iighugna, na dregon ke hathatano haidura sina thevugna na komi vaitughu me sonira horu kori maramagna. Govu, gi e sokara naghogna na vaivine eigna ke magnahaghinia keda ghania a dathegna kori vido keda vahua.
66012005	Na vaivine iangeni ke vahua na gari mane, ma a God ke saisami hati hadia imanea itagna me vanohea kori nigna na sapei vunaghi. Na gari mane iangeni keda vunaghi pungusira na komi meleha gougovu kori maramagna kori mana ke hutu.
66012006	Ma na vaivine ke ghogho vano kori meleha ke gou tagna na vido a God ke kidi kaikaliti vania. Ingengeni a God keda reireghia koragna sikei na togha, rua na hathangatu me tolu tutughu na dani.
66012007	Gi na rihu hutu ke turughu kori hughuta i popo. Na naghoi enjel, Maikol, duagna nigna na komi enjel kena rihura na dregon ma na nigna na komi enjel.
66012008	Kari na dregon ma na nigna na komi enjel kena boi naba, ma a Maikol ma na nigna na komi enjel kena heta pungusira. Turughu kori vido iangeni, na dregon ma nigna na komi enjel kena boi mono ghohi i popo.
66012009	Imarea kena soni horura na dregon hutu ma na nigna na komi enjel kori maramagna. Na dregon iangeni, na poli ke mono i hau kena kiloagna a Satan. Imanea ke pilaunira na komi tinoni kori maramagna eigna kedana eia na koakoa.
66012010	Gi inau ku rongovia na haghore hutu ke haghore mai i popo vaghagna iaani, "Ikageeni nida a God ke vahavighita me tatelia ke mono nigna na mana bali vunaghi pungusira na komi tinoni vaghagna na king. Ma a Vahavi a God ke vahia ke tateli aua imanea ghehegna ke mono nigna na mana bali vunaghi pungusira na komi fata gougovu. Eigna imarea kena soni aua ghohi a Satan kori hughuta i popo. Iangeni hiri imanea ke sokara naghogna a God me torora ara kulada kiloau hahali.
66012011	Kari ara kulada kena heta pungusia a Satan, eigna kena vaututunia na theheagna na Dathei Sip ke hatia aua na paluhadia, mena titionoa na Rorongo ke Toke. Imarea kena sasaa kedana thehe eigna a God.
66012012	Na vunegna na komi fata irangeni, ighamu koti mono i popo oti totogo. Kari rarovighamu ighamu koti mono kori maramagna mi ghamu koti mono kori tahi. Eigna imarea kena soni horua ghohi a Satan kori maramagna. Imanea ke dikatagna puala eigna ke adoa keda boi mono hau."
66012013	Kori vido na dregon ke reghi vaughithatha imarea kena soni horua kori maramagna, imanea ke pajia na vaivine ke eu vahua a dathegna mane.
66012014	Kari a God ke hea na vaivine e rua na vulugna vaghagna na vulugna na manuhutu eigna keda thovo vano kori vido ke kaikaliti vania kori meleha ke gou. Ingengeni imanea keda reireghia me sokara peoa tagna na dregon koragna tolu na vinogha me ono na vula.
66012015	Gi na dregon ke purusu aua na bea kori livogna vaghagna na bea hutu eigna keda thavia na vaivine.
66012016	Kari na thepa ke hathea na vaivine me hangavia na livogna me kouvia na bea ke purusu aua na dregon.
66012017	Na dregon ke dikatagna puala tagna na vaivine me turughua na rihu hutu itadia ara dathegna. Imarea irangeni na komi tinoni kena leghua na hava ke velea a God ma na komi velepuhi nigna a Jisas.
66012018	Na dregon ke taveti vano kori tahi me sokara kori lilihi.
66013001	Inau ku reghia sina fata kaukagu hutu ke asi ke au mai kori tahi. E vitu na ulugna me salaghe na honagna. Me salaghe na kepi vunaghi ke mono tadia na komi honagna. Mi tadia na komi ulugna ke mono na komi aha ke velehouhorua a God.
66013002	Na dodorogna na fata kaukagu iangeni vaghagna na lepad, kari na naegna ke vaghagna na naegna na bear, ma na livogna ke vaghagna na livogna na laion. Ma na dregon ke hea nigna na heta ma na mana ke hutu tagna na fata kaukagu iangeni eigna keda vunaghi pungusia na maramagna.
66013003	Sina ulugna ke ngeso me nabagna keda thehe, kari e mavo tabiru. Na komi tinoni kori maramagna kena vere nidia na reghiagna iaani, mena leghua na fata kaukagu iangeni.
66013004	Imarea kena maimanihihia na dregon eigna ke hea na fata kaukagu na mana, mena maimanihihia mua na fata kaukagu iangeni. Imarea kena velea, "Teo sikei tinoni ke heta vano tagna na fata kaukagu iaani! Me teo sikei tinoni ke nabagna keda rihu pungusia."
66013005	A God ke lubatia na fata kaukagu iangeni gi keda velehouhorua imanea me lubatia mua eigna keda vahaihadia ghehegna. Ma a God ke lubatia eigna keda eia na hava ke magnahaghinia koragna rua tutughu me rua na vula.
66013006	Na fata kaukagu iangeni ke velehouhorua a God, na ahagna, na melehagna, ma arahai kena mono duagna i popo.
66013007	A God ke lubatia na fata kaukagu eigna keda rihura nigna na komi tinoni me heta pungusira. Me lubatia mua eigna keda vunaghi pungusira na komi tinoni tadia na komi vike, ma na komi haghore ma na komi moumolu.
66013008	Na komi tinoni gougovu kori maramagna kedana maimanihihia na fata kaukagu iangeni. Imarea arahai ke boi mono na ahadia kori bukai havi gi e vavuha a God na maramagna. Na buka iangeni nigna na Dathei Sip kena vathehea.
66013009	Gi keda mono na kulimiu, oti rongovia moti thaothadoghagna.
66013010	Gi keda nigna na vanohehe a God na thotiagna ahai, imarea kedana thotia. Gi keda nigna na vanohehe a God na vatheheagna ahai kori ghau, imarea kedana vathehea kori ghau. Kori vido na komi fata iraani keda tate mai, ighamu na komi tinoni nigna a God, oti sokara ngasi moti talu vaututunia.
66013011	Gi inau ku reghia sikei mua na fata kaukagu hutu ke asi ke au mai kori thepa. E rua na honagna vaghagna na Dathe i sip, ma na haohaghoregna ke vaghagna na dregon.
66013012	Vasikeigna na fata kaukagu ke hea na mana tagna na varuagna na fata kaukagu eigna keda agutu vania. Ma na varuai fata kaukagu ke hurura na komi tinoni eigna kedana maimanihihia na fata kaukagu ke ngeso me mavo tabiru.
66013013	Ma na fata kaukagu iangeni ke eia na komi reghithehe ke hutu. Sina maghavu imanea ke eia na joto ke au mai kori maaloa me horu kori thepa naghodia na komi tinoni ke sethe.
66013014	Ma na varuai fata kaukagu ke pilaunira na komi tinoni kori maramagna tagna na eiagna na komi reghithehe kori mana nigna vasikeigna na fata kaukagu. Imanea ke velera na komi tinoni kori maramagna eigna kedana agutua na ngungujugna na fata kaukagu kena vangesoa kori ghau kari e talu havi mua.
66013015	Ma a God ke lubatia na varuai fata kaukagu bali hea na aheahe na ngunguju iangeni eigna keda tangomana na haohaghore. Gi na ngunguju ke vele aua imarea kedana vathehera arahai kedana boi maimanihihia imanea.
66013016	Na varuai fata kaukagu ke hurura na komi tinoni gougovu eigna kedana hiia na boagna na vaughithatha tagna na lima madothodia ba na langedia, toke kena nagho ba teo, toke kena pada rongo ba teo, toke imarea na tinoni seka ba teo.
66013017	Arahai kena boi hiia na boagna na vaughithatha kena boi tangomana na voliagna ba salemuagna sa fata. Na vaughithatha iangeni, na ahagna vasikeigna na fata kaukagu ba na nambagna nigna na aha.
66013018	Gi koda thaothadogha, tangomana koda adoa na pukuni ghaghanagna na nambagna na fata kaukagu iangeni. Nigna na namba na fata kaukagu, na nigna na namba na tinoni, ono na hathangatu tolu tutughu me ono.
66014001	Inau ku ghoi dodoro vano mua, mu reghia na Dathei Sip ke sokara kori Suasupai Saion duagna sikei na hathangatu, rua tutughu me vati na toghai tinoni. Na komi tinoni irangeni, na ahadia na Dathei Sip ma a Tamagna ke mono kori langedia.
66014002	Mu rongovia na ohai haghore ke au mai i popo ke vaghagna na gugululugna na bea hutu ba vaghagna na tagumugna na gumu. Me vaghagna mua na taitangidia na kigulu ke sethe kena laulahura.
66014003	Imarea kena salea na sale mathangani naghogna na sapei vunaghi nigna a God, mi naghodia e vati na fata hutu ke haihavi mi naghodia mara puhi. Sikei na hathangatu, e rua tutughu me vati na toghai tinoni ke vahavira a God tadia na komi tinoni kori maramagna kena adoa na sale iangeni. Teo ahai mua ke tangomana na pipiliagna na sale iangeni.
66014004	Na havidia na komi tinoni irangeni ke pukuni jino. Imarea kena vaghagna na tinoni ke boi ghohoa a taugna, eigna kena boi maimanihihia sa god ke piapilau. Imarea kena leghua vamua na Dathei Sip ivei ke vano. A God ke vahavira tadia na komi tinoni kori maramagna eigna kedana rodia na tinoni imanea ma na Dathei Sip. Imarea vaghagna na komi sagharo kori gnatha kena kidi hathatanora na komi tinoni bali hea a God.
66014005	Imarea kena boi eia sa piapilau mena mono jino kori matagna a God.
66014006	Gi inau ku reghia sina enjel mua ke thovo atu kori manga. Imanea ke hati vanoa na Rorongo ke Toke ke mono thovohaliu tadia na komi tinoni tadia na komi vike, ma na komi haghore, ma na komi moumolu kori maramagna.
66014007	Na enjel ke haghore heta vaghagna iaani, "Oti ghaghana bohea a God moti velea imanea ke thaba vano. Eigna nigna na maghavu bali fatera na komi tinoni gougovu ke jufu mai ghohi. Oti maimanihihia eigna imanea ke vavuha na maaloa, na thepa, na tahi, ma na komi bea."
66014008	Leghugna ke taveti vano na enjel iangeni, sina enjel mua ke thovo atu me velea, "Na meleha hutu i Babilon ke nagho vano ke reo ghohi. Babilon ke vaghagna na vaivine kikirase ke vaheta na ghaghanadia na komi tinoni kori maramagna eigna kedana mee tagna na kouviagna nigna na waen. Ma na nigna na waen na komi puhigna ke dika kena leghua imarea."
66014009	Gi sina enjel mua ke thovo atu me haghore heta vaghagna iaani, "Arahai kedana maimanihihia na fata kaukagu ke dika ma na ngungujugna, mena hatia nigna na vaughithatha na fata kaukagu tagna na limadia ba na langedia,
66014010	a God keda dikatagna itadia me vaparara. Nidia na papara keda tahu vano ma a God keda boi rarovira. Imanea keda vaparara tagna na joto ma na komi ghahira ke beubethu naghodia na komi enjel ma na Dathei Sip.
66014011	Arahai kedana maimanihihia na fata kaukagu ke dika ma na ngungujugna mena hatia na vaughithathagna na ahagna, imarea kedana papara na bongi ma na dani. Ma na ahugna na joto keda vaparara teo keda govu."
66014012	Iangeni na vunegna na komi tinoni nigna a God kedana hatia na hetadia eigna kedana sokara ngasi tadia na komi vahotha mena leghua na komi vetula nigna a God mena vaututunia a Jisas hahali.
66014013	Gi u rongovia na ohai haghore ke au mai i popo ke velea, "Riso horua iaani: Turughu ikageeni me vano a Lod keda vatokera arahai kena thehe eigna kena leghua hahali." Ma na Tarunga ke Tabu ke haghore tughua vaghagna iaani, "Tutuni, imarea kedana mamatho tagna nidia na komi agutu ke vahotha me kedana hatia na taba eigna na komi nidia na tango ke toke."
66014014	Inau ku dodoro vano mu reghia na parako ma na Dathei Tinoni ke nohe i popogna. Imanea ke kepia na kepi vunaghi kena agutua kori gol me tangolia na ghau ke vavanga.
66014015	Gi sina enjel ke au mai kori vathe tabu i popo me ghu heta tagna imanea ke nohe popogna na parako, "O turughu agutu tagna nimua na ghau, eigna na maghavu bali haugera na komi sagharo ke jufu mai ghohi."
66014016	Gi imanea ke nohe popogna na parako ke turughu agutu tagna nigna na ghau me purira me haugera na komi sagharo kori maramagna.
66014017	Sina enjel mua ke au mai kori vathe tabu i popo ke tangolia mua na ghau ke vavanga.
66014018	Gi sina enjel mua ke au mai. Na enjel iangeni ke reireghia na joto tagna na olta. Imanea ke haghore heta tagna na enjel ke tangolia na ghau, "O hatia nimua na ghau mo vihukira mo haugera na komi sagharoi grep kori maramagna eigna kena ghano ghohi."
66014019	Na komi grep ke vaghagna na komi tinoni kena dika. Ma na enjel ke vihukira kori ghau na komi grep kori maramagna me haugera me sonira vano kori vido bali agutu waen mena bubutulira. Iangeni na vaughithathagna na dikatagna a God vanira.
66014020	Na vido bali agutu waen iangeni ke mono kosigna na meleha. Kori vido kena bubutulira na komi sagharoi grep, na beagna na grep ke boi sasalala au, kari na ghaughabua ke sasalala au. Na mahagna na ghaughabua, haga rua na mita, ma na sasalalagna vano nabagna tolu na hathangatui kilomita.
66015001	Gi inau ku reghia kori hughuta i popo sina vaughithatha ke hutu vano. E vitu na enjel kena hati au maia e vitu na vagovui papara. Kori vido keda govu e vitu na papara irangeni, na dikatagna a God keda govu.
66015002	Mu reghia mua sina fata na dodorogna ke vaghagna na tahi ke siasilada vaghagna na gilasi ke jotha duagna na joto. Ma arahai kena heta pungusia na fata kaukagu ke hutu me asi ma na ngungujugna ma na nabagna na ahagna, imarea kena sokara popogna na tahi ke siasilada iangeni. Imarea kena tangolia na komi kigulu ke hera a God,
66015003	mena salea na sale nigna a Moses, na mane agutu nigna a God, ma na nigna na sale na Dathei Sip. Imarea kena sale vaghagna iaani, "Lod God ighoe ko thaba vano tadia na komi fata gougovu. Nimua na komi tango gougovu ke hutu me toke. Ighoe ko vunaghi pungusira na komi meleha gougovu kori maramagna. Ma na komi fata gougovu ko eia ke jino me tutuni.
66015004	Lod, na komi tinoni gougovu kedana ghaghana bohegho mena kilothabagho. Eigna ighoe ghehemu vamua ko tabu. Ma na komi tinoni gougovu kori maramagna kedana mai mena maimanihihigho, eigna imarea kena reghia na komi tango ke jino ko eia."
66015005	Leghugna iangeni inau ku dodoro vano mu reghia na vido ke tabu puala koragna na Vathe ke Tabu kori hughuta i popo ke hangavi.
66015006	Gi e vitu na enjel bali hatia e vitu na papara vanira na komi tinoni kena au mai kori Vathe ke Tabu. Imarea kena pipisia na pohe ke pura ke siasilada ma na nidia na thauthabe na thauthabe ke gol.
66015007	Sikei tadia e vati na fata hutu ke haihavi ke hera siesikei na disi ke gol tadia e vitu na enjel. Na dikatagna a God ke mono thovohaliu ke vonu itadia na komi disi irangeni.
66015008	Ma na Vathe ke Tabu ke vonungia na ahu, na vaughithathagna na mana ke hutu nigna a God. Me teo ahai ke tangomana keda vano haghe koragna na Vathe ke Tabu me ghieghilei jufu na maghavu e vitu na enjel kedana rote aua na komi vagougovui papara.
66016001	Gi inau ku rongovia na ohai haghore ke haghore heta au mai kori Vathe ke Tabu vanira e vitu na enjel, "Oti taveti au moti rotera kori maramagna e vitu na disi ke vonu na dikatagna a God itadia."
66016002	Ma na vasikeigna na enjel ke taveti au me rotea nigna na disi kori maramagna. Ma na komi tubu ke padara arahai kena hatia na vaughithathagna na fata kaukagu ke asi tagna na langedia mena maimanihihia na ngungujugna. Na komi tubu ke dika puala na dodorodia me vahaghitira puala.
66016003	Gi na varuagna na enjel ke rotea nigna na disi kori tahi. Kori vido vamua iangeni na tahi ke vuhai ghaughabua, vaghagna na ghaughabuagna na tinoni ke thehe. Ma na komi fata ke havi kena mono kori tahi kena thehe gougovu.
66016004	Gi na vatolugna na enjel ke rotea nigna na disi tadia na komi bea ma na komi futu. Mena vuhai ghaughabua mua.
66016005	Mu rongovia na enjel ke vunaghi pungusia na komi bea ke velea, "God, ighoe ko tabu puala. Ighoe ko mono ghohi kori turughugna mo koda talu mono mua ikageeni. Ighoe ko jino kori vido ko eia na komi papara iraani itadia na komi tinoni,
66016006	eigna imarea kena vathehera nimua na komi tinoni ma nimua na komi profet ma na ghaughabuadia ke lulu. Mi ikageeni ighoe ko hera na ghaughabua eigna kedana kouvia. Iaani na papara ke nabadia imarea."
66016007	Gi u rongovia na ohai haghore ke au mai tagna na olta ke velea, "Lod God, e tutuni ighoe ko thaba vano ma na komi papara ko hera ke jino me nabadia imarea."
66016008	Gi na vavatigna na enjel ke rotea nigna na disi tagna na aho, ma na aho ke vajurura na komi tinoni tagna na vuvughugna ke vaghagna na joto.
66016009	Na komi tinoni gougovu kena juru kori vuvughugna mena velehouhorua a God ke hera na komi papara irangeni. Keana imarea kena boi tughua na havidia ke koakoa mena boi veletokea a God.
66016010	Gi na valimagna na enjel ke rotea nigna na disi popogna nigna na sapei vunaghi na fata kaukagu ke dika. Kori vido vamua iangeni, na komi meleha gougovu na fata kaukagu ke asi ke vunaghi pungusira kena puni, ma na komi tinoni kena ghathagigiri eigna kena papara puala.
66016011	Imarea kena velehouhorua a God ke mono i popo eigna na komi tubudia kena pukuni vahaghitira. Kari imarea kena boi magnahaghinia kedana soto na eiagna na komi puhidia ke dika.
66016012	Gi na vaonogna na enjel ke rotea nigna na disi tagna na bea hutu i Iufretis. Ma na bea iangeni ke mumuja eigna keda mono na hangana bali taetavetidia mai na komi king ma na nidia na komi soldia kena mono tadia na komi meleha kena mono kori sogala i aho.
66016013	Gi u reghia e tolu na tidatho ke dika ke vaghagna na roma na dodorodia. Sikei ke au mai kori livogna na dregon, me sikei ke au mai kori livogna na fata kaukagu ke dika, me sikei ke au mai kori livogna na profet piapilau.
66016014	E tolu na tidatho iraani ke mono nidia na mana bali eia na komi reghithehe. Mena taveti au bali hathatanora na komi king gougovu kori maramagna eigna kedana rihu pungusia a God tagna na dani imanea keda fatera na komi tinoni.
66016015	E tolu na tidatho irangeni kena hathatanora mai na komi king tagna na vido kena kiloagna Amagedon kori haghoredia mara Jiu. Oti toatogha na fata ke velea a Krais iaani, "Inau kuda mai vaghagna na mane bilau, kori vido koti boi adoa. A God keda vatokera arahai kena mono rarai mena pipisi. Kori vido kuda mai, imarea kedana boi taveti soesole naghodia na komi tinoni mena boi maomamo."
66016017	Gi na vavitugna na enjel ke rotea nigna na disi kori maaloa. Ma na ohai haghore ke au mai tagna na sapei vunaghi koragna na Vathe ke Tabu me haghore heta vaghagna iaani, "Govu ghohi!"
66016018	Kori vido iangeni na onga ke palaku ma na gumu ke tagumu. Ma na agnu hutu ke kahia na maramagna. Turughu kori vahuagna na tinoni kori maramagna me jufu ikageeni, teo sikei agnu ke hutu vano tagna iangeni.
66016019	Na agnu ke fotalia na meleha hutu i Babilon me tolu na vidogna. Ma na komi meleha kena mono ivei mi vei kori maramagna ke reo. A God ke tughu tabirura na komi tinonidia i Babilon eigna na komi puhi ke dika kena eia. Vaghagna a God ke vakoura kori kap waen ke vonu na dikatagna itagna.
66016020	Na komi moumolu ma na komi suasupa gougovu kena govu.
66016021	Gi na komi viovidogna na ais, na tahudia e lima hangavulu na kilo, kena sikili horu mai kori maaloa popodia na komi tinoni. Ma na komi tinoni kena velehouhorua a God eigna na papara iangeni ke padara ke dika puala.
66017001	Sikei itadia e vitu na enjel kena tangolia e vitu na disi ke mai itagua me veleu, "O mai duagu. Inau kuda tuhu vanigho na papara a God keda eia tagna na meleha hutu i Babilon ke mono ghaghireidia na komi bea ke sethe. A God keda vapara na meleha iangeni eigna ke vaghagna na vaivine kikirase.
66017002	Na komi king kori maramagna, imarea vaghagna kena eia ghohi na puhi ke dika itagna, eigna kena eia mua na komi puhi ke dika ke eia Babilon. Ma na komi tinoni kori maramagna, imarea vaghagna kena mee kori kouviagna nigna na waen Babilon. Ma na nigna na waen na komi puhigna ke dika kena leghua."
66017003	Gi na Tarunga ke Tabu ke batua na ghaghanagu, ma na enjel ke hatiu vano kori meleha ke gou mu reghia sina vaivine ke nohe popogna na fata kaukagu ke asi me mela. Na fata kaukagu iangeni e vitu na ulugna me salaghe na honagna. Kori tonogna doudolu ke mono na komi aha ke velehouhorua a God.
66017004	Na pohegna na vaivine iangeni e bulou me mela, mi iia ke gnilaua ghehegna tagna na gol, na kidorugna na sie, ma na komi ghahira ke ulaghagna. Iia ke tangolia na kap ke gol ke vonu tagna na komi puhi ke dika ke eia.
66017005	Kori langegna ke mono na aha ke polo na ghaghana ikoragna. Na aha ke vaghagna iaani, NA MELEHA HUTU I BABILON, A IDODIA NA KOMI KIKIRASE GOUGOVU MA A IDODIA NA KOMI PUHI KE DIKA GOUGOVU KORI MARAMAGNA.
66017006	Inau ku reghia na vaivine iangeni ke memee tagna na kouviagna na ghaughabuadia na komi tinoni nigna a God. Na komi tinoni iraani, iia ke vathehera eigna kena vaututunia a Jisas. Kori vido inau ku reghia na vaivine iangeni, inau ku vere nigua puala.
66017007	Gi na enjel ke veleu, "Ehava gi o vere nimua puala na? Inau kuda unuhia vanigho na ghaghana ikoragna na vaivine iangeni ma na fata kaukagu ke asi ke mono vitu na ulugna me salaghe na honagna.
66017008	Na fata kaukagu ko reghia, i hau ke havi kari ikageeni ke thehe. Keana boi hauhaugna me keda au mai kori lodui papara ke teo na kokotogna ma a God keda diadikala. Na komi tinoni kori maramagna ke teo na ahadia kori bukai havi gi e vavuha na maramagna a God, imarea kedana vere nidia kori vido kedana reghia ke ghoi tabiru mai na fata kaukagu ke asi ke thehe ghohi i hau.
66017009	"Ahai ke thaothadogha, imanea tangomana keda adoa na ghaghana ikoragna na komi fata kuda titionoa ikageeni. E vitu na ulugna na fata kaukagu ke asi, e vitu na suasupa na vaivine iangeni ke nohe popodia. Me vitu na ulugna iangeni e vitu na king gna na meleha iangeni.
66017010	E lima tadia e vitu na king irangeni kena thehe ghohi, na vaonogna na king ke king ikageeni, ma na vavitugna na king ke boi mai mua. Kori vido keda mai, imanea keda king sina ghathi vido iso vamua.
66017011	Na fata kaukagu ke asi ke havi i hau gi e thehe, imanea sikei itadia e vitu na king iraani. Imanea keda ghoi tabiru me keda vaalugna na king, kari a God keda vadiadikala.
66017012	"E salaghe na hon ko reghia, irangeni e salaghe na king kena boi vunaghi pungusia mua sa meleha. Imarea kedana sakai vunaghi duagna na fata kaukagu ke asi sina ghathi vido iso vamua.
66017013	Salaghe na king irangeni kedana sikei na ghaghanadia. Imarea gougovu kedana hea na fata kaukagu ke asi na managna nidia na komi gaumane.
66017014	Imarea kedana rihua na Dathei Sip. Kari na Dathei Sip duagna na komi tinoni kena leghua kedana heta pungusira na komi king irangeni. Eigna na Dathei Sip, na king ma na vunaghi ke thaba vano. Na komi tinoni kena leghua, imarea arahai imanea ke kilora me vahira, mi imarea kena leghu hahalia."
66017015	Gi na enjel ke veleu mua, "Na komi bea na vaivine kikirase ke nohe ghaghireidia, irangeni na komi tinoni tadia na komi vike gougovu ma na komi haghore gougovu ma na komi moumolu gougovu.
66017016	Na fata kaukagu ke asi ke mela, me salaghe na honagna ko reghira kedana thevuioka tagna na vaivine kikirase iangeni. Imarea kedana hati aua nigna na komi fata mena vasoesolea. Gi imarea kedana ghania na vinahigna mena pughulia na tonogna kori joto.
66017017	Imarea kedana eia iangeni eigna a God ke boa sina toatogha kori ghaghanadia e salaghe na king iangeni eigna kedana hea nidia na mana tagna na fata kaukagu ke asi. Imarea kedana hea nidia na mana me ghieghilei tate mai tutuni na komi fata a God ke velea.
66017018	Na vaivine kikirase ko reghia iangeni, iia na meleha hutu ke vunaghi pungusira na komi king kori maramagna."
66018001	Leghugna na komi fata irangeni, inau ku reghia sina enjel mua ke horu mai i popo. Imanea ke mono nigna na mana ke hutu ma na siasiladagna ke vararaha na maramagna doudolu.
66018002	Imanea ke ghu heta vaghagna iaani, "Na meleha hutu i Babilon ke pukuni nagho vano ke reo ghohi. Ikageeni Babilon na meleha bali monodia na komi tidatho ma na meleha bali gnekudia na komi manu ke dika.
66018003	Babilon ke govu eigna ke vaghagna na vaivine kikirase ke vaheta na ghaghanadia na komi tinoni kori maramagna eigna kedana mee kori kouviagna nigna na waen. Ma na nigna na waen na komi puhigna ke dika kena leghua. Na komi king kori maramagna, vaghagna imarea kena eia ghohi na puhi ke dika itagna na vaivine kikirase, eigna kena eia mua na komi puhigna ke dika ke eia Babilon. Ma na vunegna Babilon ke magnahaghinia puala na komi fata ke toke me vahotha, na komi tinoni kori maramagna kena salemua na komi fata irangeni kena pada rongo puala."
66018004	Gi inau ku rongovia sina ohai haghore mua ke haghore mai i popo vaghagna iaani, "Ighamu komi nigua na tinoni, oti taveti au i Babilon eigna kotida saghoi leghua na komi puhigna ke dika. Gi kotida leghua na komi puhigna ke dika, na papara hutu keda kathea keda katheghamu mua.
66018005	A God keda vapara na meleha iangeni eigna na komi paluhagna ke boku me hadi jufu i popo, ma a God teo keda havaghinia na komi tango ke dika ke eia.
66018006	God, o vapara na meleha i Babilon vaghagna vamua Babilon ke vaparara arahai tavogha. Keana o vasethea na komi papara koda eia itagna. Ma na komi papara koda eia itagna keda tahu vano tagna na komi papara ke eia itadia arahai tavogha.
66018007	I hau, Babilon ke pukuni vahaihadia ghehegna me pukuni vatotogoa ghehegna tagna na hatiagna na komi fata sethe ke toke. O hea na papara ma na dikahehe ke sethe itagna eigna keda nanaba itagna nigna na totogo ke eia i hau. Iia ke titiono tautalunagho vaghagna iaani, 'Inau na Kuin ku nohe kori nigua na sapei vunaghi. Ma na vunegna ke teo sa taugu, inau teo kuda vaghagna na vaivine thehe sasani ke dikahehe puala.'
66018008	Na vunegna ke velea iangeni, sethe na papara keda kathea Babilon koragna sina dani vamua. Na thehe ma na dikahehe ma na rofo keda pada. Na joto keda vajurua na meleha iangeni, eigna a Lod God ke fatea, imanea ke mana puala."
66018009	Na komi king kori maramagna kena eia duagna na komi puhi ke dika mena tonogna na komi fata ke sethe vaghagna iia, imarea kedana dikahehe mena tangi kori vido kena reghia na ahugna na joto ke vajurua Babilon.
66018010	Imarea kedana sokara tagna ke hau eigna kena mataghunia na papara ke kathea. Imarea kedana velea, "Rarovia na meleha iaani ke pukuni nagho vano! Rarovia Babilon! Eigna na fate ke eia a God itagna ke saisami puala na maigna."
66018011	Na komi tinoni kori maramagna kena salemua na komi fata, imarea kedana dikahehe mena tangi eigna ikageeni e teo ahai ke mono mua bali volia komi nidia na fata.
66018012	Teo ahai keda volia mua nidia na gol, na silva, na komi ghahira ke ulaghagna, na kidorugna na sie, na komi thagi pohe ke ulaghagna me vahotha, na komi thagi ghai ke ghuba toetokegna, na komi fata ulaghagna kena agutua tagna na keigna na elefant, na komi fata kena kajua tagna na komi ghai ke vahotha na voligna, na komi fata kena agutua tagna na aian ma na bras, ma sina thagi ghahira kena kiloagna na mabal.
66018013	Me teo ahai keda volia mua na komi thagi sedi, na ghaighubagha, na waen, na oela, na flaoa, na wit, na kau, na sip, na hos, na komi sape ke kiarira na hos, ma na komi tinoni seka kena salemura.
66018014	Na komi tinoni kena salemua na komi fata kedana velea, "Rarovigho Babilon. Eigna na komi fata ke toke ko magnahaghinia puala, e teo ghohi! Ma na komi fata ke toke meke vahotha ko tonogna ikageeni, teo koda ghoi reghira."
66018015	Na komi tinoni kena pada rongo puala eigna kena salemua na komi fata itagna Babilon, imarea kedana sokara tagna ke hau eigna kena mataghunia na papara ke kathea. Imarea kedana dikahehe mena tangi.
66018016	Imarea kedana velea, "Rarovia Babilon, na meleha ke pukuni nagho vano! I hau, nigna na komi tinoni kena vahaghea na komi pohe ke toke me vahotha, mena gnilaura tadia na komi fata kena agutua tagna na gol ma na komi ghahira ke ulaghagna, ma na kidorugna na sie.
66018017	Kari koragna sina aoa vamua na komi nigna na fata ke govu!" Na komi kapten gna na komi vaka, ma na komi tinoni kena agutu kori vaka, ma na komi tinoni kena taetaveti itadia, ma arahai gougovu kena hatia nidia na rongo tagna na komi agutu kena eia na komi vaka, imarea iraani kedana sokara tagna ke hau.
66018018	Mi kori vido kedana reghia na ahugna na joto ke vajurua Babilon, imarea kedana velea, "Turughu mai i hau, teo sikei meleha ke mono ke nagho vano tagna na meleha iaani!"
66018019	Imarea kedana havula na thepa kori uludia eigna nidia na dikahehe, mi imarea kedana tangi. Imarea kedana velea, "Rarovia Babilon, na meleha ke pukuni nagho vano! Arahai kena taetaveti kori tahi tagna na komi vaka, imarea kena pada rongo eigna na komi tinonidia i Babilon kena tonogna na komi fata ke toke ke sethe puala. Kari koragna sina aoa vamua, na komi nigna na fata ke govu!"
66018020	Keana ighamu koti mono i popo, oti totogo eigna na meleha iangeni ke reo ghohi! Mi ighamu na komi tinoni nigna a God, mi ghamu mara na vetula, mi ghamu na komi profet, oti totogo nimiu mua. Eigna a God ke vapara Babilon eigna na komi fata dika ke eia itamiu.
66018021	Gi sina enjel ke mana puala ke hulungi hadia na ghahira ke hutu puala me soni vanoa kori tahi. Me velea, "Vaghagna vamua iaani keda pada na meleha hutu i Babilon. A God keda pukuni diadikala me teo kedana ghoi sokaraghinia.
66018022	Koragna na meleha iangeni, imarea teo kedana ghoi rongovia na tangigna na kigulu, na ifuagna na ifu ma na tavuli, ma na saleagna na komi sale. Teo keda ghoi mono mua na komi tinoni agutu kena adoa na agutuagna na komi thagi fata. Me teo kedana ghoi ghulitia na wit bali agutua na flaoa.
66018023	Teo sa lui keda ghoi raraha koragna na meleha i Babilon, me teo mua sa sonihaidu taulaghi kedana eia ngengeni. "Mara i Babilon kena salemua na komi fata, imarea kena togha imarea ghehedia na komi naghoi tinoni kori maramagna. Ma na komi tinonidia i Babilon kena pilaunira na komi tinoni kori maramagna tagna na komi thagi tiatidatho eigna kedana maimanihihia na komi ngunguju.
66018024	Ma na komi tinonidia i Babilon kena vathehera na komi tinoni nigna a God ma nigna na komi profet, me sethe na tinoni kori maramagna. Na vunegna na komi fata iraani, na papara hutu keda kathea."
66019001	Leghugna iangeni, inau ku rongovia na mavitu ke sethe i popo kena ghu heta vaghagna iaani, "Aleluia! Veletokea nida a Lod God ke vahavighita. Imanea ke thaba me mana puala.
66019002	Na komi fate a God ke eia ke jino me toke. Imanea ke vapara ghohi na meleha hutu i Babilon. Na meleha iangeni ke vaghagna na vaivine kikirase eigna ke batura vano kori koakoa na komi tinoni kori maramagna tagna na komi puhigna ke dika. A God ke tughu tabirua eigna ke vathehera nigna na komi tinoni agutu."
66019003	Mena ghu heta mua vaghagna iaani, "Aleluia! Na ahugna na joto ke vajurua i Babilon keda ahu hadi thovohaliu."
66019004	Tutughu vati na mara puhi me vati na fata hutu ke haihavi kena torongaghi tuturu mena maimanihihia a God ke nohe tagna na sapei vunaghi. Imarea kena velea, "Amen, Aleluia!"
66019005	Gi na ohai haghore ke au mai tagna na sapei vunaghi me velea, "Ighamu gougovu koti ghaghana bohea a God, oti veletokea! Ighamu nigna na komi tinoni agutu gougovu, ighamu koti nagho mi ghamu koti leghu, oti veletokea!"
66019006	Gi u rongovia sina fata ke vaghagna na ghudia na mavitu ke sethe. Me vaghagna mua na gugululugna na bea, me vaghagna mua na tagumugna na gumu. Imarea kena ghu heta au, "Aleluia! Eigna a Lod na nida a God ke thaba vano, imanea ke vunaghi pungusira na komi fata gougovu!
66019007	Ati totogo mati kilothaba imanea! Eigna e jufu mai ghohi na dani keda taulaghi na Dathei Sip. Ma na vaivine keda taulaghi itagna ke kaikalitia ghehegna ghohi.
66019008	Ma a God ke hea iia na pohe bali sonihaidu, na pohe ke siasilada me raraha." (Na vaivine keda taulaghi tagna na Dathei Sip, na komi tinoni nigna a God, ma na pohe ke raraha iangeni, na komi tango ke toke kena eia.)
66019009	Ma na enjel ke veleu, "O riso horua iaani: A God keda vatokera arahai ke hulaghinira tagna na vangahaidugna na sonihaidugna na Dathei Sip." Me velea mua, "Iraani na komi haghore ke tutuni ke mai tagna a God."
66019010	Gi u torongaghi tuturu horu i naghogna eigna kuda maimanihihia. Kari na enjel ke veleu, "O saghoi eia iangeni! O maimanihihia a God vamua. Eigna inau nigna na tinoni agutu a God vaghagna vamua ighoe ma arahai mua kena leghua na velepuhi a Jisas ke tateli aua. E tutuni ighita gougovu kati agutu vania a God, eigna ahai ke titionoa na velepuhi a Jisas ke tateli aua imanea ke titionoa na komi haghore a God ke hea."
66019011	Gi inau ku dodoro vano mu reghia na hughuta i popo ke hangavi, mu reghia mua sina hos ke pura. Na tinoni ke nohe itagna, imarea kena kiloagna, "Ahai ke tutuni me keda ei hahalia na hava ke velea." Imanea ke jino kori vido ke fatera na komi tinoni me rihura nigna na thevuioka.
66019012	Na matagna ke vaghagna na beubethugna na joto me sethe na komi kepi vunaghi tagna na ulugna. Sina aha kena risoa itagna, imanea vamua ke adoa na ghaghana ikoragna.
66019013	Imanea ke pokoa na poko ke gnubu tagna na ghaughabua. Ma na ahagna imanea, "Na Haghoregna a God."
66019014	Na komi soldia i popo kena leghua imanea. Imarea kena hahaghe tadia na komi hos ke pura mena pokoa na poko ke pura me raraha.
66019015	Na ghau ke vavanga ke au mai kori livogna bali rihura na komi meleha gougovu kori maramagna. Mi imanea keda vunaghi pungusira kori mana ke hutu, me teo ahai ke tangomana keda sokara pungusia na haghoregna. Kori vido keda diadikalara nigna na komi thevuioka, imanea keda tateli aua na dikatagna a God ke thaba vano. Imanea keda vaghagna na tinoni ke bubutulira na komi sagharogna na ghai grep bali vasalala au na beagna.
66019016	Kori nigna na poko ma na naegna, imarea kena risoa na aha iaani: "NA KING MA NA VUNAGHI KE THABA VANO."
66019017	Gi u reghia sina enjel ke sokara tagna na aho. Imanea ke ghu vano tadia na komi manu kori manga vaghagna iaani, "Oti hathatano mai tagna na vangahaidu a God ke kaikaliti vanighamu.
66019018	Oti mai eigna kotida ghania na vinahidia na komi king, mi mara kena batura na komi soldia, mi mara na komi soldia, ma na komi hos, mi mara kena hahaghe itadia. Ighamu kotida ghania na vinahidia na komi tinoni gougovu, arahai kena seka, ma arahai kena boi seka, ma arahai kena nagho, ma arahai kena leghu."
66019019	Leghugna iangeni, inau ku reghia na fata kaukagu ke dika me asi ma na komi king gougovu kori maramagna ma na nidia na komi soldia, imarea iraani kena hathatano mai bali rihua ahai ke hahaghe tagna na hos ke pura ma na nigna na komi soldia.
66019020	Kari imanea ke nohe popogna na hos ke pura ke thotira na fata kaukagu ma na profet piapilau. Na profet piapilau iangeni, imanea ke eia na komi reghithehe kori huhulugna na fata kaukagu bali pilaunira arahai kena hatia na vaughithathagna kori tonodia mena maimanihihia na ngungujugna. Leghugna ke thotira, imanea ke soni haihavira vano kori vido na joto ke ghatha thovohaliu.
66019021	Imanea ke nohe popogna na hos, imanea ke vathehera rodia na komi soldia tagna na ghau vavanga ke au mai kori livogna. Gi na komi manu gougovu kena thovo horu mena ghania na tonodia mena mahu.
66020001	Gi inau ku reghia sina enjel ke horu mai i popo ke tangolia na kii gna na lodui papara ke teo na kokotogna. Me tangolia mua na sen ke hutu.
66020002	Imanea ke thotia na dregon me taria tagna na sen. Na dregon iangeni, na poli ke mono i hau kena kiloagna a Satan. Ma na enjel ke soni horua imanea kori lodui papara iangeni. Gi e bilakia me vangasia eigna keda boi pilaunira mua na komi tinoni kori maramagna me ghieghilei govu sina toghai vinogha. Leghugna iangeni, na enjel keda lubati mamaluha sina ghathi vido iso.
66020004	Gi inau ku reghia kekeha sapei vunaghi. Arahai kena nohe itadia, a God ke hera na mana bali vunaghi pungusira na komi tinoni. Mara irangeni na tarungadia arahai kena thehe kori vido nidia na komi thevuioka kena vihukira na luadia eigna kena titionoa a Jisas ma na haghoregna a God. Imarea kena boi maimanihihia na fata kaukagu ke asi ba na ngungujugna, mena boi hatia na vaughithathagna tagna na langedia ba tagna na limadia. Imarea kena havi tabiru mena vunaghi pungusia na maramagna duagna a Krais koragna sina toghai vinogha.
66020005	Imarea arahai kena kidi sokara tabiru kori thehe mena tabu, ma a God ke vatokera. Ma na varuai thehe ke teo na govugna teo keda padara. Imarea kedana rodia na komi pris a God ma a Krais me kedana vunaghi pungusia na maramagna duagna a Krais koragna sina toghai vinogha. Teo ahai mua ke thehe ke sokara tabiru me ghieghilei haliu sina toghai vinogha.
66020007	Leghugna ke haliu sikei na toghai vinogha, a God keda lubati aua a Satan tagna na vido kena taria kori sen.
66020008	Imanea keda taveti au bali pilaunira na komi tinoni tadia na komi meleha koragna na maramagna kena kiloragna mua i Gog mi Magog. Imarea kedana sethe vaghagna na nahigha kori lilihi. A Satan keda hathatanora bali rihura na komi tinoni nigna a God.
66020009	Gi inau ku reghira imarea kena taveti vano kori maramagna mena kililivia na meleha a God ke dothovia puala. Ma na komi tinoni nigna a God kena mono ngengeni. Kari na joto ke horu mai i popo me vathehera na komi tinoni irangeni kena leghua a Satan.
66020010	Ma a Satan, na mane ke pilaunira, a God ke soni vanoa kori vido na joto ke ghatha thovohaliu. Na fata kaukagu ke asi ma na profet piapilau huju, oro mono mua kori joto iangeni. Imarea kedana sakai papara thovohaliu ngengeni na bongi ma na dani.
66020011	Gi inau ku reghia na sapei vunaghi ke pura mu reghia mua ahai ke nohe itagna. Na thepa ma na maaloa koro ghogho sania imanea moro teo ghohi.
66020012	Gi inau ku reghia na komi tinoni gougovu kena thehe ghohi, na komi naghoi tinoni ma na komi hai tinoni, imarea kena sokara naghogna na sapei vunaghi. Ma a God ke vurehea na komi buka ke mono na titionodia na komi tinoni kori vido kena havi mua. Me vurehea mua na bukai havi. Imanea ke fatera na komi tinoni leghuagna na komi tango kena eia ke mono tagna na komi buka.
66020013	Gi na komi tinoni kena thehe kori tahi duadia na komi tinoni kena mono kori melehadia mara kena thehe, imarea iraani kena vano mua tagna a God. Ma a God ke fatera leghuagna na komi tango kena eia.
66020014	Gi a God ke sonira vano arahai kena boi mono na ahadia kori bukai havi kori vido ke ghatha na joto thovohaliu. Na joto iangeni, na varuai thehe keda boi govu. Ma a God ke sonira vano mua na thehe ma na melehadia arahai kena thehe kori joto iangeni.
66021001	Gi inau ku reghia na maramagna mathangani ma na maaloa mathangani. Na maramagna ma na maaloa kena kidi mono ke teo ghohi. Na tahi huju e teo ghohi.
66021002	Mu reghia na meleha ke tabu, na Jerusalem mathangani ke horu mai i popo tagna ke mono a God. Na meleha iangeni ke ulaghagna vaghagna na vaivine ke pipisia na pohe ke ulaghagna kori dani keda taulaghi tagna a taugna.
66021003	Inau ku rongovia na ohai haghore ke haghore heta au mai tagna na sapei vunaghi vaghagna iaani, "Ikageeni na melehagna a God ke mono tadia na komi tinoni. A God keda mono duadia, mi imarea kedana nigna na komi tinoni. Tutuni, a God ghehegna keda mono duadia mi imanea keda nidia a God.
66021004	Imanea keda havula aua na bea ke lulu kori matadia. Imarea teo kedana ghoi thehe ba dikahehe ba tangi ba papara eigna na komi fata ke dika ke mono kori maramagna haulaghi ke teo ghohi."
66021005	Ahai ke nohe tagna na sapei vunaghi ke velea, "Inau ku agutu mathangania na komi fata gougovu!" Gi e veleu, "O riso horua na haghore iangeni. Tangomana koda vaututunia eigna ke tutuni."
66021006	Me veleu mua, "Govu ghohi. Inau na Alfa ma na Omega, na turughugna ma na vagovugna na komi fata gougovu. Arahai kena langasa, inau kuda hera na bea ke fufutu mai kori beai havi. Mi imarea kedana boi volia na bea iangeni.
66021007	Arahai kedana sokara ngasi me jufu kori vagovugna, inau kuda hera na komi fata ke toke irangeni. Inau kuda nidia a God mi imarea kedana nigua na komi tinoni.
66021008	Inau kuda velegho na hava keda padara arahai kena mataghu na vaututuniugna, ma arahai kena boi leghuu, ma arahai kena eia na komi puhi ke dika, ma arahai kena vathehera na komi tinoni, ma arahai kena nere duadia arahai kena boi ara taudia, ma arahai kena eia na komi thagi tiatidatho ke dika, ma arahai kena maimanihihia na komi ngunguju, ma arahai kena thavu na piapilaudia. A God keda sonira vano kori vido na joto ke ghatha thovohaliu. Iangeni na varuai thehe keda boi govu."
66021009	Gi sina enjel tadia e vitu na enjel kena tangolia e vitu na disi ke vonu tadia e vitu na vagougovui papara ke mai itagua me veleu, "O mai duagu. Inau kuda tuhua vanigho na vaivine keda taulaghi tagna na Dathei Sip."
66021010	Gi na Tarunga ke Tabu ke batua na ghaghanagu ma na enjel ke hatiu hadi tagna sina suasupa ke hadi puala. Imanea ke tuhua vaniu na meleha tabu i Jerusalem ke horu mai i popo tagna a God.
66021011	Na siladagna a God ke valaema na meleha iangeni. Jerusalem ke siasilada me raraha vaghagna na ghahira ke ulaghagna kena kiloagna na jaspa.
66021012	Na peogna na meleha ke hadi puala me aba, me salaghe rua na hagethagna. Salaghe rua na enjel kena mono siesikei itadia na komi hagetha mena reireghira. Imarea kena risoa na ahadia e salaghe rua na vikegna i Israel tagna na komi hagetha, sikei na aha tagna sina hagetha.
66021013	Tolu na hagetha i eta, tolu na hagetha i longa, tolu na hagetha i lau me tolu na hagetha i paka.
66021014	Tagna ke turughu hadi mai na peo, salaghe rua na ghahira hutu kena boa bali vangasiagna na peo. Tadia e salaghe rua na ghahira iangeni, imarea kena risoa na ahadia e salaghe rua na mane vetula nigna na Dathei Sip.
66021015	Na enjel ke haohaghore itagua ke tangolia na bali maki kena agutua kori gol eigna keda makia na meleha, na peogna, ma na komi hagethagna.
66021016	E vati na thevugna na meleha ke nanaba vamua na abadia. Na hadigna na meleha e nanaba vamua na abagna, ma na dodorogna na meleha ke vaghagna na boks. Kori vido na enjel ke makia na meleha, na abagna ma na hadigna e rua na togha me vati na hathangatu kilomita.
66021017	Na enjel ke makia mua na peogna na meleha iangeni. Na hadigna na peo e tolu tutughu me lima na mita. Na puhi maki ke eia na enjel ke vaghagna vamua na puhi maki kena ado eia na komi tinoni.
66021018	Imarea kena agutua na peogna na meleha tagna na ghahira jaspa. Na doudolugna na meleha kena agutua tagna na pukuni gol ke raraha vaghagna na gilasi.
66021019	Na komi ghahira hutu tagna ke turughu hadi mai na peo, imarea kena gnilaura tagna na komi ghahira ke ulaghagna. Sikeigna na ghahira na jaspa, varuagna na safai, vatolugna na agit, vavatigna na emarol,
66021020	valimagna na oniks, vaonogna na kanalian, vavitugna na krisolait, vaalugna na beril, vahiagna na topas, vasalaghegna na krisopres, vasalaghe sikeigna na jasint, ma na vasalaghe ruagna na ametis.
66021021	Salaghe rua na hagethagna na peo, imarea kena agutura tagna na komi kidorugna na sie. Imarea kena agutua sina hagetha tagna sina kidorugna na sie. Na hangana hutu koragna na meleha, imarea kena agutua tagna na pukuni gol ke raraha vaghagna na gilasi.
66021022	Inau ku boi reghia sa vathe tabu koragna na meleha iangeni, eigna a Lod God ke thaba puala ma na Dathei Sip koro mono hahali ingengeni. Iromara vamua vaghagna na vathe tabu tagna na meleha iangeni.
66021023	Na meleha iangeni, e toke vamua na vula ma na aho keda boi raraha itagna. Eigna na siasiladagna a God ke laema itagna ma na Dathei Sip na luigna.
66021024	Na komi tinoni gougovu kori maramagna kedana mono kori rarahagna na meleha iangeni. Ma na komi king kori maramagna kedana hati maia ngengeni nidia na komi fata toke kena tonogna bali hea a God.
66021025	Na komi hagethagna kena hangavi thovohaliu eigna e teo sa bongi tagna na meleha iangeni.
66021026	Ma na komi tinoni gougovu kori maramagna kedana hati maia itagna nidia na komi fata ke toke kena tonogna bali hea a God.
66021027	Kari teo sa fata ke dika me teo ahai ke eia na komi puhi ke dika ba piapilau keda haghe mai kori meleha iangeni. Arahai vamua ke mono na ahadia kori bukai havi nigna na Dathei Sip kedana mono itagna.
66022001	Gi na enjel ke tuhu vaniu sina bea ke raraha vaghagna na gilasi ke sasalala au mai tagna na sapei vunaghi nigna a God ma na Dathei Sip. Na beai havi hau ke mono koragna na bea iangeni.
66022002	Me sasalala vano hotaghigna na hangana hutu kori meleha mathangani i Jerusalem. Rua thevugna na bea ke mono na komi ghai havi kena sagharo leuleghu vula. Ma na elelodia bali vatokera na komi tinoni kori maramagna tagna na komi vahaghi ke padara.
66022003	Na papara ma na thehe ke padara na komi tinoni gougovu i hau eigna na koakoa, teo keda padara na komi tinoni kori meleha mathangani iangeni. A God ma na Dathei Sip koroda nohe kori rodia na sapei vunaghi, ma na komi tinoni agutu nigna a God kedana maimanihihia.
66022004	Imarea kedana reghia na matagna a God ma na ahagna keda mono kori langedia.
66022005	Teo na bongi tagna na meleha iangeni me teo sa vunegna keda mono na lui ba na aho. Eigna a Lod God keda laema itadia na komi tinoni ngengeni. Mi imarea kedana vunaghi pungusira na komi fata gougovu duagna imanea ke hau me hau.
66022006	Gi na enjel ke veleu, "Na komi haghore irangeni, tangomana koda vaututunira eigna kena tutuni. A Lod God ke batua na ghaghanadia nigna na komi profet, imanea ke vetula nigna na enjel itamiu ghamu nigna na komi tinoni agutu bali tatelia vanighamu na komi fata ke gharani mai ghohi."
66022007	A Jisas ke velea, "Oti vaovarongo toetoke! Boi hauhaugna inau kuda ghoi tabiru mai. A God keda vatokera arahai kena leghua na komi haghore kori buka iaani ke tateli aua na hava keda tate mai ivughei valiha."
66022008	Inau a Jon ku rongovia mu reghia na komi fata gougovu iraani. Leghugna ku rongovira mu reghira, inau ku torongaghi tuturu horu bali maimanihihia na enjel ke tatelia vaniu na komi fata iraani.
66022009	Keana na enjel ke veleu, "O saghoi eia iangeni! Eigna inau nigna na tinoni agutu a God vaghagna vamua ighoe ma arahai mua kena profet ma arahai kena leghua na komi haghore ke mono kori buka iaani. O maimanihihia a God vamua!"
66022010	Gi na enjel ke veleu, "O saghoi poloa tadia na komi tinoni na komi haghore kori buka iaani ke tateli aua na hava keda tate mai ivughei valiha. Eigna na maghavu na komi fata iraani keda tate mai ke gharani mai ghohi.
66022011	Na vunegna iangeni, arahai kena ei hahalia na koakoa ma na komi puhi ke dika, imarea kedana talu eia vamua na koakoa ma na komi puhi ke dika. Keana, arahai kena ei hahalia na komi fata ke toke meke jino, imarea kedana talu eia vamua na komi fata ke toke meke jino."
66022012	A Jisas ke velea, "Oti vaovarongo toetoke! Boi hauhaugna inau kuda ghoi tabiru mai. Kori vido iangeni, inau kuda hera na taba na komi tinoni leghuagna na komi fata kena eia.
66022013	Inau na Alfa ma na Omega, na turughugna ma na vagovugna na komi fata gougovu."
66022014	A God keda vatokera arahai kena vararaha nidia na komi poko eigna kedana haghe kori hagetha peogna na meleha iangeni mena ghania na sagharogna na ghai havi.
66022015	Keana arahai kena eia na komi puhi ke dika, ma arahai kena eia na komi thagi tiatidatho ke dika, ma arahai kena nere duadia arahai kena boi ara taudia, ma arahai kena vathehera na komi tinoni, ma arahai kena maimanihihira na komi ngunguju ma arahai kena thavu na piapilaudia, imarea irangeni teo kedana haghe vano kori meleha iangeni.
66022016	"Inau a Jisas ku vetula nigua na enjel bali titionoa na komi fata iraani itamiu ghamu na komi tinoni kiloau. Inau ku havi mai tagna na vikegna a King Deved. Inau na vaitughu ke hadi mai kori pohai thabota."
66022017	Na Tarunga ke Tabu ma na vaivine keda taulaghi tagna na Dathei Sip koro veleagna a Jisas, "O mai!" Ighamu koti rongovia na komi haghore kori buka iaani kotida velea mua, "O mai!" Mi ighamu koti langasa, oti mai! Gi kotida magnahaghinia na beai havi, oti mai hatia vamua, eigna na bea iangeni boi bali voli.
66022018	Inau a Jon ku vavotughamu ighamu koti rongovia na komi haghore kori buka iaani ke tateli aua na hava keda tate mai ivughei valiha. Gi ahai keda boa haghea kekeha ghaghanagna kori buka iaani, a God keda vapara tagna e vitu na papara ku titionoa ghohi koragna na buka iaani.
66022019	Ma gi ahai keda hati aua sa ghaghana ikoragna na buka iaani ke tateli aua na hava keda tate mai ivughei valiha, a God keda hati aua itagna na komi fata ke toke ku titionoa koragna na buka iaani. A God keda boi lubatia na ghaniagna na sagharogna na ghai havi hau, me keda boi lubatia na haghe kori meleha ke tabu, na Jerusalem mathangani.
66022020	A Jisas ke velea na komi fata iraani ke tutuni. Me velea mua vaghagna iaani, "Hii, boi hauhaugna inau kuda ghoi tabiru mai." Amen. O mai Lod Jisas!
66022021	Inau ku tarai gi a Lod Jisas keda vatokeghamu gougovu. Amen.
