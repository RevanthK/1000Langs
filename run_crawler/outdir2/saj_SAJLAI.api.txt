40001001	Toma boku nena-ne, Yesus Kristus ga'a 'Olana Daud 'ai ju'uda re Abraham 'ai ju'uda ḏi'i, Unanga gena-ge 'Ai ete re dotumu manga loma-lomanga 'i silefo so'o ne:
40001002	Abraham: Isak 'ai ḇaḇa Isak: Yakub 'ai ḇaḇa Yakub: Yehuda re 'ai ioro re nongoḏu manga ḇaḇa, Yehuda: Peres re 'a Zerah manga ḇaḇa re manga ngina ngo Tamar, Peres: Hezron 'ai ḇaḇa, Hezron: Ram 'ai ḇaḇa, Ram: Aminadab 'ai ḇaḇa, Aminadab: Nahason 'ai ḇaḇa, Nahason: Salmon 'ai ḇaḇa, Salmon: Boas 'ai ḇaḇa, Boas: Obed 'ai ḇaḇa, Boas 'ai ngina ngo Rahab, Obed: Isai 'ai ḇaḇa, Obed 'ai ngina ngo Rut, re Isai: 'Olana Daud 'ai ḇaḇa. Ra 'Olana Daud singadolo ngowa'a Israel sanga upa'a toma Babel, Yesus 'ai ete re dotumu manga loma-lomanga 'i silefo so'o ne: 'Olana Daud: Salomo 'ai ḇaḇa re Salomo 'ai ngina 'a Uria 'ai balo, Salomo: Rehabeam 'ai ḇaḇa, Rehabeam: Abia 'ai ḇaḇa, Abia: Asa 'ai ḇaḇa, Asa: Yosafat 'ai ḇaḇa, Yosafat: Yoram 'ai ḇaḇa, Yoram: Uzia 'ai ḇaḇa, Uzia: Yotam 'ai ḇaḇa, Yotam: Ahas 'ai ḇaḇa, Ahas: Hizkia 'ai ḇaḇa, Hizkia: Manasye 'ai ḇaḇa, Manasye: Amon 'ai ḇaḇa, Amon: Yosia 'ai ḇaḇa, re Yosia: Yekhonya re 'ai ioro re nongoḏu manga ḇaḇa.
40001012	Wakutu ngowa'a Israel sanga upa'a toma Babel, singadolo ma 'orasa sibuoro Yesus Kristus, Unanga gena-ge 'Ai ete re dotumu manga loma-lomanga: Yekhonya: Sealtiel 'ai ḇaḇa, Sealtiel: Zerubabel 'ai ḇaḇa, Zerubabel: Abihud 'ai ḇaḇa, Abihud: Elyakin 'ai ḇaḇa, Elyakin: Azor 'ai ḇaḇa Azur: Zadok 'ai ḇaḇa Zadok: Akhim 'ai ḇaḇa, Akhim: Eliud 'ai ḇaḇa Eliud: Eleazar 'ai ḇaḇa, Eleazar: Matan 'ai ḇaḇa, Matan: Yakub 'ai ḇaḇa, re Yakub: Yusuf 'ai ḇaḇa, re unanga ngo Maria 'ami nau'u. Re ngo Maria gena-ge ga'a sibuoro 'a Yesus, ga'a si'aro'o 'O Kristus.
40001017	Dadi ra Abraham singadolo ra 'Olana Daud, mo-moini nani nyagi moi re rata. Ra 'Olana Daud singadolo ngowa'a Israel sanga upa'a toma Babel, nani nyagi moi re rata ḏi'i. Toma wakutu ngowa'a Israel sanga upa'a toma Babel, singadolo sibuoro 'O Kristus, nani nyagi moi re rata.
40001018	Sibuoro 'a Yesus Kristus ma jarita so'o ne: Yesus 'ai ngina ga'a 'ami lomanga ngo Maria, munanga Yusuf 'ai ga-ganau. Mada'a wakutu ananga 'aḏi ma'u molo'ara nyangu, ngo Maria 'ami po'olo ri tegoro sababu Ma Ngagara 'Ofi-'Ofi ma kuasa.
40001019	Yusuf, ngo Maria 'ami ga-ganu, sababu unanga ngowa'a loasa re banari 'o mau 'a sito-tola'a ananga nga muḏiḏi, mada'a unanga mi simara'a Maria ua toma mandan. Dadi unanga 'o sitantukanga 'a'a so'o gena-ge 'a siogo-ogoro.
40001020	Wakutu 'a Yusuf 'o matakasiri hali gena-ge, unanga 'o nanele. Tai nanele ma dara, unanga 'o oḏi'i Ma Jou'ongu Madutu 'ai mala'ekata matengo ga'a 'o kanau ra unanga ma betongo so'o ne: “Yusuf, 'Olana Daud 'ai ju'uda, mojongo awa molo'ara ngo Maria, sababu 'ami la'ekata tami po'olo gena-ge ma dara 'i dadi mete'e Ma Ngagara 'Ofi-'Ofi ma kuasa.
40001021	Maria ḏuanga i'a mo sibuoro ngowa nau'u matengo. Ngowa kiau gena-ge ngana balasu no silomanga 'a Yesus, sababu Unanga nena-ne ḏuanga i'a 'O sisalamata 'Ai ngowa-ngowa'a tamanga ḏosa.”
40001022	Mo-moini gena-ge 'i dadi so'o gena di'a sitotomo 'oru ga'a Ma Jou'ongu Madutu 'ai nabi-nabi raḏi kanau pasala ḏua so'o ne:
40001023	“We-were'a matengo mo waro nau'u nyangu, ḏuanga i'a 'ami po'olo tegoro, re mo sibuoro ngowa nau'u matengo. Ngowa kiau gena-ge ḏuanga i'a silomanga Imanuel” -- ga'a ma ngale: Ma Jou'ongu Madutu mamete'e ra ngene.
40001024	Wakutu 'a Yusuf 'o momi'i, unanga 'a si'a'a mete'e sa'olo mala'ekata 'o kanau ra unanga. Dadi unanga 'o molo'ara ngo Maria.
40001025	Mada'a ngo Maria mo sibuoro 'ami ngowa nau'u gena-ge nyangu, 'a Yusuf so'o mi dongotu i'a ua. Re wakutu munanga mo sibuoro ngowa nau'u gena-ge, Yusuf 'o silomanga Unanga Yesus.
40002001	Wakutu sibuoro Yesus toma limau Betlehem toma daeraha Yudea, Herodes 'o dadi 'olana. Sibuoro Yesus pasala i'a, ngowa'a Majus nga muḏuo i'a 'aḏi sapolo da'a wangere ma la'o ino toma limau Yerusalem.
40002002	Ananga 'aḏi masano-sano, “Ngowa'a matengo Unanga le'a Yahudi manga 'olana ga'a ro sibuoro? Ngomi mi oḏi'i mumuḏungu toma wangere ma la'o. Enanga gena-ge 'i dadi nana'o rimoi mangale sibuoro 'Olana matengo. Sababu gena-ge, ngomi mi sapolo di'a mi silamo'o re siḏubuso Unanga.”
40002003	Wakutu 'Olana Herodes 'a 'isene habari gena-ge unanga 'ai 'akala re sinyingara 'i kangela masala. So'o gena ḏi'i ngowa'a mo-moini ḏi'i toma limau Yerusalem.
40002004	Dadi Unanga 'o soma'a mo-moini 'imam-'imam ma sae'e re guru-guru 'agama, ananga 'aḏi malomu. Ḏua unanga 'o sano ra ananga, “Toma ngi'i le'a ḏuanga i'a sibuoro 'O Kristus ga'a Ma Jou'ongu Madutu ro sijaji?”
40002005	Ananga ya sangoro, “Toma gamu Betlehem toma daeraha Yudea. Sababu nabi matengo ra silefo so'o nena-ne:
40002006	‘Hei ngowa'a Betlehem toma daeraha Yehuda. Kalaha ngini ninga gamu ga'a 'i ceka'a, ḏuanga i'a 'i dadi gamu ma lamo'o, sababu taninga sigolona ie baolo pareta ma bi-biri'i ga'a sibi-biri'i 'Ari 'umata Israel.’ ”
40002007	Wakutu 'Olana Herodes 'a isene ma demo-demo gena-ge, unanga 'o 'aro'o ngowa'a Majus sigogoro. Re unanga 'o sano ananga gena-ge mangale 'au ngau ananga 'aḏi oḏi'i ma mulaingi mumuḏungu.
40002008	Gena ḏua, unanga 'o soma'a ananga 'aḏi tagi toma gamu Betlehem re 'o bererongo, “Ni tagi, re ni disa waro mode-mode'e ngowa 'olo gena-ge. Wakutu ngini ni sanga Unanga gena-ge, ni ḏibo re ni siajele ngoi, la ngoi ḏi'i to sapolo di'a to silamo'o re siḏubuso Unanga.”
40002009	Dadi, ngowa'a Majus gena-ge 'aḏi tagi. Tamanga ḏo-ḏagi toma gamu Betlehem, ananga 'aḏi oḏi'i ḏi'i mumuḏungu ga'a ananga ya oḏi'i toma wangere ma la'o pasala ḏua. Ananga manga 'akala re sinyingara 'i roanga masala, sababu ya oḏi'i mumuḏungu ḏi'i gena-ge! Mumuḏungu gena-ge 'i tagi tamanga biono, singadolo 'i togumu toma wala ma re'u ga'a 'age ngowa 'olo gena-ge 'ai ngi'i.
40002011	Wakutu ananga 'aḏi osama toma wala ma dara, ananga 'aḏi oḏi'i Unanga gena-ge Rai ngina ngo Maria. Re ananga 'aḏi mapagara manga biono tala re silamo'o re siḏubuso Unanga. Gena ḏua, ananga ya welanga manga harata ma burua, re ya pula'a manga bu-bula'a ra Unanga. Manga bu-bula'a guraci, manyanyi, re mur.
40002012	Tamanga nanele ma dara, Ma Jou'ongu Madutu 'o sipo-poma ra ananga, la 'aḏi ḏibo ma'u sanga rawara ra 'Olana Herodes. Dadi ngowa'a Majus gena-ge 'aḏi ḏibo malalo'o mete'e ngo'omo lelegu.
40002013	Wakutu ngowa'a Majus 'aḏi maḏibo pasala i'a, Ma Jou'ongu Madutu 'ai mala'ekata 'o waiti ra Yusuf tai nanele ma dara re 'o kanau so'o ne: “Yusuf! 'Olana Herodes 'o disa ngowa 'olo di'a 'o sisengene Unanga. Sababu gena-ge, momi'i re no tagi, gasa ngowa 'olo gena-ge re 'Ai ngina, re ni masilalo'o toma nagara Mesir. Tegoro 'age singadolo ḏuanga i'a Ngoi dadunu tini siajele ni maḏibo.”
40002014	Gena ḏua, Yusuf 'o momi'i re 'o siwangolo ananga, kara utu gena-ge unanga 'o gasa ngowa 'olo re ma ngina ngo Maria, ananga 'aḏi tagi toma Mesir.
40002015	Ananga 'aḏi tegoro toma Mesir singadolo 'Olana Herodes 'o sengene, kara 'aḏi maḏibo ino. Gena-ge 'i sitotomo 'oru ga'a Ma Jou'ongu Madutu 'o kanau pasala ḏua Tai nabi-nabi so'o ne: “Ngoi ta 'aro'o 'Ari Ngowa'a Nau'u da'a Mesir ino.”
40002016	Wakutu Herodes 'a waro ngowa'a Majus 'aḏi sihaga unanga, unanga 'o ruta lai siḏi. Dadi unanga 'o soma'a sisengene mo-moini ngowa 'olo na-nau'u ga'a manga 'umuru musungu romoḏiḏi re tuwaḏi toma gamu Betlehem re daeraha ma sebanga. 'Umuru gena-ge Herodes 'a roimi mete'e ngowa'a Majus 'aḏi oḏi'i mumuḏungu ma mulaingi gena-ge re sino.
40002017	Dadi gena-ge 'i sitotomo 'oru ga'a nabi Yeremia 'a kanau pasala ḏua:
40002018	“Toma gamu Rama ngowa'a matengo ma rerese ma gaḏi, gena-ge ngo Rahel, munanga mo sigaḏi betongo 'ami ngowa-ngowa'a re mo oḏu'u ngowa'a mi sisanangi 'ami 'akala re sinyingara, sababu 'ami ngowa-ngowa'a raḏi cua.”
40002019	Wakutu Yusuf, Maria re Yesus toma Mesir moju, 'Olana Herodes 'o sengene. Gena ḏua, Ma Jou'ongu Madutu 'ai mala'ekata matengo 'o waiti ra Yusuf tai nanele ma dara.
40002020	Mala'ekata gena-ge 'o kanau so'o ne: “Ngowa-ngowa'a ga'a disa di'a sisengene ngowa 'olo, ananga gena-ge raḏi sengene. Sababu gena-ge, momi'i re no tagi, gasa ngowa 'olo gena-ge re ma ngina, ngini ni maḏibo toma Israel.”
40002021	Dadi 'a Yusuf 'o momi'i re ya'u gasa ngowa 'olo re ma ngina, re ananga 'aḏi maḏibo toma Israel.
40002022	Mada'a pasala i'a Yusuf 'o 'isene Arkhelaus, 'Olana Herodes 'ai ngowa'a nau'u, unanga ro ngali 'ai ḇaḇa sa'olo 'olana toma daeraha Yudea, 'a Yusuf 'o mojongo sapolo i'a toma daeraha gena-ge. Ḏua, Ma Jou'ongu Madutu 'ai mala'ekata 'o sipo-poma Yusuf tai nanele, la ananga 'aḏi tagi re tegoro toma daeraha Galilea.
40002023	I'a da'a, Yusuf 'o tegoro toma limau ga'a ma lomanga Nazaret. Dadi 'oru ga'a nabi-nabi ya siajele pasala ḏua mangale ngowa 'olo gena-ge 'i sitotomo: “Unanga, ngowa'a 'U si'aro'o Ngowa'a Nazaret.”
40003001	Palisi'i musungu muḏuo i'a Yohanes tukanga baptis 'o sapolo toma daeraha Yudea toma daeraha baulaco re 'o mulaingi singadolo habari
40003002	ma betongo so'o ne: “Ni maḏibo toma ngo'omo boloto sababu ti'ara riwara Soroga ma Pareta 'i ngadolo.”
40003003	Nabi Yesaya 'o kanau pasala ḏua mangale Yohanes gena-ge ma betongo so'o ne: “ 'Age rema ngowa'a matengo 'o kanau siduga-duga toma daeraha baulaco so'o ne: ‘Sidodahe ngo'omo di'a Ma Jou, siboloto ngo'omo gena-ge di'a Unanga.’ ”
40003004	Yohanes 'ai baju 'i si'a'a reo 'unta ma gogo re 'ai golona ma bi-biri'u 'i si'a'a reo haiwani ma 'eno'o, re 'ai ngo-ngoromo 'o cocoḇiti re 'o madu bangana.
40003005	Ngowa'a toma limau Yerusalem ino, ngowa'a toma daeraha Yudea mo-moini re ngowa'a toma daeraha lelegu mo-moini ga'a ma'u se-sebanga Ḇanyo Yordan, ananga manga repe 'aḏi matai sapolo ra Yohanes.
40003006	Ananga 'aḏi mangaku manga ḏosa-ḏosa, kara 'a Yohanes ya'u baptis ananga toma Ḇanyo Yordan.
40003007	Ngowa'a Farisi re ngowa'a Saduki manga repe ḏi'i 'aḏi sapolo ra Yohanes di'a 'aḏi sanga baptis. Mada'a wakutu unanga oḏi'i ananga 'aḏi sapolo, unanga 'o kanau i'a ra ananga, “Ngini ngowa'a ma jira ma ju'uda ma tero sa'olo cuku'u rema bisa ma ngowa! 'A guna 'o kanau ra ngini mangale na'o 'aḏi sanga baptis ḇato ngini ḏuanga i'a sanga hukumu ua ra Ma Jou'ongu Madutu!
40003008	Sijumu taninga de'oso re ḏegoro mangale ngini reni maḏibo mode-mode'e toma ngo'omo boloto!
40003009	Awa ngini ni ta'ajiri taninga 'akala re sinyingara, ‘Ngomi mi sanga hukumu ua sababu Abraham ngomi minga ete re dotumu.’ Sababu Ngoi to siajele ra ngini nena-ne: Ma Jou'ongu Madutu nga'unu 'o sidadi maḏi-maḏi nena-ne 'i dadi Abraham 'ai ju'uda!
40003010	Ma Jou'ongu Madutu ro ḏu-ḏuanga ḏua 'O sihukumu ngowa'a ga'a 'aḏi maḏibo ua toma ngo'omo boloto ma tero sa'olo tama'ono 'i ḏu-ḏuanga ḏua di'a sitawele ate re sitola'a ngadolo toma utu'u. Sababu gena-ge, na'o ate gena-ge ma sowo'o 'i rousu ua, ḏuanga i'a 'a tawele re 'a upa'a toma u'u ma dara.
40003011	Ngoi to baptis ngini reo ḇanyo sa'olo nana'o rimoi mangale ngini reni maḏibo toma ngo'omo boloto. Mada'a togumu i'a Unanga ga'a ḏuanga i'a 'O sapolo di'a baptis ngini rema Ngagara 'Ofi-'Ofi re u'u. Unanga lebe la-lamo'o ra ngoi, ta gasa 'Ai tarupa mai patasa ua.
40003012	Gena-ge ma tero sa'olo Tai giama 'age rema garpu lamo'o, re Unanga ḏuanga i'a 'o sitaro'o gandum mo-moini singadolo 'i 'ofi. Gandum rema la'eme ḏuanga i'a sigare toma titila ma dara, mada'a ma 'omanga 'i siupa'a toma u'u kama sengene ua.”
40003013	Toma 'orasa gena-ge Yesus toma Galilea ino 'O sapolo toma Ḇanyo Yordan. I'a da'a Unanga ma'u sanga ra Yohanes, re 'O golo'o 'a Yohanes 'o baptis Unanga.
40003014	Mada'a Yohanes tai'i 'a itomo Yesus 'ai go-golo'o re 'o kanau, “Ngoi balasu mode-mode'e to sanga baptis ra Jou, mada'a nange-ne Jou no sapolo di'a sanga baptis ra ngoi!”
40003015	Mada'a Yesus 'a sangoro, “Nange-ne sieanga ḇato so'o gena sababu wa si'a'a so'o nena-ne ngene wo 'a'a mete'e Ma Jou'ongu Madutu 'ai 'akala ma mau.” Dadi 'a Yohanes 'o baptis Yesus.
40003016	Sanga baptis togumu i'a, Yesus 'o baolo toma ḇanyo, kage-kage diwanga 'i talanga re Yesus 'o oḏi'i Ma Ngagara 'Ofi-'Ofi 'i matuhu ma tero sa'olo namo dara 'i 'uci ra Unanga.
40003017	Gena ḏua, ananga 'aḏi 'isene Ma Jou'ongu Madutu 'ai iḏingi ma betongo so'o ne: “Unanga nena-ne, 'Ari Ngowa'a Nau'u Ta dadalara, Ngoi 'ari 'akala re sinyingara ma sanangi Ta sipa'ala ra Unanga.”
40004001	Togumu i'a, Ma Ngagara 'Ofi-'Ofi 'u gasa Yesus toma daeraha baulaco, la Unanga nyengara sanga bo-baja toma 'Iblisi.
40004002	Wange nyagi rata re utu nyagi rata Yesus kama oromo ua, dadi Unanga 'o basono sawini.
40004003	'Iblisi 'i sapolo re 'i kanau ra Unanga, “Ngana nena-ne Ma Jou'ongu Madutu 'ai Ngowa'a Nau'u. Dadi no soma'a maḏi nena-ne 'i dadi roti.”
40004004	Yesus 'a sangoro, “Toma Boku 'Ofi-'Ofi 'i silefo so'o ne: ‘Manusia wo 'ahu pa'i wo oromo roti ḇato ua, mada'a wo 'ahu ḏi'i, sababu wo mete'e Ma Jou'ongu Madutu 'ai demo-demo mo-moini, ga'a Unanga ro kanau.’ ”
40004005	Ḏua 'Iblisi 'i gasa Yesus toma limau 'ofi-'ofi Yerusalem, re 'U side'oso Unanga ra Ma Jou'ongu Madutu 'ai Wala ma wanata.
40004006	Gena ḏua, 'Iblisi gena-ge 'i kanau ra Unanga, “Ngana nena-ne Ma Jou'ongu Madutu 'ai Ngowa'a Nau'u. Dadi No masipoini tala. Sababu toma Boku 'Ofi-'Ofi 'i silefo so'o ne: ‘Ma Jou'ongu Madutu ḏuanga i'a 'o soma'a 'Ai mala'ekata-mala'ekata 'aḏi jaga Ngana la-la. Re ḏi'i ananga 'aḏi 'alo Ngana, la 'Ani rou 'i nga'unu toma maḏi awa.’ ”
40004007	Yesus 'a sangoro, “Mada'a ḏi'i toma Boku 'Ofi-'Ofi ma dara 'i silefo so'o ne: ‘Awa no tai'i Ma Jou'ongu Madutu, 'ani Jou.’ ”
40004008	Gena ḏua, 'Iblisi 'i gasa Yesus moju toma kie rimoi lai kau'u ma tubu re 'i sijumu ra Unanga dungia ma pareta mo-moini re pareta-pareta gena-ge ma kabasarana.
40004009	Re 'i kanau ra Unanga, “Mo-moini nena-ne to pula'a di'a Ngana, na'o Ngana no maḏipolono re No silamo'o re siḏubuso ngoi.”
40004010	Yesus 'a sangoro, “ 'Iblisi no sisoi'i tala ngoi. Toma Boku 'Ofi-'Ofi ma dara 'i silefo so'o ne: ‘Silamo'o re siḏubuso Ma Jou'ongu Madutu, 'ani Jou re de-de'oso pa'i Unanga ḇato.’ ”
40004011	Togumu i'a, 'Iblisi 'i sisoi'i tala 'a Yesus, re mala'ekata-mala'ekata 'aḏi sapolo di'a de-de'oso Unanga.
40004012	Wakutu Yesus 'o 'isene 'a Yohanes sanga osama toma bui, Yesus dadunu 'o tagi toma daeraha Galilea.
40004013	Gena ḏua, Unanga 'o sisoi'i tala limau Nazaret, re 'O tagi re 'O tegoro toma limau Kapernaum, toma talaga Galilea ma 'uḏu, toma daeraha Zebulon re Naftali.
40004014	Dadi 'oru ga'a nabi Yesaya 'o kanau pasala ḏua 'i sitotomo:
40004015	“Daeraha Zebulon re Naftali ga'a toma ngo'omo tagi talaga, daeraha ga'a toma Ḇanyo Yordan da'a kaci moi. toma daeraha Galilea ga'a ngowa'a Yahudi ua manga daeraha.
40004016	Ngowa'a toma daeraha-daeraha gena-ge 'aḏi tegoro toma hafu-hafu sababu 'aḏi nana'o ua Ma Jou'ongu Madutu, ananga gena-ge raḏi oḏi'i tarangi ma lamo'o. Re ngowa'a gena-ge ḏi'i ga'a 'aḏi mojongo sengene sababu manga ḏosa, nange-ne tarangi 'i pilata ḏua ra ananga!”
40004017	Mulaingi toma 'orasa gena-ge, Yesus 'o singadolo ma habari nena-ne: “Ni maḏibo toma ngo'omo boloto, sababu tiara riwara Soroga ma Pareta 'i ngadolo.”
40004018	Wakutu Yesus 'o ḏingana 'o mete'e toma talaga Galilea ma 'uḏu, Unanga 'o oḏi'i ngowa'a ngau-ngau nga muḏiḏi: 'a Simon, si'aro'o 'a Petrus, re 'a Andreas, ananga gia nongoḏu. Ananga gena-ge 'aḏi disa nyao'o reo j̱ala toma talaga gena-ge.
40004019	Yesus 'o kanau ra ananga, “Ino mete'e Ngoi. Ngoi ḏuanga i'a to sidoto'o ngini ni lomu ngowa'a ma tero sa'olo nange-ne ngini ni lomu nyao'o, la ananga 'aḏi mete'e Ngoi.”
40004020	Ananga jau-jau ya sisoi'i tala manga j̱ala, kara 'aḏi mete'e Unanga.
40004021	Yesus 'a dowanga 'Ai ḏo-ḏagi re 'O oḏi'i gia nongoḏu nga muḏiḏi ma lelegu: 'a Yakobus re 'a Yohanes, Zebedeus 'ai ngowa-ngowa'a nau'u. Ananga ya sidiai manga j̱ala toma oti ma dara, mamete'e remanga ḇaḇa. Yesus ya'u 'aro'o ananga ḏi'i di'a mete'e Unanga.
40004022	Ananga jau-jau ya sisoi'i tala manga ḇaḇa re manga oti, kara 'aḏi mete'e Yesus.
40004023	Yesus 'a sigoloḏi daeraha Galilea mo-moini re 'O doto'o toma wala-wala puji. Unanga 'o singadolo Habari Roanga mangale Soroga ma Pareta. Re Unanga ḏi'i 'O si-la ngowa-ngowa'a mo-moini remanga si-siḏi ma rupa 'oru ḇato.
40004024	Habari mangale Yesus, 'i rera re walata toma nagara Siria manga gamu, singadolo ngowa'a manga repe 'aḏi sapolo ra Unanga. Ananga 'aḏi gasa ngowa-ngowa'a siḏi, remanga si-siḏi ma rupa lai repe. Ngowa-ngowa'a ga'a roh ma jira ya'u dungosama, ngowa-ngowa'a sarasone, ngowa-ngowa'a ḇolo. Ananga mo-moini Yesus ya'u si-la.
40004025	Toma 'orasa gena-ge, ngowa'a manga repe 'aḏi mete'e Yesus. Ngowa'a repe 'aḏi sapolo ino: ngowa'a toma daeraha Galilea, ngowa'a toma Limau Nyagi Moi ino, ngowa'a toma limau Yerusalem, ngowa'a toma daeraha Yudea, re ngowa'a toma gamu Ḇanyo Yordan ma kaci moi.
40005001	Wakutu Yesus 'o oḏi'i ngowa'a repe, Unanga 'o pere ie re 'O tegoro toma sau. Gena ḏua, 'Ai me-mete'e 'aḏi sapolo ra Unanga.
40005002	Ḏua Unanga ya'u doto'o ananga.
40005003	“Bara'utungu ngowa'a ga'a 'aḏi basono tala ananga ngowa'a ya'u sipake-pake ua ra Ma Jou'ongu Madutu 'ai momina, mada'a ananga manga ngo-nganono pa'i ra Ma Jou'ongu Madutu ḇato; sababu ananga gena-ge 'aḏi osama nyo-nyoimi toma Soroga ma Pareta.
40005004	Bara'utungu ngowa'a ga'a nange-ne 'aḏi rerese ma gaḏi, sababu Ma Jou'ongu Madutu masiretene ḏuanga i'a 'O sihiburu ananga gena-ge.
40005005	Bara'utungu ngowa'a ga'a 'aḏi maholo tamanga 'akala re sinyingara, sababu Ma Jou'ongu Madutu ḏuanga i'a 'O sitotomo 'Ai jaji ra ananga gena-ge.
40005006	Bara'utungu ngowa'a ga'a 'aḏi nyafusu madutu dadi ngowa'a loasa re banari ra Ma Jou'ongu Madutu 'ai momina, sababu Ma Jou'ongu Madutu masiretene ḏuanga i'a 'o sitotomo manga mau.
40005007	Bara'utungu ngowa'a ga'a 'aḏi sijumu manga 'akala re sinyingara la-la toma ngowa'a lelegu, sababu Ma Jou'ongu Madutu ḏuanga i'a 'O sijumu 'Ai 'akala re sinyingara la-la ra ananga gena-ge ḏi'i.
40005008	Bara'utungu ngowa'a ga'a manga 'akala re sinyingara 'i 'ofi-'ofi, sababu ananga gena-ge 'aḏi 'ahu mamete'e ra Ma Jou'ongu Madutu.
40005009	Bara'utungu ngowa'a 'aḏi riono ngowa'a 'aḏi dadi ma'u dame moju, sababu ananga gena-ge 'aḏi osama nyo-nyoimi ra Ma Jou'ongu Madutu 'ai ngowa-ngowa'a nau'u.
40005010	Bara'utungu ngowa'a 'aḏi sanga sikisa sababu 'aḏi siḏagi Ma Jou'ongu Madutu 'ai 'akala ma mau, sababu ananga gena-ge 'aḏi osama nyo-nyoimi toma Soroga ma Pareta.
40005011	Bara'utungu ngini, na'o ngowa'a nu'u je-jengere re nu'u sikisa re nu'u jajaha demo pa'i sababu ni mete'e Ngoi ḇato.
40005012	Nabi-nabi ma siḏa ḏi'i ya sanga sikisa ma tero so'o gena-ge. Dadi ngini ni maroanga re ni sanangi, sababu ngini ni sanga ngogele lai lamo'o toma soroga.”
40005013	“Ngini ga'a mete'e Ngoi, ngini ma tero sa'olo g̱asi di'a dungia nena-ne. Na'o g̱asi 'i rasa riwara, sanga ua ni siḏibo moju enanga ma rasa. Dadi enanga ma faeda ri cua, pa'i na upa'a re ngowa'a ya to'u-to'u.
40005014	Ngini ga'a mete'e Ngoi, ngini ma tero sa'olo tarangi di'a dungia nena-ne. Sanga ua, limau toma sau ma tubu, ngowa'a ya oḏi'i ua!
40005015	Re matengo i'a mai ua tagala 'o poci, kara 'a sidamunu reo tampayanga! Siḏibo ḏi'i, 'a sigare toma poci ma ngi'i, la 'i sitarangi ngowa'a mo-moini toma wala ma dara.
40005016	So'o gena ḏi'i, ninga ga'a ma la-la ga'a ma tero sa'olo tarangi, balasu na sijumu toma mandan, la ngowa'a ya oḏi'i kara 'aḏi puji re silamo'o nanga Ḇaḇa toma soroga.”
40005017	Awa ngini ta'ajiri Ngoi to sapolo ta singi-ngiranga 'a Musa 'ai hukumu, re nabi-nabi manga do-doto'o. Siḏibo ḏi'i, Ngoi to sapolo di'a ta sitotomo.
40005018	Ni ngaku mode-mode'e 'Ari demo-demo nena-ne: Na'o diwanga re tana'a 'age rema enanga moju, hukumu ma hurufu ngai moi i'a mai ua wa singi-ngiranga, na'o mo-moini ra Musa 'ai hukumu gena-ge ma dara 'i dadi nyangu.
40005019	Sababu gena-ge, kalaha pa'i parenta ceka'a i'a ḇato, 'a guna ḇato 'o mete'e ua parenta mo-moini ra Musa 'ai hukumu gena-ge, re sidoto'o ngowa-ngowa'a lelegu ya si'a'a so'o gena ḏi'i, ananga gena-ge sanga ḏe-ḏegoro lai ceka'a toma Soroga ma Pareta. Siḏibo ḏi'i, 'a guna ḇato ya mete'e Musa 'ai hukumu mo-moini gena-ge, re sidoto'o toma ngowa-ngowa'a lelegu ya si'a'a so'o gena ḏi'i, ananga gena-ge 'aḏi sanga ḏe-ḏegoro lai kau'u toma Soroga ma Pareta.
40005020	Dadi, Ngoi to siajele ra ngini nena-ne: Ngini balasu ni mete'e “Musa 'ai hukumu lebe cufala i'a reo guru-guru 'agama re ngowa'a Farisi. Na'o so'o gena-ge ua, ngini ni osama nyo-nyoimi yoḏu'u toma Soroga ma Pareta.”
40005021	“Ngini reni waro parenta nena-ne ga'a 'i siajele tananga ete re dotumu 'ua re 'au wali: ‘Awa ni sisengene ngowa'a. Re 'a guna ḇato 'o sisengene ngowa'a, unanga ḏuanga i'a 'o sanga hukumu.’
40005022	Mada'a Ngoi to siajele ra ngini nena-ne: 'A guna ḇato 'o ruta toma ngowa'a lelegu, unanga gena-ge ḏuanga i'a 'o sanga hukumu. Re 'a guna ḇato ga'a do-doana ngowa'a lelegu, unanga ḏuanga i'a sitalaḏi toma Mahkamah 'Agama. Mada'a 'a guna ḇato ga'a si'aro'o ‘Haga’ toma ngowa'a lelegu, unanga gena-ge ḏuanga i'a sanga upa'a toma naraka ma dara.
40005023	Sababu gena-ge, na'o ngini ni osama ra Ma Jou'ongu Madutu 'ai Wala re ni talaḏi meja jou-jou ma biono re mau ni pula'a ninga jou-jou, mada'a ni si'elingi ie rema ngowa'a lelegu 'ai 'akala re sinyingara si-siḏi ra ngini;
40005024	ngini balasu ni sisoi'i tala ninga jou-jou gena-ge toma meja jou-jou ma biono, re ni maḏibo jau-jau di'a ma'u dame toma ngowa'a gena-ge, kara dadunu ni tagi ni pula'a ninga jou-jou ra Ma Jou'ongu Madutu.
40005025	Si'ade-'ade 'age rema ngowa'a matengo 'o kalaki ngini toma mahkamah, no disa dame siḏa toma ngowa'a matengo gena-ge wakutu ngini ni tagi toma ḏo-ḏagi moju toma juruhakimi, la 'a sigasa awa toma mahkamah. Sababu na'o so'o gena ua, unanga ḏuanga i'a 'o sipula'a ngini toma juruhakimi. Togumu i'a juruhakimi ḏuanga i'a 'o sipula'a ngini toma polisi, re polisi ḏuanga i'a singosama ngini toma bui!
40005026	Ni ngaku mode'e 'Ari demo nena-ne: Na'o ngini ni fangu bo-bangu mo-moini ua, sanga ua ngini ni supu toma bui gena-ge!”
40005027	“Ngini reni waro parenta nena-ne ga'a 'ua re 'au wali ri silefo so'o ne: ‘Awa ni tinikai.’
40005028	Mada'a Ngoi to siajele ra ngini nena-ne: 'A guna ḇato 'o oḏi'i we-were'a tai 'akala re sinyingara rema nyafusu, unanga gena-ge 'o tinikai toma we-were'a tai 'akala re sinyingara ma dara.
40005029	Na'o ninga la'o ma kuwiḏa sigasa ngini ni eta'a toma ḏosa, ni cuḇulenge re ni upa'a la'o gena-ge! Jobilaha pa'i ninga la'o kaci moi 'i iranga ḇato, reo ninga lese mo-moini 'i osama toma naraka ma dara raninga la'o kaci ḏiḏi.
40005030	Re na'o ninga giama ma kuwiḏa 'i sigasa ngini ni eta'a toma ḏosa, ni tola'a re ni upa'a giama gena-ge! Jobilaha pa'i ninga giama kaci moi 'i iranga ḇato, reo ninga lese mo-moini 'i osama toma naraka ma dara raninga giama kaci ḏiḏi.”
40005031	“ 'Ua re 'au wali, 'age ḏi'i rema parenta so'o ne: ‘ 'A guna ḇato 'a oḏu'u 'ai were'a, unanga balasu 'a pula'a ma surata tola'a.’
40005032	Mada'a Ngoi to siajele ra ngini nena-ne: Nau'u matengo nyengara 'o oḏu'u 'ai were'a pa'i na'o munanga mo 'a'a tinikai ḇato. Na'o nau'u 'o oḏu'u 'ai were'a sababu 'alasana lelegu, unanga gena-ge 'o sigasa munanga toma tinikai, na'o munanga dadunu mo molo'ara moju. Re 'a guna ga'a 'o molo'ara munanga, unanga gena-ge ro 'a'a tinikai ḏi'i.”
40005033	“Ngini reni waro parenta nena-ne ga'a 'i siajele tananga ete re dotumu 'ua re 'au wali: ‘Awa ni sito-to'u ninga jaji rema sasi, mada'a 'oru ga'a ngini ni sijaji rema sasi ra Ma Jou'ongu Madutu 'ai momina, gena-ge balasu ni si'a'a.’
40005034	Mada'a, Ngoi to siajele ra ngini nena-ne: Ngini ni masisasi rawara: bae ni masisasi ni terongo diwanga, sababu diwanga gena-ge Ma Jou'ongu Madutu 'ai ḏe-ḏegoro,
40005035	bae ni masisasi ni terongo tana'a, sababu tana'a Unanga gena-ge 'ai rou ma ba-bangini, bae ni masisasi ni terongo limau Yerusalem, sababu limau gena-ge Ma Jou'ongu Madutu 'ai limau, Unanga gena-ge ga'a 'Olana Lamo'o.
40005036	Re awa ḏi'i ngini ni masisasi ni terongo ninga sae'e, sababu pa'i ninga utu ma sua ngai moi ḇato ua, ngini masiretene ni waro ua 'a'a ninga utu bu-buḏo, bolo utu ko-kotu'u.
40005037	Mada'a pa'i kanau ḇato ‘Ya’, na'o 'i banari; bolo ‘Ua’, na'o 'i banari ua. Na'o ngini ni kanau lebe kiḏanga reo gena-ge, ḏua ma 'asala toma 'Iblisi.”
40005038	“Ngini reni waro parenta nena-ne ga'a 'ua re 'au wali ri silefo so'o ne: ‘Na'o matengo 'o sijira 'ani la'o, ngana nyengara no sijira 'ai la'o. Re na'o matengo 'o sijira 'ani ngiḏi, ngana nyengara no sijira 'ai ngiḏi.’
40005039	Mada'a Ngoi to siajele ra ngini nena-ne: Awa ni mabalasa toma ngowa'a matengo ga'a 'o 'a'a jira ra ngini. Siḏibo ḏi'i na'o ngana 'ani bobongolo ma kuwiḏa ngowa'a matengo 'a sata, ḏua no pula'a ḏi'i ma kuḇali.
40005040	Re na'o ngowa'a matengo 'o pula'a da'awa toma juruhakimi mangale ngana re golo'o 'ani baju, nu pula'a ḏi'i 'ani juba.
40005041	Na'o sordado matengo 'o simau-mau 'ai gina ra ngana di'a na doiti ma giḏanga kilo moi, ngana na doiti ma giḏanga kilo ḏiḏi.
40005042	Na'o ngowa'a matengo 'o golo'o 'ori i'a rimoi i'a ra ngana, ngana no pula'a ḇato. Re ngana nu dusu'u awa ngowa'a matengo ga'a mau bau 'oru ḇato ra ngana.”
40005043	“Ngini reni waro parenta nena-ne ga'a 'ua re 'au wali ri silefo so'o ne: ‘Ni dadalara ḏagilomu-ḏagilomu re ni emono lawana-lawana.’
40005044	Mada'a Ngoi to siajele ra ngini nena-ne: Ngini balasu ni dadalara ninga lawana-lawana, re ni nyiata ḏi'i ngowa-ngowa'a ga'a 'aḏi sisikisa ngini sababu ni mete'e Ngoi.
40005045	Na'o ni 'a'a so'o gena-ge ngini ni mete'e Ma Jou'ongu Madutu toma soroga, Unanga 'ai tabeata. Sababu Unanga 'o sijumu 'Ai dadalara toma ngowa-ngowa'a mo-moini: Unanga 'A siciḏoto wangere ma la'o pa'i di'a ngowa'a ma la-la ḇato ua, mada'a di'a ngowa'a ma jira ḏi'i. Unanga 'o 'a'a besa'a pa'i di'a ngowa'a loasa re banari ḇato ua, mada'a di'a ngowa'a ma jira ḏi'i.
40005046	Dadi na'o ni dadalara pa'i ngowa'a ga'a 'aḏi dadalara ngini ḇato, Ma Jou'ongu Madutu 'o pula'a ngogele ua ra ngini. Sababu ngini ma tero sa'olo ngowa'a golo-golo'o balastengi: Ananga ḏi'i pa'i 'aḏi dadalara ngowa'a ga'a ya'u dadalara!
40005047	Re na'o ngini ni pula'a tabea pa'i ra ngini ninga ḏagilomu ḇato, enanga ma rousu 'oru?! Ngowa-ngowa'a ga'a 'aḏi nana'o ua Ma Jou'ongu Madutu mai nga'unu ya si'a'a so'o gena-ge!
40005048	Sababu gena-ge, ngini nena-ne balasu ni dadalara ti-tiai ngowa'a mo-moini ma tero sa'olo nanga Ḇaḇa toma soroga ga'a 'o dadalara ti-tiai ngowa'a mo-moini.”
40006001	“Ma'istiari: Awa ngini ni siḏagi ninga 'agama ma 'atoranga toma mandan, la ngowa'a ya oḏi'i. Na'o ngini ninga de'oso re ḏegoro so'o gena-ge, ḏuanga i'a ngini ni sanga ua enanga ma ngogele ra ngini ninga Ḇaḇa da'u toma soroga.
40006002	Sababu gena-ge na'o ngini ni pula'a ninga bu-bula'a toma ngowa'a ma dinga'unu ua, awa na si ie tala-ie tala toma ngowa'a lelegu ma tero sa'olo ngowa'a munafiki. Ananga 'aḏi nyanyaḏi ya si'a'a toma wala puji ma dara re toma ngo'omo lamo'o, la ngowa'a ya'u sihie-hie. Ni ngaku mode-mode'e 'Ari demo-demo nena-ne: Ananga gena-ge manga ngogele rema enanga ḏua! Tantu ḏua Ma Jou'ongu Madutu nu puji re silamo'o ua!
40006003	Mada'a na'o ngini ni pula'a ninga bu-bula'a toma ngowa'a ma dinga'unu ua, pula'a siogo-ogoro, la matengo i'a mai ua ya waro.
40006004	Ḏua ngowa'a ya waro ua mangale ninga bu-bula'a pa'i ninga Ḇaḇa da'u toma soroga 'a oḏi'i. Dadi Unanga ḏuanga i'a 'o pula'a ngogele ra ngini.
40006005	Re wakutu ngini ni manyiata, awa ni dadi sa'olo ngowa'a munafiki! Wakutu ananga gena-ge 'aḏi manyiata 'aḏi nyanyaḏi made-de'oso toma wala-wala puji re toma ngo'omo ma sola, la ngowa'a ya'u oḏi'i kara ya'u puji re silamo'o ananga. Ni ngaku mode-mode'e 'Ari demo-demo nena-ne: Ananga gena-ge manga ngogele rema enanga ḏua! Tantu ḏua Ma Jou'ongu Madutu nu puji re silamo'o ua!
40006006	Mada'a wakutu ngini ni manyiata, osama toma kamara re kuci ngalana, kara ni manyiata ra ninga Ḇaḇa ga'a wa oḏi'i ua. Ḏua Unanga ḏuanga i'a 'o pula'a ngogele ra ngini sababu pa'i ninga Ḇaḇa ḇato 'a oḏi'i ngini ni manyiata.
40006007	Wakutu ngini ni manyiata, awa na sida-dadunu ma tero sa'olo ngowa'a ga'a 'aḏi nana'o Ma Jou'ongu Madutu ua. Ananga gena-ge 'aḏi ta'ajiri Ma Jou'ongu Madutu 'a 'isene sababu manga go-golo'o lai kiḏanga.
40006008	Awa ma tero sa'olo ananga. Ninga Ḇaḇa 'a waro ḏua 'oru ga'a ni paralu, wakutu ni kanau ninga go-golo'o nyangu.
40006009	Dadi ni manyiata so'o ne: ‘Minga Baba da'u toma soroga, 'Ani lomanga ngowa'a ya silamo'o re siḏubuso,
40006010	'Ani pareta 'i sapolo ino, 'Ani 'akala ma mau 'i dadi toma dungia nena-ne, ma tero toma soroga.
40006011	Minga ngo-ngoromo toma wangere nange-ne, Na pula'a ino ga'a ngomi mi paralu.
40006012	Re No singi-ngiranga minga sala, ma tero ngomi ḏi'i remi si'apongo ngowa'a ga'a 'aḏi 'a'a sala ḏua ra ngomi.
40006013	Re awa No sieanga i'a ngomi mi sanga bo-baja, mada'a Na siwoi'i ngomi toma jira. [Sababu Baba 'ani Pareta, Kuasa re Mulia kasingado-ngadolo i'a. 'Amin]’
40006014	Na'o ngini na si'apongo ngowa'a ga'a 'aḏi 'a'a sala ra ngini, ninga Ḇaḇa toma soroga ḏuanga i'a 'a singi-ngiranga ḏi'i ngini ninga sala.
40006015	Mada'a na'o ngini na si'apongo ua ngowa'a ga'a 'aḏi 'a'a sala ra ngini, ninga Baba toma soroga 'a singi-ngiranga ua ḏi'i ngini ninga sala.”
40006016	“Wakutu ngini ni puasa, awa ninga biono ḇuta, ma tero sa'olo ngowa'a munafiki! Ananga gena-ge ya tuhu manga biono wa'alo, la ngowa'a ya waro ananga 'aḏi puasa kara ya'u puji re silamo'o ananga. Ni ngaku mode-mode'e 'Ari demo-demo nena-ne: Ananga gena-ge manga ngogele rema enanga ḏua! Tantu ḏua Ma Jou'ongu Madutu nu puji re silamo'o ua!
40006017	Mada'a wakutu ngini ni puasa na loca'a ninga biono re na kuḇa ninga utu,
40006018	la ngowa'a ya waro ua mangale ngini ni puasa, pa'i ninga Ḇaḇa ḇato, ga'a wu oḏi'i ua, Unanga ra waro. Ḏua Unanga ḏuanga i'a 'o pula'a ngogele ra ngini sababu pa'i ninga Ḇaḇa ḇato 'a oḏi'i; ngowa'a matengo i'a mai ua 'a oḏi'i!”
40006019	“Awa ni lomu harata toma dungia di'a ninga diri. Sababu enanga gena-ge nyengara 'i keho re nyanyao'o ya sijira re ngowa'a to-tori'i sapolo ya tori'i.
40006020	Siḏibo ḏi'i ni lomu harata toma soroga. Sababu enanga gena-ge 'i keho ua re nyanyao'o ya sijira yoḏu'u re ngowa'a to-tori'i ya tori'i yoḏu'u.
40006021	Sababu ninga harata na gare gena ngi'a, 'akala re sinyingara mai gena ngi'a ḏi'i!”
40006022	“La'o gena-ge 'i dadi sa'olo lese ma lapuru. Na'o ninga la'o 'i la-la, ninga lese rimoi mo-moini 'i tarangi.
40006023	Mada'a na'o ninga la'o 'i siḏi re karasa, ninga lese rimoi mo-moini 'i dadi hafu. Dadi na'o lapuru taninga lese 'i hafu, marai ḏua ninga lese 'i hafu masala!”
40006024	“Sanga ua, matengo 'o de-de'oso ti-tiai tuanga nga muḏiḏi! Sababu unanga 'ai 'akala re sinyingara 'i kucela: Unanga 'o lebe dadalara tuanga matengo reo tuanga ma lelegu. Bolo unanga 'o mete'e lebe cufala tai tuanga matengo reo tuanga ma lelegu. So'o gena ḏi'i, sanga ua ngini ni lomu harata toma dungia nena-ne simete'e ni de-de'oso ti-tiai Ma Jou'ongu Madutu!
40006025	Sababu gena-ge, Ngoi to siajele ra ngini nena-ne: Awa ni dodato mangale ninga 'ahu: bae 'oru ga'a ni oromo bae 'oru ga'a ni ka'e. Re ḏi'i, awa ni madodato mangale ninga lese: 'Oru ga'a ni pake. Sababu tantu ḏua, ninga 'ahu lebe la-lamo'o i'a reo ngo-ngoromo re lese lebe la-lamo'o i'a reo pakeanga!
40006026	Oḏi'i ḇato namo diwanga, enanga 'i so'ana mai ua, 'i 'utu'u mai ua, re 'i lomu mai ua guḏa ma hasili toma titila. Kalaha so'o gena, ninga Ḇaḇa toma soroga 'a pula'a enanga ma ngo-ngoromo. Tantu ḏua ngini reni waro, ngini lebe la-lamo'o i'a reo namo diwanga!
40006027	Re ḏi'i, kalaha pa'i jam rimoi ḇato tai 'umuru ma giḏanga 'a guna ra ngini ninga sigolona nga'unu 'a dogo sababu 'o madodato?!
40006028	I'a sa'olo ngini ni madodato mangale pakeanga? Tai'i ni tailako la-la ino 'o saya-saya 'i konyo toma goroa. Saya-saya gena-ge kama munara ua re kama 'a'a ma pakeanga ua.
40006029	Mada'a, Ngoi to siajele ra ngini nena-ne: Kalaha 'Olana Salomo ngowa'a rema-enanga madutu, 'ai pakeanga ma rousu ma tero ua sa'olo saya-saya gena-ge.
40006030	Saya-saya toma goroa 'i konyo wangere nange-ne, re da-daini ngowa'a ya tau'u. Kalaha so'o gena-ge, Ma Jou'ongu Madutu 'a diai saya-saya gena-ge lai rousu masala. Dadi ma la-lamo'o i'a ḏi'i Unanga 'o diai ngini! Dadi i'a sa'olo ninga ngo-ngaku pa'i ceka'a ua ra Ma Jou'ongu Madutu?!
40006031	Sababu gena-ge, awa ni madodato re ni kanau, ‘Ngene ḏuanga i'a wo oromo 'oru?’ bolo, ‘Ngene ḏuanga i'a wo ka'e 'oru?’ bolo, ‘Ngene ḏuanga i'a wo pake 'oru?’
40006032	Mo-moini gena-ge ngowa-ngowa'a ga'a nana'o Ma Jou'ongu Madutu ua ananga ya disa. Mada'a ninga Ḇaḇa da'u toma soroga 'a waro ninga paralu mo-moini.
40006033	Mada'a siḏibo ḏi'i, siḏa-siḏa ngini ni makutale dadi ngowa'a loasa re banari re ninga 'ahu mete'e Ma Jou'ongu Madutu sa'olo ninga 'Olana. Ḏua Unanga 'o pula'a 'ori i'a mo-moini ga'a ngini ni paralu.
40006034	Sababu gena-ge, awa ni dodato mangale wangere da-daini, sababu enanga rema susa re sangisara masiretene. Wangere nange-ne enanga ma susa re sangisara ngadolo nena-ne ḇato, awa na dogo moju sababu ni dodato mangale wangere da-daini!”
40007001	“Awa ngini ni sijuruhakimi ngowa'a, la Ma Jou'ongu Madutu ni sijuruhakimi ngini ua.
40007002	Sababu ma tero sa'olo ngini ni sijuruhakimi ngowa'a, so'o gena ḏi'i Ma Jou'ongu Madutu ḏuanga i'a 'o sijuruhakimi ngini. Re ninga du-duga ga'a ngini ni pake di'a situga toma ngowa'a lelegu, du-duga gena-ge ḏi'i Ma Jou'ongu Madutu 'a pake 'a situga ra ngini!
40007003	I'a sa'olo ngini ni oḏi'i 'o ate ma bingana taninga ioronongoḏu manga la'o, mada'a jaro jule moi taninga la'o, ni siwaro i'a ua.
40007004	I'a sa'olo ngini ni kanau taninga ioronongoḏu, ‘Ino ngoi ta woi'i 'o ate ma bingana tani la'o,’ mada'a taninga la'o ma dara rema jaro jule moi?
40007005	Hai ngini ngowa'a munafiki! Ni sisupu siḏa 'o jaro jule moi tani la'o, la ni oḏi'i tarangi, kara nga'unu ni sisupu 'o ate ma bingana taninga ioronongoḏu 'ai la'o ma dara.
40007006	Awa no pula'a 'ori i'a 'ofi-'ofi toma nunu'u, la nunu'u gena-ge 'i macelolo re 'i goḏi ngana awa! Re awa no pula'a mutiara toma soto, la awa soto gena-ge ya jo'u la-la mutiara gena-ge.”
40007007	“Ni golo'o, ḏuanga i'a ni dawongo. Ni disa, ḏuanga i'a ni sanga. Ni tolo'o ngalana, re ngalana ḏuanga i'a ya welanga.
40007008	Sababu 'a guna ḇato ga'a 'o golo'o, ḏuanga i'a 'o dawongo. 'A guna ḇato ga'a 'o disa, ḏuanga i'a 'o sanga. Re 'a guna ḇato ga'a 'o tolo'o ngalana, ḏuanga i'a ya welanga.
40007009	Sanga ua, 'age rema ḇaḇa matengo taninga sigolona ga'a 'o pula'a maḏi, na'o 'ai ngowa'a nau'u 'o golo'o roti!
40007010	Bolo unanga 'o pula'a cuku'u, na'o 'ai ngowa'a nau'u 'o golo'o nyao'o!
40007011	Kalaha ngini ngowa'a baraḏosa, ngini mai ni waro ḏi'i ni pula'a 'ori i'a ma la-la taninga ngowa-ngowa'a. Ma la-lamo'o i'a ḏi'i, ninga Ḇaḇa toma soroga! Tantu ḏua, Unanga 'o pula'a 'ori i'a ma la-la ra ananga ga'a 'aḏi golo'o ra Unanga.”
40007012	“Sababu gena-ge, 'a Musa 'ai hukumu ma do-doto'o re nabi-nabi manga do-doto'o ma ngale so'o ne: 'Oru ḇato ngini ni mau ngowa'a 'aḏi 'a'a ra ngini, ni 'a'a siḏa ra ananga.”
40007013	Osama mete'e ngalana ga'a 'i peletoro. Sababu ngalana re ngo'omo roata ga'a 'i sigasa ngowa'a toma naraka re ngowa'a repe ya mete'e.
40007014	Mada'a ngalana re ngo'omo ga'a 'i peletoro ga'a 'i sigasa ngowa'a toma 'ahu ma dara, ngowa'a repe ua ya sanga.
40007015	“Ni ma'istiari toma nabi-nabi sa-sakala. Ananga 'aḏi sapolo ra ngini ma tero sa'olo doba. Mada'a ma ba-banari ananga manga maksudu 'i sijira ninga ngo-ngaku ma tero sa'olo serigala ga'a 'i oro-oromo ngowa'a.
40007016	Ngini ḏuanga i'a ni nana'o ananga sa'olo nabi sa-sakala mete'e manga ga'a. Ngini ni sanga ua 'anggur ma sowo'o toma rurubu dodowo'o, re ni sanga ua 'ara ma sowo'o toma goroa dodowo'o.
40007017	So'o gena-ge ḏi'i, 'o ate 'i rousu, ma sowo'o 'i la-la. Mada'a 'o ate ma rousu ua, ma sowo'o 'i cira.
40007018	Ate 'i rousu, sanga ua enanga ma sowo'o 'i cira. So'o gena-ge ḏi'i 'o ate 'i rousu ua, sanga ua enanga ma sowo'o la-la.
40007019	Ate 'oru ḇato ga'a ma sowo'o rousu ua, wa tawele re tau'u toma u'u.
40007020	So'o gena ḏi'i reo nabi-nabi sa-sakala. Tantu ḏua, ngini ni waro na'o ananga nabi sa-sakala sababu ananga manga de'oso re ḏegoro.”
40007021	“Toma Kiamata ma Wangere, ngowa'a manga repe ḏuanga i'a 'aḏi 'aro'o Ngoi, ‘Ma Jou! Ma Jou!’ Mada'a ananga mo-moini ua 'aḏi osama nyo-nyoimi toma Soroga ma Pareta! Pa'i ngowa'a ga'a mete'e 'Ari Ḇaḇa 'ai mau, ananga gena-ge ḏuanga i'a 'aḏi sanga osama.
40007022	Toma wangere gena-ge, ngowa'a manga repe 'aḏi kanau ra Ngoi, ‘Ma Jou! Ma Jou! Wakutu ngomi mi nubuata mi pake 'Ani lomanga, re mi pake 'Ani lomanga di'a dusu'u roh ma jira, re ḏi'i mi pake 'Ani lomanga di'a 'a'a ga'a hera-heranga ma repe!’
40007023	Mada'a Ngoi ta sangoro, ‘Ngoi to nana'o ngini ua. Ni maḏagi ra Ngoi, sababu ngini ninga ga'a 'i cira!’ ”
40007024	“Sababu gena-ge, ngowa'a mo-moini ga'a 'aḏi 'isene Ngoi 'ari demo re ya mete'e, ananga gena-ge ma tero sa'olo ngowa'a pahe matengo 'o side'oso 'ai wala toma maḏi ma re'u.
40007025	Kalaha besa'a lai lamo'o 'i sapolo singadolo ḇanyo dogo, re karawiana lai siḏi ya nga'unu wala gena-ge, enanga 'i ruba ua, sababu 'i side'oso toma maḏi ma re'u.
40007026	Mada'a ngowa'a mo-moini ga'a ya 'isene Ngoi 'ari demo, mada'a ya mete'e ua, ananga gena-ge ma tero sa'olo ngowa'a haga matengo ga'a side'oso wala toma dongi ma re'u.
40007027	Wakutu besa'a lai lamo'o 'i sapolo singadolo ḇanyo dogo re ma karawiana lai siḏi 'i nga'unu wala gena-ge, enanga 'i ruba singadolo 'i pinya'olo lai siḏi.”
40007028	Wakutu Yesus 'o doto'o togumu i'a, ngowa-ngowa'a toma ngi'i gena-ge ga'a 'aḏi isene 'Ai do-doto'o, ananga gena-ge 'aḏi dadi heranga madutu.
40007029	Sababu Unanga 'o doto'o rai kuasa ma tero ua sa'olo ananga manga guru-guru 'agama!
40008001	Wakutu Yesus 'uci da'u kie tala, ngowa'a repe 'U mete'e Unanga.
40008002	Toma 'orasa gena-ge, ngowa'a si-siḏi 'eno'o matengo 'o sapolo re 'o maḏipolono ra Yesus 'ai biono re 'o kanau, “Jou na'o No nyengara, No si-la ngoi.”
40008003	Yesus 'a sitoa'a i'a 'Ai giama re 'a siteru toma ngowa'a gena-ge re 'O kanau, “Ngoi to nyengara, ngana no la.” Toma 'orasa gena-ge ḏua, unanga 'ai si-siḏi ri iranga.
40008004	Ḏua Yesus 'o kanau, “ 'Elingi! Awa sijarita mangale gena-ge ra guna ḇato. Mada'a no tagi re no masijumu 'ani lese toma 'imam, la siwaro tala mangale ngana reno la. Pasala i'a no pula'a 'ani jou-jou ga'a mete'e Musa 'ai hukumu sa'olo bukiti rimoi toma ngowa-ngowa'a ḏi'i mangale ngana reno la.”
40008005	Wakutu Yesus 'o osama toma limau Kapernaum, Roma ma sordado ma sae'e matengo 'o sapolo ra Yesus 'o golo'o, la Yesus 'o riono unanga.
40008006	Unanga 'o kanau, “Jou, 'ari falalomu ga'a ngoi to dadalara, 'o siḏi toma wala, unanga 'o lu-lulu tai jingi'i re 'a cokutu 'ai lese mai nga'unu ua, sababu 'o basono tala lai si-siḏi madutu.”
40008007	Yesus 'o kanau, “Ngoi to sapolo to si-la unanga.”
40008008	Roma ma sordado ma sae'e gena-ge 'o sangoro i'a ra Yesus, “Jou, so'o gena-ge awa! Sababu ngoi to patasa ua to dawongo Jou tari wala. Jou, pa'i No siajele demo bale moi ḇato re 'ari budaka ro la.
40008009	Sababu ngoi ḏi'i mai balasu to 'isene 'ari sae'e 'ai parenta. Re 'ari aḏutala sordado-sordado ananga ḏi'i balasu 'aḏi mete'e 'ari parenta. Na'o ngoi to soma'a 'ari aḏutala matengo, ‘Tagi!’ unanga 'o tagi, re na'o to 'aro'o 'ari aḏutala ma lelegu ‘Ino 'ane!’ unanga 'o sapolo ino. Na'o ngoi to soma'a 'ari budaka ‘No 'a'a ne!’ unanga ḏi'i 'o 'a'a.”
40008010	Wakutu Yesus 'a 'isene Roma ma sordado ma sae'e 'o kanau so'o gena-ge togumu i'a, Unanga 'o heranga masala. Dadi Unanga 'o kanau i'a toma ngowa'a repe ga'a 'aḏi mete'e Unanga, “Ni ngaku mode-mode'e 'Ari demo-demo nena-ne: Toma ngowa'a Israel manga sigolona, Ngoi to sanga matengo i'a mai nyangu, ga'a 'ai ngo-ngaku ma de'e so'o nena-ne.
40008011	Mode'e! Ngowa'a Yahudi ua manga repe ḏuanga i'a 'aḏi sapolo da'a wangere ma la'o ino re toma wangere ma soḏu isa di'a oromo mamete'e rea Abraham, Ishak re Yakub toma Soroga ma Pareta.
40008012	Momongolo ua ngowa'a Yahudi manga repe ga'a Ma Jou'ongu Madutu ro cumutu di'a dadi 'Ai 'umata, ananga gena-ge ḏuanga i'a 'aḏi sanga upa'a toma ngi'i hafu-hafu toma ḏuḏunu. Toma ngi'i gena-ge ananga ḏuanga i'a ya rerese ma gaḏi re ya doiti ma sangisara.”
40008013	Ḏua Yesus 'o kanau i'a toma Roma ma sordado ma sae'e gena-ge, “No maḏibo, 'oru ga'a ngana na ngaku, gena-ge ḏua 'i dadi.” Re toma 'orasa gena-ge ḏua 'ai falalomu ro la.
40008014	Wakutu Yesus 'o osama ra Petrus 'ai wala ma dara, Unanga 'o oḏi'i 'a Petrus 'ai dedono we-were'a mo lu-lulu tami jingi'i sababu mo gagama.
40008015	Yesus 'a gu'u 'ami giama. Toma 'orasa gena-ge ḏua, 'ami gagama ri iranga. Gena ḏua, munanga mo momi'i re mo de-de'oso 'a Yesus.
40008016	Wakutu wangere tumunu, ngowa'a 'aḏi gasa ino ngowa'a ga'a roh ma jira ya'u dungosama manga repe ra Yesus. Unanga gena-ge pa'i 'o kanau demo bale moi ḇato, ḏua roh ma jira 'i supu re Unanga ya'u si-la ngowa'a mo-moini ga'a 'aḏi siḏi.
40008017	Mo-moini ga'a Yesus 'a si'a'a gena-ge, enanga 'i sitotomo 'oru ga'a Nabi Yesaya 'o kanau pasala ḏua: “Unanga 'a doiti nanga sangisara, re 'A si-la nanga si-siḏi.”
40008018	Toma wangere rimoi, ngowa'a manga repe masala 'aḏi sigoloḏi 'a Yesus. Dadi wakutu Unanga ya'u oḏi'i ananga mo-moini, Unanga 'o soma'a 'ai me-mete'e la 'aḏi ḏu-ḏuanga ḏua di'a 'aḏi sidete si'a talaga kaci moi.
40008019	Ḏua guru 'agama matengo sapolo ra Yesus re 'o kanau, “Guru, ngoi mau to mete'e Guru tagi le'a ḇato.”
40008020	Yesus 'a sangoro ra unanga, “Serigala rema aḏu'u, re namo diwanga rema ngi'i, mada'a Ngoi, Manusia ma Ngowa'a Nau'u kari ngi'i ua di'a to masibatongo.”
40008021	Gena ḏua, Yesus 'ai me-mete'e ma lelegu, 'o kanau, “Jou, pula'a loasa ngoi to maḏibo siḏa, la to palihara 'ari ḇaḇa. Gena ḏua kara tini mete'e.”
40008022	Mada'a Yesus 'o sangoro ra unanga, “Ino mete'e Ngoi! Sieanga i'a ḇato ngowa'a sengene 'aḏi palihara ngowa'a sengene.”
40008023	Yesus 'o mabalene toma oti Rai me-mete'e, kara 'aḏi sidete.
40008024	Kage-kage rato 'i sapolo, talaga gena-ge ma momoku 'i baolo, singadolo oti ga'a ananga ya balene 'o momoku ya wa'ala i'a re ino, mada'a Yesus 'o otu ḇato.
40008025	Ḏua 'Ai me-mete'e 'U tamanga Unanga re 'aḏi tuduba, “Jou! Riono! Tiara ua wo jala!”
40008026	Yesus 'o kanau, “I'a sa'olo ni mojongo? Ngini ninga ngo-ngaku te'e ua ra Ngoi!” Gena ḏua, Yesus 'o te'oso re 'a ḇangata rato re talaga gena-ge. Re talaga 'i ogoro madutu sa'olo wag̱ele tau'u.
40008027	Yesus 'ai me-mete'e 'aḏi matai heranga madutu re 'aḏi kanau, “Ngowa'a 'oru Unanga nena-ne?! Singadolo rato re momoku mai ya mete'e 'Ai parenta!”
40008028	Wakutu Yesus 'o ngadolo da'a talaga kaci moi toma daeraha Gadara, ngowa'a nga muḏiḏi ga'a roh ma jira ya'u dungosama 'aḏi supu da'a toma kubu ma 'aḏu'u ino re 'aḏi sapolo ra Yesus. Ananga nga muḏiḏi gena-ge 'aḏi pona lai cira madutu singadolo manga ngi'i gena-ge, matengo i'a mai ua nga'unu tola'a i'a.
40008029	Ananga 'aḏi maboa-boa'a, “Ma Jou'ongu Madutu 'ai Ngowa'a Nau'u, 'Ani maksudu 'oru ra ngomi? Kalaha ma 'orasa ngadolo nyangu, Ngana no mau sisikisa ngomi?”
40008030	Kiḏanga ua toma ngi'i gena-ge 'age rema soto ma repe 'i disa ngo-ngoromo.
40008031	Roh-roh ma jira gena-ge 'i golo'o ra Yesus, “Na'o no soma'a ngomi mi supu, soma'a mi osama toma soto-soto gena-ge.”
40008032	Yesus 'o kanau, “Supu!” Dadi roh-roh ma jira gena-ge 'i supu toma ngowa'a nga muḏiḏi, re 'i osama toma soto-soto. Ḏua, ma soto enanga 'i masiwale toma bawata ma 'uḏu singadolo masieta'a toma talaga, ḏua ri jala.
40008033	Soto ma sowohi ananga matai lalara sapolo toma limau re ya sijarita 'oru ga'a 'i dadi gena-ge, re ya sijarita ḏi'i mangale 'oru ga'a 'i dadi toma ngowa'a nga muḏiḏi ga'a roh ma jira ya'u dungosama.
40008034	Dadi ngowa-ngowa'a mo-moini toma limau gena-ge 'aḏi sapolo ma'u sanga ra Yesus. Wakutu ananga 'aḏi oḏi'i Yesus, ananga 'aḏi golo'o mode-mode'e, la Yesus jau-jau sisoi'i tala ananga manga daeraha gena-ge.
40009001	Dadi Yesus 'o mabalene toma oti, kara 'o masala da'a talaga kaci moi re 'o maḏibo Tai gamu Kapernaum.
40009002	Toma gamu gena-ge ngowa'a nga muḏuo i'a 'aḏi gasa ino ngowa'a ḇolo matengo ga'a 'u sigare toma 'usungana. Wakutu Yesus 'o oḏi'i ananga manga ngo-ngaku lai te'e, Unanga 'o kanau i'a toma ngowa'a ḇolo gena-ge, “ 'Ari ngowa'a, awa 'ani 'akala re sinyingara 'i rapo'o, 'ani ḏosa-ḏosa 'i singi-ngiranga ḏua.”
40009003	'Age rema guru-guru 'agama nga muḏuo i'a ga'a 'aḏi 'isene Yesus 'ai demo-demo gena-ge re 'aḏi makanau tamanga 'akala re sinyingara ma dara, “Ngowa'a nena-ne 'o je-jengere Ma Jou'ongu Madutu!”
40009004	Yesus 'a waro ananga manga fikirana, dadi 'O kanau, “I'a sa'olo ni mafikiri 'ori i'a ma jira taninga 'akala re sinyingara ma dara?
40009005	Le'a lebe gapanga si'a'a: Ngoi nyengara to kanau, ‘ 'Ani ḏosa ta singi-ngiranga ḏua’ bolo, nyengara to kanau, ‘Momi'i ie, re no tagi’?
40009006	Mada'a nange-ne Ngoi ta sibukiti ra ngini mangale Ngoi, Manusia ma Ngowa'a Nau'u masiretene rari kuasa nga'unu ta singi-ngiranga ngowa-ngowa'a manga ḏosa toma dungia nena-ne.” Gena ḏua, Yesus 'o kanau i'a toma ngowa'a ḇolo gena-ge, “Momi'i ie, na tede 'ani 'usungana re no maḏibo!”
40009007	Ḏua ngowa'a ḇolo gena-ge 'o te'oso re 'o maḏibo tai wala.
40009008	Wakutu ngowa'a repe 'aḏi oḏi'i so'o gena, ananga 'aḏi mojongo re 'aḏi puji re silamo'o Ma Jou'ongu Madutu, sababu Unanga ro pula'a 'Ai kuasa lamo'o masala toma manusia.
40009009	Gena ḏua, Yesus 'o sisoi'i tala ngi'i gena-ge. Tai ḏo-ḏagi ma dara 'o oḏi'i ngowa'a golo-golo'o balastengi matengo 'ai lomanga Matius 'o madi-dirini tai kantor. Yesus kanau i'a ra unanga, “Ino mete'e Ngoi.” Ḏua Matius ro te'oso, kara 'o mete'e Yesus.
40009010	Wakutu Yesus 'o oromo ra Matius 'ai wala, ngowa'a golo-golo'o balastengi manga repe 'aḏi sapolo, mamete'e reo ngowa'a ga'a si'aro'o ngowa'a baraḏosa. Ananga mo-moini 'aḏi oromo mamete'e rea Yesus re 'Ai me-mete'e.
40009011	'Age rema ngowa'a Farisi ga'a 'aḏi oḏi'i i'a so'o gena, ananga 'aḏi sano ra Yesus 'ai me-mete'e, “I'a sa'olo ninga guru Unanga 'o oromo mamete'e reo ngowa-ngowa'a golo-golo'o balastengi re ngowa'a baraḏosa?”
40009012	Yesus 'a 'isene so'o gena re 'O kanau, “Ngowa'a kamanga si-siḏi ua 'aḏi paralu dotere ua. Pa'i ngowa'a remanga si-siḏi ḇato, ananga 'aḏi paralu dotere.
40009013	So'o gena ḏi'i, Ngoi to sapolo ua di'a 'aro'o ngowa'a loasa re banari mada'a to sapolo di'a 'aro'o ngowa'a baraḏosa. Dadi ngini ni disa waro toma Boku 'Ofi-'Ofi ma dara bu-bula'a nena-ne ma ngale: ‘Ngoi to mau ngowa'a 'aḏi sijumu manga 'akala re sinyingara ma la-la toma ngowa'a lelegu, awa pa'i 'aḏi pula'a jou-jou haiwani ra Ngoi!’ ”
40009014	Togumu i'a, 'a Yohanes tukanga baptis, unanga gena-ge 'ai me-mete'e 'aḏi sapolo ra Yesus. Ananga 'aḏi sano, “I'a sa'olo 'Ani me-mete'e 'aḏi puasa ua, mada'a ngomi re ngowa'a Farisi, mi puasa?”
40009015	Yesus 'a sangoro, “Sanga ua, ioro re nongoḏu toma molo'ara ma laya ananga 'aḏi garura, na'o geri molo'ara na-nau'u 'age tamanga sigolona moju. Mada'a ḏuanga i'a ma 'orasa 'i ngadolo na'o geri molo'ara gena-ge ananga 'u 'oro tamanga sigolona. Toma 'orasa gena-ge, ananga ḏuanga i'a 'aḏi puasa.”
40009016	“Matengo ua 'o pata 'ai baju ma siḏa reo ba-bata ma su-sungi. Sababu ba-bata ma su-sungi 'i taunu singadolo baju ma siḏa gena-ge 'i 'acingi lebe lamo'o i'a.
40009017	So'o gena ḏi'i, 'anggur ma su-sungi sidai'i ua toma 'anggur ma ngi'i ma siḏa. Sababu ngi'i ma siḏa gena-ge 'i 'acingi, kara 'anggur 'i pa'ala re 'anggur ma ngi'i ri cira ḏi'i! 'Anggur ma su-sungi balasu sidai'i toma 'anggur ma ngi'i ma su-sungi, la bae 'anggur bae ma ngi'i, enanga 'i la-la mo-moini.”
40009018	Wakutu Yesus 'o ka-kanau moju ra Yohanes 'ai me-mete'e, wala puji ma sae'e 'o sapolo ra Yesus. Unanga 'o maḏipolono ra Yesus 'ai biono re 'o kanau, “ 'Ari ngowa'a were'a aro mo sengene i'a, na'o nyengara gari'a No sapolo re Nimi cigi, la munanga dadunu mo 'ahu.”
40009019	Yesus 'o te'oso re 'o tagi mamete'e reo wala puji ma sae'e gena-ge re 'Ai me-mete'e mamete'e ḏi'i.
40009020	Toma ngo'omo ma golona we-were'a matengo mo siḏi, 'ami ngaunu pa'ala ma di'ara ri musungu nyagi moi re romoḏiḏi ḏua sa'olo mo maoḏi'i, munanga mo sapolo re mo maco-cori'i i'a ra Yesus, kara ma cigi Yesus 'ai juba ma dere da'a ḏuḏunu ino. Tami 'ulungu ma dara, “Na'o ta cigi 'Ai juba ḇato, ngoi to la.”
40009022	Toma 'orasa gena-ge Yesus 'o magelelo re 'o oḏi'i we-were'a gena-ge. Ḏua Yesus 'o kanau, “ 'Ari ngowa'a na site'e tala 'ani 'akala re sinyingara, sababu ngana 'ani ngo-ngaku ra Ngoi, ngana no la.” Toma 'orasa gena-ge ḏua, we-were'a gena-ge mo la.
40009023	Gena ḏua, Yesus 'o ngadolo toma wala puji ma sae'e 'ai wala. I'a da'a, Unanga 'o oḏi'i ngowa-ngowa'a ga'a ḇisa serulingi di'a palihara mayeti re ngowa'a repe ya rerese ma gaḏi.
40009024	Unanga 'o kanau ra ananga, “Ngini ni supu mo-moini. Ngowa 'olo nena-ne mo sengene ua munanga pa'i mo otu ḇato.” Ananga mo-moini 'aḏi nye-nyelo'o Unanga.
40009025	Dadi ananga mo-moini 'aḏi matai supu. Ḏua, Yesus 'o osama toma ngowa 'olo gena-ge 'ami kamara kara 'a gu'u 'ami giama. Toma 'orasa gena-ge ḏua, ngowa 'olo were'a gena-ge dadunu mo 'ahu moju re mo momi'i.
40009026	Habari gena-ge ananga ya sihabari toma daeraha gena-ge mo-moini.
40009027	Yesus 'o tagi sisoi'i tala ngi'i gena-ge re 'a dowanga 'ai ḏo-ḏagi. Toma ngo'omo ma golona, ngowa'a hafu nga muḏiḏi 'aḏi tutu'u ra Unanga 'ai ḏuḏunu. Ananga 'aḏi poa'a, “Jou, 'Olana Daud 'ai ju'uda, no sijumu 'Ani 'akala re sinyingara ma la-la ra ngomi!”
40009028	Wakutu Yesus 'o osama toma wala, ngowa'a hafu nga muḏiḏi gena-ge 'aḏi sapolo ra Unanga. Yesus 'O sano ra ananga, “ 'Oru ngini ni ngaku mangale Ngoi nga'unu to si-la ngini?” Ananga 'aḏi sangoro, “Jou, ngomi ngaku gena-ge!”
40009029	Ḏua Yesus 'a cigi ananga manga la'o re 'O kanau, “Sababu ninga ngo-ngaku, 'oru ga'a ngini ni mau, enanga 'i dadi.”
40009030	Toma 'orasa gena-ge ḏua, ananga raḏi oḏi'i. Unanga 'o sipo-poma ananga, “Awa ni siajele hali nena-ne ra guna ḇato.”
40009031	Mada'a ananga 'aḏi tagi re ya sihabari mangale Yesus toma daeraha sitabi donga.
40009032	Wakutu ananga nga muḏiḏi gena-ge ga'a aro raḏi la 'aḏi tagi, 'age rema ngowa'a 'aḏi gasa ino ra Yesus ngowa'a mou matengo ga'a roh ma jira 'u dungosama.
40009033	Yesus 'a dusu'u roh ma jira gena-ge. Re toma 'orasa gena-ge ḏua, ngowa'a mou nga'unu ro kanau. Ngowa'a repe 'aḏi matai heranga re 'aḏi kanau, “Soi moi nyangu, ngomi oḏi'i ga'a hera-heranga ma duhu so'o nena-ne toma Israel!”
40009034	Mada'a ngowa-ngowa'a Farisi 'aḏi kanau, “Roh ma Jira ma 'Olana ri pula'a kuasa ra Unanga nena-ne di'a dusu'u roh-roh ma jira.”
40009035	Yesus 'o tagi 'o tuḏu limau-limau, re gamu-gamu toma daeraha sitabi donga. Unanga 'o doto'o toma wala-wala puji re singadolo Habari Roanga mangale Soroga ma Pareta. Unanga 'o si-la ngowa-ngowa'a mo-moini remanga si-siḏi ma rupa 'oru ḇato.
40009036	Wakutu Yesus 'o oḏi'i ngowa'a repe Tai 'akala re sinyingara ma dara 'i baolo dadalara, sababu ananga manga susa re sangisara ma repe re ya riono manga diri nga'unu ua. Ananga gena-ge ma tero sa'olo doba kama sowohi ua.
40009037	Dadi Yesus 'o kanau Tai me-mete'e, “Ngowa-ngowa'a nena-ne ma tero sa'olo guḏa ma hasili lai lamo'o 'i 'utu'u nyangu, mada'a ngowa'a 'utu-'utu'u 'u 'aḏi repe ua.
40009038	Sababu gena-ge, ngini ni golo'o toma guḏa ma dutu, la Unanga 'o siḏingoto ngowa'a 'utu-'utu'u di'a ya lomu guḏa ma hasili.”
40010001	'Age wange rimoi, Yesus 'o 'aro'o 'Ai me-mete'e 'aḏi malomu. Ḏua 'o pula'a kuasa ra ananga, di'a 'aḏi dusu'u roh ma jira re 'aḏi si-la ngowa-ngowa'a mo-moini ga'a remanga si-siḏi ma rupa 'oru ḇato.
40010002	So-soma'a nga nyagi moi re nga muḏiḏi manga lomanga: mulaingi, 'a Simon, ga'a si'aro'o ḏi'i 'a Petrus re 'a Andreas: ananga gia nongoḏu; kara 'a Yakobus re 'a Yohanes; ananga gena-ge gia nongoḏu ga'a manga ḇaḇa Zebedeus.
40010003	Ḏua 'a Filipus re 'a Bartolomeus; 'a Tomas re 'a Matius golo-golo'o balastengi; 'a Yakobus Alfeus 'ai ngowa'a nau'u, re 'a Tadeus.
40010004	Ma ḏo-ḏogumu 'a Simon ga'a 'o dadalara masala bangsa Israel re 'a Yudas Iskariot; unanga gena-ge 'o wu'unu 'a Yesus.
40010005	Yesus 'ai so-soma'a nga nyagi moi re nga muḏiḏi gena-ge, Unanga ya'u 'utusu 'o bererongo so'o ne: “Awa ni tagi toma ngowa-ngowa'a Yahudi ua manga daeraha. Re awa tuḏu toma limau-limau ngowa'a Samaria.
40010006	Mada'a ni tagi toma ngowa-ngowa'a Israel: Ananga gena-ge ma tero sa'olo doba ga'a 'i iranga.
40010007	Siajele ra ananga: ‘Ti'ara riwara, Soroga ma Pareta 'i ngadolo toma dungia nena-ne.’
40010008	Ni si-la ngowa-ngowa'a siḏi, ni dadunu si'ahu moju ngowa'a ga'a raḏi sengene, ni si-la ngowa-ngowa'a si-siḏi 'eno'o, re ni dusu'u roh-roh ma jira. Ni sanga barakati gena-ge mo-moini kama fangu ua, dadi ni pula'a ḏi'i ni golo'o ma ngogele awa.
40010009	Awa ni gasa pipisi guraci, pipisi salaka, bolo pipisi tamḇaga.
40010010	Awa ni gasa ḏi'i tohe, bolo capato, bolo didiki re baju ga'i ḏiḏi toma ḏo-ḏagi ma dara. Sababu ngowa'a ga'a 'aḏi munara di'a Ma Jou'ongu Madutu, ananga gena-ge sanga manga 'ahu ma paralu toma ngowa'a ga'a ya'u de-de'oso.
40010011	Na'o ngini ni ngadolo toma limau, bolo toma gamu, ni disa matengo ga'a nyengara 'o dawongo ngini. Tegoro ra unanga singadolo ngini ni dowanga ninga ḏo-ḏagi.
40010012	Wakutu ngini ni osama toma wala, ni kanau: ‘Na'o nga'unu Ma Jou'ongu Madutu 'o sibarakati ngini.’
40010013	Na'o ngowa'a toma wala gena-ge 'aḏi dawongo ngini, tantu ḏua Ma Jou'ongu Madutu 'o sibarakati ananga. Mada'a na'o ananga 'aḏi dawongo ngini ua, tantu ḏua Ma Jou'ongu Madutu 'o sibarakati ananga ua.
40010014	Na'o ngitu re ngale toma wala bolo ngowa-ngowa'a toma limau, ananga 'aḏi dawongo ngini ua, bolo ngowa'a 'aḏi oḏu'u 'isene ngini, sisoi'i tala ngi'i gena-ge re ni sesara ninga rou ma korou'u.
40010015	Ni ngaku mode-mode'e 'Ari demo-demo nena-ne: Toma Kiamata ma Wangere, ngowa-ngowa'a toma limau gena-ge, ḏuanga i'a 'aḏi sanga hukumu lebe tubuso reo ngowa-ngowa'a toma limau Sodom re Gomora 'ua re 'au wali!”
40010016	“Ni 'isene la-la: Ngoi nena-ne to 'utusu ngini sa'olo doba toma serigala ma sigolona. Ngini balasu ni pahe sa'olo cuku'u re ninga 'akala re sinyingara 'i boloto sa'olo namo dara.
40010017	Ni ma'istiari ino, sababu ngowa'a ḏuanga i'a 'aḏi cako'o ngini, re 'aḏi sitalaḏi toma mahkamah-mahkamah. Ngini ḏuanga i'a ni sanga ca'olo toma wala-wala puji.
40010018	Ngowa'a ḏuanga i'a 'aḏi gasa ngini sitalaḏi toma ngowa'a la-lamo'o re 'olana-'olana, sababu ngini Ngoi 'ari me-mete'e. Toma 'orasa gena-ge, ngini ni sanga donga rimoi di'a ni pula'a sakisi mangale Ngoi ra ananga gena-ge re ngowa'a Yahudi ua ḏi'i.
40010019	Mada'a wakutu ngowa'a 'aḏi gasa ngini sitalaḏi toma juruhakimi, ni mojongo awa mangale 'oru ga'a balasu ngini ni siajele, bolo 'oru ga'a balasu ngini sangoro. Sababu toma 'orasa gena-ge, Ma Ngagara 'Ofi-'Ofi ḏuanga i'a 'i pula'a demo ra ngini.
40010020	Dadi ngini ninga demo-demo ma 'asala ra Ma Jou'ongu Madutu ga'a 'O tegoro toma soroga. Unanga ḏuanga i'a 'O pake Ma Ngagara 'Ofi-'Ofi, la ngini ni waro 'oru ga'a balasu ni siajele.
40010021	Toma 'orasa gena-ge ḏi'i, ngowa'a matengo ḏuanga i'a 'o sipula'a 'ai ioro bolo nongoḏu ga'a 'o ngaku Ngoi, di'a ngowa'a 'u sisengene. So'o gena-ge ḏi'i ḇaḇa ḏuanga i'a 'o sipula'a 'ai ngowa'a ga'a 'o ngaku Ngoi di'a ngowa'a 'u sisengene. Manga ngowa-ngowa'a masiretene ḏuanga i'a 'aḏi malawana tamanga ḇaḇa re ngina ga'a 'aḏi ngaku Ngoi re 'aḏi sipula'a ananga gena-ge di'a ngowa'a ya'u sisengene.
40010022	Ngowa'a mo-moini ḏuanga i'a 'aḏi emono ngini, sababu ngini Ngoi 'ari me-mete'e. Mada'a ngowa'a ga'a 'aḏi cako'o namo-namoto tamanga ngo-ngaku ra Ngoi singadolo ma ḏo-ḏogumu, ḏuanga i'a 'aḏi sanga salamata.
40010023	Na'o ngini ni sanga sikisa toma limau rimoi, ni wiḏi toma limau rimoi ḏi'i. Ni ngaku mode-mode'e 'Ari demo-demo nena-ne: Limau-limau Israel ngini na tuḏu mo-moini nyangu, Ngoi, Manusia ma Ngowa'a Nau'u ḏuanga i'a reto sapolo.
40010024	Murid matengo ua lebe pahe i'a reo 'ai guru, re 'o budaka lebe la-lamo'o ua i'a reo 'ai tuanga.
40010025	Lai rousu ḏua na'o murid 'o dadi sa'olo 'ai guru, re budaka 'o dadi sa'olo 'ai tuanga. Na'o Ngoi ma tero sa'olo sae'e toma ngale ma dara silomanga Beelzebul, ma la-lamo'o i'a ḏi'i ngini toma wala ma dara, silomanga lebe cira i'a ḏi'i!”
40010026	“Dadi mojongo awa manusia. 'Oru ḇato ga'a 'i gogono nange-ne, ḏuanga i'a 'i supu, re 'oru ḇato ga'a 'i rahasia nange-ne, ḏuanga i'a 'i waiti.
40010027	'Oru ga'a Ngoi to kanau ra ngini toma hafu-hafu ngini balasu na dadunu kanau toma tarangi. Re 'oru ga'a to jujuḏu taninga ngau'u, ngini balasu ni siajele toma mandan.
40010028	Awa ni mojongo manusia. Sababu ananga pa'i 'aḏi sisengene ninga lese, mada'a manga kuasa 'i cua di'a sihukumu ngini toma naraka. Momongolo ua Ma Jou'ongu Madutu, Unanga rai kuasa, 'O sisengene ninga lese re 'O sihukumu ngini toma naraka. Sababu gena-ge, mojongo pa'i Ma Jou'ongu Madutu ḇato.
40010029	Pipisi senga moi, nyengara sitibo namo cuḇili romoḏiḏi. Kalaha so'o gena na'o Ḇaḇa 'ai mau ua, rimoi mai ua 'i eta'a toma tana'a.
40010030	Ninga utu taninga sae'e mai Ma Jou'ongu Madutu 'a waro ma repe.
40010031	Sababu gena-ge ni mojongo awa! Ngini ninga ijana lebe lamo'o i'a reo namo cuḇili ma repe ra Ma Jou'ongu Madutu 'ai momina!”
40010032	“ 'A guna ḇato 'o mangaku toma mandan mangale unanga 'Ari me-mete'e, Ngoi ga'a toma soroga Tari Ḇaḇa 'ai biono Ngoi nena-ne ḏi'i to mangaku unanga 'Ari me-mete'e.
40010033	Mada'a 'a guna ḇato 'o masoloto Ngoi toma mandan sababu 'o siajele mangale unanga 'Ari me-mete'e ua, Ngoi ga'a toma soroga Tari Ḇaḇa 'ai biono, Ngoi nena-ne ḏi'i to soloto unanga, To siajele unanga nena-ne 'Ari me-mete'e ua!”
40010034	“Awa ngini ni ta'ajiri Ngoi to sapolo toma dungia di'a to gasa dame. Ngoi to gasa dame ua, mada'a parangi.
40010035	Sababu Ngoi 'ari ta-sapolo, ngowa'a nau'u 'o malawana 'ai ḇaḇa, ngowa were'a mo malawana 'ami ngina, dunungu tagi-tagi ino mo malawana 'ami dunungu wala.
40010036	Dadi ma'u saturu, ananga gena-ge 'aḏi 'ahu toma wala ḏu moi.
40010037	'A guna ḇato 'o lebe dadalara 'ai ḇaḇa bolo 'ai ngina reo Ngoi, unanga gena-ge 'o patasa ua 'o dadi Ngoi 'ari me-mete'e. So'o gena ḏi'i, ngowa'a ga'a lebe dadalara manga ngowa'a nau'u bolo ngowa'a were'a reo Ngoi, ananga gena-ge 'aḏi patasa ua 'aḏi dadi Ngoi 'ari me-mete'e.
40010038	'A guna ḇato 'o oḏu'u doiti 'ai salib re 'o mete'e Ngoi, unanga 'o patasa ua 'o dadi Ngoi 'ari me-mete'e sababu unanga 'o oḏu'u sanga susa re sangisara.
40010039	'A guna ḇato 'o kadiarata pa'i 'ai 'ahu toma dungia nena-ne ḇato, unanga gena-ge 'o sanga ua 'ahu kasingado-ngadolo i'a. Mada'a 'a guna ḇato 'o ḏu-ḏuanga ḏua di'a 'o sengene sababu 'o mete'e Ngoi; unanga gena-ge ḏuanga i'a 'o sanga 'ahu kasingado-ngadolo i'a.”
40010040	“ 'A guna ḇato 'o dawongo ngini, 'o dawongo Ngoi ḏi'i. Re 'a guna ḇato 'o dawongo Ngoi, 'o dawongo Unanga ga'a Ro 'utusu Ngoi.
40010041	'A guna ḇato 'o dawongo nabi sababu unanga nabi, ḏuanga i'a 'o sanga ngogele ma tero sa'olo nabi 'ai ngogele. Re 'a guna ḇato 'o dawongo ngowa'a loasa re banari sababu unanga 'o loasa re banari, ḏuanga i'a 'o sanga ngogele ma tero sa'olo ngowa'a loasa re banari.
40010042	'A guna ḇato pula'a ḇanyo malata toma ngowa'a mapake ua matengo sababu unanga Ngoi 'ari me-mete'e, ni ngaku mode-mode'e 'Ari demo-demo nena-ne: tantu ḏua unanga gena-ge ḏuanga i'a 'o sanga 'ai ngogele!”
40011001	Yesus 'o doto'o 'Ai me-mete'e nga nyagi moi re nga muḏiḏi pasala i'a, Unanga 'o tagi di'a 'O doto'o re 'O singadolo Habari Roanga toma limau-limau ma co-cori.
40011002	Wakutu Yohanes tukanga baptis, unanga gena-ge 'o osama bui re 'o 'isene mangale 'O Kristus 'ai munara, unanga 'o 'utusu 'ai me-mete'e nga muḏuo i'a 'aḏi tagi sano ra Yesus so'o ne:
40011003	“Mete'e Ma Jou'ongu Madutu 'ai jaji, Jou masiretene 'O Kristus, bolo ngomi mi totoma ngowa'a lelegu?”
40011004	Yesus 'a sangoro, “Ni maḏibo re siajele ra Yohanes, mangale 'oru ga'a ngini ni 'isene re ni oḏi'i:
40011005	Ngowa'a hafu 'aḏi oḏi'i, ngowa'a ḇolo 'aḏi tagi, ngowa'a si-siḏi 'eno'o 'aḏi la, ngowa'a popongolo 'aḏi 'isene, ngowa'a raḏi sengene, dadunu 'aḏi 'ahu moju, re Habari Roanga ra Ma Jou'ongu Madutu ino Ngoi ta singadolo toma ngowa-ngowa'a ma dinga'unu ua.
40011006	Bara'utungu ngowa'a ga'a manga ngo-ngaku kama elala ua ra Ngoi!”
40011007	Wakutu Yohanes tukanga baptis 'ai me-mete'e gena-ge 'aḏi tagi-tagi moju, Yesus mulaingi 'o kanau toma ngowa'a repe mangale Unanga. Unanga 'o kanau, “Ngini ni tagi toma daeraha baulaco di'a ni oḏi'i 'oru?! Sanga ua, ngini ni tagi oḏi'i matengo ga'a 'o sitaka-taka mangale 'Ai habari ma tero sa'olo rurubu ma so'a ngai moi ga'a karawiana ya wusu!
40011008	Dadi ngini ni tagi di'a ni oḏi'i 'oru?! Ngowa'a matengo ga'a mapake rousu?! Sanga ua! Sababu ngowa'a ga'a mapake rousu 'aḏi tegoro toma kadato!
40011009	Dadi ngini ni tagi di'a ni oḏi'i 'oru?! Nabi?! Tero mode'e. Sidogo ḏi'i, unanga gena-ge lebe la-lamo'o i'a reo nabi ma siḏa-siḏa i'a.
40011010	Sababu toma Boku 'Ofi-'Ofi 'age rema bu-bula'a nena-ne 'i silefo mangale 'a Yohanes. Ma Jou'ongu Madutu 'o kanau so'o ne: ‘Nena-ne Ngoi 'ari so-soma'a. Ngoi ḏuanga i'a to 'utusu unanga siḏa, kara Ngana, la unanga ḏuanga i'a 'a sidodahe ngo'omo di'a Ngana.’
40011011	Ni ngaku mode-mode'e 'Ari demo-demo nena-ne: Toma dungia nena-ne matengo i'a mai ua ga'a sibuoro lebe la-lamo'o i'a rea Yohanes tukanga baptis. Mada'a mulaingi nange-ne, ngowa'a ma pake ua ga'a 'o osama nyo-nyoimi toma Soroga ma Pareta, unanga gena-ge 'o dadi ngowa'a lebe la-lamo'o i'a rea Yohanes.
40011012	Toma wakutu 'a Yohanes mulaingi 'o siḏagi Ma Jou'ongu Madutu 'ai munara singadolo nange-ne, Ma Jou'ongu Madutu 'ai 'umata 'aḏi sanga dola'aku toma ngowa-ngowa'a ga'a 'aḏi makutale mau 'aḏi kuasa ya siḏagi manga de'e.
40011013	Singadolo Yohanes gena-ge 'o sapolo, 'a Musa 'ai hukumu mo-moini re nabi manga do-doto'o, enanga 'i siajele mangale 'oru ga'a balasu 'i dadi.
40011014	Re na'o ngini mau ni ngaku, Yohanes unanga 'o ma tero 'a Elia, unanga 'ai ta-sapolo ri sinubuata pasala ḏua.
40011015	Na'o reninga ngau'u ni 'isene la-la!
40011016	Ngowa-ngowa'a toma 'orasa nange-ne, Ngoi ta site-tero reo 'oru?! Ananga ma tero sa'olo ngowa 'olo 'aḏi maḏegoro toma pasara, toropo moi-toropo moi 'aḏi ma'u sangoro i'a re ino ma'u ngali-ngali,
40011017	‘Ngomi ḇisa serulingi ḏua mada'a ngini ni roje ua, ngomi mi nyanyi-nyanyi duka re balisa mada'a ngini ni rerese ma gaḏi ua.’
40011018	Ngoi 'ari maksudu so'o ne: Yohanes sapolo re unanga 'o ka'e 'anggur ua re 'o puasa ḏi'i. Mada'a ngowa'a 'u dawongo ua 'aḏi kanau, ‘Unanga 'o roh ma jira 'u dungosama!’
40011019	Ngoi, Manusia ma Ngowa'a Nau'u reto sapolo, To oromo re ka'e 'anggur. Nange-ne ḏi'i ngowa'a raḏi dawongo Ngoi ua 'aḏi kanau, ‘Oḏi'i Unanga gena-ge 'O da-danata re 'O 'etolo, re Ma'u ḏagilomu reo ngowa-ngowa'a golo-golo'o balastengi re ngowa-ngowa'a baraḏosa!’ Kalaha so'o gena, Ma Jou'ongu Madutu 'ai 'akala ma soro'unu 'i waiti banari ra Ma Jou'ongu Madutu 'ai ngowa-ngowa'a manga de'oso re ḏegoro ma rousu.”
40011020	Ḏua Yesus mulaingi 'o ḇangata ngowa'a Yahudi ga'a tegoro limau-limau ga'a Unanga ro 'a'a ga'a hera-heranga lebe repe. Sababu toma limau-limau gena-ge, ngowa'a 'aḏi maḏibo toma ngo'omo boloto ua.
40011021	Unanga 'o kanau, “Bahala ra ngini ngowa'a toma limau Korasim re limau Betsaida. Ma Jou'ongu Madutu ḏuanga i'a 'o singe-ngeta'a hukumu ra ngini. Si'ade-'ade i'a Ngoi to 'a'a ga'a hera-heranga toma ngowa'a ma jira toma limau Tirus re Sidon ma tero sa'olo Ngoi ta si'a'a ḏua ra ngini ninga sigolona, tantu ḏua ananga da'a raḏi maḏibo toma ngo'omo boloto, re ananga 'aḏi mapake pakeanga si'a'a reo kaḏu re tamanga sae'e ya sidu-durono reo itomo ma korou'u.
40011022	Mada'a, Ngoi to siajele ra ngini: toma Kiamata ma Wangere, ngini ngowa'a Yahudi toma limau Korasim re Betsaida ḏuanga i'a ni sanga hukumu lebe tubuso reo ngowa'a ma jira toma limau Tirus re Sidon!
40011023	Re ngini ngowa'a Yahudi toma limau Kapernaum! Awa ngini ni ta'ajiri mangale Ma Jou'ongu Madutu ḏuanga i'a 'o dawongo ngini toma soroga! So'o gena ua! Mada'a Unanga 'o siupa'a ngini toma naraka! Si'ade-'ade i'a Ngoi to 'a'a ga'a hera-heranga toma ngowa'a ma jira toma limau Sodom 'ua re 'au wali ma tero sa'olo Ngoi ta si'a'a ḏua ra ngini ninga sigolona, tantu ḏua limau Sodom gena-ge rema enanga singadolo nange-ne.
40011024	Mada'a, Ngoi to siajele ra ngini nena-ne: toma Kiamata ma Wangere, ngini ngowa'a Yahudi toma limau Kapernaum ḏuanga i'a ni sanga hukumu lebe tubuso reo ngowa'a ma jira toma limau Sodom!”
40011025	Toma 'orasa gena-ge Yesus 'o kanau, “Baba, Ma Jou'ongu Madutu 'o kuasa toma diwanga re dungia, Ngoi to puji re silamo'o 'Ani lomanga sababu mo-moini gena-ge Baba na gogono toma ngowa'a pahe re ngowa'a 'akala soro'unu, mada'a Baba na sijumu toma ngowa-ngowa'a ga'a manga de'oso re ḏegoro ma tero sa'olo ngowa 'olo.
40011026	Ya, Baba sababu enanga gena-ge 'i sisanangi 'Ani 'akala re sinyingara.”
40011027	Ḏua Yesus 'o kanau, “ 'Ori i'a mo-moini, 'Ari Ḇaḇa ra sidoa'a ra Ngoi. Matengo i'a mai ua 'o nana'o Ngoi ḏuga-ḏuga pa'i 'Ari Ḇaḇa ḇato. Matengo i'a mai ua 'o nana'o 'ari Ḇaḇa ḏuga-ḏuga pa'i Ngoi, 'Ai Ngowa'a Nau'u, re ra guna ḇato ga'a Ngoi to sinana'o 'Ari Ḇaḇa.
40011028	Ino ni sapolo ra Ngoi, ngini ga'a ni sibasono tala ni momoro re ninga gina lai tubuso; Ngoi masiretene ḏuanga i'a tini sikare ngini.
40011029	Pa'i ni mete'e ḇato 'Ari parenta re ni madoto'o ra Ngoi ḇato, sababu Ngoi 'ari 'akala re sinyingara 'i mereoso re maholo, re ngini ḏuanga i'a ni sanga ngomasa mamete'e ra Ngoi.
40011030	Re parenta 'i tubuso ua, re gina ga'a To pula'a enanga 'i kare ḇato.”
40012001	Toma 'orasa rimoi Sabata ma wangere, Yesus 'O tola'a i'a toma guḏa gandum ḇotu moi re 'Ai me-mete'e raḏi sawini. Dadi ananga 'aḏi 'utu'u gandum kara 'aḏi oromo.
40012002	Wakutu ngowa-ngowa'a Farisi ya'u oḏi'i, ananga 'aḏi kanau ra Yesus, “Oḏi'i, 'Ani me-mete'e ananga ya mete'e ua nanga 'agama ma 'atoranga toma Sabata ma wangere!”
40012003	Yesus 'a sangoro, “Tantu ḏua, ngini reni baca mangale 'oru ga'a Daud 'a si'a'a wakutu unanga re 'ai ḏagilomu raḏi sawini!
40012004	Unanga gena-ge 'o osama ra Ma Jou'ongu Madutu 'ai Wala, re unanga re 'ai ḏagilomu ananga 'aḏi oromo roti ga'a sipula'a ḏua sa'olo jou-jou ra Ma Jou'ongu Madutu. Kalaha, mete'e nanga 'agama ma 'atoranga, pa'i 'imam-'imam ḇato nyengara ya oromo roti gena-ge, mada'a Daud re 'ai ḏagilomu ananga gena-ge 'aḏi 'a'a sala ua.
40012005	Re tantu ḏua ngini ḏi'i reni baca ra Musa 'ai hukumu ma dara mangale 'imam-'imam 'aḏi munara ra Ma Jou'ongu Madutu 'ai Wala toma Sabata ma wangere. Dadi ananga ya mete'e ua Sabata ma 'atoranga, mada'a 'aḏi sisala ua?!
40012006	Mada'a Ngoi to siajele ra ngini nena-ne: 'Ane-ne 'age lebe la-lamo'o i'a reo Ma Jou'ongu Madutu 'ai Wala.
40012007	Toma Boku 'Ofi-'Ofi rema bu-bula'a rimoi ma betongo so'o ne: ‘Ngoi to mau ngowa'a 'aḏi sijumu manga 'akala re sinyingara ma la-la toma ngowa'a lelegu, awa pa'i 'aḏi pula'a jou-jou haiwani ra Ngoi ḇato.’ Na'o ngini ni sahe mode-mode'e ma bu-bula'a gena-ge, tantu ḏua ngini ni sisala ua ngowa-ngowa'a ga'a kamanga sala ua.
40012008	Ngoi nyengara to kanau so'o gena-ge, sababu Ngoi, Manusia ma Ngowa'a Nau'u to kuasa toma Sabata ma wangere!”
40012009	Yesus 'a sisoi'i tala ngi'i gena-ge re 'o osama toma wala puji.
40012010	Toma wala puji gena-ge ma dara 'age rema ngowa'a matengo 'ai giama kaci moi 'i sengene. 'Age ḏi'i rema ngowa'a nga muḏuo i'a 'aḏi disa-disa Yesus 'ai sala. Dadi ananga 'aḏi sano ra Yesus, “Nyengara bolo ua, si-la ngowa'a siḏi toma Sabata ma wangere?”
40012011	Yesus 'a sangoro, “Na'o 'age rema ngowa'a matengo ra ngini ninga sigolona unanga rai doba rimoi re toma Sabata ma wangere, doba gena-ge 'i eta'a toma tana'a ma ḇuongo; sanga ua doba ma dutu 'a sieanga 'ai doba toma tana'a ma ḇuongo gena-ge! Tantu ḏua, unanga 'a iḏala sisupu doba gena-ge.
40012012	Manusia lebe la-lamo'o i'a reo doba! Dadi na'o so'o gena-ge, ngene nyengara wo riono ngowa'a toma Sabata ma wangere.”
40012013	Gena ḏua, Yesus 'o kanau i'a toma ngowa'a 'ai giama kaci moi 'i sengene gena-ge, “Na toa'a ino 'ani giama.” Dadi, ngowa'a gena-ge 'a toa'a i'a 'ai giama. Toma 'orasa gena-ge ḏua, 'ai giama ga'a sengene ri la, ma tero sa'olo 'ai giama ma kaci moi ga'a 'i sengene ua.
40012014	Mada'a ngowa'a Farisi ya sisoi'i tala wala puji gena-ge re 'aḏi mafakati di'a 'aḏi sisengene Yesus.
40012015	Yesus 'a waro mangale ngowa'a Farisi manga 'ulungu ma jira ra Unanga. Dadi Yesus tagi 'a sisoi'i tala ngi'i gena-ge re ngowa'a repe 'aḏi mamete'e ra Unanga. Re Unanga 'o si-la ngowa'a siḏi mo-moini.
40012016	Mada'a Yesus 'o simaha ua ananga 'aḏi siajele mangale Unanga ge 'a guna.
40012017	Enanga 'i dadi mete'e Ma Jou'ongu Madutu 'ai demo-demo ga'a nabi Yesaya 'a siajele so'o ne:
40012018	“Unanga nena-ne Ngoi 'Ari falalomu ga'a Ngoi reto cumutu. Unanga ga'a to dadalara re ga'a 'a sisanangi 'Ari 'akala re sinyingara 'Ari Ngagara 'Ofi-'Ofi ḏuanga i'a ta sipula'a ra Unanga. Re Unanga ḏuanga i'a 'o sihabari mangale 'Ari 'adili toma bangsa-bangsa.
40012019	Unanga ḏuanga i'a kama rubutu mai ua bolo maboa-boa'a; matengo i'a mai ua 'isene 'Ai bobita toma ngo'omo lamo'o.
40012020	Unanga 'o sijumu 'Ai 'akala re sinyingara ma mereoso toma ngowa'a lamahana ma tero sa'olo Unanga 'o poti ua lou'u ga'a ri tu'o, re Unanga 'a sisengene ua poci ma lejanga ga'a ma subu ri ḇoḇi'i. Unanga 'o munara singadolo 'Ai 'adili 'i waiti toma dungia sitabi donga;
40012021	re bangsa mo-moini ḏuanga i'a manga ngo-nganono ra Unanga.”
40012022	Gena ḏua, ananga 'aḏi gasa ino ra Yesus, ngowa'a matengo 'o hafu re 'o mou sababu 'o roh ma jira 'u dungosama. Yesus 'o si-la unanga gena-ge singadolo unanga 'o oḏi'i re 'o kanau ri nyengara.
40012023	Ngowa'a mo-moini matai heranga re 'aḏi kanau, “Unanga nena-ne ḏa 'Olana Daud 'ai ju'uda ga'a ngene wo totoma?”
40012024	Mada'a ngowa'a Farisi ya 'isene so'o gena, ananga ya sangoro, “Ngowa'a nena-ne pa'i nga'unu 'o dusu'u roh ma jira ḇato sababu Beelzebul, 'o Roh ma Jira ma 'Olana, enanga 'i pula'a watasa ra Unanga.”
40012025	Yesus 'a waro ngowa'a Farisi manga fikirana, dadi Unanga 'o kanau i'a ra ananga, “Toma nagara rimoi, na'o ma manusia 'i palangu toropo moi-toropo moi ga'a 'aḏi ma'u parangi i'a re ino, tantu ḏua nagara gena-ge ḏuanga i'a 'i wejere. Re ḏi'i, na'o limau rimoi bolo ngitu re ngale rimoi 'aḏi ma'u lawana matengo re matengo, limau bolo ngitu re ngale gena-ge ḏuanga i'a 'i wejere.
40012026	So'o gena ḏi'i reo 'Iblisi ma pareta. Na'o roh ma jira toropo moi ma'u dusu'u reo roh ma jira da'a toropo moi; ma ḏo-ḏogumu tala, 'Iblisi ma pareta gena-ge 'i pinya'olo re 'i wejere.
40012027	Ngini ni ta'ajiri Ngoi to dusu'u roh ma jira sababu Beelzebul 'i pula'a watasa ra Ngoi. Na'o so'o gena-ge, ra guna 'ai kuasa ninga me-mete'e 'aḏi dusu'u roh ma jira?! Sababu gena-ge, ninga me-mete'e gena-ge masiretene ya bukiti mangale ngini ni rapu!
40012028	Mada'a Ngoi to dusu'u roh ma jira rea Ma Jou'ongu Madutu 'ai Roh ma kuasa. Gena-ge 'i dadi didina'o rimoi mangale Ma Jou'ongu Madutu ro mulaingi 'o parenta taninga sigolona.
40012029	Bolo na'o 'a guna ḇato 'o osama toma wala ḏu moi di'a 'o ra-rabasa 'ori i'a rana toma wala ma dutu ga'a lao te'e; siḏa-siḏa unanga balasu 'o piri'u wala ma dutu gena-ge si, kara 'o ra-rabasa 'ai 'ori i'a rana.
40012030	'A guna marimoi ra Ngoi ua, unanga gena-ge mode-mode'e 'o malawana Ngoi. Re 'a guna riono Ngoi ua, unanga gena-ge mode-mode'e 'a dola'aku Ngoi 'ari munara.
40012031	Sababu gena-ge, Ngoi to siajele ra ngini nena-ne: na'o ngowa'a 'aḏi madaga'a ḏosa re 'aḏi sije-jengere ra guna ḇato, ananga manga ḏosa nga'unu 'i singi-ngiranga. Mada'a na'o ngowa'a 'aḏi sije-jengere Ma Ngagara 'Ofi-'Ofi, ngowa'a gena-ge manga ḏosa singi-ngiranga yoḏu'u.
40012032	'A guna ḇato 'o kanau cira mangale Ngoi, Manusia ma Ngowa'a Nau'u, unanga gena-ge 'ai ḏosa nga'unu singi-ngiranga. Mada'a 'a guna ḇato 'o kanau cira mangale Ma Ngagara 'Ofi-'Ofi, unanga 'ai ḏosa singi-ngiranga 'i yoḏu'u: bae toma dungia nena-ne, bae dungia ma su-sungi.”
40012033	Yesus dadunu 'o kanau moju toma ngowa'a Farisi, “Na'o ate ma nga-ngamasa lai rousu, tantu ḏua ma sowo'o lai rousu ḏi'i. So'o gena ḏi'i, na'o ate ma nga-ngamasa 'i cira, tantu ḏua ma sowo'o 'i cira ḏi'i. Ate gena-ge bae 'i rousu bolo 'i cira 'i waiti toma sowo'o.
40012034	Ngini, ngowa'a ma jira! Sanga ua ninga demo re ganau enanga 'i la-la, sababu ngini ni cira. Sababu 'oru ga'a 'i supu toma madanga, enanga gena-ge ma 'asala toma 'akala re sinyingara ma dara.
40012035	Ngowa'a la-la manga demo re manga ganau 'i la-la, sababu manga 'akala re sinyingara ma dara enanga 'i la-la. Siḏibo ḏi'i ngowa'a ma jira manga demo re ganau 'i cira, sababu manga 'akala re sinyingara ma dara 'i romanga 'ori i'a ma jira.
40012036	Dadi Ngoi to siajele ra ngini nena-ne: Wakutu Kiamata ma Wangere 'i ngadolo, Ma Jou'ongu Madutu 'o sijuruhakimi ngowa'a manga demo re ganau mo-moini ga'a ma faeda 'i cua.
40012037	Sababu ninga demo re ganau masiretene Unanga ḏuanga i'a 'A pake di'a 'O sitantukanga ngini reninga sala bolo ua.”
40012038	Gena ḏua, guru-guru 'agama nga muḏuo i'a re ngowa-ngowa'a Farisi, ananga 'aḏi kanau, “Guru, ngomi mau mi oḏi'i Ngana no 'a'a didina'o heranga.”
40012039	Yesus 'a sangoro, “Ngowa-ngowa'a 'orasa nange-ne ngowa'a ma jira ga'a oḏu'u ngaku Ngoi! Ngini ni golo'o Ngoi to 'a'a didina'o heranga, mada'a rimoi i'a mai ua To pula'a ra ngini, pa'i ḏuga-ḏuga ga'a 'age ra ngini ḏua, gena-ge didina'o heranga mangale nabi Yunus:
40012040	Yunus 'o tegoro toma nyao'o la-lamo'o ma po'olo ma di'ara wangere ro'ange re utu ro'ange. So'o gena-ge ḏi'i Ngoi, Manusia ma Ngowa'a Nau'u, ḏuanga i'a To tegoro toma tana'a ma dara ma di'ara wangere ro'ange re utu ro'ange.
40012041	Toma Kiamata ma Wangere, ngowa-ngowa'a Niniwe ḏuanga i'a dadunu 'aḏi 'ahu moju mamete'e ra ngini ngowa-ngowa'a toma 'orasa nena-ne, re ananga gena-ge ḏuanga i'a 'aḏi kalaki ngini. Sababu ngowa'a Niniwe ananga raḏi maḏibo toma ngo'omo boloto, wakutu ananga 'aḏi 'isene nabi Yunus 'ai habari. Kalaha 'ane-ne, nange-ne Ngoi lebe la-lamo'o i'a rea Yunus taninga sigolona, mada'a ni ngaku Ngoi ua re ni maḏibo toma ngo'omo boloto ua!
40012042	Toma Kiamata ma Wangere, 'olana we-were'a toma kore mie ino, munanga ḏuanga i'a dadunu mo 'ahu moju mamete'e ra ngini ngowa-ngowa'a toma 'orasa nena-ne re mo kalaki ngini. Sababu munanga mo tagi toma ngi'i lai kiḏanga di'a mo 'isene Salomo 'ai 'akala ma soro'unu. Kalaha 'ane-ne, nange-ne Ngoi lebe la-lamo'o i'a ḏi'i rea Salomo taninga sigolona, mada'a ni ngaku Ngoi ua re ni maḏibo toma ngo'omo boloto ua!”
40012043	“Wakutu roh ma jira enanga 'i supu toma ngowa'a matengo sababu sanga dusu'u, re enanga 'i tagi sigoloḏi toma ngi'i-ngi'i du-dudungu di'a disa ngi'i ma ngomasa, mada'a 'i sanga ua.
40012044	Ḏua enanga 'i kanau, ‘Ngoi ḏuanga i'a to maḏibo toma ngowa'a ga'a to supu ḏua nga'ene.’ Wakutu enanga 'i maḏibo toma ngowa'a gena-ge 'i sanga ua Ma Ngagara 'Ofi-'Ofi 'i tegoro tai 'ahu. Ngowa'a gena-ge ma tero sa'olo wala ma dara 'i batolo, 'i 'ofi-'ofi re 'i ḏu-ḏuanga ḏua di'a enanga dadunu 'i tegoro moju.
40012045	Sababu gena-ge, enanga 'i tagi re 'i gasa ino roh ma jira tumudingi ma lelegu ga'a lebe cira i'a. Ḏua enanga 'i osama re 'i tegoro toma ngowa'a gena-ge. Ma ḏo-ḏogumu tala ngowa'a gena-ge 'ai 'ahu nange-ne lebe cira i'a reo 'ahu 'au nga'ene. Gena-ge 'i dadi toma ngowa-ngowa'a ma jira toma 'orasa nena-ne sababu ananga 'aḏi dawongo Ngoi ua.”
40012046	Wakutu Yesus 'o ka-kanau moju toma ngowa'a repe, 'Ai ngina re 'Ai no-nongoḏu ananga 'aḏi sapolo. Ananga 'aḏi made-de'oso toma wala ma soana, disa ma donga di'a ma'u sanga re ma'u kanau ra Yesus.
40012047	Toma ngowa'a repe manga sigolona, 'age rema ngowa'a matengo 'o kanau ra Yesus, “Jou, 'Ani ngina, re 'Ani no-nongoḏu ananga da'a toma wala ma soana, ananga 'aḏi disa ma donga di'a ma'u sanga re ma'u kanau ra Jou.”
40012048	Ḏua Yesus 'a sangoro, “ 'Ari ngina ngo guna? 'Ari ioro re nongoḏu 'a guna?”
40012049	Ḏua Yesus 'o sijumu Tai me-mete'e kara 'O kanau i'a toma ngowa'a gena-ge, “Ananga nena-ne 'Ari ngina re 'Ari ioro re nongoḏu.
40012050	Ngowa-ngowa'a ga'a 'aḏi si'a'a 'Ari Ḇaḇa toma soroga, Unanga 'Ai mau, ananga gena-ge 'Ari ioro re nongoḏu re 'Ari biḏanga re 'Ari ngina.”
40013001	Toma wangere gena-ge ḏi'i, Yesus 'o sisoi'i tala wala gena-ge, re 'O tagi da'a talaga Galilea ma 'uḏu, re 'o tegoro 'age.
40013002	Unanga 'o malage toma oti, sababu ngowa'a repe 'u gowolo Unanga re ananga gena-ge 'aḏi made-de'oso toma talaga ma 'uḏu.
40013003	Ḏua Yesus 'o doto'o ma rupa ma repe ra ananga reo pake 'ade-'ade. Unanga 'o kanau, “ 'Age rema ngowa'a 'a'a guḏa matengo 'o tagi di'a 'a siare 'ai gisisi.
40013004	Wakutu unanga 'a siare, 'age rema gisisi mamuni'a 'i eta'a toma ngo'omo ma 'uḏu. Ḏua namo diwanga 'i sapolo ya tubu'u simoini gisisi gena-ge.
40013005	'Age mamuni'a ḏi'i 'i eta'a toma tana'a maḏi-maḏi. Gisisi gena-ge matai konyo lai caiti, sababu ma tana'a pa'i ceka'a ua.
40013006	Mada'a wakutu wangere ma la'o pere ie ya 'erese go-gonyo gena-ge ḏua 'i wa'alo caiti singadolo 'i ngonono sababu ma 'utu'u 'i osama ngido ua.
40013007	'Age mamuni'a ḏi'i 'i eta'a toma rurubu dodowo'o ma golona. Ḏua rurubu dodowo'o gena-ge 'i konyo re ya pilatu gisisi ma go-gonyo gena-ge singadolo 'i sengene.
40013008	Mada'a 'age mamuni'a ḏi'i 'i eta'a toma tana'a ma la-la'eme, ḏua 'i konyo re 'i sowo'o. 'Age ma sowo'o sidu'o sou latu moi, 'age ma sowo'o sidu'o sou nyagi rarama, re 'age ma sowo'o sidu'o sou nyagi ro'ange.
40013009	Na'o reninga ngau'u, ni 'isene la-la.”
40013010	Togumu i'a Yesus 'ai me-mete'e 'aḏi masebanga i'a ra Unanga re 'aḏi sano, “I'a sa'olo Jou no pake 'ade-'ade, na'o no kanau toma ngowa'a kawasa?”
40013011	Yesus 'a sangoro, “Ngini reni sanga cocatu di'a ni sahe 'ori i'a go-gogono mangale Soroga ma Pareta, mada'a toma ngowa'a lelegu so'o gena ua.
40013012	Sababu 'a guna ḇato ro sanga wo-waro mangale 'ori i'a go-gogono, Ma Jou'ongu Madutu 'a sidogo ḏi'i wo-waro gena-ge singadolo pai-pai'i. Mada'a 'a guna ḇato 'o sanga wo-waro ua mangale 'ori i'a go-gogono; 'oru ḇato, kalaha unanga ra sanga pa'i wo-waro ceka'a ua ḇato, gena-ge Ma Jou'ongu Madutu 'a 'oro ḏi'i.
40013013	Ma sababu gena-ge, Ngoi to pake 'ade-'ade na'o to kanau toma ngowa'a kawasa. Sababu kalaha ananga nga'unu 'aḏi oḏi'i, ananga ya sahe ua 'oru ga'a 'i dadi. Kalaha ananga nga'unu ya 'isene, ananga ma tero sa'olo ngowa'a ga'a ya 'isene ua, re ya sahe ua ma maksudu.
40013014	Dadi nabi Yesaya 'ai nubuata 'i sitotomo ra ananga. Ma Jou'ongu Madutu 'o kanau, ‘Ananga 'aḏi 'isene tau-taunu mada'a ya sahe ua. Ananga 'aḏi totoho tau-taunu, mada'a ananga ya sahe ua, 'oru ga'a 'i dadi.
40013015	Sababu bangsa nena-ne manga 'akala re sinyingara lai te'e, manga ngau'u ri popongolo, re manga la'o ri ruutu. Gena-ge 'i dadi, la remanga la'o ya oḏi'i ua, remanga ngau'u ya 'isene ua, re ananga manga 'akala re sinyingara ya sahe ua. Dadi awa ananga 'aḏi ḏibo ra Ngoi, la 'aḏi dawongo 'Ari salamata.’ ”
40013016	Yesus 'o kanau Tai me-mete'e, “Mada'a ngini bara'utungu madutu, sababu ngini mode-mode'e ni oḏi'i re ni 'isene.
40013017	Ni ngaku mode-mode'e 'Ari demo-demo nena-ne: Nabi re ngowa'a loasa re banari manga repe 'aḏi nyafusu ya oḏi'i 'oru ga'a ngini ni oḏi'i nange-ne, mada'a ananga ya oḏi'i ua. Ananga nyafusu 'aḏi 'isene 'oru ga'a ngini ni 'isene nange-ne, mada'a ya 'isene ua.”
40013018	“ 'Isene, Ngoi to sitarangi 'ade-'ade mangale ngowa'a guḏa matengo 'o siare gisisi:
40013019	Gisisi ga'a 'i eta'a toma ngo'omo ma 'uḏu, ma tero sa'olo ngowa'a ga'a 'isene habari mangale Soroga ma Pareta, mada'a ya sahe ua. Dadi 'Iblisi sapolo re ya ra-rabasa 'oru ga'a 'i siare ḏua tamanga 'akala re sinyingara ma dara.
40013020	Gisisi ga'a 'i eta'a toma tana'a maḏi-maḏi, ma tero sa'olo ngowa'a 'aḏi 'isene habari gena-ge, re jau-jau ya dawongo remanga roanga tamanga 'akala re sinyingara,
40013021	mada'a habari gena-ge 'i utu'u ua tamanga 'akala re sinyingara singadolo 'i tahana ti'ara ua. Dadi wakutu 'aḏi sanga susa re sangisara bolo sanga sikisa, sababu 'aḏi ngaku habari, ananga jau-jau 'aḏi celolo ḏuḏunu i'a.
40013022	Gisisi ga'a 'i eta'a toma rurubu dodowo'o ma sigolona, ma tero sa'olo ngowa'a ga'a 'aḏi 'isene habari gena-ge, mada'a 'aḏi dodato mangale manga 'ahu, re 'aḏi mau manga 'ahu pai-pai'i. Sababu gena-ge habari gena-ge 'i 'ahu peletoro tamanga 'akala re sinyingara singadolo 'i sowo'o ua.
40013023	Mada'a gisisi ga'a 'i eta'a toma tana'a ma la-la'eme, ma tero sa'olo ngowa'a ga'a 'aḏi 'isene habari gena-ge, ananga ya sahe re ma sowo'o lai repe: 'age ma sowo'o sidu'o soi latu moi, 'age ma sowo'o sidu'o soi nyagi rarama, re 'age ḏi'i ma sowo'o sidu'o soi nyagi ro'ange.”
40013024	Yesus 'o carita 'ade-'ade ma lelegu rimoi toma ngowa'a repe. Unanga 'o kanau, “Wakutu Soroga ma Pareta 'i ngadolo, gena-ge ma tero sa'olo 'ade-'ade so'o ne: Ngowa'a guḏa matengo 'o siare 'ai gisisi ma la-la tai guḏa.
40013025	Mada'a wakutu lobi'i rimoi re ngowa'a raḏi matara otu mo-moini, ngowa'a guḏa 'ai lawana 'o sapolo siare gisisi 'usumu toma gandum ma sigolona. Gena ḏua, unanga ro tagi.
40013026	Toma 'orasa gisisi-gisisi gandum gena-ge 'i konyo re ma gutingana mai ri supu, gisisi 'usumu mai 'i konyo ma'u mete'e reo gandum ḏi'i.
40013027	Ḏua guḏa ma dutu 'ai budaka-budaka, 'aḏi sapolo, re 'aḏi kanau, ‘Tuanga, mode'e bolo ua, tuanga no siare tani guḏa gisisi ma la-la?! 'Oru ma sababu singadolo 'usumu ḏi'i mai ri konyo ma'u mete'e gandum.’
40013028	Guḏa ma dutu gena-ge 'o sangoro, ‘Gena-ge 'o lawana ma munara.’ Mada'a 'ai budaka-budaka 'aḏi sano moju, ‘Tuanga no nyengara ngomi tagi ma wuru'u 'usumu gena-ge?’
40013029	Unanga 'a sangoro, ‘Awa, sababu na'o ni wuru'u 'usumu gena-ge, marai ma gandum mai mete'e wuru'u ḏi'i.
40013030	Sieanga ḇato 'usumu gena-ge 'i konyo singadolo 'orasa 'utu'u gandum. Maha ngoi to kanau toma ngowa'a gu-gutu'u: ni lomu siḏa ma 'usumu, piri'u re na tau'u. Gena ḏua, ngini ni 'utu'u re lomu gandum re ni singati'i toma titila.’ ”
40013031	Yesus 'o carita 'ade-'ade ma lelegu rimoi ḏi'i toma ngowa'a repe. Unanga 'o kanau, “Wakutu Soroga ma Pareta 'i ngadolo, gena-ge ma tero sa'olo 'ade-'ade so'o ne: Ngowa'a matengo 'o 'oro gisisi ma moi'i ngai moi lai 'alusu madutu re ya so'ana tai guḏa.
40013032	Kalaha gisisi ma moi'i gena-ge 'i 'alusu madutu, mada'a na'o ri konyo enanga ḏuanga i'a 'i dadi joro lai lamo'o masala. Enanga 'i dadi ate ḏu moi singadolo namo diwanga matai 'a'a ma ngi'i toma uma-umanga.”
40013033	Yesus 'o carita moju 'ade-'ade lelegu rimoi ḏi'i toma ngowa'a repe. Unanga 'o kanau, “Wakutu Soroga ma Pareta 'i ngadolo, gena-ge ma tero sa'olo 'ade-'ade so'o ne: We-were'a matengo mo 'oro ragi kara masicapuru reo tarigu litere nyagi rata singadolo enanga mo-moini 'i ramasa.”
40013034	Wakutu Yesus 'o doto'o ngowa'a kawasa nange-ge, Unanga pa'i 'o pake 'ade-'ade ḇato. Soi moi i'a mai ua, Unanga 'o pake ua 'ade-'ade na'o 'O doto'o ngowa'a kawasa.
40013035	Enanga 'i dadi so'o gena ma tero sa'olo nabi 'a siajele pasala ḏua: “Ngoi to sipake 'ade-'ade na'o to doto'o ananga; Ngoi to doto'o ananga 'oru ga'a 'i gogono mulaingi dungia 'i dadi re sino.”
40013036	Gena togumu i'a, Yesus 'o sisoi'i tala ngowa'a repe re 'o osama toma wala ma dara. Re 'Ai me-mete'e 'aḏi sapolo re 'aḏi kanau ra Unanga, “Tai'i Jou na sitarangi mangale 'ade-'ade 'usumu toma gandum ma sigolona.”
40013037	Yesus 'a sangoro, “Ngowa'a matengo ga'a siare gisisi ma la-la gena-ge Ngoi, Manusia ma Ngowa'a Nau'u.
40013038	Guḏa gena-ge dungia nena-ne. Gisisi ma la-la gena-ge Ma Jou'ongu Madutu 'ai ngowa-ngowa'a. 'Usumu gena-ge 'Iblisi ma ngowa-ngowa'a.
40013039	Re lawana ga'a siare gisisi 'usumu gena-ge 'Iblisi. 'Orasa 'utu'u gena-ge Kiamata ma Wangere, re ngowa'a gu-gutu'u gena-ge mala'ekata-mala'ekata.
40013040	Dadi 'usumu ya lomu kara ya tau'u toma u'u. So'o gena ḏi'i toma Kiamata ma Wangere enanga ḏua 'i dadi so'o gena.
40013041	Ngoi, Manusia ma Ngowa'a Nau'u ḏuanga i'a To soma'a 'Ari mala'ekata-mala'ekata 'aḏi tagi re 'aḏi lomu Tari 'umata ma sigolona ngowa'a mo-moini ga'a sigasa ngowa'a 'aḏi eta'a toma ḏosa re ma lelegu ga'a 'aḏi 'a'a kajahatana.
40013042	Ananga mo-moini ḏuanga i'a sanga upa'a toma ḏiḏiana u'u ga'a leja-lejanga. Toma ngi'i gena-ge ananga ḏuanga i'a ya rerese ma gaḏi re ya doiti ma sangisara.
40013043	Mada'a ngowa-ngowa'a loasa re banari, ananga remanga cahaya ma tero sa'olo wangere ma la'o ra Ma Jou'ongu Madutu 'ai dungia su-sungi. Na'o reninga ngau'u ni 'isene la-la!”
40013044	“Wakutu Soroga ma Pareta 'i ngadolo, gena-ge ma tero sa'olo 'ade-'ade nena-ne: Wakutu ngowa'a matengo 'o sanga harata toma tana'a ma dara, unanga dadunu 'a otomo toma tana'a gena-ge ma dara. Sababu unanga 'o maroanga siḏi woḏi, unanga 'o tagi 'a wu'unu 'ai 'ori i'a rana mo-moini, kara 'o ḏibo ino 'a tibo tana'a gena-ge ga'a rema harata.”
40013045	“Wakutu Soroga ma Pareta 'i ngadolo gena-ge ma tero sa'olo 'ade-'ade nena-ne: Ngowa'a rema-enanga matengo 'o disa mutiara-mutiara ga'a lai rousu i'a.
40013046	Wakutu unanga ra sanga mutiara ma ijana lai hali, unanga 'o tagi re 'a wu'unu 'ori i'a rana mo-moini kara rema pipisi 'a sitibo mutiara gena-ge.”
40013047	“Soi moi moju, wakutu Soroga ma Pareta 'i ngadolo gena-ge ma tero sa'olo 'ade-'ade nena-ne: Ngowa'a ngau-ngau 'aḏi upa'a j̱ala toma talaga re 'aḏi sanga nyao'o fara muḏuo i'a.
40013048	Ngowa'a ngau-ngau ya totoma singadolo ma j̱ala 'i romanga reo nyao'o, kara ananga ya iḏala sibere j̱ala gena-ge toma tana'a du-dudungu. Gena ḏua, ananga ya siwo-wola nyao'o ma la-la sigae toma karajanga, re nyao'o ma la-la ua, ananga ya upa'a.
40013049	Toma Kiamata ma Wangere enanga 'i dadi so'o gena-ge ḏi'i: Ma Jou'ongu Madutu 'ai mala'ekata-mala'ekata 'aḏi siwo-wola ngowa'a loasa re banari reo ngowa'a ma jira.
40013050	Ngowa'a ma jira gena-ge, ananga ḏuanga i'a sanga upa'a toma ḏiḏiana u'u ga'a leja-lejanga. Toma ngi'i gena-ge, ananga ḏuanga i'a ya rerese ma gaḏi re ya doiti ma sangisara.”
40013051	Yesus 'o sano Tai me-mete'e, “Ngini na sahe ḏua mo-moini gena-ge?” Ananga sangoro, “Jou, ngomi ma sahe!”
40013052	Dadi Yesus 'o kanau, “Sababu gena-ge, guru 'agama mo-moini ga'a raḏi sahe do-doto'o mangale Soroga ma Pareta ma tero sa'olo wala ma dutu ga'a sisupu harata su-sungi re ma siḏa tai harata ma ngi'i.”
40013053	Wakutu Yesus 'a sijarita toma ngowa'a kawasa mangale 'ade-'ade gena-ge, togumu i'a Unanga 'o tagi 'a sisoi'i tala ngi'i gena-ge.
40013054	Yesus 'o maḏibo toma limau Nazaret, Tai ji'o re gamu. I'a da'a, Unanga 'o doto'o toma wala puji, singadolo ngowa'a matai heranga! Ananga 'aḏi kanau, “Unanga 'o sanga le'a ino 'ai 'akala soro'unu gena-ge? Re 'O sanga 'Ai kuasa le'a ino singadolo Unanga nga'unu 'o 'a'a ga'a hera-heranga?
40013055	Unanga gena-ge 'Ai ḇaḇa pa'i 'o tukanga wala ḇato re 'Ai ngina ngo Maria, re 'Ai nongoḏu 'a Yakobus, 'a Yusuf, 'a Simon re 'a Yudas!
40013056	Re Unanga 'ai nongoḏu biḏa-biḏanga ananga mo-moini 'aḏi tegoro 'ane-ne ḏi'i! Sababu gena-ge, Unanga 'o sanga le'a ino 'Ai 'akala soro'unu re 'Ai kuasa gena-ge?”
40013057	Dadi Yesus masiretene Tai gamu re Tai rera, ananga 'U dawongo ua. Ḏua Yesus 'o kanau i'a ra ananga, “Nabi matengo ga'a 'o tegoro tai ji'o re gamu, unanga ngowa'a 'u silamo'o ua. Mada'a na'o nabi matengo 'o tegoro toma ngi'i lelegu, unanga ngowa'a 'u silamo'o.”
40013058	Sababu gena-ge, Yesus 'o 'a'a ga'a hera-heranga repe ua Tai gamu, sababu ananga 'aḏi ngaku Unanga ua.
40014001	Toma 'orasa gena-ge, 'Olana Herodes ga'a 'o pareta toma daeraha Galilea, unanga 'a 'isene habari mangale Yesus.
40014002	Herodes 'o kanau tai ngowa'a la-lamo'o, “Yesus gena-ge 'a Yohanes tukanga baptis, unanga gena-ge ro dadunu 'ahu moju. Ma sababu gena-ge, unanga nga'unu 'o 'a'a ga'a hera-heranga.”
40014003	Herodes 'o kanau so'o gena, sababu 'au nga'ene wakutu Yohanes 'o sengene nyangu, 'a Herodes 'o molo'ara ngo Herodias ga'a 'a Filipus 'ai were'a, wakutu 'a Filipus 'o 'ahu moju. Sidogo ḏi'i, 'a Herodes re 'a Filipus, ananga nga muḏiḏi gia nongoḏu. Dadi Yohanes 'o ḇangata tau-taunu 'a Herodes, “Ngana na mete'e ua Musa 'ai hukumu, sababu ngana na molo'ara 'ani dau'u madutu, ngo Herodias.” Sababu gena-ge, Herodes ro soma'a sordado 'aḏi cako'o 'a Yohanes, re 'u piri'u re 'u singosama unanga toma bui.
40014005	Herodes mau 'o sisengene 'a Yohanes, mada'a unanga ḏi'i 'o mojongo ngowa'a kawasa, sababu ananga 'aḏi ngaku 'a Yohanes gena-ge nabi.
40014006	Wakutu Herodes 'ai musungu tero, ngo Herodias 'ami ngowa'a were'a matengo mo roje rousu masala tai ioronongoḏu singadolo Herodes 'ai 'akala re sinyingara 'i sanangi masala.
40014007	Dadi unanga 'o sijaji rema sasi mangale 'oru ḇato na'o munanga mo golo'o, unanga 'a pula'a.
40014008	Munanga mo sangoro, “Pula'a ra ngoi Yohanes tukanga baptis 'ai sae'e sigae toma baki.” Munanga mo golo'o gena-ge sababu 'ami ngina mi sido-doto'o munanga di'a golo'o so'o gena-ge.
40014009	Wakutu Herodes 'a 'isene 'ami go-golo'o so'o gena, unanga 'ai 'akala re sinyingara 'i kangela masala. Mada'a sababu unanga ro sijaji rema sasi tai ioronongoḏu manga biono, unanga 'o soma'a 'ami go-golo'o balasu si'a'a so'o gena.
40014010	Dadi Herodes 'o soma'a sordado 'aḏi tola'a 'a Yohanes 'ai camala.
40014011	Gena ḏua, 'a Yohanes 'ai sae'e ya sigae toma baki re ya gasa ino, sipula'a toma mosolese gena-ge kara munanga mo gasa tami ngina.
40014012	Togumu i'a, 'a Yohanes 'ai me-mete'e 'aḏi sapolo di'a 'oro re 'aḏi palihara unanga 'ai mayeti, kara siajele ra Yesus.
40014013	Wakutu Yesus 'a 'isene habari gena-ge, Unanga masiretene 'o mabalene toma oti di'a sisoi'i tala re 'o tagi disa ngi'i ga-garura. Mada'a wakutu ngowa'a kawasa ya 'isene Yesus ro tagi, ananga ya sisoi'i tala manga limau re 'aḏi siduu'u Unanga sitola'a ma ji'o mete'e tana'a dudungu.
40014014	Wakutu Yesus 'o 'uci toma oti ino re 'O oḏi'i ngowa'a repe, Tai 'akala re sinyingara 'i baolo dadalara ra ananga. Dadi Unanga 'o si-la ngowa-ngowa'a siḏi toma ngowa'a repe manga sigolona.
40014015	Ma 'orasa wangere so'o ne'o ḏua, Yesus 'ai me-mete'e 'aḏi sapolo ra Unanga re 'aḏi kanau, “Sa'i ri lobi'i re ngi'i ne 'i tiwongo i'a. Jobilaha Jou no soma'a ngowa'a repe nena-ne 'aḏi maḏibo, la 'aḏi tibo manga ngo-ngoromo toma gamu ga'a co-cori ngi'i nena-ne.”
40014016	Yesus 'o sangoro, “Ngini nena-ne balasu pula'a ngo-ngoromo ra ananga. Awa simaha ananga 'aḏi maḏibo remanga sawini.”
40014017	Yesus 'ai me-mete'e 'aḏi kanau, “Ngomi minga dodahe pa'i roti ngai romotoa re nyao'o ngai ḏiḏi!”
40014018	Yesus 'o kanau, “Gasa gena-ge ino!”
40014019	Gena ḏua, Yesus 'o soma'a ngowa'a repe gena-ge 'aḏi tegoro toma rurubu ma re'u. Re Unanga 'o 'oro roti ngai romotoa re ma nyao'o ngai ḏiḏi 'O talaḏi ie da'u diwanga re 'O sibere ie murasa ma la ra Ma Jou'ongu Madutu. Togumu gena, Unanga 'A poti-poti roti re 'A sipula'a Tai me-mete'e, kara ananga ya sibalangu toma ngowa'a repe gena-ge.
40014020	Ananga mo-moini 'aḏi oromo singadolo 'aḏi wunusu. Togumu i'a, Yesus 'ai me-mete'e ya lomu ngo-ngoromo ma jingianga re ya sanga pipigu nyagi moi re romoḏiḏi roma-romanga.
40014021	Toma 'orasa gena-ge, ngowa'a repe ga'a 'aḏi oromo na-nau'u ḇato ḏa nga cala romotoa, gena-ge siroimi ua we-were'a re ngowa 'olo.
40014022	Togumu i'a, Yesus 'o soma'a 'Ai me-mete'e 'aḏi mabalene toma oti re 'aḏi sidete siḏa i'a da'a talaga kaci moi. Re Unanga 'o soma'a ngowa'a kawasa 'aḏi maḏibo.
40014023	Wakutu ngowa'a kawasa raḏi maḏibo, Unanga masiretene 'o pere ie toma sau di'a 'O manyiata. Wakutu lobi'i 'i ngadolo ḏua, 'age Yesus pa'i 'o matengo moju.
40014024	Mada'a toma 'orasa gena-ge ḏua, Yesus 'ai me-mete'e ananga raḏi amono lai kiḏanga re raḏi ngadolo toma talaga ma golona. Momoku ya wa'ala manga oti, sababu ananga 'aḏi tomo karawiana.
40014025	Wakutu cori wangere i'a, Yesus 'o sapolo ra ananga tagi mete'e ḇanyo ma re'u.
40014026	Mada'a wakutu Yesus 'ai me-mete'e 'aḏi oḏi'i Unanga tagi mete'e toma ḇanyo ma re'u, ananga 'aḏi sawana masala re mojongo 'aḏi poa'a, “ 'O ca'ata!”
40014027	Mada'a Yesus jau-jau 'o kanau ra ananga, “Masiogoro! Ngoi ne Yesus. Dadi mojongo awa!”
40014028	Ḏua 'a Petrus 'o kanau, “Ma Jou, na'o so'o gena, No soma'a ḇato ngoi to sapolo i'a to tagi mete'e ḇanyo ma re'u.”
40014029	Unanga 'a sangoro, “Sapolo ino!” Ḏua 'a Petrus 'o 'uci toma oti re 'o tagi mete'e toma ḇanyo ma re'u jau i'a Yesus.
40014030	Mada'a wakutu Petrus 'a basono karawiana siḏi woḏi, unanga ro mojongo re ro mulaingi 'o jala. Dadi unanga 'o poa'a, “Ma Jou, No sisalamata ngoi!”
40014031	Yesus jau-jau 'a toa'a 'ai giama re 'u cako'o 'a Petrus, re 'O kanau, “Petrus, ngana 'ani ngo-ngaku pa'i ceka'a ua ḇato ra Ngoi. I'a sa'olo 'ani 'akala re sinyingara 'i taka-taka?”
40014032	Ḏua ananga nga muḏiḏi 'aḏi palene toma oti. Toma 'orasa gena-ge ḏua karawiana re momoku ḏi'i mai ri togumu.
40014033	Yesus 'ai me-mete'e ananga mo-moini 'aḏi silamo'o re siḏubuso Unanga. Ananga gena-ge 'aḏi kanau, “Mode-mode'e, Jou Ma Jou'ongu Madutu 'ai Ngowa'a Nau'u!”
40014034	Wakutu Yesus rai me-mete'e raḏi ngadolo toma talaga kaci moi, ananga 'aḏi 'uci toma daeraha Genesaret.
40014035	Re wakutu ngowa-ngowa'a 'age 'aḏi oḏi'i Yesus ro sapolo, ananga ya sihabari toma daeraha mo-moini. Dadi ananga matai gasa ino ngowa-ngowa'a siḏi mo-moini ra Yesus.
40014036	Ananga 'aḏi golo'o ra Yesus mangale na'o nyengara garia ngowa-ngowa'a siḏi gena-ge taragolo'o ya cigi 'ai juba ma dere ḇato. Ḏua ananga mo-moini ga'a ya cigi Unanga 'ai juba gena-ge raḏi la.
40015001	Ngowa'a Farisi toropo moi re guru-guru 'agama nga muḏuo i'a, ananga 'aḏi sapolo da'a limau Yerusalem ino ra Yesus, re 'aḏi sano ra unanga,
40015002	“I'a sa'olo 'Ani me-mete'e 'aḏi mete'e ua nanga ete re dotumu manga 'adata? Wakutu ananga 'aḏi oromo, ya soso'o siḏa ua manga giama, gena-ge mete'e ua nanga 'atoranga!”
40015003	Yesus 'a sangoro, “Re i'a sa'olo ngini ḏi'i ni mete'e ua Ma Jou'ongu Madutu 'ai parenta, la pa'i ni mete'e ninga ete re dotumu manga 'adata?
40015004	Sababu Ma Jou'ongu Madutu ro kanau, ‘Silamo'o ninga ḇaḇa re ninga ngina.’ Re Unanga ro kanau ḏi'i, ‘ 'A guna ḇato 'o sosowini 'ai ḇaḇa bolo 'ai ngina, balasu 'o sanga hukumu sengene.’
40015005	Mada'a ngini ni sidoto'o, ‘ 'A guna ḇato nyengara 'o kanau tai ḇaḇa bolo tai ngina so'o ne: 'Oru ga'a ngoi balasu to pula'a ra ḇaḇa re ngina, gena-ge ngoi reta pula'a mo-moini sa'olo 'ari jou-jou ra Ma Jou'ongu Madutu.’
40015006	Dadi unanga gena-ge 'a silamo'o riwara 'ai ḇaḇa re ngina. Dadi sababu ninga ete re dotumu manga 'adata, ngini na si'u'ua Ma Jou'ongu Madutu 'ai parenta gena-ge.
40015007	Ngini ngowa'a munafiki! Tero mode'e 'a Yesaya 'a sinubuata pasala ḏua mangale ngini:
40015008	Ma Jou'ongu Madutu 'o kanau so'o ne: ‘Ngowa-ngowa'a gena-ge 'aḏi silamo'o Ngoi pa'i tamanga 'uḏu ma betu'u mada'a tamanga 'akala re sinyingara 'i kiḏanga ra Ngoi.
40015009	'I parasaja ananga gena-ge 'aḏi silamo'o re siḏubuso Ngoi; sababu ananga manga do-doto'o pa'i manusia manga 'atoranga ḇato, ga'a 'i mete'e Ngoi 'ari do-doto'o ua!’ ”
40015010	Gena ḏua, Yesus 'o 'aro'o ngowa'a manga repe 'aḏi sapolo ra Unanga re 'o kanau i'a ra ananga, “Ni 'isene la-la, la ni sahe.
40015011	'Oru ḇato ga'a 'i osama toma madanga, enanga gena-ge 'i si'a'a ua ngowa'a matengo 'o dadi najis ra Ma Jou'ongu Madutu 'ai momina. Mada'a 'oru ga'a 'i supu toma madanga, enanga gena-ge 'i si'a'a ngowa'a matengo 'o dadi najis ra Unanga 'ai momina.”
40015012	Ḏua 'Ai me-mete'e 'aḏi sapolo re 'aḏi kanau ra Unanga, “Jou na waro mangale ngowa-ngowa'a Farisi manga 'akala re sinyingara 'i gamamu wakutu ya 'isene Jou no kanau so'o gena-ge?”
40015013	Yesus 'a sangoro, “ 'Oru ḇato ga'a 'Ari Ḇaḇa toma soroga 'A otomo ua, joro gena-ge ḏuanga i'a 'A wuru'u.
40015014	Dadi awa ni kalesanga ngowa'a gena-ge, ananga gena-ge 'o bi-biri'i--bi-biri'i ga'a masihafu. Re na'o ngowa'a hafu matengo 'o tuda ngowa'a hafu, ma ḏo-ḏogumu tala ananga nga muḏiḏi 'aḏi masieta'a toma koti'i ma dara.”
40015015	Petrus 'o kanau, “Jou, tai'i na sitarangi 'ade-'ade nange-ge ma ngale ra ngomi.”
40015016	Yesus 'o sangoro, “Ngini na waro nyangu ḏi'i enanga ma ngale?!
40015017	Ngini ni sahe nyangu moju, 'oru ga'a 'i osama toma madanga ngadolo toma po'olo ma dara. Togumu i'a, enanga 'i supu tuwaḏi!
40015018	Mada'a, 'oru ga'a 'i supu toma madanga, enanga gena-ge ma 'asala toma 'akala re sinyingara. Enanga gena-ge 'i si'a'a ngowa'a matengo 'o dadi najis ra Ma Jou'ongu Madutu 'ai momina.
40015019	Sababu toma 'akala re sinyingara 'i baolo 'ulungu ma jira, sisengene ngowa'a, su-sudala, tinikai, to-tori'i, sakisi sa-sakala ngowa'a, re sikanau ngowa'a.
40015020	Enanga mo-moini gena-ge si'a'a ngowa'a matengo 'o dadi najis ra Ma Jou'ongu Madutu 'ai momina. Siḏibo ḏi'i, oromo kama soso'o giama ua, enanga gena-ge si'a'a ua ngowa'a matengo 'o dadi najis ra Ma Jou'ongu Madutu 'ai momina.”
40015021	Gena ḏua, Yesus 'a sisoi'i tala ngi'i gena-ge, re 'O tagi toma daeraha co-cori limau Tirus re limau Sidon.
40015022	We-were'a Kana'an matengo toma daeraha gena-ge mo sapolo ra Yesus re mo poa-poa'a, “Ma Jou, 'Olana Daud 'ai ju'uda, No sijumu 'Ani 'akala re sinyingara ma la-la ra ngoi! 'Ari ngowa'a were'a roh ma jira mi dungosama, dadi munanga mo sangisara masala.”
40015023	Yesus kama kanau bale moi i'a mai ua toma we-were'a gena-ge. Dadi 'Ai me-mete'e 'aḏi sapolo ra Unanga re 'aḏi kanau, “Jou, soma'a we-were'a gena-ge mo tagi, munanga mo 'a'a nyiwere ra ngene nanga ḏuḏunu.”
40015024	Yesus 'a sangoro toma we-were'a gena-ge, “Ngoi pa'i sanga 'utusu toma ngowa-ngowa'a Israel ḇato ga'a ma tero sa'olo doba ga'a 'i iranga ngo'omo.”
40015025	We-were'a gena-ge sapolo mo maḏipolono ra Yesus 'ai biono re mo kanau, “Ma Jou no riono ngoi!”
40015026	Yesus 'a sangoro, “Enanga 'i rousu ua wo 'oro ngowa 'olo manga ngo-ngoromo, kara wa pula'a di'a nunu'u.”
40015027	We-were'a gena-ge mo kanau, “Tero mode'e Ma Jou, mada'a nunu'u mai 'i sanga oromo ngo-ngoromo ma so-sorono ga'a 'i eta'a tala ra madutu 'ai meja ma 'aḏu.”
40015028	Ḏua Yesus 'o kanau i'a ra munanga, “Meme 'ani ngo-ngaku lai lamo'o. Sababu gena-ge, 'oru ga'a ngana ni mau, enanga 'i dadi.” Toma 'orasa gena-ge ḏua, 'ami ngowa'a were'a remo la.
40015029	Ḏua Yesus 'a sisoi'i tala ngi'i gena-ge, re 'o tagi mete'e talaga Galilea ma 'uḏu. Gena ḏua, Unanga 'o materu ie toma polono rimoi kara 'o tegoro.
40015030	Ngowa'a kawasa 'aḏi sapolo gasa ngowa'a cug̱a, ngowa'a hafu, ngowa'a ḇolo, ngowa'a mou, re ngowa'a siḏi ma lelegu manga repe ḏi'i. Ngowa-ngowa'a siḏi gena-ge ananga ya'u sigare ra Yesus 'ai rou, re Unanga ya'u si-la mo-moini.
40015031	Ngowa'a kawasa toma ngi'i gena-ge 'aḏi heranga madutu wakutu ananga 'aḏi oḏi'i masiretene ngowa'a mou raḏi kanau, ngowa'a ḇolo raḏi la, ngowa'a cug̱a raḏi tagi, re ngowa'a hafu raḏi oḏi'i. Ḏua ananga mo-moini 'aḏi puji re silamo'o Ma Jou'ongu Madutu ga'a ngowa'a Israel 'aḏi silamo'o re siḏubuso.
40015032	Gena ḏua, Yesus 'o 'aro'o 'Ai me-mete'e kara 'O kanau ra ananga, “Tari 'akala re sinyingara 'i baolo dadalara toma ngowa'a kawasa nena-ne. Sababu ma di'ara wangere ro'ange ḏua ananga raḏi mamete'e ra Ngoi dadi nange-ne ananga manga ngo-ngoromo 'i moini ḏua. Ngoi to oḏu'u ananga 'aḏi maḏibo remanga sawini, sababu na'o so'o gena-ge awa-awa 'aḏi beberete toma ngo'omo ma golona.”
40015033	Ḏua, 'Ai me-mete'e 'aḏi sangoro ra Unanga, “Ngi'i nena-ne 'i tiwongo i'a. Wo sanga le'a ngo-ngoromo di'a ngowa'a manga repe nena-ne?”
40015034	Yesus 'o sano, “ 'Age roti ngai muḏuo i'a ra ngini?” Ananga ya sangoro, “Ngai tumudingi re pa'i nyao'o 'alusu ngai muḏuo i'a ḇato.”
40015035	Ḏua, Unanga gena-ge 'o soma'a ananga ngowa'a kawasa 'aḏi tegoro toma tana'a.
40015036	Gena ḏua, Yesus 'a 'oro roti ngai tumudingi re ma nyao'o gena-ge re 'O sibere ie murasa ma la ra Ma Jou'ongu Madutu. Ḏua Unanga 'a poti-poti roti re nyao'o gena-ge re 'O sipula'a Tai me-mete'e di'a ya sibalangu toma ngowa'a kawasa.
40015037	Ananga mo-moini 'aḏi oromo singadolo 'aḏi wunusu. Togumu i'a, Yesus 'ai me-mete'e ya lomu ma jingianga ya sanga pipigu tumudingi roma-romanga.
40015038	Ngowa'a repe ga'a 'aḏi oromo toma 'orasa gena-ge, ananga gena-ge na-nau'u ḇato nga cala rata. We-were'a re ngowa 'olo siroimi ua.
40015039	Gena ḏua, Yesus 'o soma'a ananga 'aḏi maḏibo, kara Yesus re 'Ai me-mete'e 'aḏi mabalene toma oti re 'aḏi sidete toma daeraha Magadan.
40016001	Ngowa'a Farisi re ngowa'a Saduki nga muḏuo i'a 'aḏi sapolo ra Yesus, mau 'aḏi disa Unanga 'ai sala. Dadi ananga 'aḏi golo'o Unanga 'o 'a'a didina'o heranga, la ananga ya waro mode-mode'e Unanga 'o sapolo da'u ra Ma Jou'ongu Madutu tala.
40016002	Yesus 'a sangoro, “Na'o wangere sa'i soḏu re diwanga 'i ko-kolili, ngini kanau, ‘Da-daini i'a wangere ma rousu.’
40016003	Re da-daini i'a ma wangere sa'i ri pilata na'o diwanga 'i ko-kolili re 'i hafu-hafu, ngini ni kanau, ‘Wangere nange-ne 'i besa'a.’ Ngini nga'unu ni ta'ajiri ni oḏi'i didina'o toma diwanga. Momongolo ua 'oru Ma Jou'ongu Madutu 'o 'a'a toma 'orasa nange-ne, ngini ni ta'ajiri na nga'unu ua!
40016004	Ngowa-ngowa'a 'orasa nange-ne ngowa'a ma jira ga'a oḏu'u ngaku Ngoi! Ngini ni golo'o Ngoi to 'a'a didina'o heranga, mada'a rimoi i'a mai ua To pula'a ra ngini, pa'i ḏuga-ḏuga ga'a 'age ra ngini ḏua gena-ge didina'o heranga mangale nabi Yunus. Togumu i'a, Yesus 'o sisoi'i tala ananga gena-ge.”
40016005	Wakutu Yesus rai me-mete'e 'aḏi ngadolo da'a talaga kaci moi, 'Ai me-mete'e aro ya waro mangale ananga 'aḏi gasa roti ua.
40016006	Yesus 'o kanau ra ananga, “Ni ma'istiari ino toma ngowa-ngowa'a Farisi re Saduki manga ragi.”
40016007	Wakutu ananga gena-ge 'aḏi 'isene Yesus 'o kanau so'o gena, 'Ai me-mete'e 'aḏi makanau matengo re matengo, “Unanga 'o kanau so'o gena, sababu ngene wo gasa roti ua.”
40016008	Yesus 'a waro 'oru ga'a ananga 'aḏi ma'u kanau matengo re matengo. Dadi Unanga 'o kanau i'a ra ananga, “I'a sa'olo ngini ni ma'u kanau matengo re matengo mangale roti 'i cua?! Ngini ninga ngo-ngaku pa'i ceka'a ua ra Ngoi?!
40016009	Ngini ni sahe nyangu moju! Ngini ni 'elingi bolo ua mangale 'o roti ngai romotoa ga'a Ngoi ta poti-poti di'a ngowa'a nga cala romotoa re ma bai'i pipigu muḏuo ga'a ngini na lomu?!
40016010	Re sa'olo ḏi'i, roti ngai tumudingi, di'a ngowa'a nga cala rata re ma bai'i pipigu muḏuo ga'a ngini na lomu?!
40016011	I'a sa'olo ngini na sahe nyangu moju Ngoi to kanau ra ngini gena-ge mangale 'o roti ua. Ma'istiari toma ngowa-ngowa'a Farisi re Saduki manga ragi!”
40016012	Togumu i'a, Yesus 'ai me-mete'e ya sahe mangale Yesus soma'a ua ananga 'aḏi ma'istiari toma ragi ga'a sipake toma roti, mada'a ananga 'aḏi ma'istiari toma ngowa-ngowa'a Farisi re Saduki manga do-doto'o.
40016013	Yesus 'o tagi toma daeraha co-cori limau Kaisarea Filipi. Toma ngi'i gena-ge Unanga 'o sano Tai me-mete'e, “Ngowa'a 'aḏi kanau, Ngoi Manusia ma Ngowa'a Nau'u, ne 'a guna?”
40016014	'Ai me-mete'e 'aḏi sangoro, “ 'Age mamuni'a 'aḏi kanau Jou 'a Yohanes tukanga baptis, 'age mamuni'a 'aḏi kanau Jou 'a Elia, 'age mamuni'a ḏi'i 'aḏi kanau Jou 'a Yeremia, bolo nabi matengo i'a.”
40016015	Yesus dadunu 'o sano, “Mada'a na'o mete'e ngini masiretene nena-ne, Ngoi ne 'a guna?”
40016016	Simon Petrus 'a sangoro, “Jou 'O Kristus, Ma Jou'ongu Madutu 'o 'ahu-'ahu, Unanga gena-ge 'Ai Ngowa'a Nau'u.”
40016017	Yesus 'o kanau, “Simon 'a Yona 'ai ngowa'a nau'u, ngana no bara'utungu madutu! Sababu manusia ua 'o siajele gena-ge ra ngana, mada'a 'Ari Ḇaḇa toma soroga.
40016018	Sababu gena-ge, Ngoi nena-ne to siajele ra ngana: Ngana nena-ne tini si'aro'o 'a Petrus: gena-ge ma ngale ‘maḏi’. Dadi ngana ma tero sa'olo maḏi di'a wala ma bangini. Re toma maḏi nena-ne ma re'u, Ngoi to simomi'i 'Ari jama'ata. Re kuasa sengene mai ya singi-ngiranga nga'unu ua.
40016019	Soroga ma pareta ma kuci, Ngoi ḏuanga i'a to pula'a ra ngana. Dadi 'oru ga'a ngana toma dungia nena-ne no simaha ua, Ma Jou'ongu Madutu toma soroga mai Ra mete'e ḏi'i. Re 'oru ga'a ngana toma dungia nena-ne na simaha, Ma Jou'ongu Madutu toma soroga mai Ra mete'e ḏi'i.”
40016020	Togumu i'a, Yesus 'a si'elingi Tai me-mete'e, awa ananga 'aḏi siajele ra guna ḇato mangale Unanga 'O Kristus.
40016021	Mulaingi toma 'orasa gena-ge, Yesus 'o kanau sitarangi Tai me-mete'e, Unanga balasu 'o tagi toma limau Yerusalem, re 'O sanga sangisara ma repe toma Yahudi manga bi-biri'i, 'imam-'imam ma sae'e, re guru-guru 'agama. Ngowa'a ḏuanga i'a 'aḏi sisengene Unanga, mada'a toma wangere ma soi ro'ange Unanga dadunu 'o 'ahu moju.
40016022	Ḏua Petrus 'o taba'a Yesus 'ai giama re 'aḏi masai'i i'a, kara 'o ḇangata Yesus re 'o kanau, “Ma Jou, na'o nga'unu Ma Jou'ongu Madutu 'a sikiḏanga. Awa 'i dadi so'o gena ra Ma Jou!”
40016023	Yesus 'o magelelo i'a ra Petrus re 'o kanau, “Tagi i'a da'a, 'Iblisi! Ngana no dola'aku Ngoi. 'Ani fikirana, gena-ge manusia manga fikirana, Ma Jou'ongu Madutu 'ai fikirana ua.”
40016024	Gena ḏua, Yesus 'o kanau Tai me-mete'e, “ 'A guna ḇato mau 'o mete'e Ngoi, balasu 'a mete'e 'ai mau masiretene riwara re balasu 'o doiti 'ai salib kara 'o mete'e Ngoi tau-taunu.
40016025	Sababu 'a guna ḇato ga'a 'o kadiarata pa'i 'ai 'ahu toma dungia nena-ne ḇato, unanga gena-ge 'o sanga ua 'ahu kasingado-ngadolo i'a. Mada'a 'a guna ḇato mete'e 'ai mau masiretene riwara sababu 'o mau mete'e Ngoi; unanga gena-ge ḏuanga i'a 'o sanga 'ahu kasingado-ngadolo i'a.
40016026	Sababu ma 'utungu 'i cua na'o ngowa'a matengo 'o sanga 'ori i'a rana mo-moini toma dungia nena-ne ma dara, mada'a 'o sanga ua 'ahu kasingado-ngadolo i'a! Sababu 'ori i'a rana mo-moini toma dungia nena-ne ma dara 'i sipula'a ua 'ahu kasingado-ngadolo i'a!
40016027	Sababu rema kuasa Tari Ḇaḇa ti'ara riwara, Ngoi, Manusia ma Ngowa'a Nau'u mamete'e Rari mala'ekata-mala'ekata ḏuanga i'a 'aḏi sapolo. Toma 'orasa gena-ge, Ngoi to balasa mete'e matengo-matengo manga ga'a.
40016028	Ni ngaku mode-mode'e 'Ari demo-demo nena-ne: Taninga sigolona 'age rema ngowa'a ga'a 'aḏi 'ahu-'ahu moju re 'aḏi oḏi'i Ngoi, Manusia ma Ngowa'a Nau'u to sapolo sa'olo 'Olana.”
40017001	Wangere rarama palisi'i i'a Yesus 'o gasa 'a Petrus, 'a Yakobus re 'a Yohanes, ananga nga muḏiḏi gena-ge gia nongoḏu. Ananga 'aḏi masai'i re mabere ie toma kie kau'u rimoi re toma ngi'i gena-ge ngowa'a lelegu cua, pa'i ananga ḇato.
40017002	Yesus 'ai rupa 'i ngali ra ananga nga ḏu'ange manga biono: 'Ai biono ma tarangi ma tero wangere ma la'o, re 'Ai pakeanga 'i dadi buḏo jama-jamanga.
40017003	Gena ḏua, Yesus 'ai me-mete'e nga ḏu'ange, ananga 'aḏi oḏi'i 'a Musa re 'a Elia, 'aḏi makanau ra Yesus.
40017004	Petrus 'o kanau i'a ra Yesus, “Ma Jou, rousu madutu ngene 'ane-ne. Na'o Ma Jou no nyanyaḏi, ngoi to side'oso suyu'u ḏu ro'ange toma ngi'i nena-ne: ḏu moi di'a Ma Jou, ḏu moi di'a Musa re ḏu moi ḏi'i di'a Elia.”
40017005	Wakutu 'a Petrus 'o ka-kanau moju, kakamo lai tarangi ya'u sao ananga re toma kakamo gena-ge ma dara 'aḏi 'isene iḏingi ma betongo so'o ne: “Unanga nena-ne 'Ari Ngowa'a Nau'u ga'a Tu dadalara, Ngoi 'ari 'akala re sinyingara ma sanangi Ta sipa'ala ra Unanga. Ni 'isene Unanga!”
40017006	Wakutu Yesus 'ai me-mete'e 'aḏi 'isene so'o gena, ananga 'aḏi dadi mojongo lai siḏi re 'aḏi ruba paga-pagara manga biono tala toma tana'a.
40017007	Mada'a Yesus 'o sapolo re 'O cigi ananga re 'O kanau, “Ni momi'i, ni mojongo awa!”
40017008	Wakutu ananga 'aḏi momi'i 'aḏi oḏi'i ngowa'a lelegu ua, pa'i Yesus masiretene.
40017009	Wakutu ananga 'aḏi 'uci da'u kie tala, Yesus 'o sipo-poma ra ananga, “Awa ni sijarita ra guna ḇato mangale 'oru ga'a ni oḏi'i nange-ge singadolo Ngoi, Manusia ma Ngowa'a Nau'u, dadunu to 'ahu moju toma ngowa'a senge-sengene manga sigolona.”
40017010	Yesus 'ai me-mete'e 'aḏi sano ra Unanga, “I'a sa'olo guru-guru 'agama 'aḏi kanau mangale nabi Elia balasu sapolo siḏa, kara 'O Mesias 'o sapolo?”
40017011	Yesus 'a sangoro, “Mode-mode'e nabi Elia ḏuanga i'a 'o sapolo, re unanga 'o sidiai 'ori i'a mo-moini di'a 'O Mesias.
40017012	Mada'a Ngoi to siajele ra ngini nena-ne: Elia ro sapolo, mada'a ngowa'a 'aḏi nana'o unanga ua re 'aḏi 'a'a cira ra unanga mete'e ananga manga mau ḇato. So'o gena ḏi'i, ananga ḏuanga i'a 'aḏi 'a'a cira ra Ngoi, Manusia ma Ngowa'a Nau'u, mete'e ananga manga mau.”
40017013	Ḏua Yesus 'ai me-mete'e ya sahe wakutu Unanga 'o kanau mangale nabi Elia ga'a ro sapolo, 'Ai maksudu Yohanes tukanga baptis.
40017014	Wakutu Yesus re 'Ai me-mete'e nga ḏu'ange ananga 'aḏi maḏibo i'a toma ngowa'a kawasa gena-ge, na-nau'u matengo 'o sapolo re 'o maḏipolono ra Yesus 'ai biono.
40017015	Unanga 'o kanau, “Jou, no sijumu 'Ani 'akala re sinyingara ma la-la tari ngowa'a na-nau'u. Unanga 'o sarasone re 'o basono sangisara lai siḏi. Dadi soi rai o'o i'a unanga 'o eta'a toma u'u re toma ḇanyo.
40017016	Ngoi reto gasa unanga Tani me-mete'e, mada'a unanga ananga 'u si-la yoḏu'u.”
40017017	Yesus 'a sangoro, “Ngini mode-mode'e ngowa-ngowa'a ga'a ni ngaku Ngoi ua re ni iranga ninga ngo'omo! Singadolo ma di'ara ngau moju, Ngoi balasu to tegoro marimoi ra ngini?! Singadolo ma di'ara ngau moju, Ngoi to sidodai 'Ari 'akala ḇanyo ra ngini?! Gasa ino ngowa 'olo gena-ge!”
40017018	Gena ḏua, Yesus 'a soma'a roh ma jira, ga'a 'i osama toma ngowa 'olo gena-ge, 'i supu. Dadi roh ma jira gena-ge 'i supu. Toma 'orasa gena-ge ḏua, ngowa 'olo gena-ge ro la.
40017019	Gena ḏua, wakutu Yesus pa'i 'o matengo ḇato, 'Ai me-mete'e 'aḏi sapolo ra Unanga re 'aḏi sano, “I'a sa'olo ngomi mi dusu'u yoḏu'u roh ma jira gena-ge?”
40017020	Yesus 'a sangoro, “Sababu ngini ninga ngo-ngaku pa'i ceka'a ua. Ni ngaku mode-mode'e 'Ari demo-demo nena-ne: Na'o ngini ninga ngo-ngaku ma lamo'o sa'olo gisisi lai ceka'a ngai moi, ngini nga'unu kanau toma kie nena-ne ‘Malage i'a da'a’ re tantu ḏua enanga 'i malage. Na'o ngini ninga ngo-ngaku so'o gena, 'oru ḇato ngini nga'unu na 'a'a!” [
40017021	Mada'a roh ma jira so'o nena-ne, ngini nyengara na dusu'u pa'i ni manyiata re puasa ḇato.]
40017022	Wakutu Yesus re 'Ai me-mete'e, ananga 'aḏi malomu toma Galilea, Yesus 'o kanau ra ananga, “Ngoi, Manusia ma Ngowa'a Nau'u ḏuanga i'a sipula'a toma manusia ma kuasa.
40017023	Ngoi, ananga Ri sisengene, mada'a toma wangere ma soi ro'ange, Ngoi dadunu to 'ahu moju.” Re 'Ai me-mete'e 'aḏi garura madutu.
40017024	Wakutu Yesus re 'Ai me-mete'e, ananga 'aḏi ngadolo toma limau Kapernaum, ngowa'a ga'a lomu balastengi di'a Ma Jou'ongu Madutu 'ai Wala, ananga 'aḏi sapolo re sano ra Petrus, “ 'Ani guru 'o fangu bolo ua balastengi di'a Ma Jou'ongu Madutu 'ai Wala?”
40017025	Petrus 'a sangoro i'a, “Unanga 'a fangu!” Wakutu Petrus 'o ḏibo ino 'o osama toma wala ma dara, Yesus 'o sano ra unanga siḏa, “Simon, mete'e 'ani wo-waro: 'a guna fangu balastengi re bea toma 'olana-'olana dungia nena-ne, manga rayata bolo ngowa'a sa-sapolo ino?”
40017026	Petrus 'a sangoro, “Ngowa'a sa-sapolo ino.” Yesus 'o kanau, “Na'o so'o gena, rayata paralu ua fangu balastengi.
40017027	Mada'a awa ngene wa'u caḏabi ngowa-ngowa'a ga'a lomu balastengi gena-ge. Dadi, ngana si'a toma talaga di'a no ga-gawolo nyao'o. Re ngana no 'oro nyao'o ga'a na tuono ma mulaingi re ngana no sanga pipisi-pipisi toma nyao'o ma madanga. Pipisi-pipisi gena-ge 'i site-tero ngene nga muḏiḏi nanga balastengi di'a Ma Jou'ongu Madutu 'ai Wala. Ḏua ngana no pula'a pipisi-pipisi gena-ge toma ngowa'a ga'a lomu balastengi di'a Ma Jou'ongu Madutu 'ai Wala.”
40018001	Toma 'orasa gena-ge Yesus 'ai me-mete'e 'aḏi sapolo sano ra Unanga, “ 'A guna lebe la-lamo'o toma Soroga ma Pareta?”
40018002	Yesus 'o 'aro'o ngowa 'olo matengo re 'O side-de'oso tamanga biono.
40018003	Ḏua Unanga 'o kanau, “Ni ngaku mode-mode'e 'Ari demo-demo nena-ne: Na'o ngini ni dadi ua ma tero sa'olo ngowa 'olo nena-ne, ngini ni osama nyo-nyoimi yoḏu'u toma Soroga ma Pareta.
40018004	Sababu gena-ge, 'a guna ḇato 'o maholo 'ai diri ma tero sa'olo ngowa 'olo nena-ne, unanga gena-ge lebe la-lamo'o i'a toma Soroga ma Pareta.
40018005	Re 'a guna ḇato 'o dawongo ngowa 'olo ma tero sa'olo ngowa 'olo nena-ne sababu unanga 'o mete'e Ngoi, gena-ge ma tero sa'olo unanga 'o dawongo Ngoi ḏi'i.
40018006	Mada'a na'o 'a guna ḇato 'o sigasa ngowa-ngowa'a ma pake ua ma tero sa'olo ngowa 'olo nena-ne, singadolo ananga 'aḏi ngaku Ngoi riwara, Ma Jou'ongu Madutu 'o sihukumu unanga gena-ge lebe tubuso i'a. Jobilaha maḏi la-lamo'o 'i siḏobe tai camala, kara sijala unanga toma ngoloto.
40018007	Ngowa'a toma dungia nena-ne ḏuanga i'a sanga bahala sababu rema 'ori i'a ga'a si'a'a ananga 'aḏi baraḏosa. Tantu ḏua gena-ge 'i dadi, mada'a 'a guna ḇato 'o sigasa ngowa'a 'aḏi madaga'a ḏosa, unanga gena-ge 'o sanga bahala lamo'o!
40018008	Na'o ngini ninga giama kaci moi bolo ninga rou kaci moi 'i sigasa ngini ni madaga'a ḏosa; ni tola'a kara na upa'a. Jobilaha, ngini ni 'ahu ra Ma Jou'ongu Madutu pa'i reninga giama kaci moi ḇato bolo rou kaci moi ḇato reo reninga giama bolo rou kaci ḏiḏi sanga upa'a toma u'u malejanga kama sora riwara.
40018009	Re na'o ngini ninga la'o kaci moi 'i sigasa ngini ni madaga'a ḏosa, ni cuḇulenge kara na upa'a. Jobilaha ngini ni 'ahu ra Ma Jou'ongu Madutu pa'i reninga la'o kaci moi ḇato, reo reninga la'o kaci ḏiḏi sanga upa'a toma u'u malejanga kama sora riwara.”
40018010	“Awa si'u'ua ngowa'a ma pake ua ga'a raḏi ngaku Ngoi, ananga gena-ge ma tero sa'olo ngowa 'olo nena-ne. Sababu Ngoi to siajele ra ngini nena-ne: Mala'ekata-mala'ekata ga'a 'aḏi jaga ngowa 'olo gena-ge, 'age tau-taunu toma soroga ra Ma Jou'ongu Madutu 'ai momina. [
40018011	Sababu Ngoi, Manusia ma Ngowa'a Nau'u, to sapolo, di'a sisalamata ngowa-ngowa'a ga'a kiḏanga ra Ma Jou'ongu Madutu ma tero sa'olo doba-doba ga'a 'i iranga.]
40018012	Ngini ninga 'akala ma sanga sa'olo? Na'o 'age rema ngowa'a matengo i'a rai doba latu moi, mada'a 'i iranga rimoi, unanga 'o 'a'a 'oru?! Tantu ḏua, unanga 'a sisoi'i tala ma nyagi siworo re siworo gena-ge toma polono re 'o tagi 'a disa ma rimoi ga'a 'i iranga.
40018013	Re na'o unanga ra sanga doba ga'a 'i iranga gena-ge -- ni ngaku mode-mode'e 'Ari demo-demo nena-ne -- unanga lebe maroanga mangale doba rimoi gena-ge reo ma nyagi siworo re siworo ga'a 'i iranga ua.
40018014	So'o gena ḏi'i, ninga Ḇaḇa toma soroga 'O oḏu'u ngowa'a ma pake ua ga'a ro ngaku Ngoi 'o iranga kasingado-ngadolo i'a.”
40018015	“Na'o 'ani ioronongoḏu matengo 'o madaga'a ḏosa ra ngana, ngana no tagi ra unanga re no siajele mangale 'ai sala 'oru, pa'i la'o ngai rata ḇato. Na'o unanga 'a mete'e 'ani demo-demo, ngini nga muḏiḏi dadunu ni marimoi moju.
40018016	Mada'a na'o unanga 'o dawongo 'ani demo-demo ua, ngana dadunu no tagi ra unanga re no gasa ngowa'a matengo bolo nga muḏiḏi ḏi'i. Sababu toma Boku 'Ofi-'Ofi ri silefo so'o ne: ‘Ma kuranga ḏua nga muḏiḏi bolo nga ḏu'ange 'aḏi dadi sakisi di'a sibanari ngowa'a gena-ge 'ai sala.’
40018017	Na'o unanga mai 'o dawongo ua ananga manga demo-demo, ngana no siajele hali gena-ge toma jama'ata. Ma ḏo-ḏogumu na'o unanga mai 'o dawongo jama'ata manga demo-demo ua, awa ngini ni ma'u supu re osama ra unanga gena-ge, ma tero sa'olo unanga ngowa'a golo-golo'o balastengi, bolo ngowa'a ga'a nana'o ua Ma Jou'ongu Madutu.”
40018018	“Ni ngaku mode-mode'e 'Ari demo-demo nena-ne: 'Oru ga'a ngini ni simaha ua toma dungia nena-ne, Ma Jou'ongu Madutu toma soroga mai Ra mete'e ḏi'i. Re 'oru ga'a ngini ni simaha toma dungia nena-ne, Ma Jou'ongu Madutu toma soroga mai Ra mete'e ḏi'i.
40018019	Ngoi to siajele ra ngini nena-ne ḏi'i: Na'o toma dungia 'age nga muḏiḏi taninga sigolona ga'a marimoi mangale 'oru ḇato ngini ni manyiata Tari Ḇaḇa toma soroga, Unanga ḏuanga i'a 'a sitotomo ninga go-golo'o.
40018020	Sababu toma ngi'i le'a ḇato 'age nga muḏiḏi bolo nga ḏu'ange 'aḏi malomu sababu Ngoi, Ngoi 'age tamanga sigolona.”
40018021	Gena ḏua, Petrus 'o sapolo ra Yesus re 'o sano, “Ma Jou, na'o 'ari ioronongoḏu 'a'a ḏosa ra ngoi, singadolo soi muḏuo ngoi balasu to si'apongo unanga? Singadolo soi tumudingi?”
40018022	Yesus 'a sangoro, “Ngoi to kanau ra ngana, pa'i soi tumudingi ḇato ua, mada'a balasu si'apongo unanga soi nyagi tumudingi sidu'o soi tumudingi!
40018023	Sababu Soroga ma Pareta ma tero sa'olo 'ade-'ade so'o ne: 'Olana matengo mau 'ai budaka-budaka 'aḏi fangu manga banyatoro.
40018024	Siḏa-siḏa budaka matengo ga'a 'ai banyatoro rema juta-juta, ananga 'u sitalaḏi ra 'olana gena-ge.
40018025	Mada'a unanga 'a fangu 'a simoini 'a nga'unu ua. Dadi 'olana 'o parenta ngowa'a 'aḏi wu'unu budaka gena-ge, re 'ai ngowa'a re were'a, re 'ori i'a rana mo-moini, la sifangu 'ai banyatoro.
40018026	Budaka gena-ge 'o maḏipolono ra 'olana 'ai biono re madigaro'o, ‘Tuanga no sijumu 'ani 'akala ḇanyo ra ngoi, re maha ḏuanga i'a ngoi ta fangu ta simoini.’
40018027	Dadi 'olana 'ai 'akala re sinyingara 'i baolo dadalara tai budaka gena-ge, singadolo budaka gena-ge 'ai banyatoro ma 'olana 'a singi-ngiranga re sibebasa unanga di'a 'o tagi maḏibo.
40018028	Mada'a wakutu budaka gena-ge 'o supu, unanga ma'u sanga 'ai ḏagilomu budaka matengo ga'a 'ai banyatoro cala muḏuo i'a ra unanga. Ḏua unanga 'u cako'o re 'u colokoko re 'o kanau, ‘Na fangu simoini 'ani banyatoro!’
40018029	Ḏua 'ai ḏagilomu gena-ge 'o mapagara 'ai biono tala re maḏigaro'o ra unanga, ‘Wolo, no sijumu 'ani 'akala ḇanyo ra ngoi, re maha ḏuanga i'a ngoi ta fangu ta simoini!’
40018030	Mada'a unanga 'a itomo. Siḏibo ḏi'i, unanga 'u singosama 'ai ḏagilomu budaka toma bui, singadolo 'ai banyatoro 'a fangu simoini.
40018031	Wakutu budaka-budaka ma lelegu ananga ya oḏi'i i'a gena-ge, ananga manga 'akala re sinyingara 'i kangela. Dadi ananga 'aḏi siajele mangale gena-ge ra 'olana.
40018032	Ḏua 'olana gena-ge 'o 'aro'o budaka ga'a 'ai 'akala re sinyingara ma jira re 'o kanau i'a ra unanga, ‘Budaka ma jira! Ngana 'ani banyatoro ngoi ta singi-ngiranga mo-moini, pa'i sababu no maḏigaro'o ḇato ra ngoi.
40018033	I'a sa'olo, ngana no sijumu ua 'ani 'akala re sinyingara ma la-la tani ḏagilomu budaka, ma tero sa'olo ngoi reto sijumu 'ari 'akala re sinyingara ma la-la ra ngana?’
40018034	Dadi 'olana 'o ruta masala toma budaka gena-ge ga'a 'ai 'akala re sinyingara 'i cira re 'u singosama unanga toma bui, singadolo 'a fangu 'ai banyatoro simoini.”
40018035	Yesus 'a siḏo-ḏogumu 'ai 'aḏe-'aḏe gena-ge so'o ne: “So'o gena ḏi'i, 'Ari Ḇaḇa da'u toma soroga ḏuanga i'a nu 'a'a ngini matengo re matengo, na'o ngini ni si'apongo ua taninga 'akala re sinyingara ninga ioronongoḏu ga'a 'a'a ḏosa ra ngini.”
40019001	Wakutu Yesus 'o doto'o togumu i'a Unanga 'a sisoi'i tala daeraha Galilea, re 'o tagi toma daeraha Yudea, toma Ḇanyo Yordan kaci moi
40019002	Toma ngi'i gena-ge ngowa'a kawasa 'aḏi mete'e Unanga, re Unanga ya'u si-la ananga manga si-siḏi.
40019003	Ngowa'a Farisi nga muḏuo i'a 'aḏi sapolo ra Yesus, ananga 'aḏi disa Yesus 'ai sala. Ananga 'aḏi sano, “Mete'e nanga 'agama ma hukumu, nau'u oḏu'u 'ai were'a sababu ma 'alasana 'oru ḇato, nyengara bolo ua?”
40019004	Yesus 'a sangoro, “Tantu ḏua, ngini reni baca toma Boku 'Ofi-'Ofi mangale wakutu Ma Jou'ongu Madutu 'o sidadi manusia, ma mulaingi 'age 'o na-nau'u re we-were'a?!
40019005	Togumu i'a, Ma Jou'ongu Madutu 'o kanau ra ananga nga muḏiḏi, ‘Sababu gena-ge, na-nau'u 'o sisoi'i tala 'ai ḇaḇa re 'ai ngina, re 'o marimoi tai were'a, kara ananga nga muḏiḏi 'aḏi dadi rimoi.’
40019006	Dadi ananga 'aḏi dadi nga muḏiḏi riwara, mada'a raḏi dadi rimoi. Sababu gena-ge, 'oru ga'a Ma Jou'ongu Madutu ra sirimoi, manusia wa sito-tola'a yoḏu'u.”
40019007	Ḏua ngowa'a Farisi 'aḏi sano moju, “Na'o so'o gena, i'a sa'olo 'a Musa 'o soma'a nau'u balasu pula'a surata tola'a tai were'a ga'a unanga re mi oḏu'u?”
40019008	Yesus 'a sangoro, “Musa 'o pula'a loasa ni oḏu'u ninga were'a sababu ngini ninga 'akala re sinyingara lai te'e. Mada'a ma ba-banari toma mulaingi i'a so'o gena ua.
40019009	Dadi, Ngoi to siajele ra ngini nena-ne: 'A guna ḇato 'a oḏu'u 'ai were'a, mada'a were'a gena-ge mo tinikai ua, kara 'o molo'ara we-were'a lelegu, unanga gena-ge 'o tinikai.”
40019010	Ḏua Yesus 'ai me-mete'e 'aḏi kanau ra Unanga, “Na'o so'o gena, jobilaha molo'ara awa!”
40019011	Yesus 'a sangoro, “Demo gena-ge ngowa'a mo-moini ua nga'unu ya mete'e, mada'a pa'i ngowa'a ga'a Ma Jou'ongu Madutu ra sitantukanga.
40019012	Sababu 'age rema ngowa'a ga'a masinge-ngeta'a da'u tala ga'a 'aḏi molo'ara 'i yoḏu'u. Re 'age rema ngowa'a ga'a 'aḏi molo'ara 'i yoḏu'u, sababu ngowa'a ya'u kabiri. Re 'age ḏi'i rema ngowa'a ga'a mau 'aḏi de-de'oso Ma Jou'ongu Madutu, dadi 'aḏi molo'ara ua. Ngowa'a ga'a nga'unu ya mete'e 'ani demo-demo gena-ge, lebe rousu ananga ya si'a'a.”
40019013	'Age 'orasa rimoi, ngowa-ngowa'a 'aḏi gasa i'a manga ngowa 'olo ra Yesus, la Unanga 'a siteru 'Ai giama ra ananga di'a ya'u sibarakati. Mada'a 'Ai me-mete'e 'aḏi ḇangata ngowa'a gena-ge ga'a gasa manga ngowa 'olo.
40019014	Ḏua Yesus 'o kanau Tai me-mete'e, “Sieanga i'a ḇato ngowa 'olo nena-ne 'aḏi sapolo ra Ngoi. Awa ni dola'aku ananga, sababu ngowa'a ga'a 'aḏi dadi ma tero sa'olo ngowa 'olo-ngowa 'olo nena-ne pa'i ananga gena-ge nyengara 'aḏi osama nyo-nyoimi toma Soroga ma Pareta.”
40019015	Gena ḏua, Yesus 'a siteru 'Ai giama toma ngowa 'olo-ngowa 'olo matengo re matengo manga sae'e ma re'u kara 'O sibarakati ananga. Gena ḏua Unanga 'o tagi sisoi'i tala ngi'i gena-ge.
40019016	Toma wangere rimoi, 'age tubaie matengo 'o sapolo ra Yesus, re 'o sano, “Guru, ngoi balasu to 'a'a ga'a ma la-la sa'olo, la to dawongo 'ahu kasingado-ngadolo i'a?”
40019017	Yesus 'a sangoro, “I'a sa'olo no sano ra Ngoi mangale 'ori i'a ma la-la? Pa'i Matengo ḇato ma la-la. Na'o ngana mau no sanga 'ahu kasingado-ngadolo i'a, ngana balasu no mete'e parenta-parenta ra Ma Jou'ongu Madutu.”
40019018	Tubaie gena-ge 'o sano, “Parenta-parenta sa'olo?” Yesus 'a sangoro, “No sisengene ngowa'a awa, no tinikai awa, no tori'i awa, no dadi sakisi sa-sakala awa,
40019019	no silamo'o 'ani ḇaḇa re 'ani ngina, re no dadalara ngowa'a lelegu ma tero sa'olo no dadalara 'ani diri masiretene.”
40019020	Tubaie gena-ge 'a sangoro, “Parenta mo-moini gena-ge ngoi reta mete'e. 'I kuranga 'oru moju?”
40019021	Yesus 'o kanau, “Na'o ngana mau no dadi ti-tiai, no maḏibo re na wu'unu 'ani 'ori i'a rana mo-moini, re ma pipisi na sibalangu toma ngowa-ngowa'a ma dinga'unu ua. Dadi, ngana ḏuanga i'a no sanga 'ori i'a rana mode-mode'e toma soroga. Togumu i'a no sapolo re no mete'e Ngoi!”
40019022	Wakutu tubaie gena-ge 'a 'isene Yesus 'o kanau so'o gena, unanga 'o maḏibo rai 'akala re sinyingara 'i kangela, sababu unanga gena-ge ngowa'a rema-enanga madutu.
40019023	Ḏua Yesus 'o kanau Tai me-mete'e, “Ni ngaku mode-mode'e 'Ari demo-demo nena-ne: Kangela masala di'a ngowa'a rema-enanga 'aḏi osama nyo-nyoimi ra Ma Jou'ongu Madutu 'ai Pareta.
40019024	Re Ngoi to siajele ra ngini nena-ne ḏi'i: Lebe gapanga 'o 'unta rimoi 'i osama toma j̱aiti ma duso'o reo ngowa'a rema-enanga 'aḏi osama nyo-nyoimi ra Ma Jou'ongu Madutu 'ai Pareta.”
40019025	Wakutu 'ai me-mete'e ya 'isene Yesus 'o kanau so'o gena, ananga 'aḏi heranga masala re 'aḏi kanau, “Na'o so'o gena, 'a guna nga'unu sanga salamata?!”
40019026	Yesus 'o tatamo ananga re 'o kanau, “Toma manusia 'i osama 'akala ua, mada'a ra Ma Jou'ongu Madutu mo-moini 'i osama 'akala.”
40019027	Ḏua Petrus 'o sangoro, “Ngomi remi sisoi'i tala mo-moini, la mi mete'e Jou! Dadi ngomi sanga 'oru?”
40019028	Yesus 'o kanau ra ananga, “Ni ngaku mode-mode'e 'Ari demo-demo nena-ne: Toma dungia su-sungi Ngoi, Manusia ma Ngowa'a Nau'u ḏuanga i'a To tegoro Tari ḏe-ḏegoro ga'a mulia. Re toma 'orasa gena-ge, ngini Ngoi 'ari me-mete'e, ni tegoro toma ḏe-ḏegoro nyagi moi re romoḏiḏi, re ni sijuruhakimi ngowa'a Israel suku nyagi moi re romoḏiḏi.
40019029	'A guna ḇato ra sisoi'i tala 'ai wala, 'ai iḏanga re biḏanga, 'ai ḇaḇa re ngina, 'ai ngowa-ngowa'a bolo 'ai guḏa sababu mete'e Ngoi, unanga gena-ge ḏuanga i'a 'o dawongo maḏibo siḏuolo latu moi re 'o sanga ḏi'i 'ahu kasingado-ngadolo i'a.
40019030	Mada'a ngowa'a repe ga'a nange-ne 'aḏi dadi ngowa'a la-lamo'o, ḏuanga i'a 'aḏi dadi ngowa'a ma pake ua. Re ngowa'a repe ga'a nange-ne 'aḏi dadi ngowa'a ma pake ua, ḏuanga i'a 'aḏi dadi ngowa'a la-lamo'o.”
40020001	“Wakutu Soroga ma Pareta 'i ngadolo, enanga gena-ge ma tero sa'olo 'ade-'ade nena-ne: Da-daini i'a moju guḏa 'anggur ma dutu matengo 'o tagi 'o disa ngowa'a di'a 'aḏi munara tai guḏa 'anggur.
40020002	Unanga 'a si'aturu ananga manga ngogele wange moi pipisi salaka ngai moi. Togumu i'a 'o soma'a ananga 'aḏi munara tai guḏa 'anggur gena-ge.
40020003	Ca'olo siworo da-daini i'a, guḏa 'anggur ma dutu gena-ge dadunu 'o tagi ḏi'i, re 'o oḏi'i ngowa'a nga muḏuo i'a pa'i 'aḏi maro-roka ḇato toma pasara.
40020004	Ḏua unanga 'o kanau i'a toma ngowa-ngowa'a gena-ge, ‘Tagi ni munara ra ngoi 'ari guḏa 'anggur. Ngoi ḏuanga i'a tini fangu ninga munara ma ijana ga'a ngoi reta putusu 'i 'adili.’
40020005	Gena ḏua, ananga 'aḏi tagi munara, Ca'olo nyagi moi re romoḏiḏi wange 'olona tala, re wange so'o ne'o ca'olo ro'ange, guḏa 'anggur ma dutu gena-ge dadunu 'o tagi di'a 'o sewa ngowa'a munara.
40020006	Re ḏa ca'olo romotoa wangere so'o ne'o, unanga gena-ge dadunu 'o tagi, re 'o oḏi'i rema ngowa'a moju pa'i 'aḏi maro-roka ḇato. Unanga ya'u sano i'a ra ananga, ‘I'a sa'olo toma wange moi ma dara, ngini ni maga'a 'oru rimoi i'a mai ua?’
40020007	Ngowa-ngowa'a gena-ge 'aḏi sangoro, ‘Ngowa'a 'aḏi sipula'a munara ngomi ua.’ Dadi guḏa 'anggur ma dutu gena-ge 'o kanau, ‘Na'o so'o gena, ngini tagi re ni munara ra ngoi 'ari guḏa 'anggur.’ Dadi ananga gena-ge tagi munara.
40020008	Wakutu wangere so'o ne'o ḏa ca'olo rarama, guḏa 'anggur ma dutu 'o kanau tai ngowa'a munara ma sae'e, ‘ 'Aro'o re lomu ngowa'a munara mo-moini, la ta fangu ananga matengo re matengo manga munara ma ngogele; mulaingi toma ngowa'a munara ga'a sapolo ma siḏo-ḏogumu singadolo ngowa'a munara ga'a 'aḏi sapolo ma mulaingi.’
40020009	Ngowa'a munara ga'a 'aḏi osama munara ca'olo romotoa wange so'o ne'o, ananga gena-ge matai sapolo. Ananga matengo re matengo 'aḏi sanga pipisi salaka ngai moi.
40020010	Gena ḏua, sapolo ḏi'i ngowa'a munara ga'a 'aḏi osama munara da-daini i'a moju. Ananga 'aḏi mafikiri ananga 'aḏi sanga pipisi lai lamo'o. Momongolo ua, ananga matengo re matengo mai 'aḏi sanga pipisi salaka ngai moi.
40020011	Wakutu ananga 'aḏi sanga manga pipisi gena-ge, ananga 'aḏi kuḏubungu toma guḏa 'anggur ma dutu re 'aḏi kanau,
40020012	‘Ananga ga'a osama munara ma siḏo-ḏogumu pa'i 'aḏi munara jam rimoi. Ngomi mi munara wange moi ma dara, re sidogo wangere ya 'erese ngomi singadolo wangere so'o ne'o, mada'a ngana no fangu minga munara ma tero sa'olo ananga gena-ge manga munara!’
40020013	Guḏa 'anggur ma dutu gena-ge 'a sangoro ra matengo tamanga sigolona, ‘Wolo, ngoi kai ri sala ua ra ngana. Ngana re ngoi, 'oru ngene wo nyengara ḏua: No munara wange moi, no sanga pipisi salaka ngai moi?
40020014	Dadi na 'oro 'ani pipisi kara no tagi. Ngoi mau to pula'a ngowa'a munara ga'a 'aḏi sapolo ma siḏo-ḏogumu manga pipisi ma lamo'o ma tero sa'olo ta ngana ḏi'i.
40020015	Ngoi nyengara bolo ua to pula'a 'ari pipisi ra guna ḇato mete'e 'ari mau?! I'a sa'olo ngana 'ani 'akala re sinyingara 'i go-goḏi? 'Oru sababu 'ari 'akala re sinyingara lai mura?’ ”
40020016	“Dadi, ngowa'a ga'a ngowa'a mapake ua, ḏuanga i'a 'aḏi dadi ngowa'a la-lamo'o. Re ngowa'a ga'a ngowa'a la-lamo'o, ḏuanga i'a 'aḏi dadi ngowa'a mapake ua.”
40020017	Wakutu Yesus 'o tagi toma limau Yerusalem, toma ngo'omo ma golona Unanga 'o 'aro'o re ya'u lomu 'Ai me-mete'e nga nyagi moi re nga muḏiḏi re 'aḏi mawola i'a pa'i ananga re 'O kanau,
40020018	“ 'Isene! Ngene nange-ne wo si'a toma limau Yerusalem. I'a da'a Ngoi, Manusia ma Ngowa'a Nau'u, ḏuanga i'a sipula'a toma 'imam-'imam ma sae'e re guru-guru 'agama. Re Ngoi ḏuanga i'a ananga Ri singe-ngeta'a hukumu sengene.
40020019	Gena ḏua, Ngoi sipula'a ḏi'i toma ngowa-ngowa'a Yahudi ua. Ngoi, ananga Ri sije-jengere re Ri sipo, kara Ri sisalib. Mada'a toma wangere ma soi ro'ange, Ngoi dadunu to 'ahu moju.”
40020020	Gena ḏua, 'a Zebedeus 'ai were'a re 'ami ngowa'a nau'u nga muḏiḏi, 'a Yakobus re 'a Yohanes, ananga 'aḏi sapolo ra Yesus. Munanga mo maḏipolono ra Unanga 'ai biono re mo golo'o 'ori i'a rimoi i'a.
40020021	Yesus 'o sano, “Meme no mau 'oru?” Munanga mo sangoro, “Ngoi to mau 'ari ngowa'a nga muḏiḏi nena-ne matengo 'o tegoro Tani giama ma kuwiḏa re matengo 'o tegoro Tani giama ma kuḇali, wakutu Jou ḏuanga i'a No dadi 'Olana.”
40020022	Yesus 'o kanau ra Yakobus re 'a Yohanes, “Ngini ni sahe ua 'oru ga'a ni golo'o. Nga'unu bolo ua ni ka'e Tari sawo'o ga'a Ngoi balasu ta ka'e? 'Ari sawo'o ma dara gena-ge 'i romanga reo susa re sangisara?” Ananga ya sangoro, “Ngomi ma nga'unu.”
40020023	Yesus 'o kanau ra ananga, “Mode-mode'e, ḏuanga i'a ngini ni ka'e Tari sawo'o. Mada'a mangale 'a guna 'o tegoro Tari giama ma kuwiḏa bolo Tari giama ma kuḇali, gena-ge Ngoi 'ari haku ua ta sitantukanga. 'Ari Ḇaḇa ra sitantukanga 'a guna tegoro toma ngi'i-ngi'i gena-ge.”
40020024	Wakutu Yesus 'ai me-mete'e nga nyagi moi ya 'isene so'o gena, ananga 'aḏi ruta ra Yakobus re 'a Yohanes.
40020025	Dadi Yesus ya'u 'aro'o ananga mo-moini re 'O kanau, “Ngini ni waro mangale bangsa-bangsa manga sae'e ga'a nana'o ua Ma Jou'ongu Madutu, ananga gena-ge 'aḏi sikangela manga rayata. Re ngowa'a la-lamo'o 'aḏi simau-mau manga rayata, la ya mete'e manga parenta.
40020026	Mada'a ngini ni 'a'a so'o gena awa. Siḏibo ḏi'i, 'a guna ḇato mau 'o dadi ngowa'a la-lamo'o taninga sigolona, unanga balasu 'o dadi falalomu siḏa.
40020027	Re 'a guna ḇato mau 'o dadi sae'e taninga sigolona, unanga balasu 'o dadi ninga budaka.
40020028	So'o gena-ge ḏi'i ma tero sa'olo Ngoi, Manusia ma Ngowa'a Nau'u. Ngoi to sapolo di'a ngowa-ngowa'a 'aḏi de-de'oso Ngoi ua. Mada'a Ngoi to sapolo di'a To de-de'oso ngowa-ngowa'a, re Ta sidoa'a 'Ari 'ahu di'a To tuusu ngowa'a repe tamanga ḏosa.”
40020029	Wakutu Yesus re 'Ai me-mete'e ananga 'aḏi tagi sisoi'i tala limau Yerikho, ngowa'a kawasa 'aḏi mete'e Unanga.
40020030	'Age rema ngowa'a hafu nga muḏiḏi 'aḏi tegoro toma ngo'omo ma 'uḏu. Wakutu ananga 'aḏi 'isene Yesus 'o tola'a ino toma ngo'omo gena-ge, ananga 'aḏi poa'a, “Ma Jou, 'Olana Daud 'ai ju'uda, Na sijumu 'Ani 'akala re sinyingara ma la-la ra ngomi!”
40020031	Ngowa'a kawasa toma ngi'i gena-ge ananga ya'u ḇangata re 'aḏi soma'a ngowa'a hafu nga muḏiḏi gena-ge masiogoro. Mada'a ananga ganapu ya siduga manga iḏingi, “Ma Jou, 'Olana Daud 'ai ju'uda, Na sijumu 'Ani 'akala re sinyingara ma la-la ra ngomi!”
40020032	Ḏua, Yesus 'o matogumu re ya'u 'aro'o ananga sapolo ra Unanga. Unanga ya'u sano i'a, “Ngini ni mau 'oru Ngoi ta si'a'a ra ngini?”
40020033	Ananga ya sangoro, “Ma Jou, ngomi mau mi oḏi'i!”
40020034	Dadi Tai 'akala re sinyingara 'i baolo dadalara ra ananga re 'A cigi manga la'o. Toma 'orasa gena-ge ḏua, ananga raḏi oḏi'i kara 'aḏi mete'e Unanga.
40021001	Wakutu ananga 'aḏi co-cori limau Yerusalem, ananga 'aḏi ngadolo toma gamu Betfage toma Polono Zaitun. Toma ngi'i gena-ge Yesus 'o soma'a 'ai me-mete'e nga muḏiḏi, ananga tagi siḏa.
40021002	Unanga 'o kanau ra ananga gena-ge, “Ngini ni tagi siḏa i'a da'a toma gamu taninga biono. I'a da'a ni oḏi'i keledai rimoi rema ngowa, ngowa'a ya sipiri'u i'a. Na pasala enanga romoḏiḏi ma gumi re na gasa ino 'ane.
40021003	Na'o matengo i'a 'o sano ra ngini mangale 'oru ni 'a'a so'o gena-ge, ni kanau, ‘Ma Jou 'a paralu.’ Ḏua unanga gena-ge 'a dola'aku ua ngini na gasa keledai rimoi rema ngowa.”
40021004	Enanga 'i dadi so'o gena, la sitotomo 'oru ga'a nabi 'a sinubuata pasala ḏua:
40021005	“Siajele ngowa-ngowa'a toma limau Yerusalem. ‘Oḏi'i, ninga 'Olana 'o sapolo ra ngini ino, Unanga 'ai 'akala re sinyingara 'i mereoso re 'O maholo tala re 'O mabalene toma keledai rimoi, toma keledai ra-ramasa ie.’ ”
40021006	Dadi 'Ai me-mete'e nga muḏiḏi gena-ge 'aḏi tagi, re ya si'a'a ma tero sa'olo 'oru ga'a Yesus 'o bererongo ra ananga.
40021007	Ananga ya gasa keledai gena-ge rema ngowa. Ḏua ananga ya siwangini manga juba toma keledai romoḏiḏi ma dudunu, kara Yesus 'o mabalene.
40021008	Ngowa'a kawasa ya woi'i manga juba re ya sisela toma ngo'omo. Re 'age rema ngowa'a lelegu ḏi'i 'aḏi tola'a ate ma umanga ya siwangini toma tapaka.
40021009	Ngowa'a kawasa ga'a 'aḏi tagi siḏa-siḏa re ḏi'i ngowa'a kawasa ga'a 'aḏi tu-tuu'u ra Yesus, ananga mo-moini 'aḏi poa'a so'o ne: “Puji re silamo'o 'Olana Daud 'ai ju'uda!” “Sibarakati Unanga ga'a 'o sapolo ra Ma Jou'ongu Madutu 'ai lomanga!” “Puji re silamo'o Ma Jou'ongu Madutu toma Gau'u!”
40021010	Wakutu Yesus 'o osama limau Yerusalem, ngowa'a mo-moini toma limau gena-ge 'aḏi nyiwere re 'aḏi ma'u sano, “Unanga nena-ne 'a guna?”
40021011	Ngowa'a kawasa ga'a 'aḏi mamete'e ra Unanga 'aḏi sangoro, “Unanga nena-ne Yesus, nabi toma limau Nazaret toma daeraha Galilea ino.”
40021012	Gena ḏua, Yesus 'o osama ra Ma Jou'ongu Madutu 'ai Wala ma soana re 'O dusu'u ngowa'a ga'a 'aḏi mawu'unu re matibo toma ngi'i gena-ge. Unanga 'a sipagara ngowa-ngowa'a singali-ngali pipisi manga meja re 'a siruba ngowa-ngowa'a mawu'unu namo dara manga bako-bako.
40021013	Ḏua Unanga 'o kanau i'a ra ananga, “Toma Boku 'Ofi-'Ofi 'i silefo mangale Ma Jou'ongu Madutu 'o kanau so'o ne: ‘ 'Ari wala ngowa'a ḏuanga i'a ya silomanga manyiata ma wala.’ Mada'a ngini ni si'a'a ngowa'a to-tori'i manga ngi'i!”
40021014	Ngowa'a hafu re ngowa'a ḇolo 'aḏi sapolo ra Yesus ra Ma Jou'ongu Madutu 'ai Wala ma soana re Unanga ya'u si-la.
40021015	Mada'a 'imam-'imam ma sae'e re guru-guru 'agama, ananga gena-ge 'aḏi ruta ra Yesus. Sababu ananga gena-ge 'aḏi oḏi'i Unanga 'o 'a'a ga'a hera-heranga, re 'isene ngowa 'olo 'aḏi poa'a ra Ma Jou'ongu Madutu 'ai Wala ma soana: “Puji re silamo'o 'Olana Daud 'ai ju'uda!”
40021016	Dadi ananga 'aḏi sano ra Yesus, “Ngana no 'isene ananga 'aḏi poa'a 'oru?” Yesus 'a sangoro, “Ya, Ngoi ta 'isene. Tantu ḏua ngini rena baca 'oru ga'a 'i silefo toma Boku 'Ofi-'Ofi so'o ne: ‘Ma Jou'ongu Madutu reno doto'o ngowa 'olo re ngowa kiau di'a 'aḏi puji re silamo'o ti-tiai Unanga.’ ”
40021017	Gena ḏua, Yesus 'o supu sisoi'i tala ananga toma limau Yerusalem re 'O tagi toma gamu Betania re 'O otu toma gamu gena-ge.
40021018	Ma ḇiḇini ino da-daini i'a moju, wakutu Yesus 'o maḏibo toma limau Yerusalem, toma ngo'omo ma golona, Unanga 'o basono sawini.
40021019	Dadi wakutu Unanga 'o oḏi'i ate 'ara ḏu moi toma ngo'omo ma 'uḏu, Unanga 'o tagi sebanga i'a toma ate gena-ge. Mada'a kalaha ate gena-ge rema ma so'a, Unanga 'a oḏi'i ma sowo'o rimoi i'a mai ua! Ḏua Yesus 'a kanau i'a toma ate gena-ge, “Mulaingi toma 'orasa nena-ne re si'a, ngana kama sowo'o riwara!” Ate gena-ge jau-jau ri wa'alo.
40021020	Wakutu Yesus 'ai me-mete'e ya oḏi'i 'oru 'i dadi gena-ge, ananga 'aḏi heranga masala. Ananga 'aḏi sano, “I'a sa'olo ate ara gena-ge ri wa'alo caiti?”
40021021	Yesus 'a sangoro, “Ni ngaku mode-mode'e 'Ari demo-demo nena-ne: Na'o ngini ni ngaku mode-mode'e re na sitaka-taka ua, ngini nga'unu na si'a'a ma tero sa'olo Ngoi ta si'a'a toma ate 'ara nena-ne. Re pa'i gena-ge ḇato ua, ngini nyengara ni kanau kie nena-ne, ‘No malage re no eta'a toma ngoloto.’ Re enanga gena-ge ḏuanga i'a 'i dadi.
40021022	Na'o ngini ni ngaku mode-mode'e, 'oru ḇato ngini golo'o taninga nyiata ma dara, ngini ḏuanga i'a na dawongo.”
40021023	Gena ḏua, Yesus dadunu 'o maḏibo re 'o osama ra Ma Jou'ongu Madutu 'ai Wala ma soana, di'a 'O doto'o. Wakutu Unanga 'o doto'o ngowa'a moju, 'imam-'imam ma sae'e re Yahudi manga bi-biri'i 'aḏi sapolo ra Unanga re 'aḏi sano, “No sanga 'Ani kuasa le'a ino, singadolo Ngana no 'a'a mo-moini gena-ge? Re 'a guna 'o pula'a kuasa ra Ngana?”
40021024	Yesus 'a sangoro, “Ngoi ḏi'i mau to sano siḏa ra ngini. Na'o ngini nga'unu na sangoro, kara Ngoi ta siajele 'a guna pula'a kuasa ra Ngoi singadolo Ngoi ta si'a'a mo-moini gena-ge.
40021025	'A Yohanes tukanga baptis, unanga gena-ge 'o sanga 'ai kuasa ra guna ino? Ra Ma Jou'ongu Madutu bolo toma manusia ino?” Ḏua 'imam-'imam ma sae'e re Yahudi manga bi-biri'i 'aḏi ma'u kanau tamanga sigolona, “Na'o ngene wo sangoro ‘ 'A Yohanes gena-ge 'o sanga kuasa ra Ma Jou'ongu Madutu ino,’ ḏua Unanga 'o sano, ‘Na'o so'o gena-ge, i'a sa'olo ngini ni ngaku Unanga ua?’
40021026	Mada'a na'o wo sangoro, ‘Unanga 'o sanga kuasa toma manusia ino,’ ngene wo mojongo ngowa'a repe sababu ananga mo-moini 'aḏi ngaku Yohanes gena-ge 'o dadi nabi.”
40021027	Dadi ananga 'aḏi sangoro, “Ngomi ma waro ua.” Ḏua Yesus 'o kanau ra ananga, “Na'o so'o gena, Ngoi mai ta siajele ua ra ngini mangale Ngoi to sanga kuasa ra guna ino, singadolo nga'unu ta si'a'a mo-moini gena-ge.”
40021028	Yesus dadunu 'o kanau toma 'imam-'imam ma sae'e re Yahudi manga bi-biri'i, “Ngini ninga 'akala ma sanga sa'olo mangale nena-ne? 'Age rema ḇaḇa matengo ga'a 'ai ngowa'a nau'u nga muḏiḏi. Unanga 'o tagi ra ma ngowa'a nau'u ma ioro re 'o kanau, ‘ 'Ari ngowa'a nau'u, wangere nange-ne ngana no tagi munara toma guḏa 'anggur.’
40021029	Ngowa'a nau'u ma ioro 'a sangoro, ‘Ngoi to oḏu'u.’ Mada'a togumu i'a 'o maḏibanga 'a siḏibo 'ai 'akala re sinyingara re 'o tagi munara toma guḏa 'anggur.
40021030	Gena ḏua, ḇaḇa gena-ge 'o tagi tai ngowa'a ma nongoḏu re 'o kanau so'o gena ḏi'i. Ngowa'a ma nongoḏu gena-ge 'a sangoro, ‘Ya baba.’ Mada'a unanga 'o tagi ua.
40021031	Nah tai ngowa'a nga muḏiḏi gena-ge 'a guna ga'a 'a mete'e manga ḇaḇa 'ai mau?” Ananga gena-ge ya sangoro, “Ngowa'a nau'u ma ioro.” Ḏua, Yesus 'o kanau ra ananga, “Ni ngaku mode'e 'Ari demo nena-ne: Ngowa'a golo-golo'o balastengi re we-were'a su-sudala, ananga gena-ge 'aḏi osama nyo-nyoimi ra Ma Jou'ongu Madutu 'ai Pareta; mada'a ngini ua!
40021032	Sababu Yohanes tukanga baptis, unanga ro sapolo re sijumu ra ngini mangale 'ahu ma duhu ga'a mete'e Ma Jou'ongu Madutu 'ai 'akala ma mau. Mada'a ngini ni ngaku ua unanga 'ai do-doto'o. Siḏibo ḏi'i, ngowa'a golo-golo'o balastengi re we-were'a su-sudala, ananga gena-ge raḏi ngaku 'ai do-doto'o. Sidogo ḏi'i, kalaha ngini reni oḏi'i gena-ge, ngini ni maḏibo ua toma ngo'omo boloto re ni ngaku ua moju Yohanes 'ai do-doto'o!”
40021033	Yesus 'o kanau moju, “ 'Isene toma 'ade-'ade ma lelegu rimoi ḏi'i: 'Age rema guḏa ma dutu matengo 'o otomo 'anggur tai guḏa ḇotu moi. Gena ḏua, unanga 'a hisa sigoloḏi re 'o paiti tana'a ma duso'o di'a 'anggur ma sowo'o ma jo-jo'o. Gena ḏua, side'oso wala teru di'a ngowa'a jaga. Togumu i'a, unanga 'o sisewa toma ngowa-ngowa'a munara toma guḏa kara 'o tagi toma nagara lelegu.
40021034	Wakutu ma 'orasa 'utu'u 'anggur enanga 'i ngadolo, guḏa ma dutu 'o siḏingoto 'ai budaka-budaka 'aḏi tagi tai ngowa-ngowa'a munara toma guḏa di'a ya 'oro 'ai balangu.
40021035	Mada'a ngowa-ngowa'a munara toma guḏa ya'u cako'o guḏa ma dutu 'ai budaka-budaka gena-ge: Matengo ya'u ca'olo, ma lelegu ya'u sisengene, ma lelegu ya'u poini reo maḏi singadolo 'o sengene.
40021036	Ḏua guḏa ma dutu dadunu siḏingoto 'ai budaka-budaka ma lelegu lebe repe i'a reo ma mulaingi. Mada'a ngowa-ngowa'a munara toma guḏa ya'u 'a'a cira ma tero so'o gena ḏi'i.
40021037	Ma ḏo-ḏogumu tala, guḏa ma dutu 'o siḏingoto 'ai ngowa'a nau'u masiretene. Unanga 'o fikiri so'o ne: ‘Tantu ḏua ngowa-ngowa'a munara toma guḏa, ananga 'aḏi silamo'o 'ai ngowa'a nau'u.’
40021038	Mada'a wakutu ngowa-ngowa'a munara toma guḏa 'aḏi oḏi'i guḏa ma dutu 'ai ngowa'a nau'u 'o sapolo, ananga 'aḏi ma'u kanau matengo re matengo, ‘Unanga nena-ne 'o warisi ma gu-gu'u. Ino ngene wu sisengene unanga, la ngene wa sanga 'ai warisi!’
40021039	Dadi guḏa ma dutu 'ai ngowa'a nau'u, ananga 'u cako'o re 'u upa'a toma guḏa 'anggur ma di'anga, kara 'u sisengene.”
40021040	Gena ḏua, Yesus 'o sano toma 'imam-'imam ma sae'e re Yahudi manga bi-biri'i, “Dadi, wakutu guḏa ma dutu ḏuanga i'a 'o sapolo, unanga 'o 'a'a 'oru tai ngowa-ngowa'a munara toma guḏa gena-ge?”
40021041	Ananga ya sangoro, “Tantu ḏua unanga ya'u sisengene ngowa-ngowa'a ma jira gena-ge, kara guḏa ma dutu 'o sisewa 'ai guḏa 'anggur toma ngowa'a munara toma guḏa ma lelegu ga'a mau ya pula'a guḏa ma dutu 'ai balangu wakutu 'utu'u ma 'orasa 'i ngadolo.”
40021042	Ḏua Yesus 'o kanau ra ananga, “Tantu ḏua ngini rena baca 'oru ga'a 'i silefo toma Boku 'Ofi-'Ofi so'o ne: ‘Maḏi ga'a wala ma tukanga ya upa'a ḏua, ma nyonyata maḏi gena-ge ri dadi maḏi ma re'u i'a di'a wala ma bangini. Gena-ge Ma Jou'ongu Madutu 'ai munara, re tananga momina 'i rousu masala!’ ”
40021043	“Sababu gena-ge, Ngoi to siajele ra ngini nena-ne: Ngini ninga haku sa'olo Ma Jou'ongu Madutu 'ai 'umata, gena-ge Ma Jou'ongu Madutu 'a 'oro re 'A sipula'a di'a bangsa lelegu ga'a manga 'ahu mete'e Ma Jou'ongu Madutu 'ai 'akala ma mau. [
40021044	Re ngowa'a 'aḏi eta'a toma maḏi gena-ge 'aḏi wejere rotu-rotu, re ngowa'a ga'a maḏi gena-ge ya'u pe-pe'ara, ananga 'aḏi wejere singadolo 'aḏi dadi korou'u.]”
40021045	Wakutu 'imam-'imam ma sae'e re ngowa'a Farisi ya 'isene Yesus 'ai 'ade-'ade gena-ge, ananga 'aḏi waro Unanga 'o kanau so'o gena-ge mangale ananga.
40021046	Dadi ananga 'aḏi disa ngo'omo di'a cako'o Unanga. Mada'a ananga 'aḏi mojongo ngowa'a repe sababu ananga 'aḏi ngaku Yesus gena-ge 'o dadi nabi.
40022001	Yesus 'o kanau ḏi'i toma ngowa'a kawasa re 'O pake 'ade-'ade,
40022002	“Soroga ma Pareta ma tero sa'olo toma 'ade-'ade nena-ne: 'Age 'olana matengo ga'a 'o 'a'a molo'ara ma laya di'a 'ai ngowa'a nau'u.
40022003	'Olana gena-ge 'o soma'a 'ai budaka-budaka 'aḏi tagi re 'aḏi 'aro'o ngowa-ngowa'a ga'a 'aḏi sanga saele di'a sapolo. Mada'a ananga gena-ge ga'a raḏi sanga saele 'aḏi oḏu'u sapolo.
40022004	Ḏua 'olana gena-ge 'o soma'a 'ai budaka-budaka ma lelegu 'aḏi tagi toma ngowa'a ga'a raḏi sanga saele. Unanga 'o kanau tai budaka gena-ge, ‘Ni siajele toma ngowa-ngowa'a ga'a reta'u saele mangale ngo-ngoromo toma laya, 'i ḏu-ḏuanga ḏua: Sapi ma la-lamo'o re sapi ma ngowa reta tola'a, mo-moini ri ḏuanga. Ino sapolo toma molo'ara ma laya.’
40022005	Mada'a ngowa-ngowa'a gena-ge ga'a Unanga ya'u saele ḏua, ananga 'aḏi sikalesanga i'a ua. Ananga 'aḏi tagi tamanga munara: Mamuni'a 'aḏi tagi tamanga guḏa, mamuni'a ḏi'i 'aḏi tagi tamanga toko.
40022006	Re ngowa'a ma lelegu 'aḏi cako'o ma 'olana 'ai budaka, ya'u ca'olo singadolo ya'u sisengene.
40022007	Wakutu 'olana 'a 'isene 'oru ga'a 'i dadi, unanga 'o ruta madutu. Dadi unanga 'o siḏingoto 'ai sordado-sordado di'a tagi re 'aḏi sisengene ngowa-ngowa'a gena-ge ga'a 'aḏi sisengene 'ai budaka-budaka, kara ya tau'u ananga manga limau.
40022008	Togumu i'a, unanga 'o 'aro'o 'ai budaka-budaka re 'o kanau, ‘Molo'ara ma laya 'i ḏu-ḏuanga ḏua, mada'a ngowa'a ga'a ngoi ta'u saele, ananga 'aḏi patasa ua di'a mete'e toma laya gena-ge.
40022009	Sababu gena-ge ni tagi re 'a guna ḇato ga'a ma'u sanga toma tapaka-tapaka ni saele ananga, la 'aḏi sapolo ino toma molo'ara ma laya nena-ne.’
40022010	Ḏua 'ai budaka-budaka gena-ge 'aḏi tagi. Ananga 'aḏi tagi toma tapaka-tapaka re 'aḏi lomu ngowa-ngowa'a mo-moini ga'a 'aḏi ma'u sanga, bae ngowa'a la-la, bolo ngowa'a ma jira, singadolo molo'ara ma laya ma ngi'i 'i masituḏu-tuḏu i'a reo ioronongoḏu.
40022011	Gena ḏua, 'olana gena-ge 'o osama di'a oḏi'i ioronongoḏu-ioronongoḏu toma laya ma dara. Unanga 'o oḏi'i ngowa'a matengo 'o mapake 'ai pakeanga 'i patasa ua di'a molo'ara ma laya.
40022012	Dadi 'olana 'o sano toma ngowa'a gena-ge, ‘Wolo, i'a sa'olo ngana no osama toma laya ma dara, mada'a no mapake pakeanga 'i patasa ua di'a molo'ara ma laya?’ Ngowa'a gena-ge pa'i 'o masiogoro.
40022013	Ḏua 'olana gena-ge 'o kanau tai falalomu-falalomu, ‘Ngowa'a nena-ne nu piri'u 'ai rou re 'ai giama kara upa'a unanga toma hafu-hafu. Toma ngi'i gena-ge, 'age rema ngowa'a ya rerese ma gaḏi re ya doiti ma sangisara.’ ”
40022014	Ḏua Yesus 'a siḏo-ḏogumu 'ai 'ade-'ade so'o ne: “Repe ga'a sanga saele di'a osama nyo-nyoimi toma Soroga ma Pareta, mada'a sanga cumutu repe ua di'a 'aḏi dadi 'Ai ngowa-ngowa'a.”
40022015	Togumu i'a, ngowa-ngowa'a Farisi 'aḏi malomu. Ananga 'aḏi disa ma ngo'omo di'a disa Yesus 'ai sala remanga so-sano--so-sano.
40022016	Dadi ananga 'aḏi soma'a manga me-mete'e nga muḏuo i'a, re 'Olana Herodes 'ai ngowa-ngowa'a nga muḏuo i'a, 'aḏi sapolo ra Yesus. Ananga 'aḏi kanau, “Guru, ngomi waro Jou ngowa'a loasa re banari, No doto'o sitaḇela'a i'a mangale Ma Jou'ongu Madutu 'ai 'akala ma mau toma manusia. Re Jou no mete'e ua 'a guna ḇato 'ai mau sababu No siwola-wola ngowa'a ua, mete'e manga rupa re jamani.
40022017	Sababu gena-ge, Jou no siajele ra ngomi, 'oru 'ani 'akala ma sanga mangale nena-ne: Mete'e nanga 'agama ma 'atoranga, nyengara bolo ua, ngene wo fangu balastengi ra Kaisar?”
40022018	Mada'a Yesus 'a waro ananga manga 'ulungu ma jira dadi 'O kanau, “Hei ngini ngowa'a munafiki. I'a sa'olo ni mau disa Ngoi 'ari sala?
40022019	Sijumu ino ra Ngoi, 'o pipisi ga'a ngini ni sifangu balastengi!” Ḏua ananga 'aḏi pula'a ra Unanga, pipisi salaka ngai moi.
40022020	Yesus 'o sano i'a ra ananga, “Ne 'a guna 'ai biono, re 'a guna 'ai lomanga?”
40022021	Ananga ya sangoro, “Kaisar”. Ḏua Yesus 'o kanau ra ananga, “Na'o so'o gena-ge, ta Kaisar pula'a di'a Kaisar, re ta Ma Jou'ongu Madutu, pula'a di'a Ma Jou'ongu Madutu.”
40022022	Ananga gena-ge 'aḏi dadi heranga wakutu 'aḏi 'isene Yesus 'o kanau so'o gena. Dadi ananga 'aḏi tagi sisoi'i tala Yesus.
40022023	Toma wangere gena-ge ḏi'i, ngowa'a Saduki nga muḏuo i'a 'aḏi sapolo ra Yesus. (Ananga gena-ge 'aḏi ngaku ua ngowa'a dadunu 'aḏi 'ahu moju toma ngowa'a senge-sengene manga sigolona.)
40022024	Ananga 'aḏi sano ra Unanga, “Guru, 'a Musa 'o doto'o so'o ne: Na'o nau'u matengo 'o sengene kai ngowa'a ua, 'ai ioro bolo 'ai nongoḏu balasu 'a molo'ara 'ai balo gena-ge, la ngowa'a sengene nange-ge 'ai ju'uda 'i iranga awa.
40022025	'I dadi ḏua, toma ngowa'a nau'u gia nongoḏu nga tumudingi ga'a tegoro 'ane. Ma ioro ro molo'ara re 'o sengene, kai ngowa'a ua. Dadi ma nongoḏu 'a molo'ara ma ioro 'ai balo.
40022026	Mada'a 'ai nongoḏu gena-ge 'o sengene kai ngowa'a ua ḏi'i. Gena-ge 'i dadi ḏi'i tai nongoḏu nga ḏu'ange, singadolo nga tumudingi.
40022027	Ma ḏo-ḏogumu tala, were'a gena-ge mo sengene ḏi'i.
40022028	Sababu gena-ge toma 'orasa ngowa'a senge-sengene dadunu 'aḏi 'ahu moju, we-were'a gena-ge 'a guna 'ai were'a? Sababu munanga ma'u molo'ara mo-moini ananga nga tumudingi!”
40022029	Yesus 'a sangoro, “Ngini ni rapu masala, sababu ni sahe ua do-doto'o toma Boku 'Ofi-'Ofi ma dara. Re so'o gena-ge ḏi'i, ni sahe ua Ma Jou'ongu Madutu 'ai kuasa.
40022030	Sababu wakutu ngowa'a senge-sengene dadunu 'aḏi 'ahu moju, ananga manga 'ahu ma tero sa'olo mala'ekata toma soroga: bae na-nau'u bolo we-were'a, ananga 'aḏi molo'ara riwara.
40022031	Tantu ḏua, ngini reni baca 'oru ga'a Ma Jou'ongu Madutu 'o kanau ra ngini mangale ngowa'a senge-sengene dadunu 'aḏi 'ahu moju! Ma Jou'ongu Madutu 'o kanau so'o ne:
40022032	‘Ngoi nena-ne Ma Jou'ongu Madutu ga'a Abraham, Ishak re Yakub 'aḏi silamo'o re siḏubuso.’ Ngowa'a sengene 'aḏi silamo'o re siḏubuso yoḏu'u Ma Jou'ongu Madutu, pa'i ngowa'a 'ahu-'ahu ḇato nyengara 'aḏi silamo'o re siḏubuso Unanga!”
40022033	Wakutu ngowa'a kawasa ya 'isene Yesus 'o kanau so'o gena, ananga 'aḏi dadi heranga madutu sababu Unanga 'ai do-doto'o.
40022034	Ngowa'a Farisi dadunu 'aḏi malomu sababu 'aḏi 'isene mangale Yesus 'o 'a'a ngowa-ngowa'a Saduki 'aḏi kanau bale moi i'a mai yoḏu'u.
40022035	Guru 'agama matengo tamanga sigolona, 'U tai'i mau sisala 'a Yesus, unanga 'U sano:
40022036	“Guru, parenta le'a lebe la-lamo'o ma re'u i'a reo parenta mo-moini ra Musa 'ai hukumu?”
40022037	Yesus 'o sangoro, “ ‘Dadalara Ma Jou'ongu Madutu, ninga Jou, reninga 'akala re sinyingara mo-moini, reninga nyawa mo-moini, reninga fikirana mo-moini.’
40022038	Parenta gena-ge ma mulaingi re lebe la-lamo'o ma re'u i'a.
40022039	Parenta ma soi ḏiḏi ma tero sa'olo parenta ma mulaingi: Balasu ni dadalara ngowa'a lelegu ma tero sa'olo ni dadalara ninga diri masiretene.
40022040	Musa 'ai hukumu re nabi-nabi manga do-doto'o, gena-ge mo-moini 'i mete'e parenta romoḏiḏi nena-ne.”
40022041	Wakutu ngowa'a Farisi 'aḏi lomu-lomu moju toma ngi'i gena-ge, Yesus 'o sano ra ananga,
40022042	“Mete'e ngini ninga wo-waro mangale 'O Kristus, 'a guna Unanga 'ai ete re dotumu?” Ananga 'aḏi sangoro, “ 'Olana Daud 'ai ju'uda.”
40022043	Yesus 'o sano, “Na'o so'o gena, i'a sa'olo Ma Ngagara 'Ofi-'Ofi 'i sigaraki 'Olana Daud singadolo unanga 'o si'aro'o 'O Kristus, ‘ 'Ari Jou’? Sababu 'Olana Daud 'o kanau so'o nena-ne:
40022044	‘Ma Jou'ongu Madutu 'o kanau Tari Jou, No tegoro Tari giama ma kuwiḏa i'a, singadolo Ngoi ta 'a'a 'Ani lawa-lawana 'aḏi ta'aloko ra Jou.’
40022045	Dadi na'o 'O Kristus gena-ge 'Olana Daud 'ai ju'uda, i'a sa'olo 'Olana Daud 'o si'aro'o Unanga, ‘ 'Ari Jou’?”
40022046	Matengo i'a mai ua nga'unu 'U sangoro 'a Yesus. Mulaingi wangere gena-ge, matengo i'a mai ua 'o nau'u di'a sano 'oru ḇato ra Unanga, la sisala Unanga.
40023001	Gena ḏua, Yesus 'o kanau toma ngowa'a kawasa re Tai me-mete'e.
40023002	“Guru-guru 'agama re ngowa-ngowa'a Farisi 'aḏi sanga kuasa di'a doto'o 'a Musa 'ai hukumu.
40023003	Dadi ngini balasu na mete'e ti-tiai 'oru ga'a ananga 'aḏi doto'o mangale Musa 'ai hukumu. Mada'a awa na si'a'a mete'e ananga manga de'oso re ḏegoro, sababu ananga ya mete'e ua manga do-doto'o masiretene.
40023004	Ananga 'aḏi simau-mau ngowa'a 'aḏi mete'e 'atoranga ma ḏu-ḏubuso ma tero sa'olo 'aḏi piri'u gina-gina ma ḏu-ḏubuso, kara siteru toma ngowa-ngowa'a manga bele'asa. Mada'a ananga masiretene ceka'a i'a mai ua 'aḏi riono ngowa'a ya siḏagi 'atoranga gena-ge.
40023005	'Oru ḇato ga'a ananga ya si'a'a, enanga gena-ge di'a pa'i ngowa'a ya oḏi'i ḇato: Ananga 'aḏi mapake gumi ma nyiata ma ro-roata tamanga sae'e re giama re 'aḏi mapake juba ma renge-renge lai ki-kiḏanga.
40023006	Ananga nyanyaḏi tegoro toma ngi'i ga'a ngowa'a ya'u silamo'o toma laya-laya, re toma wala puji 'aḏi nyanyaḏi tegoro toma kursi ga'a di'a ngowa'a la-lamo'o.
40023007	Re ananga gena-ge 'aḏi nyanyaḏi ngowa'a ya'u silamo'o toma pasara-pasara, re ngowa'a ya'u si'aro'o ananga, ‘Rabi’.
40023008	Mada'a ngini awa simaha ngowa'a nu'u si'aro'o ngini re nu'u 'aro'o ngini ‘Guru’. Sababu ninga Guru pa'i matengo ḇato, re ngini mo-moini ni ioronongoḏu ngo-ngaku rimoi.
40023009	Re awa ni silamo'o re ni 'aro'o matengo i'a toma dungia nena-ne ‘Baba’. Sababu ninga Ḇaḇa pa'i matengo ḇato re Unanga gena-ge tegoro toma soroga.
40023010	Re ngini awa simaha ngowa'a nu'u si'aro'o ngini re nu'u si'aro'o ngini ‘Ngowa'a Bi-biri'i’. Sababu ninga bi-biri'i pa'i matengo ḇato re Unanga gena-ge 'O Kristus.
40023011	'A guna ga'a mau dadi ngowa'a lebe la-lamo'o i'a taninga sigolona, unanga balasu siḏa-siḏa 'o dadi ninga falalomu.
40023012	'A guna ḇato 'o sihie 'ai diri, unanga gena-ge ḏuanga i'a Ma Jou'ongu Madutu 'u siholo. Mada'a 'a guna ḇato 'o maholo 'ai diri, unanga gena-ge Ma Jou'ongu Madutu ḏuanga i'a 'u sihie.”
40023013	“Bahala ra ngini guru-guru 'agama re ngowa-ngowa'a Farisi! Ngini, ngowa'a munafiki! Ngini ni simaha ua ngowa'a 'aḏi osama nyo-nyoimi toma Soroga ma Pareta. Ngini masiretene ni oḏu'u osama nyo-nyoimi toma Soroga ma Pareta, re ni dola'aku ngowa'a lelegu ga'a mau osama nyo-nyoimi toma Soroga ma Pareta. [
40023014	Bahala ra ngini guru-guru 'agama re ngowa-ngowa'a Farisi. Ngini ngowa'a munafiki! Ngini ni sihaga balo-balo, re ni ra-rabasa ananga manga 'ori i'a rana tamanga wala ma dara. Re ngini ni manyiata lai kiḏa-kiḏanga di'a na damunu ninga kajahatana. Sababu gena-ge, Ma Jou'ongu Madutu ḏuanga i'a 'o sihukumu lai tubuso madutu ra ngini!]
40023015	Bahala ra ngini guru-guru 'agama re ngowa-ngowa'a Farisi. Ngini ngowa'a munafiki! Ni tagi na sikiḏanga palene ngoloto re tana'a, pa'i ni disa ngowa'a matengo ḇato di'a 'o dadi ninga me-mete'e. Re na'o ngowa'a gena-ge ro dadi ninga me-mete'e, ngini nu'u doto'o di'a mete'e ninga de'oso re ḏegoro singadolo ma ḏo-ḏogumu unanga gena-ge lebe cira i'a reo ngini di'a osama naraka!
40023016	Bahala ra ngini, ngowa'a hafu ga'a sigasa ngowa'a ma lelegu 'aḏi iranga ngo'omo! Ngini ni doto'o nena-ne: ‘Na'o ngowa'a 'aḏi masisasi terongo Ma Jou'ongu Madutu 'ai Wala, ngowa'a gena-ge manga sasi 'i tike ananga ua. Mada'a na'o ananga 'aḏi masisasi terongo guraci ra Ma Jou'ongu Madutu 'ai Wala, manga sasi gena-ge 'i tike ananga!’
40023017	Ngini ngowa'a ma haga ga'a hafu! Le'a lebe la-lamo'o i'a: Guraci ra Ma Jou'ongu Madutu 'ai Wala, bolo Ma Jou'ongu Madutu 'ai Wala ga'a 'i si'a'a guraci gena-ge 'i dadi 'ofi-'ofi?!
40023018	Ngini ni doto'o ḏi'i ne: ‘Na'o ngowa'a 'aḏi masisasi terongo jou-jou ma ngi'i, manga sasi gena-ge 'i tike ananga ua. Mada'a na'o ananga 'aḏi masisasi terongo jou-jou toma jou-jou ma ngi'i, manga sasi gena-ge 'i tike ananga!’
40023019	Ngini ni masihafu lai siḏi! Le'a lebe la-lamo'o i'a: Jou-jou bolo jou-jou ma ngi'i ga'a si'a'a jou-jou gena-ge 'i dadi 'ofi-'ofi?
40023020	Sababu gena-ge, na'o matengo i'a 'o masisasi terongo jou-jou ma ngi'i, sasi gena-ge ma ngale jou-jou re jou-jou ma ngi'i ḏi'i.
40023021	Re na'o matengo i'a 'o masisasi terongo Ma Jou'ongu Madutu 'ai Wala, sasi gena-ge ma ngale Ma Jou'ongu Madutu 'ai Wala re Ma Jou'ongu Madutu ga'a 'a tegoro toma wala gena-ge ḏi'i.
40023022	Re na'o matengo 'o masisasi terongo soroga, gena-ge mangale unanga 'o masisasi Ma Jou'ongu Madutu 'ai ḏe-ḏegoro re Ma Jou'ongu Madutu ga'a 'o tegoro toma ḏe-ḏegoro gena-ge ḏi'i.
40023023	Bahala ra ngini guru-guru 'agama re ngowa'a Farisi! Ngini ngowa'a munafiki! Rampa-rampa sa'olo: selasi, adas mami, re 'o jintan, gena-ge ngini na pula'a jou-jou ga'a ma balangu moi toma balangu nyagi moi ino di'a Ma Jou'ongu Madutu. Momongolo ua, parenta ma re'u i'a ra Musa 'ai hukumu sa'olo: Ngini balasu ni 'adili toma ngowa'a lelegu, balasu ni sijumu ninga 'akala re sinyingara ma la-la, re balasu ni cufala mete'e Ma Jou'ongu Madutu 'ai parenta, gena-ge ngini na siwaro i'a ua! Mada'a ngini balasu na si'a'a, re ma lelegu ḏi'i mai na sidaioranga awa.
40023024	Ngini mo-moini ni dadi sae'e, mada'a ngini ma tero sa'olo ngowa'a hafu! Botou'u taninga ngo-ngo'e na tafi, mada'a onta na nyamolo!
40023025	Bahala ra ngini guru-guru 'agama re ngowa-ngowa'a Farisi. Ngini ngowa'a munafiki! Ninga moku-moku re ninga suḏe-suḏe ma ḏuḏunu na soso'o nya-nyangele. Momongolo ua, enanga ma dara faja madutu moju ma tero sa'olo ninga 'akala re sinyingara 'i romanga reo danata re nyafusu ngowa'a manga 'ori i'a rana.
40023026	Ngowa'a Farisi ngini sa'olo ngowa'a hafu! Soso'o nya-nyangele ninga moku-moku re suḏe-suḏe ma dara, la ma ḏuḏunu 'i dadi nyangele ḏi'i.
40023027	Bahala ra ngini guru-guru 'agama re ngowa-ngowa'a Farisi! Ngini ngowa'a munafiki! Ngini ma tero sa'olo kubu-kubu maceti bu-buḏo. Toma ḏuḏunu oḏi'i lai rousu, mada'a toma dara 'i romanga reo obongo re 'ori i'a fara muḏuo i'a ga'a 'i po-pokuru.
40023028	So'o gena ḏi'i, ngowa'a 'aḏi oḏi'i ninga ga'a re 'aḏi ta'ajiri ngini ngowa'a loasa re banari. Mada'a ngini mode-mode'e ngowa'a munafiki, re ninga 'akala re sinyingara ma dara 'i romanga reo kajahatana.”
40023029	Yesus dadunu 'o kanau moju, “Bahala ra ngini guru-guru 'agama re ngowa-ngowa'a Farisi! Ngini ngowa'a munafiki! Ngini ni 'a'a nabi-nabi manga kubu sirousu re ni sidiai ma ngasu-ngasu'u di'a si'elingi ngowa-ngowa'a loasa re banari.
40023030	Re ni kanau, ‘Na'o si'ade-'ade i'a ngomi mi 'ahu-'ahu toma 'orasa ete re dotumu ma siḏa, tantu ḏua ngomi mi mete'e ananga ua di'a sisengene nabi-nabi!’
40023031	Dadi ngini ni mangaku masiretene mangale ngini nena-ne 'o ju'uda ngowa-ngowa'a ga'a sisengene nabi-nabi!
40023032	Na'o so'o gena-ge, na dowanga re na siḏuanga ḏosa-ḏosa ga'a ninga ete re dotumu reya si'a'a mulaingi i'a!
40023033	Ngini ngowa'a ma jira ma tero sa'olo cuku'u! Ngini ngowa'a ma jira ma ju'uda ma tero sa'olo cuku'u rema bisa ma ngowa! Sanga ua, ngini nyengara sisalamata ninga diri toma hukumu naraka!
40023034	Ni 'isene la-la ino: Ma sababu gena-ge, Ngoi nena-ne ḏuanga i'a to 'utusu ra ngini nabi-nabi, ngowa-ngowa'a 'akala soro'unu re guru-guru 'agama. Mamuni'a ngini na'u sisengene re mamuni'a ngini na'u sisalib. 'Age ḏi'i mamuni'a ngini na'u sipo toma wala-wala puji, re na'u dedele ananga toma limau rimoi sigasa limau ma lelegu.
40023035	Dadi ngini ḏuanga i'a ni sanga hukumu di'a ngowa'a kamanga sala ua mo-moini ninga ete re dotumu ya'u sisengene. Mulaingi ra Habel, ngowa'a ga'a kai sala ua, singadolo ngini ni sisengene 'a Zakharia 'a Berekhya 'ai ngowa'a nau'u, ga'a nu sisengene wakutu unanga toma jou-jou ma ngi'i ra Ma Jou'ongu Madutu 'ai Wala ma sigolona.
40023036	Ni ngaku mode-mode'e Ngoi 'Ari demo-demo nena-ne: Ma Jou'ongu Madutu ḏuanga i'a 'o sihukumu ngini ga'a 'ahu-'ahu toma 'orasa nena-ne, sababu ngini re ninga ete re dotumu ananga 'aḏi sisengene 'Ari ngowa-ngowa'a kamanga sala ua.”
40023037	“Yerusalem, Yerusalem! Ngini, ngowa'a Yerusalem ga'a 'aḏi sisengene nabi-nabi re ni poini reo maḏi Ma Jou'ongu Madutu 'ai 'utusana singadolo 'aḏi sengene! Soi muḏuo i'a ḏua, Ngoi mau tini saolo ngini ma tero sa'olo namo ma ngina ya worongo ma ngowa-ngowa toma kalatu'u ma 'aḏu, mada'a ngini ni oḏu'u!
40023038	Ni 'isene la-la ino: Ma Jou'ongu Madutu ḏuanga i'a 'O sisoi'i tala Unanga 'ai Wala nena-ne!
40023039	Re Ngoi to siajele ra ngini nena-ne: Mulaingi nange-ne re si'a ngini ḏuanga i'a ni oḏi'i Ngoi riwara singadolo ngini ni kanau, ‘Sibarakati Unanga ga'a 'o sapolo rea Ma Jou'ongu Madutu 'ai lomanga!’ ”
40024001	Wakutu Yesus 'o sisoi'i tala Ma Jou'ongu Madutu 'ai Wala, 'Ai me-mete'e 'aḏi sapolo ra Unanga 'aḏi sijumu Ma Jou'ongu Madutu 'ai Wala re ma wala-wala mo-moini ga'a ma'u co-cori.
40024002	Yesus 'o kanau ra ananga, “Ngini ni oḏi'i wala nena-ne mo-moini 'oru? Ni ngaku mode-mode'e 'Ari demo-demo nena-ne: Ḏuanga i'a maḏi rimoi i'a mai ua, 'age 'i ma'u fato re maḏi ma lelegu; mo-moini 'i perego.”
40024003	Gena ḏua, Yesus 'o tagi toma Polono Zaitun, re 'O madi-dirini toma ngi'i gena-ge. 'Ai me-mete'e 'aḏi masebanga i'a ra Unanga re wakutu pa'i ananga ḇato ananga 'aḏi sano, “Siajele ra ngomi, ngau enanga mo-moini gena-ge 'i dadi. Rema didina'o 'oru Jou ḏuanga i'a no sapolo sa'olo 'olana re 'orasa ma ḏo-ḏogumu 'i ngadolo?”
40024004	Yesus 'o sangoro, “Ma'istiari ino awa-awa ngowa'a 'aḏi sihaga ngini.
40024005	Sababu ngowa'a manga repe ḏuanga i'a 'aḏi sapolo, 'aḏi pake Ngoi 'ari lomanga, 'aḏi kanau, ‘Ngoi nena-ne 'O Kristus,’ singadolo 'aḏi sihaga ngowa'a repe.
40024006	Ngini ḏuanga i'a ngini ni 'isene sanapanga ma iḏingi re ni 'isene habari-habari parangi, mada'a mojongo awa. Sababu mo-moini gena-ge balasu 'i dadi, mada'a kiamata ma 'orasa 'i ngadolo nyangu.
40024007	Bangsa rimoi ma'u parangi bangsa lelegu, re nagara rimoi ma'u parangi nagara lelegu. Toma ngi'i le'a ḇato 'i dadi ngowa'a repe 'aḏi matai sawini re 'i dadi wusu.
40024008	Mo-moini gena-ge aro ma mulaingi ma tero sa'olo were'a mi 'orasa ma ḏe-ḏegoro i'a sa'i ri ngadolo, dadi mo mabasono go-goḏi.
40024009	Toma 'orasa gena-ge, ngini sanga cako'o re sipula'a toma ngowa'a ma jira di'a sisikisa ngini re nu'u sisengene. Ngowa'a mo-moini toma dungia sitabi donga, ananga 'aḏi emono ngini sababu Ngoi 'ari me-mete'e.
40024010	Dadi ngowa'a manga repe 'aḏi masoloto re 'aḏi ma'u sipula'a matengo re matengo tamanga lawana re 'aḏi ma'u emono matengo re matengo.
40024011	Re ḏi'i 'age 'i baolo nabi sa-sakala manga repe di'a 'aḏi sihaga ngowa'a repe.
40024012	Toma 'orasa gena-ge, sababu kajahatana enanga 'i rera re walata ngowa'a repe 'aḏi ma'u dadalara riwara.
40024013	Mada'a ngowa'a ga'a 'aḏi ngaku Ngoi tau-taunu singadolo ma ḏo-ḏogumu, ananga gena-ge 'aḏi sanga salamata.
40024014	Re Habari Roanga mangale Soroga ma Pareta, enanga ḏuanga i'a 'i rera re walata toma dungia sitabi donga, la ngowa'a mo-moini ya 'isene, kara Kiamata ma Wangere 'i sapolo.”
40024015	Yesus dadunu 'o kanau moju, “Dadi wakutu ngini ni oḏi'i ‘Ngowa'a ma Jira ga'a Ma Jou'ongu Madutu 'u emono’ unanga gena-ge 'o made-de'oso toma ngi'i 'ofi-'ofi ga'a Nabi Daniel 'u sinubuata pasala ḏua ('a guna ḇato 'o baca nubuata gena-ge, 'a tailako la-la!),
40024016	ananga ga'a 'aḏi tegoro toma daeraha Yudea balasu 'aḏi wiḏi toma kie.
40024017	Ngowa'a ga'a toma wala ma wanata, 'uci awa di'a 'o 'oro 'oru ḇato tai wala ma dara.
40024018	Ngowa'a ga'a tai guḏa, maḏibo awa di'a 'o 'oro 'ai juba.
40024019	Toma 'orasa gena-ge, we-were'a--we-were'a remanga lese re ngina-ngina ga'a 'aḏi sisusu moju manga ngowa kiau, ananga gena-ge manga 'ahu kangela masala!
40024020	Manyiata ra Ma Jou'ongu Madutu, la awa-awa ngini balasu ni wiḏi na'o besa'a ma 'orasa, bolo Sabata ma wangere.
40024021	Toma 'orasa gena-ge, 'i dadi susa re sangisara lamo'o masala ga'a soi moi i'a mai ua 'i dadi nyangu, wakutu ma mulaingi dungia enanga 'i dadi, singadolo toma 'orasa nange-ne, re 'i dadunu riwara.
40024022	Na'o Ma Jou'ongu Madutu 'a siḇoko'o ua ma 'orasa gena-ge, marai matengo i'a mai ua nga'unu wo 'ahu moju. Mada'a Unanga 'a siḇoko'o ma 'orasa gena-ge sababu Unanga 'o dadalara 'ai ngowa-ngowa'a ga'a Unanga ro cumutu.”
40024023	“Toma 'orasa gena-ge, na'o 'age rema ngowa'a matengo 'o kanau ra ngini, ‘Oḏi'i 'O Kristus unanga 'ane!’ bolo, 'age rema ngowa'a matengo ḏi'i 'o kanau ra ngini ‘Oḏi'i Unanga da'a!’ awa ni ngaku ngowa'a gena-ge.
40024024	Sababu kristus-kristus sa-sakala re nabi-nabi sa-sakala ḏuanga i'a 'aḏi sapolo. Ananga gena-ge 'aḏi 'a'a 'ori i'a hera-heranga re didina'o-didina'o heranga di'a sihaga ngowa'a repe re na'o nyengara ananga 'aḏi sihaga Ma Jou'ongu Madutu 'ai 'umata, mada'a gena-ge 'i yoḏu'u!
40024025	'Eli-'elingi! 'Ori i'a gena-ge 'i dadi nyangu, mada'a Ngoi ta siajele siḏa ḏua ra ngini.
40024026	Dadi na'o ngowa'a 'aḏi kanau ra ngini, ‘Oḏi'i 'O Kristus, Unanga da'a toma ngi'i baulaco,’ awa ngini si'a. Bolo na'o ananga 'aḏi kanau, ‘Oḏi'i Unanga 'o magogono 'ane toma kamara,’ awa ngini na'u ngaku.
40024027	Sababu Ngoi, Manusia ma Ngowa'a Nau'u, dadunu To sapolo moju ma tero sa'olo ḇeḇelanga pelete'e toma wangere ma la'o, mada'a enanga ma lalaki 'i lapasa ngadolo toma wangere ma soḏu.
40024028	Ngowa'a mo-moini 'aḏi waro na'o Ngoi dadunu to sapolo moju. Gena-ge ma tero sa'olo ngowa'a 'aḏi waro ngi'i le'a ḇato rema mayeti, sababu 'aḏi oḏi'i 'age rema namo-namo ga'a 'i 'omo-'omo mayeti.”
40024029	Yesus 'o kanau moju, “Ti'ara ua susa re sangisara toma 'orasa gena-ge togumu i'a, wangere ma la'o 'i dadi hafu-hafu re ngara 'i taḏusu. Re mumuḏungu toma diwanga ḏuanga i'a 'i matai turono, re kuasa-kuasa toma ngawa-ngawa ḏuanga i'a 'i matai kaco.
40024030	Gena ḏua, didina'o rimoi 'i waiti toma diwanga ga'a ma ngale: Ngoi, Manusia ma Ngowa'a Nau'u, dadunu to sapolo moju da'u diwanga tala. Toma 'orasa gena-ge bangsa-bangsa toma dungia sitabi donga, ananga 'aḏi rerese ma gaḏi, sababu ngowa'a mo-moini gena-ge 'aḏi oḏi'i Ngoi, Manusia ma Ngowa'a Nau'u, To sapolo da'u diwanga tala toma kakamo Rari kuasa lamo'o re Rari mulia lamo'o.
40024031	Gena ḏua, ngowa-ngowa'a 'aḏi isene terompet ma iḏingi lai siḏi. Ḏua Ngoi, Manusia ma Ngowa'a Nau'u, To soma'a 'Ari mala'ekata-mala'ekata 'aḏi lomu 'Ari 'umata ga'a Ma Jou'ongu Madutu ya'u cumutu ḏua toma dungia ḇuḇuku rata, toma diwanga ma didiki singadolo toma diwanga ma didiki.”
40024032	“Totoho la-la do-doto'o mangale ate 'ara: Na'o ma umanga ma 'alusu 'i 'ijo 'i supu ju'uda, ngini ni waro gena-ge 'i dadi nana'o 'orasa ngogoro ri co-cori.
40024033	So'o gena ḏi'i na'o ngini ni oḏi'i mo-moini ga'a Ngoi ta siajele ḏua enanga 'i dadi, ngini na waro Ngoi 'ari ta-sapolo ma 'orasa ri co-cori madutu.
40024034	Ni ngaku mode-mode'e 'Ari demo-demo nena-ne: Wakutu enanga gena-ge 'i dadi, ngowa'a ga'a 'aḏi 'ahu toma 'orasa nena-ne, 'aḏi sengene mo-moini nyangu.
40024035	Diwanga re dungia ḏuanga i'a 'i iranga, mada'a Ngoi 'ari demo-demo 'i iranga ua kasingado-ngadolo i'a.”
40024036	“Mada'a matengo i'a mai ua 'o waro ma wangere ngau, bolo ca'olo muḏuo: Mala'ekata-mala'ekata toma soroga mai ya waro ua, re Ma Jou'ongu Madutu 'ai Ngowa'a Nau'u masiretene mai 'A waro ua; pa'i 'Ari Ḇaḇa masiretene ḇato 'A waro.
40024037	Wakutu Ngoi, Manusia ma Ngowa'a Nau'u dadunu To sapolo moju, gena-ge ma tero sa'olo 'oru 'i dadi toma 'orasa nabi Nuh 'ua re 'au wali.
40024038	Wakutu ngu'uisi 'i sapolo nyangu, wangere re lobi'i ngowa-ngowa'a 'aḏi oromo re ka'e re 'aḏi ma'u molo'ara sa'olo biasa singadolo Nuh 'o osama toma kapala ma dara.
40024039	Pa'i wakutu ananga mo-moini ya basono ḇanyo ri romanga, ananga gena-ge aro sahe 'oru ga'a 'i dadi. So'o gena ḏi'i ḏuanga i'a 'i dadi na'o Ngoi, Manusia ma Ngowa'a Nau'u dadunu to sapolo moju.
40024040	Toma 'orasa gena-ge, na-nau'u nga muḏiḏi 'aḏi munara toma guḏa: Matengo ga'a 'o mete'e Ngoi 'o sanga salamata mada'a matengo ḏi'i 'o mete'e Ngoi ua 'o sanga salamata ua.
40024041	We-were'a nga muḏiḏi 'aḏi mamete'e gulinga gandum: Matengo ga'a mo mete'e Ngoi mo sanga salamata mada'a matengo ḏi'i mo mete'e Ngoi ua mo sanga salamata ua.
40024042	Sababu gena-ge, ma'istiari sababu ngini ni waro ua ngau Ma Jou ḏuanga i'a dadunu 'o sapolo moju.
40024043	'Eli-'elingi nena-ne: Na'o wala ma dutu 'o waro ca'olo muḏuo, lobi'i gena-ge ngowa'a to-tori'i 'o sapolo, wala ma dutu 'o otu ua, la ngowa'a to-tori'i osama yoḏu'u tai wala.
40024044	Sababu gena-ge, ngini nena-ne ḏi'i balasu ni maḏu-ḏuanga ḏua sababu Ngoi, Manusia ma Ngowa'a Nau'u, 'Ari ta-sapolo moju ma 'orasa ni masiwaro ua.”
40024045	Yesus dadunu 'o kanau, “ 'Age rema budaka matengo i'a ga'a 'o pahe re lao cufala sidagi 'ai munara singadolo ma tuanga 'o sitede 'u dadi sae'e tai falalomu sigolona di'a 'o pula'a ngo-ngoromo toma falalomu mo-moini wange moi-wange moi.
40024046	Bara'utungu masala budaka gena-ge na'o ma tuanga 'o maḏibo 'o sanga i'a unanga 'a siḏagi 'ai munara.
40024047	Ni ngaku mode-mode'e 'Ari demo-demo nena-ne: Tuanga gena-ge ḏuanga i'a 'o siparatada 'ai 'ori i'a rana mo-moini tai budaka gena-ge.
40024048	Mada'a na'o budaka gena-ge 'ai 'akala re sinyingara 'i cira re unanga 'o kanau tai 'akala re sinyingara ma dara,
40024049	‘ 'Ari tuanga ma di'ara moju kara unanga 'o maḏibo.’ Ḏua unanga mulaingi ca'olo 'ai ḏagilomu budaka-budaka re unanga 'o oromo re 'o ka'e marimoi reo ngowa-ngowa'a 'etolo.
40024050	Ḏua 'ai tuanga gena-ge 'o maḏibo toma 'orasa ca'olo muḏuo re wangere 'oru, ga'a budaka masiwaro ua.
40024051	Re budaka gena-ge sanga ca'olo singadolo dadi cira tai tuanga re 'o sanga upa'a toma ngi'i di'a ngowa'a munafiki. Toma ngi'i gena-ge, ananga ḏuanga i'a ya rerese ma gaḏi, re ya doiti ma sangisara.”
40025001	“Toma 'orasa gena-ge wakutu Ngoi, Manusia ma Ngowa'a Nau'u, dadunu To sapolo moju, Soroga ma Pareta ma tero sa'olo 'ade-'ade nena-ne: Geri molo'ara were'a 'ami me-mete'e 'o mosolese nga nyagi moi, matengo re matengo remanga 'oboro, 'aḏi tagi totoma geri molo'ara na-nau'u.
40025002	Ananga nga mutoara ga'a ngowa'a haga re ananga nga mutoara ḏi'i ga'a ngowa'a pahe.
40025003	Mosolese ma haga nga mutoara, 'aḏi gasa 'oboro, mada'a ma goroho 'i pai'i ua.
40025004	Mosolese ma pahe nga mutoara, 'aḏi gasa 'oboro rema ma goroho pai-pai'i.
40025005	Geri molo'ara na-nau'u 'o sapolo lati, dadi mosolese mo-moini gena-ge 'aḏi kakadungu, kara 'aḏi otu.
40025006	'Utu golona i'a, ananga gena-ge 'aḏi 'isene ngowa'a 'aḏi poa'a, ‘Geri molo'ara na-nau'u 'o sapolo. Ino ngene ma'u sanga unanga!’
40025007	Ḏua mosolese nga nyagi moi gena-ge 'aḏi momi'i, re ya sidodahe manga 'oboro.
40025008	Mosolese-mosolese haga 'aḏi kanau toma mosolese-mosolese pahe, ‘Ninga goroho pula'a ra ngomi ceka'a i'a, sababu minga 'oboro sa'i ri sengene.’
40025009	Mosolese-mosolese pahe 'aḏi sangoro, ‘Gena-ge 'i yoḏu'u, sababu awa-awa ngene wo masingadolo ua mo-moini. Tagi ni tibo toma toko.’
40025010	Ḏua mosolese ma haga gena-ge, 'aḏi tagi tibo manga goroho. Mada'a wakutu ananga 'aḏi tagi-tagi, geri molo'ara na-nau'u 'o sapolo. Mosolese-mosolese ga'a 'aḏi pahe, 'aḏi ḏu-ḏuanga ḏua, 'aḏi osama mamete'e reo geri molo'ara na-nau'u toma laya ma ngi'i, re ma ngalana ngowa'a ya kuci!
40025011	Togumu i'a mosolese-mosolese ma haga 'aḏi ngadolo. Ananga 'aḏi kanau, ‘Tuanga, tuanga, na welanga ma ngalana, la ngomi mi osama.’
40025012	Mada'a geri molo'ara na-nau'u 'o sangoro, ‘Ni ngaku 'Ari demo nena-ne: Ngoi tunu nana'o ngini ua!’ ”
40025013	Ḏua Yesus 'a siḏo-ḏogumu 'ai 'ade-'ade so'o ne: “Sababu gena-ge ni ma'istiari, sababu ngini ni waro ua ma wangere bolo ma 'orasa, Ngoi to sapolo.”
40025014	“Toma 'orasa gena-ge wakutu Ngoi, Manusia ma Ngowa'a Nau'u, dadunu To sapolo moju, Soroga ma Pareta ma tero sa'olo 'ade-'ade nena-ne: Na-nau'u matengo mau tagi toma giḏanga. Dadi, unanga 'o 'aro'o 'ai budaka-budaka, re 'a siparatada 'ai 'ori i'a rana ra ananga.
40025015	Unanga 'o pula'a tai budaka-budaka mete'e ananga manga dinga'unu. Toma ngowa'a matengo unanga 'o pula'a pipisi guraci ma ngai cala romotoa. Ra matengo ḏi'i unanga 'o pula'a pipisi guraci ma ngai cala ḏiḏi. Re matengo moju unanga 'o pula'a pipisi guraci ma ngai cala moi, kara unanga 'o tagi.
40025016	Budaka ga'a 'o sanga pipisi guraci ma ngai cala romotoa, jau-jau unanga 'o tagi re 'a sikololo singadolo unanga 'o sanga ma 'utungu pipisi guraci ma ngai cala romotoa ḏi'i.
40025017	So'o gena ḏi'i, budaka ga'a 'o sanga pipisi guraci ma ngai cala ḏiḏi, unanga 'o sanga ma 'utungu pipisi guraci ma ngai cala ḏiḏi ḏi'i.
40025018	Mada'a budaka ga'a 'o sanga pipisi guraci ma ngai cala moi, unanga 'o tagi re 'o tuso'o tana'a, 'a gogono tuanga 'ai pipisi.
40025019	Togumu i'a ma di'ara ino, tuanga gena-ge 'o ḏibo re ya'u sano mangale pipisi ga'a unanga 'o siparatada ḏua ra ananga.
40025020	Budaka ga'a ro dawongo pipisi guraci ma ngai cala romotoa 'o sapolo re 'o pula'a pipisi ma ngai cala nyagi moi tai tuanga. Unanga 'o kanau, ‘Tuanga no siparatada pipisi guraci ma ngai cala romotoa ra ngoi, oḏi'i ngoi ta sikololo re ta sanga ma 'utungu pipisi guraci ma ngai cala romotoa ḏi'i.’
40025021	'Ai tuanga 'o kanau, ‘Rousu, ngana budaka ma la-la re no setia! Ngana reno dadi ngowa'a cufala rema 'ori i'a i'a pa'i ceka'a ua. Dadi Ngoi ḏuanga i'a tini siparatada 'ori i'a i'a lebe lamo'o ma repe moju. Ino osama re no tegoro marimoi ra ngoi, re no basono 'ari sa-sanangi!’
40025022	Ḏua budaka ga'a ro dawongo pipisi guraci ma ngai cala ḏiḏi 'o sapolo re 'o kanau, ‘Tuanga, no siparatada pipisi guraci ma ngai cala ḏiḏi ra ngoi, oḏi'i ngoi ta sikololo re ta sanga ma 'utungu pipisi guraci ma ngai cala ḏiḏi ḏi'i.’
40025023	'Ai tuanga 'o kanau, ‘Rousu, ngana budaka ma la-la re no setia! Ngana reno dadi ngowa'a cufala rema 'ori i'a i'a pa'i ceka'a ua. Dadi Ngoi ḏuanga i'a tini siparatada 'ori i'a i'a lebe lamo'o ma repe moju. Ino osama re no tegoro marimoi ra ngoi, re no basono 'ari sa-sanangi!’
40025024	Ḏua, budaka ga'a ro dawongo pipisi guraci ma ngai cala moi 'o sapolo, re 'o kanau, ‘Tuanga, ngoi to waro 'ani 'akala re sinyingara lai te'e. Ngana ma tero sa'olo ngowa'a 'aḏi maso'ana ua, mada'a no 'oro enanga ma hasili, re no lomu sowo'o toma guḏa ga'a tuanga na siare gisisi ua.
40025025	Ngoi to mojongo. Dadi ngoi ta gogono 'ani pipisi toma tana'a ma dara. Ne tuanga 'ani pipisi!’
40025026	'Ai tuanga 'o kanau, ‘Ngana budaka ma jira ga'a no busenge! Na'o ngana rena ta'ajiri mangale ngoi to so'ana ua mada'a to 'oro ma hasili re lomu sowo'o toma guḏa ga'a ta siare gisisi ua!
40025027	Na'o so'o gena, i'a sa'olo ngana na sigare ua ngoi 'ari pipisi toma bank, la wakutu ngoi toma ḏibo, ta sanga 'ari pipisi re enanga ma rete!
40025028	Sababu gena-ge, 'oro 'ari pipisi ra unanga re pula'a toma budaka ga'a rai pipisi guraci ma ngai cala nyagi moi.
40025029	Sababu 'a guna ḇato ro sanga repe, Ngoi ḏuanga ta sidogo ḏi'i singadolo pai-pai'i. Mada'a 'a guna ḇato 'o sanga ua; 'oru ḇato, kalaha unanga ra sanga pa'i ceka'a ua ḇato, gena-ge ḏi'i mai sanga 'oro!
40025030	Re budaka ga'a ma faeda 'i cua gena-ge, sanga upa'a toma ngi'i hafu-hafu toma ḏuḏunu. I'a da'a, ngowa-ngowa'a ḏuanga i'a 'aḏi rerese ma gaḏi re ya doiti ma sangisara!’ ”
40025031	“Wakutu Ngoi, Manusia ma Ngowa'a Nau'u To sapolo moju sa'olo 'Olana rari kabasarana lamo'o, mala'ekata mo-moini 'aḏi mete'e Ngoi, re Ngoi ḏuanga i'a to tegoro tari ḏe-ḏegoro ga'a 'i mulia.
40025032	Bangsa mo-moini toma dungia ma dara 'aḏi malomu ra Ngoi 'ari biono. Ḏua Ngoi ta'u siwo-wola ngowa-ngowa'a gena-ge dadi balangu romoḏiḏi, ma tero sa'olo sowohi siwo-wola doba reo 'abingi.
40025033	Ngowa'a ga'a 'aḏi mete'e Ma Jou'ongu Madutu 'ai 'akala ma mau Ta'u lomu Tari giama ma kuwiḏa, re ngowa'a ga'a mete'e ua Ma Jou'ongu Madutu 'ai 'akala ma mau Ta'u lomu Tari giama ma kuḇali.
40025034	Togumu i'a, Ngoi 'Olana gena-ge, to kanau toma ngowa-ngowa'a Tari giama ma kuwiḏa, ‘Ino, ngini mo-moini ga'a 'Ari Ḇaḇa renu sibarakati. Ni osama toma Soroga ma Pareta ga'a Ngoi ta sidodahe ḏua di'a ngini wakutu dungia 'i dadi nyangu.
40025035	Sababu wakutu Ngoi to sawini, ngini rini pula'a 'omo. Ngoi 'ari camala dudungu, ngini pula'a ka'e. Kalaha ngoi ngowa'a tagi-tagi ino, ngini dawongo Ngoi taninga wala.
40025036	Ngoi 'ari pakeanga 'i cua, ngini rini pula'a pakeanga ra Ngoi. Ngoi to siḏi, ngini rini kadiarata Ngoi. Ngoi toma bui ma dara, ngini rini sapolo tutumu Ngoi.’
40025037	Ḏua ngowa'a loasa re banari gena-ge 'aḏi kanau, ‘Ngomi mi oḏi'i Ma Jou no sawini 'au ngau, ḏua ngomi mi pula'a 'omo, bolo Ma Jou 'ani camala dudungu, ḏua ngomi mi pula'a ka'e.
40025038	Ngomi oḏi'i Ma Jou sa'olo ngowa'a tagi-tagi ino tola'a taminga wala 'au ngau, kara ngomi dawongo Ma Jou taminga wala? 'Au ngau Ma Jou 'ani pakeanga 'i cua, ḏua ngomi mi pula'a pakeanga ra Ma Jou?
40025039	Ngomi oḏi'i Ma Jou no siḏi 'au ngau kara ngomi kadiarata Ma Jou; bolo Ma Jou no osama bui 'au ngau, ḏua ngomi tutumu?’
40025040	Re Ngoi, 'Olana gena-ge 'o sangoro, ‘Ni ngaku mode-mode'e Ngoi 'Ari demo nena-ne: 'Oru ḇato ngini reni 'a'a di'a riono 'Ari ioronongoḏu nena-ne ga'a ngowa'a mapake ua, Ngoi ta 'oro ino ma tero ḇato sa'olo ngini na riono Ngoi!’
40025041	Gena ḏua, Ngoi 'Olana gena-ge to kanau toma ngowa-ngowa'a Tari kuḇali, ‘Ngini ngowa'a ma jira, ni tagi. Ni osama toma u'u ma lejanga ga'a kama sora-sora ua ga'a sidodahe ḏua di'a 'Iblisi re enanga ma mala'ekata-mala'ekata!
40025042	Sababu wakutu Ngoi to sawini, ngini pula'a oromo ua. Wakutu Ngoi 'ari camala dudungu, ngini pula'a ka'e ua.
40025043	Ngoi ngowa'a tagi-tagi ino, ngini dawongo Ngoi ua taninga wala. Ngoi 'ari pakeanga 'i cua, ngini pula'a pakeanga ra Ngoi ua. Ngoi to siḏi re to osama bui, ngini tutumu Ngoi ua.’
40025044	Ananga 'aḏi kanau ḏi'i, ‘ 'Au ngau ngomi oḏi'i Ma Jou no sawini, bolo 'Ani camala dudungu, bolo sa'olo ngowa'a tagi-tagi ino, bolo 'Ani pakeanga 'i cua, bolo No siḏi re No osama bui, ḏua ngomi riono Ma Jou ua?’
40025045	Re Ngoi, 'Olana gena-ge ta sangoro, ‘Ni ngaku mode-mode'e Ngoi 'ari demo nena-ne: Wakutu ngini ni oḏu'u riono ngowa-ngowa'a ma pake ua nena-ne, ma tero ḇato sa'olo ngini ni oḏu'u riono Ngoi.’
40025046	Ḏua ngowa'a gena-ge ga'a Tari kuḇali, ananga 'aḏi tagi toma ngi'i di'a sanga hukumu kasingado-ngadolo i'a. Mada'a ngowa'a loasa re banari ga'a Tari kuwiḏa, ananga gena-ge 'aḏi tagi toma ngi'i lelegu di'a sanga 'ahu kasingado-ngadolo i'a.”
40026001	Wakutu Yesus 'o doto'o 'ori i'a mo-moini gena-ge togumu ḏua, Unanga 'o kanau Tai me-mete'e,
40026002	“Ngini ni waro, wangere ḏiḏi moju Paskah ma Wangere 'i ngadolo. Re Ngoi, Manusia ma Ngowa'a Nau'u sipula'a Tari lawana di'a sisalib.”
40026003	Toma 'orasa gena-ge 'imam-'imam ma sae'e re Yahudi manga bi-biri'i 'aḏi malomu toma 'imam 'agung Kayafas 'ai kadato.
40026004	Ananga 'aḏi mafakati, la 'aḏi cako'o Yesus sigo-gogoro kara 'U sisengene Unanga.
40026005	Mada'a ananga 'aḏi kanau, “Awa ngene wa si'a'a toma 'orasa Paskah ma Wangere, awa-awa toma rayata manga sigolona 'i dadi kaco.”
40026006	Wakutu Yesus da'a toma gamu Betania, Unanga 'o tagi ra Simon 'ai wala, unanga gena-ge ma siḏa 'o sanga si-siḏi 'eno'o.
40026007	Toma 'orasa gena-ge, we-were'a matengo mo sapolo ra Yesus, munanga mo gasa bou-bounu botol rimoi. Bou-bounu gena-ge ma ijana hali madutu. Wakutu Yesus 'o majoreke oromo moju, we-were'a gena-ge mo masiba-ba'ala bou-bounu gena-ge ra Unanga 'ai sae'e.
40026008	Wakutu Yesus 'ai me-mete'e ya oḏi'i i'a so'o gena-ge, ananga 'aḏi dadi porata re 'aḏi kanau, “Ma la 'oru munanga mo sibodiga 'ami bou-bounu simoini?
40026009	Na'o bo-bounu gena-ge mawu'unu ma ijana lai hali, kara ma pipisi na pula'a toma ngowa-ngowa'a ma dinga'unu ua!”
40026010	Yesus 'a waro ananga manga fikirana. Dadi Unanga 'o kanau, “I'a sa'olo ngini nimi sikangela 'ami 'akala re sinyingara?! Munanga mo 'a'a 'ori i'a ma la-la di'a mo silamo'o Ngoi.
40026011	Ngowa'a ma dinga'unu ua 'age taninga sigolona tau-taunu, mada'a Ngoi 'age ra ngini tau-taunu ua.
40026012	Wakutu munanga mo siba-ba'ala bou-bounu gena-ge ra Ngoi, munanga sidodahe 'Ari lese di'a ḏuanga i'a sipalihara Ngoi.
40026013	Ni ngaku mode-mode'e Ngoi 'ari demo nena-ne: Toma ngi'i le'a ḇato ngowa'a 'aḏi singadolo Habari Roanga, we-were'a nena-ne 'ami ga'a ma la-la, ngowa'a ḏuanga i'a ya sijarita ḏi'i, la sidaioranga munanga awa.”
40026014	Togumu i'a, ngowa'a matengo ra Yesus 'ai me-mete'e nga nyagi moi re nga muḏiḏi manga sigolona, ga'a silomanga Yudas Iskariot, unanga gena-ge 'o tagi toma 'imam-'imam ma sae'e.
40026015	Unanga 'o sano ra ananga, “Na'o ngoi to sipula'a Yesus ra ngini, ngini ḏuanga i'a ni pula'a 'oru ra ngoi?” Dadi ananga ya roimi manga pipisi salaka guḏi ro'ange, kara ananga 'aḏi pula'a ra unanga.
40026016	Dadi, mulaingi toma 'orasa gena-ge unanga disa donga, la sipula'a Yesus ra ananga.
40026017	Toma wangere ma mulaingi toma Wangere Roti Kama Ragi Ua, Yesus 'ai me-mete'e 'aḏi sapolo ra Unanga. Ananga 'aḏi sano, “Jou no mau toma ngi'i le'a ngomi mi sidodahe ngo-ngoromo Paskah?”
40026018	Yesus 'a sangoro, “Ngini ni tagi toma limau ma dara. I'a da'a, ngini ni ma'u sanga matengo re ni siajele ra unanga, ‘Minga Guru 'o kanau: 'Ai 'orasa 'i ngadolo ḏua. Unanga re ngomi 'Ai me-mete'e mau mi silamo'o Paskah ma Wangere ra ngana 'ani wala.’ ”
40026019	Dadi 'Ai me-mete'e ya si'a'a ma tero sa'olo Yesus 'o soma'a. Ananga 'aḏi tagi ya sidodahe ngo-ngoromo Paskah gena-ge.
40026020	Wakutu lobi'i 'i ngadolo ḏua, Yesus re 'Ai me-mete'e nga nyagi moi re nga muḏiḏi ananga 'aḏi majoreke 'aḏi oromo.
40026021	Re wakutu ananga 'aḏi oromo moju, Yesus 'o kanau, “Ni ngaku mode-mode'e Ngoi 'Ari demo-demo nena-ne: 'Age rema ngowa'a matengo taninga sigolona ḏuanga i'a 'o sipula'a Ngoi Tari lawana.”
40026022	Wakutu ananga ya 'isene i'a so'o gena, manga 'akala re sinyingara 'i kangela. Dadi matengo re matengo 'aḏi sano ra Yesus, “Ma Jou, tantu ḇato ngoi ua?!”
40026023	Yesus 'a sangoro, “Ngowa'a ga'a sitono 'ai roti toma sawo'o ma dara mamete'e ra Ngoi, unanga gena-ge ḏuanga i'a 'o sipula'a Ngoi Tari lawana.
40026024	Mode'e Ngoi, Manusia ma Ngowa'a Nau'u, balasu To sengene, ma tero sa'olo 'i silefo ḏua toma Boku 'Ofi-'Ofi ma dara. Mada'a ngowa'a ga'a sipula'a Ngoi, Manusia ma Ngowa'a Nau'u, unanga gena-ge 'o sanga bahala lamo'o. Jobilaha unanga gena-ge ma ngina mo sibuoro awa ḇato!”
40026025	Ḏua Yudas ga'a ḏuanga i'a 'o sipula'a Yesus 'o kanau, “Guru, tantu ḇato ngoi ua?!” Yesus 'a sangoro, “Mode'e ngana nena-ne!”
40026026	Wakutu ananga gena-ge 'aḏi 'omo moju, Yesus 'a 'oro ma roti re 'O sibere ie murasa ma la ra Ma Jou'ongu Madutu kara 'A poti-poti ma roti gena-ge 'A pula'a Tai me-mete'e re 'O kanau, “ 'Oro re na oromo, nena-ne Ngoi 'ari lese.”
40026027	Gena ḏua, Unanga 'a 'oro ḏi'i ma sawo'o ma dara rema 'anggur re 'O sibere ie murasa ma la ra Ma Jou'ongu Madutu kara 'A sipula'a Tai me-mete'e re 'O kanau, “Ngini mo-moini na ka'e.
40026028	Sababu nena-ne Ngoi 'ari ngaunu ga'a sitotomo Ma Jou'ongu Madutu 'ai jaji. 'Ari ngaunu nena-ne 'i pa'ala di'a singi-ngiranga ngowa'a repe manga ḏosa.
40026029	Ngoi to siajele ra ngini nena-ne: Ngoi ta ka'e riwara 'anggur singadolo 'Ari Ḇaḇa 'ai dungia su-sungi 'i ngadolo, kara Ngoi ta ka'e 'anggur su-sungi mamete'e ra ngini.”
40026030	Gena ḏua, ananga 'aḏi manyanyi rimoi di'a puji re silamo'o Ma Jou'ongu Madutu togumu i'a, ananga 'aḏi tagi toma Polono Zaitun.
40026031	Ḏua Yesus 'o kanau i'a Tai me-mete'e, “Toma lobi'i nena-ne, ngini mo-moini ni wiḏi sisoi'i tala Ngoi. Sababu toma Boku 'Ofi-'Ofi ma dara Ma Jou'ongu Madutu 'o kanau so'o ne: ‘Ngoi ḏuanga i'a Tu sisengene sowohi gena-ge, re 'Ai doba-doba matai are.’
40026032	Mada'a wakutu Ngoi dadunu To 'ahu moju, Ngoi to tagi siḏa toma daeraha Galilea.”
40026033	Petrus 'o kanau ra Yesus, “Kalaha ananga mo-moini 'aḏi sisoi'i tala Jou, ngoi tini sisoi'i tala yoḏu'u!”
40026034	Yesus 'o sangoro, “No ngaku mode-mode'e Ngoi 'Ari demo-demo nena-ne: Toma utu nange-ne ḏua, namo 'i solene nyangu, ngana masiretene no soloto Ngoi soi ro'ange ḏua.”
40026035	Petrus 'a sangoro, “Kalaha ngoi to sengene mamete'e ra Jou, ngoi tini soloto Jou ua!” Re 'Ai me-mete'e ma lelegu 'aḏi kanau so'o gena ḏi'i.
40026036	Togumu i'a, Yesus re 'Ai me-mete'e ananga 'aḏi tagi toma ngi'i rimoi ma lomanga Getsemani. Toma ngi'i gena-ge Yesus 'o kanau ra ananga, “Ni tegoro 'ane ngomasa moi, Ngoi tagi i'a da'a, di'a to manyiata.”
40026037	Ḏua Yesus 'o sigaro'o pa'i 'a Petrus re 'a Zebedeus 'ai ngowa'a nau'u nga muḏiḏi ḇato, ananga 'aḏi tagi mamete'e ra Unanga. Re Yesus mulaingi basono 'ai 'akala re sinyingara 'i kangela masala.
40026038	Unanga 'o kanau Tai me-mete'e nga ḏu'ange gena-ge, “'Ari 'akala re sinyingara 'i kangela masala singadolo ta basono sa'i to sengene. Totoma 'ane-ne re ni ma'istiari ino.”
40026039	Gena ḏua, Yesus 'o tagi i'a da'a masai'i i'a ra ananga kiḏanga siḏi ua kara 'O ruba paga-pagara 'Ai biono tala toma tana'a, sababu 'Ai 'akala re sinyingara 'i kangela masala, re 'O manyiata ma betongo so'o ne: “ 'Ari Baba, na'o No nyengara sangisara nena-ne Na silalo'o ra Ngoi. Mada'a awa mete'e Ngoi 'ari mau, ḏuga-ḏuga mete'e Baba 'ani mau ḇato.”
40026040	Togumu i'a, Yesus 'o maḏibo i'a Tai me-mete'e nga ḏu'ange re 'O sanga i'a ananga 'aḏi otu. Unanga 'o kanau ra Petrus, “Pa'i jam rimoi ḇato ngini nga'unu ua ni matahana ma'istiari mamete'e ra Ngoi?!
40026041	Ni ma'istiari re ni manyiata, la awa ngini sanga bo-baja. Mode'e ninga roh mau 'a'a 'ori i'a ma banari mada'a ngini ni nga'unu ua, sababu ngini pai'i manusia ḇato dadi ni lamahana.”
40026042	Soi moi moju, Yesus 'o tagi 'o manyiata ma betongo so'o ne: “'Ari Baba na'o sangisara nena-ne Ngoi balasu ta basono re silalo'o ra Ngoi 'i yoḏu'u, sieanga ḇato Baba 'ani mau 'i dadi.”
40026043	Togumu i'a, Yesus dadunu 'o maḏibo i'a ra ananga re 'O sanga i'a ananga 'aḏi otu moju, sababu 'aḏi kakadungu siḏi woḏi.
40026044	Soi moi moju, Unanga ya'u sisoi'i tala ananga re 'O tagi di'a manyiata ma soi ro'ange ma betongo ma tero sa'olo 'au nange-ge.
40026045	Gena ḏua, Yesus dadunu maḏibo i'a Tai me-mete'e nga ḏu'ange re 'O kanau, “Ngini ni mangomasa re ni otu moju?! Oḏi'i ma 'orasa 'i ngadolo ḏua, Ngoi, Manusia ma Ngowa'a Nau'u sipula'a toma ngowa'a baraḏosa.
40026046	Momi'i, ino ngene wo tagi! Oḏi'i! Unanga ga'a 'o sipula'a Ngoi toma ngowa'a baraḏosa, unanga gino!”
40026047	Wakutu Yesus 'o ka-kanau moju, 'a Yudas 'o sapolo, unanga gena-ge 'o osama nyo-nyoimi ra Yesus 'ai me-mete'e nga nyagi moi re nga muḏiḏi. Re ngowa'a manga repe 'aḏi sapolo mamete'e ra Yudas, 'aḏi gasa manga samaranga re bu-butulu. Ananga gena-ge 'imam-'imam ma sae'e re Yahudi manga bi-biri'i ya'u soma'a.
40026048	Nyangu moju, 'a Yudas 'o pula'a nana'o rimoi ra ananga re 'o kanau, “Ngowa'a ga'a ngoi tu dume, Unanga gena-ge ngini nu cako'o!”
40026049	Re wakutu Yudas 'o sapolo, unanga 'o jau i'a ra Yesus re 'o kanau, “Tabea, Rabi!” Gena ḏua, unanga 'o dume Yesus 'ai bobongolo.
40026050	Yesus 'a sangoro, “Wolo, si'a'a ḇato 'oru ga'a ngana mau na si'a'a.” Ḏua ngowa'a repe 'aḏi jau i'a cako'o 'a Yesus.
40026051	'Age rema ngowa'a matengo ra Yesus 'ai me-mete'e manga sigolona, unanga gena-ge 'a tuono 'ai samaranga toma sarumu, kara 'a cafa 'imam 'agung 'ai budaka 'ai ngau'u singadolo 'i tola'a!
40026052	Yesus 'o kanau Tai me-mete'e matengo gena-ge, “Dadunu na singosama 'ani samaranga toma sarumu, sababu ngowa'a mo-moini ga'a 'aḏi pake samaranga, ananga ḏuanga i'a ngowa'a ya'u sisengene reo samaranga ḏi'i.
40026053	'Oru ngana no waro ua mangale na'o Ngoi to golo'o ri-riono tari Ḇaḇa, Unanga jau-jau 'o siḏingoto pai'i pasukana mala'ekata nga nyagi moi re nga muḏiḏi di'a riono Ngoi?!
40026054	Mada'a na'o so'o gena, tantu ḏua 'i dadi ua 'oru ga'a ri sinubuata ḏua toma Boku 'Ofi-'Ofi ma dara mangale balasu 'i dadi ma tero so'o nena-ne!”
40026055	Toma 'orasa gena-ge, Yesus 'o kanau toma ngowa'a kawasa gena-ge, “I'a sa'olo ngini ni sapolo re ninga samaranga re bu-butulu di'a ni cako'o ngoi ma tero sa'olo ngowa'a ma jira?! Ma wangere ma jelele i'a, Ngoi to tegoro di'a to doto'o ra Ma Jou'ongu Madutu 'ai Wala, mada'a ngini rini cako'o Ngoi ua!
40026056	Mada'a balasu so'o nena-ne ḏua, la 'i mete'e 'oru ga'a nabi-nabi ya silefo pasala ḏua toma Boku 'Ofi-'Ofi ma dara.” Togumu i'a, 'Ai me-mete'e mo-moini matai wiḏi sisoi'i tala Unanga.
40026057	Ngowa'a ga'a 'aḏi cako'o Yesus 'aḏi gasa Unanga toma 'imam 'agung Kayafas 'ai wala. Toma ngi'i gena-ge guru-guru 'agama re Yahudi manga bi-biri'i raḏi malomu.
40026058	Petrus, unanga 'o tu-tuu'u toma giḏanga ra Yesus singadolo toma 'imam 'agung 'ai wala ma soana. I'a da'a, unanga 'o osama toma soana re 'o tegoro mamete'e reo ngowa'a jaga. Unanga mau disa waro mo-moini 'oru ga'a ananga 'aḏi 'a'a ra Yesus.
40026059	'Imam-'imam ma sae'e re Mahkamah 'Agama mo-moini 'aḏi disa sakisi sa-sakala, la 'aḏi singe-ngeta'a hukumu sengene ra Yesus.
40026060	Kalaha 'age rema sakisi sa-sakala manga repe, ananga 'aḏi sanga 'ai sala dola moi i'a mai ua, ga'a 'i patasa Unanga sihukumu sengene. Ma ḏo-ḏogumu ngowa'a nga muḏiḏi, i'a toma biono.
40026061	Ananga 'aḏi kanau, “Ngowa'a nena-ne 'o kanau, ‘Ngoi nyengara Ta siruba Ma Jou'ongu Madutu 'Ai wala, re toma wangere ro'ange nyengara Ta simomi'i.’ ”
40026062	Ḏua 'imam 'agung 'o made'oso re 'o kanau ra Yesus, “I'a sa'olo Ngana no sangoro ua ananga manga gamamu gena-ge ra Ngana?”
40026063	Mada'a Yesus pa'i 'o masiogoro ḇato. Soi moi moju 'imam 'agung 'o sano ra Yesus, “Ra Ma Jou'ongu Madutu ga'a 'ahu-'ahu, sikanau ino ra ngomi mode-mode'e Ngana nena-ne 'O Kristus, Ma Jou'ongu Madutu 'ai Ngowa'a Nau'u, bolo ua?”
40026064	Yesus 'a sangoro, “Ma tero sa'olo ngana no kanau. Mada'a 'elingi 'Ari demo nena-ne: ngini ḏuanga i'a ni oḏi'i Ngoi, Manusia ma Ngowa'a Nau'u, To tegoro ra Ma Jou'ongu Madutu 'ai giama ma kuwiḏa i'a, Unanga gena-ge 'Ai kuasa ma pari cua. Re Ngoi to sapolo ra Ma Jou'ongu Madutu toma kakamo ma re'u da'u diwanga tala!”
40026065	Gena ḏua, 'imam 'agung 'a 'acingi 'ai juba masiretene sababu 'o porata re 'o kanau, “Unanga 'o je-jengere Ma Jou'ongu Madutu sababu Unanga 'o kanau ‘Unanga re Ma Jou'ongu Madutu marimoi!’ Dadi paralu riwara sakisi. Nange-ne ngini mo-moini na 'isene masiretene 'Ai demo-demo ga'a sije-jengere Ma Jou'ongu Madutu.
40026066	Dadi ninga 'akala ma sanga sa'olo?” Ananga 'aḏi sangoro, “Unanga balasu 'o sanga hukumu sengene.”
40026067	Ḏua, ananga ya obi'i 'Ai biono re 'U tutu'u. Re 'age ḏi'i rema ngowa'a ma lelegu 'U sata,
40026068	re 'aḏi kanau, “Na'o Ngana 'O Kristus, tai'i no disa waro re no siajele ra ngomi 'a guna ni sata Ngana!”
40026069	Wakutu Petrus 'o tegoro moju toma ḏuḏunu da'a soana, falalomu we-were'a matengo mo sapolo re mo kanau ra unanga, “Ngana nena-ne ḏi'i no mamete'e ra Yesus ngowa'a Galilea gena-ge!”
40026070	Mada'a Petrus 'o masoloto ra ananga manga biono mo-moini re 'o kanau, “Ngoi ta waro ua 'ani maksudu 'oru!”
40026071	Gena ḏua, unanga 'o tagi toma soana ma ngalana. Ḏua falalomu we-were'a ma lelegu mo oḏi'i 'a Petrus re mo kanau toma ngowa-ngowa'a ga'a 'aḏi tegoro 'age, “Ngowa'a matengo nena-ne ḏi'i 'o mamete'e ra Yesus toma limau Nazaret.”
40026072	Ḏua Petrus 'o masoloto moju re 'o masisasi, “Mode-mode'e, ngoi to nana'o ngowa'a gena-ge ua!”
40026073	Ti'ara mai nyangu, ngowa'a ga'a 'aḏi made-de'oso toma ngi'i gena-ge 'aḏi sapolo ra Petrus re 'aḏi kanau, “Tantu ḏua, ngana ḏi'i no osama nyo-nyoimi ra ananga, sababu 'ani demo ma lug̱o ma tero sa'olo ngowa'a Galilea.”
40026074	Ḏua, 'a Petrus mulaingi 'o masisasi re 'o kanau, “Ngoi to nana'o ngowa'a gena-ge ua!” Gena ḏua, namo 'i solene.
40026075	Re 'a Petrus 'a si'elingi ie 'oru ga'a nange-ge Yesus ro kanau ra unanga, “ 'O namo 'i solene nyangu mada'a ngana reno soloto Ngoi soi ro'ange.” Petrus 'o tagi re 'o supu toma soana gena-ge, re 'o 'aḏi jomo-jomo.
40027001	Da-daini i'a moju, 'imam ma sae'e re Yahudi manga bi-biri'i, ananga mo-moini 'aḏi masigaro'o re 'aḏi mafakati mangale Yesus balasu 'o sengene.
40027002	Ananga 'aḏi piri'u Unanga 'ai giama, kara 'U sigasa re 'U sipula'a ra Pilatus, gubernur daeraha Yudea.
40027003	Wakutu 'a Yudas ga'a sipula'a Yesus di'a 'Ai lawana, 'a waro mangale Yesus sanga hukumu sengene unanga 'o matuduba masala. Dadi unanga 'a siḏibo pipisi salaka guḏi ro'ange gena-ge toma 'imam-'imam ma sae'e re Yahudi manga bi-biri'i.
40027004	Unanga 'o kanau, “Ngoi to baraḏosa sababu to sipula'a ngowa'a kama sala ua, singadolo Unanga sanga hukumu sengene!” Mada'a ananga ya sangoro, “Ngomi mi faduli ua, gena-ge ngana 'ani 'urusana!”
40027005	Dadi Yudas 'a upa'a pipisi gena-ge ra Ma Jou'ongu Madutu 'ai Wala ma dara, kara tagi sisoi'i tala ananga re 'o makole.
40027006	'Imam-'imam ma sae'e ya 'oro pipisi gena-ge re 'aḏi kanau, “Pipisi nena-ne pipisi ngaunu. Dadi mete'e Musa 'ai hukumu pipisi so'o nena-ne sigare yoḏu'u toma jou-jou ma ngi'i ra Ma Jou'ongu Madutu 'ai Wala.”
40027007	Ḏua ananga 'aḏi mafakati pake pipisi gena-ge di'a sitibo tana'a ga'a si'aro'o ma lomanga Tana'a Tukanga 'a'a Giu'u. Tana'a gena-ge 'i si'a'a daeraha kubu di'a ngowa'a tagi-tagi ino.
40027008	Sababu gena-ge, singadolo wangere nange-ne ngowa'a ya si'aro'o tana'a gena-ge, “Tana'a Ngaunu”.
40027009	Nena-ne nabi Yeremia 'a sinubuata pasala ḏua ma betongo so'o ne: “Ananga 'aḏi dawongo pipisi salaka guḏi ro'ange ga'a ngowa'a Israel 'aḏi mafakati pasala ḏua di'a tibo Unanga.
40027010	Pipisi gena-ge ananga ya pake di'a sitibo tana'a toma ngowa'a ya si'a'a giu'u ma tero sa'olo Ma Jou'ongu Madutu 'ai parenta ra ngoi.”
40027011	Wakutu Yesus 'U sitalaḏi ra Pilatus, gubernur daeraha gena-ge, Pilatus 'o sano ra Yesus, “Ngana nena-ne, mode-mode'e ngowa'a Yahudi manga 'olana bolo ua?” Yesus 'a sangoro, “Tero mode'e sa'olo ngana no kanau.”
40027012	Mada'a wakutu 'imam-'imam ma sae'e re Yahudi manga bi-biri'i ananga ya singadolo manga da'awa ra Yesus, Unanga kama sangoro riwara.
40027013	Ḏua Pilatus 'o kanau ra Unanga, “Ngana na 'isene manga da'awa ga'a ananga 'aḏi kalaki Ngana?”
40027014	Mada'a Yesus kama sangoro ceka'a i'a mai ua singadolo 'a Pilatus 'o heranga madutu.
40027015	Gubernur toma Paskah ma Wangere biasa 'o sibebasa ngowa'a bui matengo, mete'e ngowa'a kawasa manga go-golo'o.
40027016	Toma 'orasa gena-ge, 'age rema ngowa'a bui matengo, ga'a ngowa'a ya waro le'a bolo le'a, unanga 'ai lomanga Yesus Barabas.
40027017	Dadi wakutu ngowa'a kawasa raḏi malomu, Pilatus 'o sano i'a ra ananga, “Ngini mau ngoi to sibebasa 'a guna? Yesus Barabas bolo Yesus ga'a si'aro'o 'O Kristus?”
40027018	Pilatus 'o kanau so'o gena, sababu unanga 'a waro ḏua 'imam-'imam ma sae'e re Yahudi manga bi-biri'i, ananga 'aḏi sipula'a Yesus ra unanga sababu manga 'akala re sinyingara 'i go-goḏi.
40027019	Wakutu Pilatus 'o tegoro toma kursi juruhakimi moju, 'ai were'a mo siḏingoto bererongo ra unanga: “Awa ngana no macapuru toma parkara gena-ge mangale ngowa'a matengo gena-ge ga'a kai sala ua. Sababu mangale Unanga, ngoi to sanga nanele cira singadolo 'ari 'akala re sinyingara 'i kangela.”
40027020	Mada'a 'imam-'imam ma sae'e re Yahudi manga bi-biri'i, ananga 'aḏi babata ngowa'a kawasa tau-taunu di'a 'aḏi golo'o ra Pilatus 'o sibebasa 'a Barabas, re singe-ngeta'a hukumu sengene ra Yesus.
40027021	Ḏua gubernur Pilatus dadunu 'o sano ra ananga, “Ngowa'a nga muḏiḏi gena-ge, ngini mau ngoi to sibebasa 'a guna?” Ananga ya sangoro, “Barabas!”
40027022	Pilatus 'o sano i'a ra ananga, “Na'o so'o gena, ngoi balasu to 'a'a 'oru ra Yesus, ga'a si'aro'o 'O Kristus?” Ananga mo-moini ya sangoro, “Sisalib Unanga!”
40027023	Pilatus dadunu 'o sano ra ananga, “I'a sa'olo? Unanga 'ai sala 'oru?” Mada'a ananga ganapu poa'a ya siduga-duga, “Sisalib Unanga!”
40027024	Ma ḏo-ḏogumu tala, Pilatus 'a basono tala 'ai demo-demo ma faeda ri cua toma ngowa'a kawasa, re ananga ganapu 'aḏi manyiwere singadolo sa'i 'aḏi 'a'a kaco. Dadi unanga 'o 'oro ḇanyo re 'a soso'o 'ai giama toma mandan. Re unanga 'o kanau, “Unanga 'ai se-sengene pa'i ngini masiretene ninga 'urusana ḇato! Ngoi kari sala ua!”
40027025	Ngowa'a kawasa mo-moini 'aḏi sangoro, “Ya, sieanga i'a ngomi re minga ju'uda ma sanga enanga ma hukumu, sababu ngomi mi sisengene Unanga.”
40027026	Ḏua Pilatus 'o sibebasa 'a Barabas re 'o soma'a 'ai sordado 'aḏi sipo Yesus, kara Pilatus 'U sipula'a i'a di'a 'U sisalib.
40027027	Gena ḏua, gubernur Pilatus 'ai sordado-sordado gasa Yesus osama ra gubernur 'ai kadato. Ḏua ananga 'aḏi 'aro'o sordado mo-moini malomu sigoloḏi Unanga.
40027028	Ananga ya woi'i Unanga 'ai baju re 'U sipake Unanga reo juba 'ungu.
40027029	Ḏua, ananga 'aḏi 'oro ate ma umanga rema dodowo'o ya tuhu sa'olo lastari, kara ya siteru ra Unanga 'ai sae'e. Gena ḏua, ya siteru i'a didiki ra Unanga 'ai giama ma kuwiḏa, kara 'aḏi maḏipolono Tai biono re 'aḏi je-jengere Unanga re 'aḏi kanau, “Suba, Ngana Yahudi manga 'olana!”
40027030	Ananga 'aḏi obi'i Unanga re ya 'oro 'Ai didiki, kara 'U sica'olo 'Ai sae'e tau-taunu.
40027031	Wakutu ananga 'aḏi je-jengere Unanga togumu i'a, ananga ya woi'i juba 'ungu nange-ge, kara ya singali i'a 'Ai baju masiretene. Ḏua ananga 'aḏi sisupu Unanga ra Pilatus 'ai kadato re 'aḏi gasa toma ngi'i di'a 'U sisalib.
40027032	Toma ḏo-ḏagi ma dara, sordado-sordado ma'u sanga matengo toma limau Kirene ino 'ai lomanga Simon, re ananga 'aḏi simau-mau unanga 'a doiti Yesus 'ai salib.
40027033	Ḏua ananga 'aḏi ngadolo toma ngi'i ma lomanga Golgota (gena-ge ma ngale: “Ḏoḏowi ma Ngi'i”).
40027034	Toma ngi'i gena-ge ananga pula'a Yesus ka'e 'anggur ya sicapuru midingi. Mada'a wakutu Unanga 'a tai'i, Unanga 'o oḏu'u 'A ka'e.
40027035	Gena ḏua, ananga sisalib Unanga kara sordado-sordado 'a'a loterei di'a 'aḏi sibalangu 'Ai pakeanga.
40027036	Togumu i'a, ananga 'aḏi tego-tegoro di'a 'aḏi dadanu Unanga.
40027037	Tai sae'e ma re'u toma salib co-cori ma tubu, sordado ya sipaku i'a Mahkamah 'Agama manga da'awa ra Unanga ma betongo so'o ne: “Unanga nena-ne Yesus, ngowa'a Yahudi manga 'Olana.”
40027038	'Age rema ngowa'a to-tori'i nga muḏiḏi ḏi'i 'aḏi sisalib simete'e ra Yesus; matengo Tai kuwiḏa re matengo Tai kuḇali.
40027039	Ngowa'a ga'a 'aḏi tola'a i'a ino toma ngi'i gena-ge, ananga ya elala manga sae'e re 'aḏi je-jengere Yesus,
40027040	'aḏi kanau, “Ngana nena-ne ga'a no mau siruba Ma Jou'ongu Madutu 'ai Wala re Na simomi'i moju pa'i ma di'ara wangere ro'ange, No sisalamata 'Ani diri! Na'o Ngana Ma Jou'ongu Madutu 'ai Ngowa'a Nau'u, No 'uci toma salib gena-ge!”
40027041	So'o gena ḏi'i, 'imam-'imam ma sae'e, guru-guru 'agama re Yahudi manga bi-biri'i 'aḏi je-jengere Yesus. Ananga 'aḏi kanau,
40027042	“Unanga 'o sisalamata ngowa'a lelegu, momongolo ua 'Ai diri masiretene, Unanga 'a sisalamata yoḏu'u! Na'o Unanga Israel manga 'Olana tai'i i'a 'uci toma salib gena-ge, la ngomi mi ngaku Unanga.
40027043	Unanga 'o ngaku Ma Jou'ongu Madutu re Ro kanau, Unanga Ma Jou'ongu Madutu 'ai Ngowa'a Nau'u. Nah ino ngene wo oḏi'i wangere nange-ne na'o Ma Jou'ongu Madutu mau 'U sisalamata Unanga bolo ua.”
40027044	So'o gena-ge ḏi'i, ngowa'a to-tori'i ga'a sisalib simete'e ra Unanga mai 'aḏi je-jengere Unanga.
40027045	Ca'olo nyagi moi re romoḏiḏi wangere 'olona tala singadolo ca'olo ro'ange wangere so'o ne'o, wangere ma la'o 'i taḏusu, re daeraha gena-ge mo-moini 'i dadi hafu-hafu.
40027046	Ḏa toma ca'olo ro'ange wangere so'o ne'o Yesus 'o poa'a 'a siduga-duga, “Eli, Eli lama sabakhtani?” Enanga ma ngale: “ 'Ari Jou'ongu Madutu, 'Ari Jou'ongu Madutu, i'a sa'olo No sieanga i'a Ngoi?”
40027047	Wakutu ngowa'a nga muḏuo i'a toma ngi'i gena-ge ya 'isene Yesus 'ai iḏingi so'o gena-ge, ananga 'aḏi kanau, “Unanga 'o 'aro'o 'a Elia!”
40027048	'Age matengo tamanga sigolona, unanga jau-jau tagi 'o 'oro bunga karang re 'a tono toma 'anggur ko-kowi'i. Gena ḏua, 'a sitopo'o toma ḏu-ḏubo ma dere, kara 'a situbo ie ra Yesus 'ai 'uḏu ma betu'u di'a Unanga 'a cono'o.
40027049	Mada'a ngowa'a lelegu 'aḏi kanau, “Toma si, ino ngene wa oḏi'i wari i'a si 'a Elia 'o sapolo 'U sisalamata Unanga!”
40027050	Ḏua Yesus 'o poa'a 'a siduga-duga, kara 'Ai sangagara 'i togumu.
40027051	Ngalana ma da-daku kole-kole ra Ma Jou'ongu Madutu 'ai Wala ma dara, enanga 'i raca kaci ḏiḏi, da'u singadolo dau. Ḏua wusu 'i dadi re maḏi lamo'o 'i tiwa'a.
40027052	Kubu-kubu ma repe matai welanga re Ma Jou'ongu Madutu 'ai ngowa-ngowa'a manga repe ga'a raḏi sengene, ananga dadunu 'aḏi 'ahu moju.
40027053	Ananga gena-ge 'aḏi supu tamanga kubu. Mada'a ananga pa'i 'aḏi osama toma limau Yerusalem wakutu Yesus dadunu ro 'ahu moju. I'a da'a, ngowa'a repe ya'u oḏi'i ananga.
40027054	Sordado ma sae'e remanga sordado-sordado ga'a dadanu Yesus, ananga 'aḏi matai mojongo sababu 'aḏi basono wusu re raḏi oḏi'i 'ori i'a i'a 'i dadi. Ḏua ananga 'aḏi kanau, “Unanga nena-ne mode-mode'e Ma Jou'ongu Madutu 'ai Ngowa'a Nau'u!”
40027055	Toma ngi'i gena-ge, 'age ḏi'i rema we-were'a manga repe 'aḏi oḏi'i toma giḏanga. Ananga gena-ge ma di'ara ḏua 'aḏi mete'e Yesus re 'aḏi riono Unanga, mulaingi da'a Galilea ino.
40027056	Tamanga sigolona, 'age ngo Maria Magdalena, Maria 'a Yakobus re 'a Yusuf manga ngina, re Zebedeus 'ai were'a.
40027057	Wakutu ma wangere sa'i ri lobi'i, 'age rema ngowa'a rema-enanga matengo ga'a 'ai 'asala toma limau Arimatea ino. Unanga 'ai lomanga Yusuf re unanga ro osama nyo-nyoimi ra Yesus 'ai me-mete'e ḏi'i. Unanga tagi ra Pilatus re 'o golo'o Yesus 'ai mayeti. Ḏua Pilatus 'o soma'a 'ai sordado 'aḏi pula'a Yesus 'ai mayeti ra Yusuf.
40027059	Ḏua 'a Yusuf 'a 'oro Unanga 'ai mayeti re 'a sisao reo ḇa'a lenan buḏo ga'a 'ofi,
40027060	kara 'a sigare Yesus 'ai mayeti gena-ge ra Yusuf masiretene 'ai kubu ma su-sungi ma 'aḏu'u. Kubu gena-ge ga'a ngowa'a 'aḏi tuso'o maḏi toma bawata ma gagoro. Togumu i'a, unanga lulu maḏi lamo'o rimoi di'a 'a sidaku kubu ma ngalana, kara 'o tagi sisoi'i tala ngi'i gena-ge.
40027061	Toma 'orasa gena-ge, Maria Magdalena re ngo Maria ma lelegu, ananga nga muḏiḏi 'aḏi tegoro ya talaḏi i'a kubu gena-ge.
40027062	Ma ḇiḇini ino Sabata ma wangere re 'imam-'imam ma sae'e mamete'e reo ngowa-ngowa'a Farisi, ananga 'aḏi tagi re 'aḏi talaḏi ra Pilatus,
40027063	re 'aḏi kanau, “Tuanga, ngomi mi 'elingi Yesus, tukanga sa-sakala, wakutu Unanga 'o 'ahu-'ahu moju Ro kanau, ‘Toma wangere ro'ange Ngoi dadunu to 'ahu moju.’
40027064	Sababu gena-ge, no soma'a sordado 'aḏi tagi di'a dadanu kubu gena-ge singadolo wangere ro'ange, la awa 'Ai me-mete'e ya tori'i 'Ai mayeti. Ḏua ananga gena-ge 'aḏi siajele toma ngowa-ngowa'a, ‘Unanga dadunu ro 'ahu moju toma ngowa'a senge-sengene manga sigolona.’ Dadi 'Ai sa-sakala ma ḏo-ḏogumu gena-ge lebe cira reo 'Ai sa-sakala ma siḏa.”
40027065	Pilatus 'o kanau ra ananga, “Da'a rema sordado-sordado. Ngini na'u sigasa ananga gena-ge di'a 'aḏi dadanu, la 'aḏi site'e kubu gena-ge.”
40027066	Ḏua ananga mamete'e reo sordado gena-ge, ananga 'aḏi tagi toma kubu. Re ananga ya segele kubu ma da-damunu maḏi re 'aḏi soma'a sordado di'a dadanu kubu ma biono gena-ge, la ngowa'a ya 'oro Yesus 'ai mayeti yoḏu'u.
40028001	Sabata ma wangere palisi i'a migu ma wangere da-daini i'a moju, ngo Maria Magdalena re ngo Maria ma lelegu 'aḏi tagi ya oḏi'i kubu gena-ge.
40028002	Kage-kage 'i dadi wusu lai siḏi madutu re Ma Jou'ongu Madutu 'ai mala'ekata 'o 'uci da'u soroga tala. Ḏua unanga 'o tagi 'a lulu maḏi 'o kubu ma da-damunu, re 'o tegoro toma re'u.
40028003	Mala'ekata gena-ge 'ai jamani sa'olo ḇeḇelanga, re 'ai pakeanga 'i buḏo madutu.
40028004	Sordado ga'a dadanu kubu gena-ge, ananga 'aḏi dadi mojongo madutu singadolo 'aḏi terewete, re maeta'a toma tana'a re dadi sa'olo ngowa'a sengene.
40028005	Mala'ekata gena-ge 'o kanau toma we-were'a--we-were'a, “Ni mojongo awa! Ngoi to waro ngini disa Yesus, ga'a ngowa'a 'U sisalib.
40028006	Unanga 'o cua 'ane. Unanga dadunu ro 'ahu moju sa'olo 'au nga'ene Ro kanau ḏua ra ngini. Ino ni oḏi'i ga'a ngowa'a ya sigare 'Ai mayeti,
40028007	kara ni tagi ca-cautu ni siajele ra Unanga 'ai me-mete'e: ‘Unanga dadunu ro 'ahu moju re nange-ne Unanga ro tagi siḏa i'a da'a toma Galilea. I'a da'a kara ngini ni oḏi'i Unanga!’ 'Elingi 'ari habari gena-ge 'oru ga'a ngoi to kanau ra ngini nange-ne.”
40028008	Dadi macautu i'a, we-were'a gena-ge ya sisoi'i tala kubu. Ananga gena-ge 'aḏi mojongo mada'a 'aḏi roanga masala, re ananga 'aḏi lalara di'a 'aḏi singadolo habari gena-ge ra Yesus 'ai me-mete'e.
40028009	Kage-kage, Yesus 'o sapolo ma'u sanga we-were'a gena-ge, re 'O kanau, “Tabea!” Ḏua ananga 'aḏi macori i'a ra Unanga re 'aḏi sibo'olo 'ai rou kara 'aḏi silamo'o re siḏubuso Unanga.
40028010	Yesus 'o kanau ra ananga, “Ni mojongo awa! Ni tagi re siajele ra Ngoi 'ari ioronongoḏu, la 'aḏi tagi da'a Galilea. I'a da'a ananga 'aḏi ma'u sanga ra Ngoi.”
40028011	Wakutu we-were'a 'aḏi tagi moju di'a siajele ra Yesus 'ai me-mete'e, sordado nga muḏuo i'a ga'a dadanu kubu 'aḏi maḏibo i'a da'a limau, re 'aḏi siajele toma 'imam-'imam ma sae'e 'oru ga'a 'i dadi ḏua.
40028012	'Imam-'imam ma sae'e re Yahudi manga bi-biri'i, ananga 'aḏi malomu re 'aḏi mafakati di'a pula'a pipisi ma lamo'o toma sordado ga'a 'aḏi dadanu kubu,
40028013	'aḏi kanau, “Ngini balasu ni siajele, ‘ 'A Yesus 'ai me-mete'e ya tori'i 'Ai mayeti 'orasa utu i'a, wakutu ngomi matai otu.’
40028014	Re na'o ma gubernur 'a 'isene, ngomi ḏuanga i'a mi makanau ra unanga, la ngini sanga susa awa.”
40028015	Ḏua sordado ga'a 'aḏi dadanu kubu, ya dawongo pipisi gena-ge, re ya si'a'a ma tero sa'olo 'aḏi sanga bererongo ra ananga. Re jarita gena-ge singadolo wangere nange-ne, ngowa'a Yahudi ya sija-jarita.
40028016	Yesus 'ai me-mete'e nga nyagi moi re matengo, ananga 'aḏi tagi toma Galilea ma polono rimoi, mete'e Yesus ro siajele ra ananga.
40028017	Wakutu ananga 'aḏi oḏi'i 'a Yesus, ananga 'aḏi silamo'o re siḏubuso Unanga. Mada'a mamuni'a 'aḏi wa-waḏunu.
40028018	Yesus 'o macori i'a ra ananga re 'o kanau, “Kuasa mo-moini bae toma soroga, bae toma dungia gena-ge Ri sipula'a ra Ngoi.
40028019	Sababu gena-ge, ni tagi toma bangsa mo-moini toma dungia sitabi donga, ni singadolo Habari mangale Ngoi, la ngowa'a 'aḏi dadi 'Ari me-mete'e. Ni baptis ananga gena-ge re siterongo Ḇaḇa 'ai lomanga, Ma Ngowa'a Nau'u 'ai lomanga, re Ma Ngagara 'Ofi-'Ofi ma lomanga.
40028020	Re ni doto'o 'Ari me-mete'e gena-ge di'a 'aḏi 'ahu mete'e 'Ari parenta mo-moini ga'a Ngoi reta siajele pasala ḏua ra ngini. Re 'elingi nena-ne: Ngoi ḏuanga i'a tini sieanga i'a ua ngini, singadolo dungia nena-ne ma ḏo-ḏogumu.”
41001001	Nena-ne Habari Roanga ma mulaingi mangale Yesus Kristus, Ma Jou'ongu Madutu 'ai Ngowa'a Nau'u.
41001002	Ra Nabi Yesaya 'ai boku ma dara 'i silefo ḏua so'o ne: Ma Jou'ongu Madutu 'o kanau: “ ‘Ngoi to cumutu unanga sa'olo 'ari so-soma'a 'o sapolo siḏa, ḏua kara Ngana; la unanga gena-ge 'o sidodahe ngo'omo di'a Ngana.’
41001003	So-soma'a gena-ge 'o kanau siduga-duga toma daeraha baulaco so'o ne: ‘Sidodahe ngo'omo di'a Ma Jou, siboloto ngo'omo gena-ge di'a Unanga.’ ”
41001004	Ma tero sa'olo 'i silefo ḏua, Yohanes 'o sapolo toma daeraha baulaco. Unanga 'o baptis ngowa'a re 'a singadolo Habari Roanga ra Ma Jou'ongu Madutu ino. Unanga 'o kanau, “Ngini balasu ni maḏibo toma ngo'omo boloto re ni sanga baptis, la Ma Jou'ongu Madutu 'o singi-ngiranga ninga ḏosa.”
41001005	Ngowa'a toma daeraha Yudea ino re ngowa'a manga repe toma limau Yerusalem, ananga manga repe 'aḏi matai sapolo ra Yohanes. Ananga 'aḏi mangaku manga ḏosa-ḏosa, kara 'a Yohanes ya'u baptis ananga toma Ḇanyo Yordan.
41001006	Yohanes 'ai baju 'i si'a'a reo 'unta ma gogo, re 'ai golona ma bi-biri'u 'i si'a'a reo haiwani ma 'eno'o, re 'ai ngo-ngoromo 'o cocoḇiti re 'o madu bangana.
41001007	Unanga 'a singadolo habari so'o ne: “Ḏuanga i'a, 'age rema ngowa'a matengo 'O sapolo lebe la-lamo'o ra ngoi, ta gasa 'Ai tarupa mai patasa ua.
41001008	Ngoi pa'i to baptis ngini reo ḇanyo, mada'a Unanga 'o baptis ngini rema Ngagara 'Ofi-'Ofi.”
41001009	Toma 'orasa gena-ge, Yesus 'o sapolo da'u limau Nazaret tala toma daeraha Galilea. Unanga 'o sanga baptis ra Yohanes toma Ḇanyo Yordan.
41001010	Wakutu, Yesus 'o baolo toma ḇanyo, jau-jau 'O oḏi'i ie diwanga 'i talanga, Ma Ngagara 'Ofi-'Ofi 'i matuhu ma tero sa'olo namo dara 'i 'uci ra Unanga.
41001011	Gena ḏua, ananga 'aḏi 'isene Ma Jou'ongu Madutu 'ai iḏingi ma betongo so'o ne: “Ngana nena-ne, 'Ari ngowa'a Ta dadalara, Ngoi 'ari 'akala re sinyingara ma sanangi Ta sipa'ala ra Ngana.”
41001012	Togumu i'a, Ma Ngagara 'Ofi-'Ofi 'u gasa Yesus toma daeraha baulaco.
41001013	Toma ngi'i gena-ge 'age rema haiwani nga-ngabala. Wangere nyagi rata, Unanga 'o tegoro toma ngi'i gena-ge re sanga bo-baja toma 'Iblisi tau-taunu re mala'ekata-mala'ekata 'aḏi de-de'oso Yesus.
41001014	'A Yohanes 'o osama bui. Pasala i'a, Yesus 'o sapolo toma daeraha Galilea. Unanga 'o singadolo Habari Roanga ra Ma Jou'ongu Madutu ino toma gamu-gamu.
41001015	Unanga 'o kanau, “Ma 'orasa ri sitotomo re tiara riwara Ma Jou'ongu Madutu 'ai Pareta 'i ngadolo. Dadi ngini balasu ni maḏibo toma ngo'omo boloto re ni ngaku Habari Roanga ra Ma Jou'ongu Madutu ino.”
41001016	Wakutu Unanga 'o ḏingana 'o mete'e toma talaga Galilea ma 'uḏu, Unanga 'o oḏi'i ngowa'a ngau-ngau nga muḏiḏi, 'a Simon re 'a Andreas, ananga gia nongoḏu. Ananga gena-ge 'aḏi disa nyao'o reo j̱ala toma talaga Galilea.
41001017	Yesus 'o kanau ra ananga, “Ino mete'e Ngoi. Ngoi ḏuanga i'a to sidoto'o ngini ni lomu ngowa'a, la 'aḏi mete'e ngoi ma tero sa'olo nange-ne ngini ni lomu nyao'o.”
41001018	Ananga jau-jau ya sisoi'i tala manga j̱ala, kara 'aḏi mete'e Unanga.
41001019	Wakutu Yesus 'a dowanga 'Ai ḏo-ḏagi, Unanga 'o oḏi'i 'a Zebedeus 'ai ngowa'a nga muḏiḏi. Manga lomanga, 'a Yakobus re 'a Yohanes, ananga gena-ge gia nongoḏu. Ananga 'aḏi sidiai manga j̱ala toma oti ma dara.
41001020	Togumu i'a, Yesus 'o 'aro'o ananga mete'e Unanga re ananga ya sisoi'i tala manga ḇaḇa re ngowa'a munara, kara 'aḏi mete'e Unanga.
41001021	Yesus re 'Ai me-mete'e 'aḏi ngadolo toma limau Kapernaum, toma Sabata ma wangere. Ananga 'aḏi osama toma wala puji re Unanga 'o doto'o ngowa-ngowa'a.
41001022	Ngowa-ngowa'a gena-ge 'aḏi 'isene 'ai do-doto'o re 'aḏi heranga masala sababu Unanga 'o doto'o rai kuasa ma tero ua sa'olo guru-guru 'agama!
41001023	Toma 'orasa gena-ge, 'age rema ngowa'a matengo 'o roh ma jira 'u dungosama 'o osama toma wala puji ma dara, re 'o mapataha re 'o kanau.
41001024	“Ngana no 'a'a 'oru ra ngomi? He, Yesus ngowa'a Nazaret, Ngana no sapolo mau sijira ngomi? Ngoi ta waro Ngana gena-ge 'a guna: Ngana Ngowa'a 'Ofi-'Ofi da'u ra Ma Jou'ongu Madutu tala.”
41001025	Yesus 'o sikanga, “Masiogoro! No supu toma ngowa'a gena-ge!”
41001026	Gena ḏua, roh ma jira 'u elala siduga-duga singadolo 'ai iḏingi ma jira mai supu, kara enanga 'i mawoi'i toma ngowa'a gena-ge.
41001027	Ngowa'a mo-moini 'aḏi heranga masala singadolo ananga 'aḏi ma'u kanau, “ 'O 'oru nena-ne? Unanga gena-ge 'Ai do-doto'o 'i su-sungi ra ngene! Unanga 'ai kuasa singadolo roh-roh ma jira ya mete'e 'Ai parenta!”
41001028	Toma 'orasa gena-ge ḏua habari mangale Yesus 'i rera re walata toma daeraha Galilea mo-moini.
41001029	Yesus re 'Ai me-mete'e 'aḏi supu toma wala puji gena-ge. Yesus re 'a Yakobus, 'a Yohanes, 'a Simon re 'a Andreas, ananga gena-ge 'aḏi tagi ra Simon re 'a Andreas manga wala.
41001030	Ananga 'aḏi osama toma wala re 'aḏi sanga i'a Simon 'ai dedono we-were'a mo lu-lulu sababu mo gagama. Ananga jau-jau 'aḏi siajele ra Yesus.
41001031	Unanga 'o tagi ra munanga 'ami ngi'i re 'O gu'u 'ami giama re mi simomi'i, ḏua 'ami gagama ri iranga. Gena ḏua, munanga mo pula'a oromo ananga.
41001032	Wangere tumunu, ngowa'a siḏi re ngowa-ngowa'a 'o roh ma jira ya'u dungosama manga repe ya sigasa i'a ra Yesus.
41001033	Ngowa'a repe toma limau gena-ge 'aḏi sapolo 'aḏi malomu toma wala ma ngalana.
41001034	Unanga 'o si-la ngowa'a repe manga si-siḏi re 'o dusu'u roh ma jira ḏi'i re 'o simaha ua roh-roh ma jira 'i kanau, sababu enanga 'i nana'o Unanga.
41001035	Da-daini i'a wangere cira moju, Yesus 'o momi'i re 'o supu re 'o tagi toma ngi'i ga-garura di'a 'O manyiata ra Ma Jou'ongu Madutu.
41001036	Ḏua, Simon re 'ai ḏagilomu-ḏagilomu 'aḏi disa Unanga, re wakutu ananga 'aḏi ma'u sanga ḏua, 'aḏi kanau, “Jou, ngowa'a repe ni disa.”
41001038	Mada'a Unanga 'o kanau, “Ino ngene wo tagi toma ngi'i lelegu, toma gamu ma sebanga. I'a da'a Ngoi to singadolo Habari Roanga, ma sababu gena-ge Ngoi to sapolo.”
41001039	Sababu gena-ge, Unanga 'o tagi toma daeraha Galilea mo-moini re 'O singadolo Habari Roanga toma wala-wala puji ma dara re 'O dusu'u roh-roh ma jira.
41001040	Ngowa'a matengo si-siḏi 'eno'o 'o sapolo re 'o maḏipolono re 'o madigaro'o ra Yesus, “Na'o No nyengara, No si-la ngoi.”
41001041	Tai 'akala re sinyingara 'i baolo dadalara toma ngowa'a gena-ge. Dadi Unanga 'a sitoa'a i'a 'Ai giama re 'A siteru toma ngowa'a gena-ge re 'O kanau, “Ngoi to nyengara, ngana no la!”
41001042	Toma 'orasa gena-ge ḏua 'ai si-siḏi 'i iranga re 'o la.
41001043	Ḏua, Yesus 'o soma'a ngowa'a gena-ge 'o tagi re 'o sipo-poma,
41001044	“ 'Elingi! Awa sijarita mangale gena-ge ra guna ḇato. Mada'a no tagi re no masijumu 'ani lese toma 'imam, la siwaro tala mangale ngana reno la. Pasala i'a no pula'a 'ani jou-jou di'a sigofi 'ani lese ga'a mete'e 'a Musa 'ai hukumu sa'olo bukiti rimoi toma ngowa-ngowa'a ḏi'i mangale ngana reno la.”
41001045	Mada'a pasala i'a, ngowa'a gena-ge 'o tagi re 'o sihabari mangale gena-ge le'a bolo le'a, singadolo Yesus 'o masimaha ua re 'O osama toma limau-limau lelegu sababu ngowa'a repe 'aḏi disa Unanga. Ḏua, Unanga 'o tegoro toma limau ma ḏuḏunu toma ngi'i-ngi'i ga-garura, mada'a ngowa'a manga repe dina re dai, da'a re 'ane 'aḏi matai sapolo ḇato ra Unanga.
41002001	Palisi'i wangere muḏuo i'a, Yesus maḏibo ino toma limau Kapernaum. Ḏua ma habari aje Unanga 'age toma wala.
41002002	Dadi ngowa'a repe 'aḏi matai sapolo 'U gowolo singadolo ngowa'a lelegu 'aḏi sanga ngi'i riwara. Toma ngalana mai ngowa'a 'aḏi masituḏu-tuḏu i'a. Ḏua Yesus 'o singadolo habari ra Ma Jou'ongu Madutu ino ra ananga.
41002003	Wakutu Yesus 'o ka-kanau moju, 'age rema ngowa'a nga ḏuata 'aḏi tede ino ngowa'a ḇolo matengo ra Yesus.
41002004	Mada'a ngowa'a 'aḏi repe woḏi dadi 'aḏi sebanga i'a yoḏu'u. Ḏua ananga 'aḏi pere ya tiwa'a wala ma 'atu pasi-pasi tala ra Yesus 'ai re'u ie. Gena ḏua, ananga 'aḏi siguci ngowa'a ḇolo gena-ge simete'e 'ai usungana soi moi.
41002005	Wakutu Yesus 'a oḏi'i ngowa'a nga ḏuata gena-ge manga ga'a sababu manga ngo-ngaku lai te'e, Unanga 'o kanau i'a toma ngowa'a ḇolo gena-ge, “ 'Ari ngowa'a, 'ani ḏosa-ḏosa 'i singi-ngiranga ḏua.”
41002006	Guru-guru 'agama nga muḏuo i'a 'aḏi tego-tegoro toma ngi'i gena-ge 'aḏi masano tamanga 'akala re sinyingara ma dara,
41002007	“Ma ngi'i ua, unanga gena-ge singadolo 'o kanau so'o gena! Unanga 'o je-jengere Ma Jou'ongu Madutu. Unanga ma tero ua Ma Jou'ongu Madutu! 'A guna ua 'a nga'unu singi-ngiranga ngowa'a manga ḏosa, pa'i Ma Jou'ongu Madutu masiretene ḇato!”
41002008	Toma 'orasa gena-ge, Yesus 'a waro ananga manga 'akala re sinyingara ma dara. Ḏua Yesus 'o kanau, “I'a sa'olo ni mafikiri so'o gena taninga 'akala re sinyingara ma dara?
41002009	Le'a lebe gapanga si'a'a: Ngoi nyengara to kanau toma ngowa'a ḇolo nena-ne ‘ 'Ani ḏosa ta singi-ngiranga ḏua’ bolo nyengara to kanau, ‘Momi'i no tede 'ani usungana re no tagi’?
41002010	Mada'a nange-ne ngoi ta sibukiti ra ngini mangale Ngoi, Manusia ma Ngowa'a Nau'u masiretene rari kuasa nga'unu ta singi-ngiranga ngowa-ngowa'a manga ḏosa toma dungia nena-ne.” Gena ḏua, Yesus 'o kanau i'a toma ngowa'a ḇolo gena-ge,
41002011	“Momi'i ie, na tede 'ani 'usungana re no maḏibo!”
41002012	Unanga 'o momi'i, jau-jau 'o 'oro 'ai usungana kara 'o supu toma ngowa'a repe manga biono. Ananga 'aḏi heranga masala re 'aḏi puji re silamo'o Ma Jou'ongu Madutu 'ai lomanga re 'aḏi kanau, “Ma di'ara ne, wa oḏi'i nyangu 'i dadi so'o nena-ne!”
41002013	Yesus 'o maḏibo ino moju toma talaga Galilea ma 'uḏu, ngowa'a repe 'aḏi sapolo ra Unanga. Ḏua Unanga 'o doto'o ananga.
41002014	Wakutu Yesus 'o tagi-tagi palisi'i ngi'i gena-ge, Unanga 'o oḏi'i ngowa'a golo-golo'o balastengi matengo, 'ai lomanga 'a Lewi, 'a Alfeus 'ai ngowa'a, 'o maḏegoro toma balastengi ma kantor. Yesus 'o kanau i'a ra unanga, “Mete'e Ngoi.” Ḏua unanga 'o te'oso, kara 'o mete'e Yesus.
41002015	Yesus re 'Ai me-mete'e re 'a Lewi, ananga 'aḏi oromo ra Lewi 'ai wala. Toma 'orasa gena-ge, golo-golo'o balastengi ma lelegu re ngowa-ngowa'a baraḏosa manga repe ḏi'i 'aḏi sapolo re 'aḏi oromo ma'u mete'e Yesus; sababu toma ngowa'a repe manga sigolona gena-ge 'age rema ngowa'a manga repe ḏi'i raḏi mete'e Yesus.
41002016	Ngowa'a Farisi manga guru 'agama nga muḏuo i'a 'aḏi oḏi'i ngowa-ngowa'a gena-ge 'aḏi oromo ma'u mete'e Yesus. Dadi ananga 'aḏi kanau Tai me-mete'e, “Rousu ua, ninga guru 'o oromo ma'u mete'e reo ngowa'a baraḏosa re ngowa'a golo-golo'o balastengi!”
41002017	Yesus 'a 'isene so'o gena re 'O kanau, “Ngowa'a kamanga si-siḏi ua 'aḏi paralu dotere ua. Pa'i ngowa'a remanga si-siḏi ḇato ananga 'aḏi paralu dotere. So'o gena ḏi'i, Ngoi to sapolo ua di'a 'aro'o ngowa'a loasa re banari, mada'a di'a 'aro'o ngowa'a baraḏosa.”
41002018	Toma 'orasa rimoi, 'a Yohanes tukanga baptis, unanga 'ai me-mete'e re ngowa'a Farisi, ananga gena-ge 'aḏi puasa. Ḏua 'age rema ngowa'a 'aḏi sapolo ra Yesus re 'aḏi sano, “I'a sa'olo 'a Yohanes 'ai me-mete'e re ngowa'a Farisi manga me-mete'e 'aḏi puasa, mada'a baba 'ani me-mete'e puasa ua?”
41002019	Yesus 'o sangoro, “Sanga ua, ioro nongoḏu 'aḏi oromo ua na'o geri molo'ara na-nau'u 'age tamanga sigolona moju!
41002020	Mada'a ḏuanga i'a ma 'orasa 'i ngadolo na'o geri molo'ara gena-ge ananga 'u 'oro tamanga sigolona. Toma 'orasa gena-ge, ananga ḏuanga i'a 'aḏi puasa.
41002021	Matengo ua 'o pata 'ai baju ma siḏa reo ba-bata su-sungi. Sababu na'o so'o gena-ge ba-bata ma su-sungi 'i taunu singadolo baju ma siḏa gena-ge 'i 'acingi lebe lamo'o i'a.
41002022	So'o gena ḏi'i, matengo ua 'o sidai'i 'anggur ma su-sungi toma 'anggur ma ngi'i ma siḏa, sababu 'anggur ma su-sungi 'i kekolo singadolo ngi'i ma siḏa gena-ge 'i 'acingi. Ma ḏo-ḏogumu tala, 'anggur ma su-sungi re ma ngi'i gena-ge ḏi'i ri cira. 'Anggur ma su-sungi balasu sidai'i toma ngi'i ma su-sungi ḏi'i!”
41002023	Wakutu Sabata ma wangere, Yesus re 'Ai me-mete'e 'aḏi mete'e toma ngo'omo toma guḏa gandum ma golona. Ḏua 'ai me-mete'e ananga 'aḏi 'utu'u gandum sababu 'aḏi sawini.
41002024	Ngowa'a Farisi nga muḏuo i'a 'aḏi oḏi'i so'o gena dadi 'aḏi sano ra Yesus, “I'a sa'olo 'Ani me-mete'e ananga ya mete'e ua nanga 'agama ma 'atoranga toma Sabata ma wangere!”
41002025	Yesus 'o sangoro, “Ngini na sahe ua 'oru na baca mangale Daud re 'ai me-mete'e wakutu Abyatar 'o dadi 'imam 'agung. 'A Daud re 'ai me-mete'e 'aḏi sawini mada'a kamanga ngo-ngoromo ua. Dadi unanga 'o osama ra Ma Jou'ongu Madutu 'ai Wala re 'o oromo roti re 'o pula'a i'a tai me-mete'e ḏi'i. Roti gena-ge jou-jou di'a Ma Jou'ongu Madutu, mada'a na'o mete'e nanga 'agama ma 'atoranga, pa'i 'imam-'imam ḇato ya oromo nyengara roti gena-ge.”
41002027	Ḏua Yesus 'o kanau, “Ma Jou'ongu Madutu 'o 'a'a manusia di'a Sabata ma wangere ua mada'a Ma Jou'ongu Madutu 'o 'a'a Sabata ma wangere di'a manusia.
41002028	Dadi Ngoi, Manusia ma Ngowa'a Nau'u to kuasa toma Sabata ma wangere!”
41003001	Wakutu Yesus 'o maḏibo ino moju toma wala puji, 'O sanga i'a matengo 'ai giama kaci moi 'i sengene.
41003002	'Age ḏi'i rema ngowa-ngowa'a Farisi sababu 'aḏi mau 'aḏi disa waro Yesus 'ai sala, la 'u kalaki toma Mahkamah 'Agama. Dadi ananga 'aḏi tailako Unanga tau-taunu; awa ua mara Unanga 'o si-la ngowa'a siḏi gena-ge toma Sabata ma wangere.
41003003	Yesus 'o 'aro'o ngowa'a 'ai giama kaci moi sengene gena-ge, “Ino, no made-de'oso 'ane toma biono.”
41003004	Ḏua Unanga 'o sano ra ananga mo-moini toma ngi'i gena-ge, “Mete'e 'agama ma 'atoranga, ngene balasu wo 'a'a 'oru toma Sabata ma wangere? Wo 'a'a 'ori i'a ma la-la, bolo 'ori i'a ma jira! Wo sisalamata ngowa'a, bolo wo sisengene!” Mada'a ananga 'aḏi masiogoro ḇato.
41003005	Yesus 'o magelelo kuwiḏa re kuḇali, biono re ḏuḏunu re 'O porata re 'Ai 'akala re sinyingara 'i kangela masala sababu ananga manga 'akala re sinyingara lai te'e. Ḏua Unanga 'o kanau i'a toma ngowa'a gena-ge, “Na toa'a ino 'ani giama.” Ngowa'a gena-ge 'a toa'a i'a 'ai giama re ro la.
41003006	Gena ḏua, ngowa-ngowa'a Farisi ya sisoi'i tala wala puji gena-ge, jau-jau 'aḏi masigaro'o re 'a Herodes 'ai me-mete'e di'a 'aḏi disa ngo'omo sa'olo sisengene 'a Yesus.
41003007	Yesus re 'Ai me-mete'e ananga 'aḏi masai'i da'u toma talaga Galilea. Mada'a ngowa'a repe masala toma daeraha-daeraha 'aḏi matai sapolo ra Yesus, sababu ananga 'aḏi 'isene mangale Yesus 'o 'a'a 'oru ḇato, mo-moini gena-ge 'i la re rousu. Ananga 'aḏi sapolo toma daeraha co-cori (Galilea) ino re toma daeraha-daeraha toma giḏanga (Yudea, Idumea, Perea) ino. Re ananga 'aḏi sapolo da'a limau toma giḏanga (limau Yerusalem re limau-limau 'i ma'u sebanga toma Tirus re toma Sidon) ino ḏi'i.
41003009	Wakutu Yesus 'o oḏi'i i'a ngowa'a repe gena-ge, ḏua Yesus 'o soma'a 'ai me-mete'e ananga 'aḏi sisebanga i'a oti ra Unanga, awa ua mara ngowa'a repe 'aḏi tu-tuḏu Unanga.
41003010	Yesus 'o si-la ḏua ngowa'a siḏi manga repe. Dadi ngowa'a siḏi mo-moini 'aḏi marerebe 'aḏi masebanga i'a re 'aḏi mau cigi Unanga, la ananga 'aḏi la ḏi'i.
41003011	Wakutu 'oru ḇato ngowa-ngowa'a 'o roh ma jira ya'u dungosama 'aḏi oḏi'i Unanga, ananga 'aḏi mapagara manga biono tala ra Yesus, kara 'aḏi poa'a re 'aḏi kanau, “Ngana nena-ne Ma Jou'ongu Madutu 'ai Ngowa'a Nau'u.”
41003012	Mada'a Yesus 'o simaha ua roh-roh ma jira gena-ge siajele mangale Unanga ge 'a guna.
41003013	Gena ḏua, Yesus 'o mabere ie toma polono rimoi re 'o 'aro'o ngowa-ngowa'a, la 'aḏi mete'e Unanga 'ai 'akala re sinyingara ma mau. Ḏua ananga 'aḏi tagi i'a,
41003014	kara Unanga 'o cumutu nga nyagi moi re nga muḏiḏi tamanga sigolona, la 'aḏi dadi 'Ai so-soma'a. Unanga 'o kanau, “Ngoi to cumutu ngini, la mete'e Ngoi kara tini soma'a ni tagi re ni singadolo Habari Roanga,
41003015	re ni sanga kuasa dusu'u roh-roh ma jira.”
41003016	Ananga nga nyagi moi re nga muḏiḏi manga loma-lomanga: 'A Simon, Yesus 'o silomanga unanga Petrus,
41003017	'a Yakobus re 'a Yohanes, ananga gia nongoḏu ga'a manga ḇaḇa 'a Zebedeus (ananga nga muḏiḏi gena-ge, Yesus 'o silomanga Boanerges ga'a ma ngale, “Murasa ma Ngowa'a”),
41003018	'a Yakobus, unanga 'a Alfeus 'ai ngowa'a, Andreas, Filipus, Bartolomeus, Matius, Tomas, Tadeus, Simon ('o dadalara masala nagara Israel) re 'a Yudas Iskariot, unanga gena-ge 'o sipula'a 'a Yesus toma 'Ai lawana.
41003020	Togumu i'a, Yesus 'o osama toma wala ḏu moi. Mada'a ngowa'a repe 'aḏi sapolo 'aḏi malomu singadolo Yesus re 'Ai me-mete'e 'aḏi oromo mai yoḏu'u, sababu sanga donga ua.
41003021	Sababu gena-ge, ngowa-ngowa'a 'aḏi kanau, “Yesus ro pona,” singadolo Unanga 'o oromo ḇusuru. Dadi Yesus 'ai rera moi ya 'isene ḏua 'aḏi tagi mau 'oro Unanga.
41003022	Guru-guru 'agama 'aḏi sapolo da'u toma limau Yerusalem tala 'aḏi kanau, “Yesus, Beelzebul 'u dungosama. Beelzebul, 'o Roh ma Jira ma 'Olana 'i pula'a kuasa ra Yesus, la 'O dusu'u roh ma jira.”
41003023	Ḏua Yesus 'o 'aro'o ngowa'a repe re 'O kanau i'a ra ananga re 'O pula'a 'ade-'ade so'o ne: “Sanga ua, Beelzebul 'i dusu'u roh ma jira!
41003024	Na'o nagara rimoi sibalangu daeraha muḏuo i'a re daeraha-daeraha gena-ge 'aḏi ma'u bo-bosono, nagara gena-ge 'i te'e ua!
41003025	Re na'o ngitu re ngale rimoi toma golona, ma ngowa-ngowa'a 'aḏi ma'u 'isene ua, ngitu re ngale gena-ge ma ḏo-ḏogumu 'i pinya'olo!
41003026	So'o gena ḏi'i reo 'Iblisi ma pareta. Na'o 'age 'i ma'u bo-bosono re 'i ma'u emono, 'Iblisi ma pareta gena-ge 'i te'oso ti'ara ua; ma ḏo-ḏogumu 'i pinya'olo!
41003027	Ma nyonyata na'o matengo 'o osama toma wala ḏu moi di'a 'o ra-rabasa 'ori i'a rana toma wala ma dutu ga'a lao te'e; siḏa-siḏa unanga balasu 'o piri'u wala ma dutu gena-ge si, kara 'o ra-rabasa 'ai 'ori i'a rana.
41003028	Ni ngaku mode-mode'e 'Ari demo-demo nena-ne: 'A guna ḇato 'o 'a'a ḏosa bolo 'o je-jengere ngowa'a; nga'unu 'ai ḏosa gena-ge singi-ngiranga.
41003029	Mada'a 'a guna ḇato 'o je-jengere Ma Ngagara 'Ofi-'Ofi, 'ai ḏosa gena-ge singi-ngiranga yoḏu'u, sababu ḏosa gena-ge 'i kasingado-ngadolo i'a.”
41003030	Yesus 'o kanau so'o gena-ge sababu 'age rema ngowa'a 'aḏi kanau, Yesus 'o roh ma jira 'u dungosama.
41003031	Pasala i'a, Yesus 'ai ngina re 'Ai no-nongoḏu 'aḏi sapolo. Ananga 'aḏi totoma toma soana re 'aḏi soma'a ngowa'a 'aro'o 'a Yesus.
41003032	Toma 'orasa gena-ge, 'age rema ngowa'a manga repe 'aḏi tegoro sigoloḏi Yesus. Ananga 'aḏi kanau i'a ra Unanga, “ 'Ani ngina re 'Ani no-nongoḏu, ananga da'a toma soana. Ananga 'aḏi disa Jou.”
41003033	Unanga 'a sangoro, “Ngoi 'ari ngina ngo guna? Ngoi 'ari ioro re 'Ari nongoḏu 'a guna?” Ḏua Unanga 'o tatamo i'a toma ngowa'a repe gena-ge ga'a sigoloḏi re 'o kanau, “Ngini nena-ne ngoi 'ari ngina re 'Ari ioro re 'Ari nongoḏu ḏi'i!
41003035	'A guna ḇato 'o 'a'a re 'o mete'e Ma Jou'ongu Madutu 'ai 'akala ma mau, ananga gena-ge Ngoi 'ari ngina re 'Ari ioro re nongoḏu re 'Ari biḏanga.”
41004001	Yesus 'o doto'o moju toma talaga Galilea ma 'uḏu. Ngowa'a repe masala 'U sigoloḏi. Sababu gena-ge Unanga 'o tagi i'a 'O mabalene re 'O tegoro tala toma oti ma dara toma ḇanyo ma re'u, re ngowa'a repe 'aḏi made-de'oso toma talaga ma 'uḏu.
41004002	Ḏua Yesus 'o pula'a do-doto'o ma repe re 'o 'ade-'ade. Unanga 'o kanau so'o ne:
41004003	“Na 'isene! 'Age rema ngowa'a 'a'a guḏa matengo 'a siare 'ai gisisi.
41004004	Wakutu unanga 'a siare, 'age rema gisisi mamuni'a 'i eta'a toma ngo'omo ma 'uḏu. Ḏua namo diwanga 'i sapolo ya tubu'u simoini gisisi gena-ge.
41004005	'Age mamuni'a ḏi'i 'i eta'a toma tana'a maḏi-maḏi. Gisisi gena-ge matai konyo lai caiti sababu ma tana'a pa'i ceka'a ua.
41004006	Mada'a wakutu wangere ma la'o pere ie ya 'erese go-gonyo gena-ge ḏua 'i wa'alo caiti singadolo 'i ngonono sababu ma 'utu'u 'i osama ngido ua.
41004007	'Age mamuni'a ḏi'i 'i eta'a toma rurubu dodowo'o ma golona. Ḏua rurubu dodowo'o gena-ge 'i konyo re ya pilatu gisisi ma go-gonyo gena-ge singadolo 'i sengene. Dadi gisisi gena-ge 'i sowo'o ua.
41004008	Mada'a 'age mamuni'a ḏi'i 'i eta'a toma tana'a ma la-la'eme, gisisi gena-ge 'i konyo rema ma go-gonyo lai rousu singadolo 'i sowo'o: 'Age ma sowo'o sidu'o sou nyagi ro'ange, 'age ma sowo'o sidu'o sou nyagi rarama re 'age ma sowo'o sidu'o sou latu moi.”
41004009	Yesus 'o kanau, “Na'o reninga ngau'u, ni 'isene la-la!”
41004010	Wakutu Yesus pa'i 'o matengo, ngowa-ngowa'a ga'a ya 'isene 'Ai do-doto'o 'aḏi sapolo ra Unanga ma'u mete'e re 'Ai me-mete'e nga nyagi moi re nga muḏiḏi; ananga 'aḏi golo'o Yesus 'o pula'a 'Ai 'ade-'ade gena-ge ma maksudu.
41004011	Ḏua Yesus 'o sangoro ra ananga, “Ma Jou'ongu Madutu 'o pula'a cocatu ḏua ra ngini, la ni waro mangale rahasia Unanga 'ai Pareta. Mada'a Ngoi to doto'o ngowa'a 'aḏi ngaku Ngoi ua reo 'ade-'ade.
41004012	Dadi, ‘kalaha ananga nga'unu 'aḏi oḏi'i, ananga ya sahe ua 'oru ga'a 'i dadi; kalaha ananga nga'unu ya 'isene, ananga ya sahe ua ma maksudu. Enanga 'i dadi so'o gena, la ananga gena-ge ya oḏi'i ua re ya sahe ua, la awa ananga 'aḏi sapolo ra Ma Jou'ongu Madutu re Unanga ya'u singi-ngiranga ua manga ḏosa.’ ”
41004013	Yesus 'o kanau i'a ra ananga, “Na'o ngini ni sahe ua 'ade-'ade nena-ne, marai ḇato 'ade-'ade ma lelegu ḏi'i ni sahe ua!
41004014	Ngowa'a 'a'a guḏa gena-ge ma tero sa'olo ngowa'a ga'a singadolo Ma Jou'ongu Madutu 'ai habari.
41004015	Gisisi 'i eta'a toma ngo'omo ma 'uḏu ma tero ngowa-ngowa'a 'aḏi 'isene habari gena-ge. Wakutu ya 'isene, 'Iblisi 'i sapolo re ya wuru'u habari gena-ge ra ananga manga 'akala re sinyingara ma dara.
41004016	Gisisi ga'a 'i eta'a toma tana'a maḏi-maḏi gena-ge ma tero sa'olo ngowa'a 'aḏi 'isene habari gena-ge re jau-jau ya dawongo remanga roanga tamanga 'akala re sinyingara.
41004017	Mada'a habari gena-ge 'i utu'u ua tamanga 'akala re sinyingara singadolo 'i tahana ti'ara ua. Dadi wakutu 'aḏi sanga susa re sangisara bolo sanga sikisa sababu 'aḏi ngaku habari gena-ge, ananga jau-jau 'aḏi celolo ḏuḏunu i'a.
41004018	Gisisi 'i eta'a toma rurubu dodowo'o ma golona gena-ge ma tero sa'olo ngowa-ngowa'a 'aḏi 'isene habari gena-ge,
41004019	mada'a 'aḏi dodato mangale manga 'ahu. Ananga 'aḏi mau manga 'ahu pai-pai'i, re tamanga 'akala re sinyingara ma dara manga nyafusu lai lamo'o ḏi'i. Sababu gena-ge, habari tamanga 'akala re sinyingara ma dara ma 'ahu 'i peletoro singadolo 'i sowo'o ua.
41004020	Gisisi 'i eta'a toma tana'a ma la-la'eme gena-ge ma tero sa'olo ngowa'a ga'a 'aḏi 'isene habari ya dawongo singadolo 'i sowo'o lai repe: 'age ma sowo'o sidu'o soi nyagi ro'ange, 'age ma sowo'o sidu'o soi nyagi rarama re 'age ḏi'i 'i ma sowo'o sidu'o soi latu moi.”
41004021	Yesus 'o kanau, “Sanga ua; matengo i'a tagala 'o poci kara ya damunu reo tampayanga bolo ya siga'e toma dederu ma 'aḏu! Balasu ya sigare toma poci ma ngi'i.
41004022	'Oru ḇato ga'a 'i gogono nange-ne, ḏuanga i'a 'i supu, re 'oru ḇato 'i siajele ua nange-ne, ḏuanga i'a ngowa'a ya waro.
41004023	Sababu gena-ge, na'o reninga ngau'u, ni 'isene!”
41004024	Yesus dadunu 'o kanau, “Ni 'isene re ni totoho la-la: Ninga du-duga ga'a ngini ni pake di'a situga toma ngowa'a lelegu, du-duga gena-ge Ma Jou'ongu Madutu 'a pake 'a situga ra ngini re lebe lamo'o i'a ḏi'i!
41004025	Sababu 'a guna ḇato ro sanga wo-waro mangale 'ori i'a go-gogono, Ma Jou'ongu Madutu 'a sidogo ḏi'i wo-waro gena-ge. Mada'a 'a guna ḇato 'o sanga wo-waro ua mangale 'ori i'a go-gogono; 'oru ḇato, kalaha unanga ra sanga pa'i wo-waro ceka'a ua ḇato, gena-ge Ma Jou'ongu Madutu 'a 'oro ḏi'i.”
41004026	Yesus 'a dowanga moju 'ai demo-demo nena-ne: “Ma Jou'ongu Madutu 'ai Pareta 'i ma tero sa'olo 'ade-'ade mangale ngowa'a 'a'a guḏa matengo 'a siare 'ai gisisi tai guḏa.
41004027	Lo-lobi'i unanga 'o otu, wa-wangere 'o momi'i, gisisi gena-ge 'i konyo re 'i ramasa. Mada'a unanga 'a waro ua, ma rupa sa'olo enanga 'i konyo re ma rupa sa'olo enanga 'i ramasa.
41004028	Pa'i tana'a ḇato enanga ya sikonyo re ya siramasa singadolo sisupu ma sowo'o; siḏa-siḏa ma gu-gu'u, gena ḏua ma gutingana kara ma sowo'o.
41004029	Wakutu gandum gena-ge re 'i romu'u, ngowa'a ya rari re ya lomu ma sowo'o sababu ma 'orasa 'i ngadolo ḏua.”
41004030	Yesus 'o sano, “Ma Jou'ongu Madutu 'ai Pareta; ni site-tero 'oru? Ma Jou'ongu Madutu 'ai Pareta ma tero sa'olo ma 'ade-'ade so'o ne: Ngowa'a matengo 'o 'oro gisisi ma moi 'i ngai moi ḏua kara 'a so'ana toma tana'a. Gisisi gena-ge lai 'alusu madutu.
41004032	Mada'a 'i konyo re 'i ramasa singadolo 'i dadi lamo'o re 'i kau'u madutu, 'i palisi'i joro-joro ma lelegu. 'Age rema umanga singadolo 'o namo diwanga 'i matai sapolo re 'i 'a'a ma ngi'i re 'i masidaḏusu.”
41004033	Yesus 'o doto'o ngowa-ngowa'a re 'O pake 'ade-'ade fara muḏuo i'a gena-ge, re ananga ya sahe mete'e manga nga'unu.
41004034	Soi moi i'a mai ua, Unanga 'o pake ua 'ade-'ade na'o 'O doto'o ngowa-ngowa'a. Mada'a na'o Unanga masiretene re 'Ai me-mete'e, Unanga 'a sitarangi mo-moini ra ananga.
41004035	Cori lobi'i ino ma wangere gena-ge ḏua. Yesus 'o kanau i'a Tai me-mete'e, “Ino, ngene wo sidete da'a kaci moi.”
41004036	Ḏua, Unanga 'o mabalene toma oti siḏa; re 'Ai me-mete'e tuu'u i'a, kara 'aḏi sidete. Ananga ya'u sisoi'i tala ngowa'a repe toma talaga ma 'uḏu. Ngowa'a repe gena-ge 'aḏi mabalene toma oti-oti lelegu ḏi'i re 'aḏi sidete tuu'u.
41004037	Wakutu 'aḏi sidete, rato 'i sapolo. Momoku 'i pere singadolo 'o oti sa'i ri romanga reo ḇanyo.
41004038	Yesus 'o otu toma oti ma lasere, 'ai sae'e 'a siwangini re 'o nora. 'Ai me-mete'e 'U tamanga Unanga. Ananga 'aḏi tuduba, “Guru, i'a sa'olo ngana na siwaro i'a ua na'o ngene ne sa'i re wo jala?”
41004039	Unanga 'o momi'i, ḏua 'a sikanga rato re talaga, “Togumu, masiogoro!” Rato 'i taraha re 'o talaga 'i dadi ogo-ogoro i'a.
41004040	Gena ḏua, Unanga 'o ḇangata 'Ai me-mete'e, “I'a sa'olo ni mojongo! I'a sa'olo ni ngaku ua!”
41004041	Ananga 'aḏi matai mojongo masala re 'aḏi ma'u kanau matengo re matengo, “Unanga nena-ne 'o dadi 'oru! Singadolo rato re 'o momoku mai ya mete'e Unanga 'ai parenta!”
41005001	Pasala i'a, Yesus re 'Ai me-mete'e 'aḏi ngadolo da'a kaci moi toma talaga Galilea, toma daeraha Gerasa.
41005002	Ananga aro 'uci toma oti ino, na-nau'u matengo 'o supu toma kubu ma aḏu'u ino, 'u jau i'a Yesus.
41005003	Ngowa'a gena-ge 'o roh ma jira 'u dungosama, re 'o tegoro toma kubu ma daeraha; 'u piri'u bolo 'u rate unanga mai yoḏu'u.
41005004	Ma jelele ḏua, Unanga 'o sanga lara mada'a ma rate tai giama 'a tola-tola'a re ma besi tai rou 'a rapo-rapo'o. Unanga 'o te'e madutu, matengo ua nga'unu 'u tahana.
41005005	Lobi'i re wangere, unanga 'o maroka-roka toma kubu ma daeraha re toma sau-sau, 'o maboa-boa'a re 'a sinya-nyaboto 'ai lese re 'o maḏi.
41005006	Toma giḏanga moju unanga 'o oḏi'i Yesus, 'o lalara 'o jau i'a 'o mapagara 'ai biono tala ra Unanga 'ai rou.
41005007	Wakutu, Yesus 'o kanau i'a toma ngowa'a gena-ge, “Roh ma jira, no supu toma ngowa'a nena-ne,” roh ma jira 'i kanau ma iḏingi ya siduga-duga, “Rini 'oru ngoi, Yesus, Ma Jou'ongu Madutu toma Gau'u 'Ai Ngowa'a Nau'u? Ngoi to madigaro'o ra Ma Jou'ongu Madutu 'ai lomanga, awa no sijira ngoi.”
41005009	Ḏua Yesus 'o sano unanga, “ 'Ani lomanga 'a guna?” Roh ma jira 'i sangoro, “Ngoi 'ari lomanga ‘Repe’ sababu ngomi roh ma jira lami repe.”
41005010	Unanga 'o madigaro'o tau-taunu ra Yesus, la Unanga 'o sisupu awa roh-roh ma jira toma daeraha gena-ge.
41005011	Co-cori toma ngi'i gena-ge, 'o soto ma repe, ḏa cala ḏiḏi i'a, 'i disa ma ngo-ngoromo toma sau ma gagoro.
41005012	Roh ma jira gena-ge 'i madigaro'o ra Yesus, “Soma'a ngomi mi mangosama toma soto gena-ge.”
41005013	Re Unanga 'o nyengara. Dadi roh-roh ma jira gena-ge 'i supu toma ngowa'a nange-ge, re 'i mangosama toma soto. Soto mo-moini 'i wiḏi i'a toma bawata ma 'uḏu re 'i maḏupaka toma talaga ma dara singadolo ri jala.
41005014	Soto ma sowohi-sowohi gena-ge 'aḏi lalara re sihabari toma limau re toma gamu ma sebanga. Ḏua ngowa'a 'aḏi matai supu 'aḏi oḏi'i 'oru re 'i dadi pasala ḏua.
41005015	Ananga 'aḏi sapolo ra Yesus re 'aḏi oḏi'i 'au ngau i'a ngowa'a 'o roh ma jira 'u dungosama. Unanga 'o madi-dirini, ro mapake pakeanga re 'ai fikirana ri ḏibo la-la, singadolo ananga matai mojongo.
41005016	Ngowa-ngowa'a 'aḏi oḏi'i masiretene mangale ngowa'a gena-ge re 'o soto gena-ge, ananga ya sijarita 'oru 'i dadi pasala ḏua.
41005017	Dadi daeraha gena-ge ma ngowa-ngowa'a 'aḏi madigaro'o ra Yesus, “Na'o nyengara, na sisoi'i tala daeraha nena-ne.”
41005018	Wakutu Yesus 'o mabalene toma oti, ngowa'a aro la nange-ge 'o madigaro'o ra Unanga, “Jou, na'o nyengara ngoi tini mete'e.”
41005019	Mada'a Yesus 'o kanau, “No maḏibo re no siajele tani ioro re nongoḏu 'oru Ma Jou'ongu Madutu 'o si'a'a ḏua ra ngana singadolo ngana reno la.”
41005020	Ngowa'a gena-ge 'o tagi re 'a sihabari toma Limau Nyagi Moi ma daeraha mangale Yesus 'o si'a'a pasala ḏua ra unanga. Ngowa'a mo-moini ya 'isene, 'aḏi heranga masala.
41005021	Yesus 'o maḏibo moju toma talaga ma 'uḏu da'a kaci moi. Ngowa'a manga repe 'aḏi malomu re 'U sigoloḏi Unanga.
41005022	Matengo ḏi'i 'o sapolo, 'ai lomanga Yairus, unanga gena-ge 'o dadi wala puji ma sae'e toma limau gena-ge. Wakutu unanga 'o oḏi'i Yesus, unanga 'o mapagara 'ai biono ra Yesus 'ai rou
41005023	re 'o madigaro'o mode-mode'e, “Jou, ngoi 'ari ngowa 'olo were'a, ga'a ta dadalara, mo siḏi lai siḏi, 'ami umuru musungu nyagi moi re romoḏiḏi. Nga'unu gari'a no sapolo re no siteru 'ani giama ra munanga, la mo la re mo sengene awa.”
41005024	Ḏua Yesus 'o tagi mamete'e ra Yairus. Ngowa'a repe 'aḏi malomu singadolo 'aḏi tu-tuḏu Unanga.
41005025	Toma ngowa'a repe manga sigolona, 'age rema we-were'a matengo mo siḏi mi ngaunu pa'ala, 'i ma'u dogo ḏi'i maoḏi'i 'ami siḏi, ma di'ara musungu nyagi moi re romoḏiḏi ḏua.
41005026	'Ami 'ori i'a rana mai mawu'unu rema moini ja'a mi sou'u ma bo-bangu, mada'a mo la ua; siḏibo ḏi'i 'ami si-siḏi ganapu dogo!
41005027	We-were'a gena-ge ma 'isene ḏua mangale 'a Yesus. Dadi munanga mo mafikiri i'a, “Na'o ta cigi 'Ai juba ḇato, ngoi to la.” Sababu gena-ge, munanga mo masebanga i'a ra Yesus 'ai ḏuḏunu toma ngowa'a repe manga sigolona.
41005029	Munanga macigi 'a Yesus 'ai juba, re toma 'orasa gena-ge ḏua, 'ami ngaunu pa'ala riwara. Munanga mo mabasono tala re mo la.
41005030	Toma 'orasa gena-ge ḏua, Yesus 'o mabasono 'ai de-de'e 'i si-la ngowa'a. Ḏua Unanga 'o magelelo tai ḏuḏunu toma ngowa'a repe, re 'O sano, “ 'A guna 'a cigi 'ari juba?”
41005031	'Ai me-mete'e 'aḏi kanau i'a, “Jou, no oḏi'i masiretene 'age rema ngowa'a repe 'aḏi malomu singadolo 'aḏi tu-tuḏu ngana, simara i'a sa'olo no sano moju 'a guna ri cigi ngana?”
41005032	Mada'a, Yesus oḏi'i kuwiḏa re kuḇali, biono re ḏuḏunu 'O mau dero waro 'a guna 'U cigi Unanga.
41005033	We-were'a aro mo la nange-ge, mo terewete sababu mo mojongo. Ḏua munanga mo jau i'a mapagara 'ami biono tala ra Yesus, kara ma 'akoru mo-moini gena-ge.
41005034	Ḏua Unanga 'o kanau i'a ra munanga, “ 'Ari ngowa'a, sababu ngana no ngaku Ngoi, ngana no la. No tagi rani dame sababu ngana reno la.”
41005035	Yesus 'o ka-kanau moju, 'a Yairus 'ai so-soma'a nga muḏuo i'a 'aḏi sapolo da'a ra unanga 'ai wala ino. Ananga 'aḏi kanau i'a ra unanga, “Tuanga, 'ani ngowa'a were'a remo sengene. Tuanga, no sikangela Guru rawara.”
41005036	Yesus ya'u siwaro i'a ua ananga, re 'o kanau i'a ra Yairus, “Mojongo awa, ngaku ḇato.”
41005037	Ḏua Yesus re 'a Yairus ya dowanga manga ḏo-ḏagi. Mada'a Yesus 'o simaha ua ananga matengo i'a 'aḏi mete'e ḏuga-ḏuga Petrus, Yakobus re 'a Yohanes - ananga nga muḏiḏi gena-ge gia nongoḏu.
41005038	Wakutu ananga 'aḏi ngadolo ra unanga 'ai wala, Yesus 'o 'isene ngowa'a 'aḏi manyiwere re ya rerese ma gaḏi.
41005039	Ḏua Yesus 'o osama re 'O kanau i'a ra ananga, “I'a sa'olo ni manyiwere re ni 'aḏi? Ngowa 'olo gena-ge mo sengene ua; munanga mo otu ḇato!”
41005040	Ananga 'U nye-nyelo'o Unanga 'ai demo-demo. Ḏua, Unanga 'o soma'a ananga mo-moini 'aḏi supu. Gena ḏua, Unanga 'o gasa ma ngina re ma ḇaḇa re 'ai me-mete'e nga ḏuange, ananga 'aḏi osama toma ngowa 'olo were'a 'ami kamara ma dara.
41005041	Yesus 'a gu'u 'ami giama re 'o kanau i'a ra munanga, “Talita kum” ma ngale: “Ngowa 'olo were'a, no momi'i.”
41005042	Mosolese gena-ge jau-jau mo momi'i mo 'uci re mo tagi. Ananga ya oḏi'i munanga dadunu mo 'ahu moju, 'aḏi heranga masala.
41005043	Mada'a, Yesus sipo-poma ananga mo-moini, “Ni sihabari awa ra guna ḇato.” Ḏua Unanga 'o soma'a i'a ra ma ḇaḇa re ma ngina, “Ni pula'a 'ami ngo-ngoromo.”
41006001	Toma ngi'i gena-ge, Yesus re 'Ai me-mete'e ananga 'aḏi maḏibo Tai limau Nazaret.
41006002	Sabata ma wangere, Unanga 'o mulaingi 'O doto'o toma wala puji re toma ngi'i gena-ge ngowa'a manga repe. Wakutu ananga gena-ge ya 'isene Unanga 'ai do-doto'o, 'aḏi matai heranga. Re 'aḏi kanau je-jengere, “Unanga ne le'a ino singadolo 'O doto'o so'o gena-ge mai nyengara?! Unanga 'Ai 'akala soro'unu gena-ge sanga le'a ino?! Re Unanga 'Ai kuasa sanga le'a ino singadolo nga'unu 'O 'a'a ga'a hera-heranga?!
41006003	Unanga gena-ge wala ma tukanga ḇato! 'Ai ngina ngo Maria re 'Ai no-nongoḏu 'a Yakobus, Yoses, Yudas re 'a Simon re 'Ai biḏa-biḏanga nongoḏu 'aḏi tegoro 'ane-ne ḏi'i.” Sababu gena-ge, ngowa'a Nazaret 'aḏi dawongo Unanga ua.
41006004	Ḏua Yesus 'o kanau i'a ra ananga, “Nabi matengo, na'o ngowa'a lelegu toma ngi'i le'a ḇato, ananga 'u silamo'o. Mada'a na'o tai gamu masiretene, tai ioro re nongoḏu manga sigolona; ananga 'u silamo'o ua.”
41006005	Toma ngi'i gena-ge, Yesus 'o heranga sababu ananga 'aḏi ngaku ua Unanga 'ai kuasa ra Ma Jou'ongu Madutu ino. Dadi, Unanga 'o 'a'a ga'a hera-heranga repe ua, ḏuga-ḏuga 'a siteru 'ai giama toma ngowa-ngowa'a siḏi manga sae'e dadi 'aḏi la. Togumu i'a, Yesus 'o tagi 'o doto'o toma gamu-gamu ma sebanga.
41006007	Unanga 'o 'aro'o 'Ai me-mete'e nga nyagi moi re nga muḏiḏi re 'O sibalangu nga muḏiḏi-nga muḏiḏi re 'O pula'a kuasa ra ananga, la 'aḏi dusu'u roh-roh ma jira.
41006008	Yesus 'o soma'a ananga, “Wakutu ni tagi gasa didiki ḇato; na gasa awa 'ori i'a ma lelegu sa'olo ngo-ngoromo, pipisi re 'o tohe.
41006009	Pake ninga tarupa nyengara mada'a na gasa baju pai'i awa, ḏuga-ḏuga rimoi ḇato.”
41006010	Re Unanga 'o kanau moju, “Na'o ngowa'a toma wala ḏu moi 'aḏi dawongo ngini, tegoro ḇato 'age singadolo ni tagi sisoi'i tala limau gena-ge.
41006011	Wakutu ngini ni ngadolo toma ngi'i rimoi na'o ananga 'aḏi dawongo ngini ua re 'aḏi 'isene ninga do-doto'o ua; na sisoi'i tala re na sesara ninga rou ma korou'u. Enanga gena-ge 'i dadi nana'o rimoi ananga 'aḏi dawongo ua Habari Roanga re na'o 'aḏi maḏibo ua toma ngo'omo boloto, ḏuanga i'a ananga sanga hukumu ra Ma Jou'ongu Madutu!”
41006012	Pasala i'a, Yesus 'o soma'a 'Ai me-mete'e 'aḏi tagi re singadolo ngowa-ngowa'a balasu maḏibo toma ngo'omo boloto.
41006013	Yesus 'ai me-mete'e 'aḏi dusu'u roh-roh ma jira ma repe re 'aḏi siḇianga Zaitun ma goroho re ngowa-ngowa'a siḏi manga sae'e singadolo 'aḏi la.
41006014	'Olana Herodes 'a 'isene ḏua mo-moini mangale habari-habari gena-ge sababu 'a Yesus 'ai lomanga ngowa'a ya waro le'a bolo le'a. 'Age rema ngowa'a 'aḏi kanau, “Yesus ne 'a Yohanes tukanga baptis, unanga gena-ge dadunu 'o 'ahu moju. Sababu gena-ge, Yesus rai kuasa 'o 'a'a ga'a hera-heranga.”
41006015	Mada'a ngowa'a lelegu ḏi'i 'aḏi kanau, “Unanga gena-ge nabi Elia.” 'Age ḏi'i 'aḏi kanau, “Unanga ma tero sa'olo nabi 'ua re 'au wali.”
41006016	Wakutu 'Olana Herodes 'a 'isene 'o kanau, “Mode-mode'e nena-ne 'a Yohanes tukanga baptis. 'Au wali ngoi to soma'a ngowa'a ya tola'a 'ai camala ḏua. Mada'a 'orasa nange-ne unanga gena-ge dadunu 'o 'ahu.”
41006017	'Au nga'ene, Yohanes 'o sengene nyangu, 'a Herodes 'o molo'ara ngo Herodias. 'A ngo Herodias 'a Filipus 'ai were'a, re 'a Filipus re 'a Herodes ananga gena-ge gia nongoḏu. Yohanes 'o ḇangata tau-taunu 'a Herodes, “Ngana na mete'e ua Musa 'ai hukumu sababu ngana na molo'ara 'ani ioro 'ai were'a.” Sababu gena-ge, Herodes 'o soma'a sordado-sordado 'aḏi cako'o 'a Yohanes re 'u singosama bui re Herodias 'ami 'akala re sinyingara 'i go-goḏi re mau sisengene 'a Yohanes. Mada'a 'i yoḏu'u sababu Herodes 'o soma'a ngowa'a balasu jaga la-la ino 'a Yohanes toma bui, la Yohanes sengene awa. Herodes si'a'a so'o gena, sababu unanga silamo'o 'a Yohanes re unanga 'a waro Yohanes ge ngowa'a loasa re banari re 'o 'ofi-'ofi. Unanga 'a nyanyaḏi 'o 'isene Yohanes 'ai demo-demo, mada'a tai 'akala re sinyingara ma dara 'i kangela masala.
41006021	Ma ḏo-ḏogumu, ngo Herodias mo sanga ngo'omo wakutu Herodes 'ai musungu 'i tero. Herodes 'o 'a'a laya lamo'o re 'aro'o mo-moini ngowa'a la-lamo'o re sordado ma sae'e re gamu Galilea ma bi-biri'i.
41006022	Toma laya lamo'o gena-ge, ngo Herodias 'ami ngowa'a mosolese mo roje; 'ami roje 'i daene Herodes re 'ai ioro nongoḏu manga 'akala re sinyingara. Ḏua Herodes 'o kanau i'a ra munanga, “Ngana no mau 'oru, golo'o ḇato. Ngoi to pula'a ngana.”
41006023	Ḏua Herodes 'o sijaji re 'o masisasi ra munanga. Herodes 'o kanau, “ 'Oru ḇato ngana no golo'o, ngoi ta pula'a! Kalaha 'ari 'ori i'a rana na palangu tero-tero!”
41006024	Ḏua munanga gena-ge mo supu re mo sano tami ngina, “Meme, ngoi to golo'o 'oru ra Herodes?” Ma ngina mo sangoro, “No golo'o 'a Yohanes 'ai sae'e.”
41006025	Munanga gena-ge jau-jau mo maḏibo re mo kanau ra Herodes, “Ngoi to golo'o 'a Yohanes tukanga baptis, unanga gena-ge 'ai sae'e, na sigare toma bokolo kara na gasa ino.”
41006026	Wakutu Herodes 'a 'isene 'ami go-golo'o so'o gena, unanga 'ai 'akala re sinyingara 'i kangela masala. Mada'a unanga 'a itomo yoḏu'u sababu unanga 'o sijaji re 'o masisasi ḏua tai ioronongoḏu gena-ge.
41006027	Dadi unanga 'o soma'a 'ai sordado 'o tola'a 'a Yohanes 'ai camala. Ḏua 'ai sordado gena-ge 'aḏi tagi toma bui, kara 'u tola'a 'a Yohanes 'ai camala.
41006028	Gena ḏua, unanga 'a sigare Yohanes 'ai sae'e toma bokolo re 'a gasa re 'o pula'a toma mosolese gena-ge, kara munanga mo pula'a ḏi'i tami ngina.
41006029	Wakutu 'a Yohanes 'ai me-mete'e ya 'isene, ananga 'aḏi tagi ya 'oro 'ai maiyeti re ya sigare toma kubu ma aḏu'u.
41006030	So'o 'au nange, Yesus 'o cumutu 'Ai so-soma'a 'aḏi tagi singadolo Habari Roanga. Pasala i'a, ananga 'aḏi maḏibo moju re 'aḏi malomu ra Yesus. Ananga ya siajele mangale ananga ya si'a'a re 'aḏi doto'o ngowa-ngowa'a mangale Habari Roanga.
41006031	Yesus re 'Ai me-mete'e 'aḏi de-de'oso ngowa'a repe 'aḏi tagi ḏibo ra ananga singadolo 'aḏi oromo mai sa'i yoḏu'u sababu 'aḏi sanga donga ua. Sababu gena-ge, Yesus 'o kanau i'a tai me-mete'e, “Ino, ngene wo masai'i toma ngi'i ga-garura, la ngini nga'unu ni mangomasa ceka'a ua.”
41006032	Ḏua Yesus re 'Ai me-mete'e 'aḏi mabalene toma oti re 'aḏi sidete toma ngi'i ga-garura.
41006033	Mada'a ngowa'a repe 'aḏi oḏi'i re ya'u waro Yesus re 'Ai me-mete'e ya'u sisoi'i tala ananga. Dadi ngowa-ngowa'a toma limau mo-moini toma daeraha gena-ge 'aḏi la-lalara ya sitola'a ma ji'o tagi mete'e tana'a dudungu re ananga 'aḏi ngadolo siḏa.
41006034	Wakutu Yesus re 'Ai me-mete'e 'aḏi 'uci toma oti, Unanga 'o oḏi'i ngowa'a repe. Re Tai 'akala re sinyingara 'i baolo dadalara ra ananga gena-ge, sababu 'o oḏi'i i'a ananga sa'olo doba kama sowohi ua. Ḏua Yesus 'o pula'a do-doto'o ma repe ra ananga.
41006035	Ma wangere so'o ne'o, 'ai me-mete'e 'aḏi kanau i'a ra Unanga, “Sa'i ri lobi'i re ngi'i ne 'i tiwongo i'a.
41006036	Jobilaha Jou no soma'a ngowa'a repe 'aḏi tagi toma gamu-gamu bolo toma do'usu-do'usu ma sebanga, la 'aḏi tibo manga ngo-ngoromo.”
41006037	Mada'a Yesus 'o sangoro, “Ngini ni pula'a oromo ananga.” 'Ai me-mete'e dadunu 'aḏi kanau, “Wah, ngowa'a manga repe nena-ne. Na'o ngomi pula'a roti ra ananga, balasu tibo roti ma ijana pipisi salaka latu ḏiḏi!”
41006038	Ḏua Yesus 'o sano, “Ninga roti ngai muḏuo? Tagi ni disa si.” Ananga tagi ya disa toma ngowa'a repe manga sigolona kara 'aḏi ḏibo 'aḏi kanau, “Ngomi mi sanga roti ngai romotoa re nyao'o ngai ḏiḏi.”
41006039	Ḏua Yesus 'o soma'a ngowa'a repe 'aḏi tegoro toropo moi-toropo moi toma rurubu ma re'u.
41006040	Ngowa'a repe gena-ge 'aḏi tegoro re 'aḏi masifato toropo moi-toropo moi; 'age toropo moi nga latu moi, 'age ḏi'i nga nyagi romotoa.
41006041	Ḏua Yesus 'o 'oro roti re nyao'o nange-ge re Unanga 'o talaḏi ie da'u diwanga re 'O sibere ie murasa ma la ra Ma Jou'ongu Madutu. Togumu i'a, Unanga 'A poti-poti ma roti re 'A pula'a i'a Tai me-mete'e, ḏua ananga ya sibalangu di'a ngowa'a repe. So'o gena ḏi'i, Unanga 'a sibalangu nyao'o gena-ge toma ngowa'a mo-moini.
41006042	Ananga mo-moini 'aḏi oromo singadolo 'aḏi wunusu.
41006043	Togumu i'a, Yesus 'ai me-mete'e ya lomu ngo-ngoromo ma jingianga re ya sanga pipigu nyagi moi re romoḏiḏi roma-romanga.
41006044	'O na-nau'u ḇato ḏa nga cala romotoa.
41006045	Togumu i'a, Yesus 'o soma'a 'Ai me-mete'e 'aḏi mabalene toma oti re 'aḏi sidete siḏa i'a da'a talaga kaci moi toma limau Betsaida, kara 'O soma'a ngowa'a repe gena-ge 'aḏi maḏibo.
41006046	Wakutu ngowa'a repe gena-ge 'aḏi palisi'i i'a, Yesus 'o pere ie toma sau re 'o manyiata.
41006047	Wakutu 'Ai me-mete'e 'aḏi sidete, waro ya ngadolo toma talaga ma golona, lobi'i ya'u siḏuḏono; mada'a Yesus toma tana'a dudungu moju.
41006048	Unanga 'o oḏi'i ananga 'aḏi 'amono kangela masala sababu 'aḏi tomo karawiana. Sababu gena-ge, cori wangere i'a Yesus 'o tagi mete'e toma ḇanyo ma re'u re 'o masebanga i'a ra ananga manga oti.
41006049	Wakutu ananga 'aḏi oḏi'i Unanga 'o tagi toma ḇanyo ma re'u, ananga 'aḏi ta'ajiri 'O ca'ata, 'i matuhu sa'olo ngowa'a, singadolo mo-moini 'aḏi mojongo re 'aḏi sawana. Mada'a Yesus jau-jau 'o kanau ra ananga, “Masiogoro! Ngoi ne Yesus. Dadi mojongo awa!”
41006051	Ḏua Unanga 'o mabalene tamanga oti re karawiana gena-ge ri taraha. Yesus 'ai me-mete'e 'aḏi matai heranga woḏi, singadolo ya waro manga gogare riwara;
41006052	sababu ya sahe ua ga'a hera-heranga mangale oromo roti ngowa'a nga cala romotoa gena-ge ma maksudu. Ananga 'aḏi ngaku ua Yesus 'ai kuasa ma lamo'o sababu manga 'akala re sinyingara lai te'e.
41006053	Wakutu ananga 'aḏi ngadolo da'a talaga kaci moi toma limau Genesaret, ananga 'aḏi masabi i'a toma talaga ma 'uḏu.
41006054	Ananga jau-jau 'uci toma oti, ngowa-ngowa'a 'aḏi oḏi'i 'age Yesus 'o sapolo da'a ino.
41006055	Gena ḏua, ngowa-ngowa'a repe 'aḏi matai lalara tamanga daeraha, kara 'aḏi 'aro'o re 'aḏi sidola'a ngowa'a siḏi mo-moini. Ananga siga'e toma usungana, kara gasa i'a ra Yesus.
41006056	Toma ngi'i le'a ḇato Yesus 'o sapolo, bae toma limau, bae toma gamu-gamu bae toma do'usu, ananga matai gasa manga ngowa-ngowa'a siḏi re ya siga'e toma ngi'i-ngi'i rame. Wakutu Unanga 'o tola'a ino, ngowa-ngowa'a siḏi gena-ge 'aḏi madigaro'o re 'aḏi masingano-nganono na'o nyengara gari'a tiaro ya cigi 'ai juba ma dere ḇato. Ḏua ngowa-ngowa'a siḏi mo-moini ga'a 'aḏi cigi 'ai juba ma dere 'aḏi la.
41007001	Ngowa'a Farisi re guru 'agama nga muḏuo i'a da'a toma limau Yerusalem ino 'aḏi sapolo ra Yesus.
41007002	Ananga 'aḏi oḏi'i Yesus 'ai me-mete'e nga muḏuo i'a 'aḏi oromo manga giama ya soso'o ua, ananga gena-ge 'aḏi mete'e ua ete re dotumu manga 'adata! [
41007003	Ngowa'a Farisi bolo ngowa'a Yahudi, ananga mo-moini ya mete'e ete re dotumu manga 'adata re 'atoranga moju: Ananga 'aḏi oromo 'i yoḏu'u moju na'o ya soso'o manga giama nyangu.
41007004	'Oru ḇato 'aḏi tibo toma pasara, ya oromo 'i yoḏu'u moju na'o 'aḏi ma'ori'i nyangu. Re ma repe moju ananga manga 'atoranga ya cako'o namo-namoto, 'i ma tero sa'olo soso'o galasi, sawo'o, re 'o pakakasa tamḇaga.]
41007005	Sababu gena-ge, ngowa-ngowa'a Farisi re guru-guru 'agama ananga 'aḏi sano ra Yesus, “I'a sa'olo 'Ani me-mete'e 'aḏi oromo manga giama ya soso'o ua? Ma sababu 'oru ananga ya mete'e ua ete re dotumu manga 'adata re 'atoranga?”
41007006	Yesus 'a sangoro, “Ngini ngowa'a munafiki! Tero mode'e, 'a Yesaya 'a sinubuata pasala ḏua mangale ngini: ‘Ma Jou'ongu Madutu 'o kanau so'o ne: Ngowa-ngowa'a gena-ge 'aḏi silamo'o Ngoi pa'i tamanga 'uḏu ma betu'u, mada'a tamanga 'akala re sinyingara 'i kiḏanga ra Ngoi.
41007007	'I parasaja, ananga gena-ge 'aḏi silamo'o re siḏubuso Ngoi; sababu ananga manga do-doto'o pa'i manusia manga 'atoranga ḇato, ga'a 'i mete'e Ngoi 'ari do-doto'o ua!’
41007008	Ngini ni cako'o namo-namoto manusia manga 'atoranga mada'a ngini ni mete'e ua Ma Jou'ongu Madutu 'ai parenta!”
41007009	Ḏua Yesus dadunu 'o kanau, “Ngini ni pahe masala; ni sito-to'u Ma Jou'ongu Madutu 'ai parenta singadolo ni cako'o namo-namoto ninga do-doto'o masiretene.
41007010	'A Musa 'o pula'a pasala ḏua parenta nena-ne: ‘Silamo'o ninga ḇaḇa re ninga ngina. 'A guna ḇato 'o sosowini 'ai ḇaḇa bolo 'ai ngina; balasu 'o sanga hukumu sengene.’
41007011	Mada'a ngini ni sidoto'o so'o ne: 'A guna ḇato nyengara 'o kanau tai ḇaḇa bolo ngina ‘Ngoi to riono ngini yoḏu'u sababu ngoi to pula'a mo-moini ma tero sa'olo jou-jou ra Ma Jou'ongu Madutu.’ Dadi ngini ni dola'aku unanga 'o riono 'ai ḇaḇa re ngina.
41007013	Sababu ngini ni doto'o so'o nena-ne, ni singi-ngiranga Ma Jou'ongu Madutu 'ai parenta. 'Age Ma Jou'ongu Madutu 'ai parenta ma repe moju, ngini na singi-ngiranga ma tero sa'olo nena-ne ḏi'i.”
41007014	Ḏua Yesus 'o 'aro'o ngowa'a repe gena-ge soi moi moju re 'O kanau ra ananga, “Ni 'isene la-la, la ni sahe!”
41007015	'Oru ḇato ga'a 'i osama toma lese, enanga gena-ge 'i si'a'a ua ngowa'a matengo 'o dadi najis ra Ma Jou'ongu Madutu 'ai momina. Siḏibo ḏi'i, 'oru ga'a 'i supu toma lese, enanga gena-ge 'i si'a'a ngowa'a matengo 'o dadi najis ra Ma Jou'ongu Madutu 'ai momina. [
41007016	Dadi, na'o reninga ngau'u, ni 'isene.]
41007017	Wakutu Yesus 'o sisoi'i tala ngowa'a repe gena-ge Unanga 'o osama toma wala re 'Ai me-mete'e 'aḏi sano, “Ma maksudu 'oru 'ade-'ade gena-ge?”
41007018	Ḏua Yesus 'o kanau i'a ra ananga, “Ngini ni sahe nyangu ḏi'i! 'Oru ḇato 'i osama ra matengo 'ai lese, enanga gena-ge 'i si'a'a yoḏu'u ngowa'a matengo 'o dadi najis ra Ma Jou'ongu Madutu 'ai momina.
41007019	Sababu 'ori i'a osama gena-ge 'i mete'e ua toma 'akala re sinyingara mada'a 'i mete'e po'olo ḇato, kara 'i supu.” Rema demo-demo gena-ge, Yesus 'o kanau ngo-ngoromo mo-moini 'i wosono ua.
41007020	Ḏua Yesus dadunu 'o kanau, “Ga'a 'i supu toma ngowa'a, enanga gena-ge 'i si'a'a ngowa'a matengo 'o dadi najis ra Ma Jou'ongu Madutu 'ai momina.
41007021	Sababu da'a toma 'akala re sinyingara ma dara ino, 'i baolo 'ulungu ma jira singadolo 'aḏi sudala, tori'i, sisengene ngowa'a.
41007022	tinikai, jajaha demo, madiga'a 'ori i'a ma jira, da-danata re do-dowoka, 'akala 'i romanga reo bo-bosono, 'akala si-siḏi, momole re 'isene do-doto'o ua.
41007023	'Ori i'a ma jira gena-ge, 'i baolo toma 'akala re sinyingara ma dara, mo-moini gena-ge 'i si'a'a ngowa'a matengo 'o dadi jira ra Ma Jou'ongu Madutu 'ai momina.”
41007024	Gena ḏua, Yesus 'a sisoi'i tala ngi'i gena-ge re 'o tagi so'o toma daeraha co-cori limau Tirus. Unanga osama toma wala ḏu moi re 'O oḏu'u ngowa'a ya waro Unanga 'age toma ngi'i gena-ge. Mada'a ngowa'a ya waro ḇato.
41007025	Ngowa 'olo were'a matengo 'o roh ma jira mi dungosama. Munanga 'ami ngina ngowa'a Yunani mo sibuoro toma daeraha Fenisia toma Siria. Ngina gena-ge mo 'isene mangale Yesus, munanga jau-jau mo sapolo re mo mapagara 'ami biono tala ra Yesus 'ai rou. Munanga mo madigaro'o Unanga 'o dusu'u roh ma jira tami ngowa 'olo were'a gena-ge.
41007027	Yesus 'o kanau ra munanga, “Ngowa 'olo-ngowa 'olo balasu oromo siḏa. Rousu ua, na'o wo 'oro ngowa 'olo manga roti, kara wa pula'a toma nunu'u.”
41007028	We-were'a gena-ge mo kanau, “Tero mode'e Jou, mada'a 'o nunu'u enanga toma meja ma 'aḏu mai oromo, na'o ngowa 'olo manga so-sorono 'i eta'a tala!”
41007029	Ḏua Yesus 'o kanau ra munanga, “Sababu 'ani sa-sangoro so'o gena, roh ma jira 'i supu ḏua tani ngowa'a were'a. Dadi no maḏibo ḇato.”
41007030	Ngina gena-ge mo maḏibo toma wala. Munanga mo sanga i'a 'ami ngowa 'olo were'a gena-ge re mo otu toma dederu re mode-mode'e roh ma jira 'i supu ḏua ra munanga.
41007031	Gena ḏua, Yesus 'o sisoi'i tala daeraha ma'u co-cori limau Tirus re 'o tagi sisa toma talaga Galilea. Unanga 'o mete'e limau Sidon re 'a sitola'a daeraha, ma lomanga Limau Nyagi Moi.
41007032	Toma ngi'i gena-ge, ananga 'aḏi gasa ino ngowa'a matengo 'o popongolo re 'o mou ra Yesus. Ananga 'aḏi madigaro'o ra Unanga, “Yesus, na siteru 'Ani giama toma ngowa'a gena-ge, la unanga 'o la.”
41007033	Yesus 'o gasa ngowa'a popongolo re 'o mou nange-ge re 'aḏi masai'i i'a toma ngowa'a repe. Yesus 'a singosama 'ai rarag̱a tai ngau'u kaci ḏiḏi ma dara, kara 'A obi'i 'ai rarag̱a re 'A sipiasa ngowa'a gena-ge 'ai yai'i.
41007034	Gena ḏua, Yesus 'o talaḏi ie diwanga re 'a iḏala 'ai sangagara re 'o kanau i'a toma ngowa'a gena-ge, “Efata,” ma ngale: “Welanga ḏua!”
41007035	Ngowa'a gena-ge 'ai popongolo 'i iranga re 'ai yai'i 'i wale singadolo 'o kanau mai ri nyengara.
41007036	Togumu i'a, Yesus 'o sipo-poma ananga ya sihabari awa ra guna ḇato. Kalaha Yesus 'a sipo-poma so'o gena, ananga ganapu ya sihabari! Ḏua ngowa'a mo-moini ya 'isene 'aḏi heranga masala. Ananga 'aḏi ma'u kanau, “Unanga 'o 'a'a mo-moini gena-ge lai rousu. Unanga 'o si-la ngowa'a popongolo mai nyengara 'aḏi 'isene re ngowa'a mou mai nyengara 'aḏi kanau!”
41008001	Toma 'orasa gena-ge, 'age rema ngowa'a repe masala 'aḏi malomu. Ananga gena-ge, manga dofoma 'i moini ḏua. Ḏua Yesus 'o 'aro'o 'Ai me-mete'e re 'O kanau i'a ra ananga, “Tari 'akala re sinyingara 'i baolo dadalara toma ngowa'a repe, sababu wangere ro'ange ḏua ananga 'aḏi mete-mete'e Ngoi, dadi manga dofoma 'i moini ḏua.
41008003	Na'o Ngoi to soma'a ananga 'aḏi maḏibo remanga sawini, toma ngo'omo ma golona 'aḏi beberete, sababu ngowa'a mamuni'a tegoro toma giḏanga.”
41008004	Yesus 'ai me-mete'e 'aḏi sangoro, “Sanga ngo-ngoromo le'a ḇato, nga'unu sipula'a oromo toma ngowa'a repe nena-ne? Sababu ngi'i nena-ne 'i tiwongo ino?”
41008005	Yesus 'o sano, “ 'Age roti ngai muḏuo i'a ra ngini?” Ananga ya sangoro, “Ngai tumudingi.”
41008006	Ḏua Yesus 'o soma'a ngowa'a repe 'aḏi tegoro toma tana'a. Gena ḏua, Unanga 'a 'oro roti ngai tumudingi gena-ge re 'O sibere ie murasa ma la ra Ma Jou'ongu Madutu. Ḏua Unanga 'a poti-poti roti gena-ge, kara 'O sipula'a Tai me-mete'e di'a ya sibalangu toma ngowa'a repe. Re 'Ai me-mete'e ya siḏagi mo-moini gena-ge.
41008007	Ananga remanga nyao'o ngai muḏuo i'a mada'a i'a 'alusu. Yesus 'o sibere ie murasa ma la ra Ma Jou'ongu Madutu ḏi'i, kara 'O soma'a 'Ai me-mete'e ya sibalangu nyao'o gena-ge ra ananga mo-moini.
41008008	Ngowa'a repe 'aḏi oromo singadolo 'aḏi wunusu. Ananga ḏa nga cala rata. Togumu i'a, 'Ai me-mete'e ya lomu ma jingianga, pipigu tumudingi roma-romanga. Ḏua Yesus 'o soma'a ngowa'a repe gena-ge 'aḏi maḏibo,
41008010	kara Yesus re 'Ai me-mete'e, 'aḏi mabalene toma oti si'a toma daeraha Dalmanuta.
41008011	Ngowa'a Farisi nga muḏuo i'a mau 'aḏi disa Yesus 'ai sala. Sababu gena-ge 'aḏi sapolo ra Yesus re 'aḏi sano Unanga. Ananga 'aḏi golo'o Yesus 'o 'a'a didina'o da'u diwanga tala, la ananga ya waro Unanga gena-ge mode-mode'e 'o sapolo da'u ra Ma Jou'ongu Madutu tala.
41008012	Yesus 'a iḏala 'ai sangagara re 'a sangoro, “I'a sa'olo ngowa-ngowa'a toma 'orasa nena-ne ni golo'o Ngoi to 'a'a didina'o heranga? Ni ngaku mode-mode'e 'Ari demo-demo nena-ne: Didina'o heranga rimoi i'a mai ua To pula'a ra ngini!”
41008013	Ḏua Yesus re 'Ai me-mete'e 'aḏi sisoi'i tala ngowa'a Farisi gena-ge re 'aḏi mabalene toma oti, kara 'aḏi si'a da'a toma talaga kaci moi.
41008014	Wakutu Yesus 'ai me-mete'e 'aḏi palene toma oti, ananga ya sidaioranga manga ngo-ngoromo; 'aḏi gasa pa'i 'o roti ngai moi.
41008015	Yesus 'o si'elingi ananga, “Ni ma'istiari mangale Herodes re ngowa'a Farisi manga ragi.”
41008016	Ḏua Yesus 'ai me-mete'e, ananga 'aḏi ma'u kanau matengo re matengo, “Unanga 'o kanau so'o gena, sababu ngene nanga roti 'i cua.”
41008017	Yesus 'a waro ḏua mangale ananga 'aḏi ma'u kanau matengo re matengo. Sababu gena-ge, Unanga 'o sano ra ananga, “I'a sa'olo, ngini ni ma'u kanau mangale roti 'i cua?! Ngini ni waro ua re ni sahe nyangu maksudu 'Ari ga'a hera-heranga gena-ge?! Ninga 'akala re sinyingara lai te'e!”
41008018	Ngini reninga la'o -- i'a sa'olo ni oḏi'i ua? Ngini reninga ngau'u -- i'a sa'olo ni 'isene ua? Re ni 'elingi riwara 'Ari ga'a hera-heranga nange-ge.
41008019	Wakutu roti ngai romotoa ta pinga-pingana di'a ngowa'a nga cala romotoa, ngini ni lomu ma bai'i pipigu muḏuo? Ananga ya sangoro, “Pipigu nyagi moi re romoḏiḏi.”
41008020	Yesus dadunu 'o sano, “Wakutu ngoi ta pinga-pingana roti di'a ngowa'a nga cala rata, ngini ni lomu ma bai'i pipigu muḏuo?” Ananga ya sangoro, “Pipigu tumudingi.”
41008021	Yesus 'o kanau, “Na'o so'o gena, i'a sa'olo ni sahe nyangu ḏi'i mangale Ngoi to sapolo da'u ra Ma Jou'ongu Madutu tala?”
41008022	Ananga 'aḏi ngadolo toma limau Betsaida. 'Age rema ngowa'a nga muḏuo i'a 'aḏi gasa ino ngowa'a hafu matengo ra Yesus re 'aḏi golo'o 'a siteru 'ai giama, la ngowa'a gena-ge 'o la.
41008023	Ḏua Yesus 'a gu'u 'ai giama 'u tuda sisupu toma limau ma ḏuḏunu. Gena ḏua, 'A obi'i ngowa'a hafu gena-ge 'ai la'o kaci ḏiḏi re 'A siteru 'Ai giama ra unanga 'ai la'o, kara 'O sano, “Na oḏi'i nyengara ḏua, bolo nyangu?”
41008024	Ngowa'a gena-ge 'o oḏi'i i'a toma biono re 'o kanau, “Ya, ngoi to oḏi'i ngowa'a 'aḏi tagi-tagi, mada'a sa'olo 'o ate.”
41008025	Yesus dadunu 'a siteru 'Ai giama toma ngowa'a hafu gena-ge 'ai la'o. Ḏua ngowa'a gena-ge 'ai la'o ri la, re oḏi'i ri tarangi.
41008026	Yesus 'o sipo-poma unanga, “Maḏibo tani wala, mada'a no mete'e ḏuḏunu re no siajele awa ra guna ḇato Ngoi to si-la ngana!”
41008027	Yesus re 'Ai me-mete'e, ananga 'aḏi tagi toma gamu-gamu toma daeraha Kaisarea Filipi. Toma ngo'omo ma golona, Yesus 'o sano ra ananga, “Ngowa'a 'aḏi aje Ngoi ne 'a guna?”
41008028	Ananga ya sangoro, “ 'Age mamuni'a 'aḏi kanau Jou 'a Yohanes tukanga baptis, 'age mamuni'a 'aḏi kanau Jou 'a Elia, re 'age mamuni'a ḏi'i 'aḏi kanau Jou nabi ma lelegu.”
41008029	Yesus dadunu 'o sano, “Mada'a na'o mete'e ngini masiretene nena-ne, Ngoi ne 'a guna?” Petrus 'a sangoro, “Jou 'O Kristus.”
41008030	Ḏua Yesus 'o sipo-poma ananga, “Ni siajele awa ra guna ḇato mangale Ngoi.”
41008031	Gena ḏua, Yesus mulaingi 'o doto'o 'Ai me-mete'e mangale Unanga, Manusia ma Ngowa'a Nau'u, balasu sanga sangisara ma repe, Yahudi manga bi-biri'i, 'imam-'imam ma sae'e re guru-guru 'agama, ananga 'aḏi dawongo Unanga ua re balasu wu sisengene. Mada'a toma wangere ma soi ro'ange, Unanga dadunu 'o 'ahu moju.
41008032	Dadi Yesus 'a gogono riwara, mada'a Unanga 'a siajele Tai me-mete'e. Ḏua Petrus 'o taba'a Yesus 'ai giama re 'aḏi masai'i i'a, kara 'o ḇangata Yesus.
41008033	Mada'a Yesus 'o magelelo i'a re 'O tatamo 'Ai me-mete'e re 'U ḇangata 'a Petrus, “ 'Iblisi, tagi i'a da'a! Fikirana gena-ge manusia manga fikirana. Ma Jou'ongu Madutu 'ai fikirana ua.”
41008034	Gena ḏua, toma ngi'i gena-ge Yesus 'o 'aro'o ngowa'a repe (ma'u mete'e ra Unanga re 'Ai me-mete'e). Ḏua Unanga 'o kanau i'a ra ananga, “ 'A guna ḇato mau 'o mete'e Ngoi, balasu 'a mete'e 'ai mau masiretene riwara re balasu 'o doiti 'ai salib, kara mete'e Ngoi tau-taunu.
41008035	Sababu 'a guna ḇato ga'a 'o kadiarata pa'i 'ai 'ahu toma dungia nena-ne, unanga gena-ge 'o sanga ua 'ahu kasingado-ngadolo i'a. Mada'a 'a guna ḇato 'o mete'e 'ai mau masiretene riwara sababu 'o mau mete'e Ngoi re di'a Habari Roanga ra Ma Jou'ongu Madutu ino, unanga gena-ge ḏuanga i'a 'o sanga 'ahu kasingado-ngadolo i'a.
41008036	Sababu ma 'utungu 'i cua na'o ngowa'a matengo 'o sanga 'ori i'a rana mo-moini toma dungia nena-ne ma dara, mada'a 'o sanga ua 'ahu kasingado-ngadolo i'a!
41008037	Sidogo ḏi'i, Sababu 'ori i'a rana mo-moini toma dungia nena-ne ma dara 'i sipula'a ua 'ahu kasingado-ngadolo i'a!
41008038	Toma dungia nena-ne, 'i romanga reo ngowa'a 'aḏi 'isene Ma Jou'ongu Madutu ua? 'A guna ḇato 'o mara'a mangaku mete'e Ngoi re 'ari do-doto'o; Ngoi to mara'a ḏi'i mangaku unanga gena-ge 'Ari me-mete'e wakutu Ngoi, Manusia ma Ngowa'a Nau'u, dadunu to sapolo moju mamete'e Rari Ḇaḇa ma kuasa re mala'ekata-mala'ekata 'Ofi-'Ofi.”
41009001	Yesus 'o kanau, “Ni ngaku mode-mode'e 'Ari demo-demo nena-ne: Taninga sigolona 'age rema ngowa'a ga'a 'aḏi 'ahu-'ahu moju re 'aḏi oḏi'i Ma Jou'ongu Madutu 'o parenta Rai kuasa.”
41009002	Wangere rarama palisi'i i'a, Yesus 'o gasa ananga nga ḏu'ange: 'a Petrus, 'a Yakobus re 'a Yohanes. Ananga 'aḏi masai'i re mabere ie toma kie kau'u rimoi. Yesus 'ai rupa 'i ngali ra ananga nga ḏu'ange manga biono:
41009003	'Ai juba 'i dadi buḏo jama-jamanga. Matengo i'a mai ua toma dungia nena-ne 'aḏi 'uju singadolo 'i buḏo ma tero so'o gena-ge.
41009004	Gena ḏua, ananga 'aḏi oḏi'i Yesus 'o ma'u kanau rea Elia re 'a Musa.
41009005	Sababu gena-ge, Petrus 'o kanau i'a ra Yesus, “Rabi, rousu madutu ngene 'ane-ne. Jobilaha ngomi mi side'oso ninga suyu'u ḏu ro'ange. Ḏu moi di'a Jou, ḏu moi di'a Musa re ḏu moi di'a Elia ḏi'i.”
41009006	Petrus pa'i 'o kanau ḇato, mada'a unanga 'o waro ua 'oru ga'a 'o kanau sababu unanga re 'ai ḏagilomu nga muḏiḏi 'aḏi heranga woḏi singadolo ya waro manga gagare riwara!
41009007	Togumu i'a, kakamo 'uci ya'u sao re toma kakamo gena-ge ma dara 'aḏi 'isene iḏingi enanga ma betongo so'o ne: “Unanga nena-ne, 'Ari Ngowa'a Nau'u ta dadalara. Ni 'isene Unanga!”
41009008	Wakutu 'aḏi tatamo kuwiḏa re kuḇali, kage-kage ngowa'a nange-ge re 'aḏi cua ḏua; sisoi'i tala pa'i 'a Yesus matengo ḇato.
41009009	Wakutu ananga 'aḏi 'uci da'u kie tala, Yesus 'o sipo-poma ra ananga, “Awa ni sijarita ra guna ḇato mangale 'oru ga'a ni oḏi'i nange-ge singadolo Ngoi, Manusia ma Ngowa'a Nau'u, dadunu to 'ahu moju toma ngowa'a senge-sengene manga sigolona.”
41009010	Ananga ya mete'e 'Ai bererongo gena-ge, mada'a ananga 'aḏi ma'u sano matengo re matengo ma maksudu 'oru Yesus 'o kanau nange-ge: “Dadunu To 'ahu moju toma ngowa'a senge-sengene manga sigolona.”
41009011	Ḏua ananga 'aḏi sano ra Yesus, “I'a sa'olo guru-guru 'agama 'aḏi kanau mangale nabi Elia balasu 'o sapolo siḏa, kara 'O Kristus 'o sapolo.”
41009012	Yesus 'a sangoro, “Mode-mode'e, nabi Elia ḏuanga i'a 'o sapolo siḏa di'a 'o sidiai 'ori i'a mo-moini di'a 'O Kristus. Na'o so'o gena, i'a sa'olo 'i silefo toma Boku 'Ofi-'Ofi ma dara mangale Ngoi, Manusia Ma Ngowa'a Nau'u, balasu sanga sangisara repe re ngowa'a 'aḏi dawongo ua Ngoi?
41009013	Mada'a, Ngoi to siajele ra ngini nena-ne: 'A Elia 'o sapolo ḏua re ngowa-ngowa'a 'aḏi 'a'a cira ra unanga mete'e ananga manga mau ḇato. Gena-ge 'i ma tero toma Boku 'Ofi-'Ofi 'i silefo pasala ḏua mangale unanga.”
41009014	Wakutu 'a Yesus, Petrus, Yakobus re 'a Yohanes 'aḏi 'uci ḏua da'u kie tala, ananga 'aḏi oḏi'i ngowa'a repe re 'aḏi malomu tai me-mete'e ma lelegu. Toma ngowa'a repe manga sigolona gena-ge, guru 'agama nga muḏuo i'a 'aḏi ma'u sangoro ra Yesus 'ai me-mete'e ma lelegu.
41009015	Ngowa'a repe gena-ge 'aḏi oḏi'i Yesus, ḏua 'aḏi heranga rema roanga, kara 'aḏi lalara re 'aḏi jau i'a Unanga.
41009016	Yesus 'o sano Tai me-mete'e, “Ngini ni ma'u sangoro 'oru re 'o guru-guru 'agama gena-ge?”
41009017	Toma ngowa'a repe manga sigolona, 'age rema ngowa'a matengo 'o masiajele, “Guru, ngoi to gasa 'ari ngowa'a ra Guru. Unanga 'o mou sababu 'o roh ma jira 'u dungosama.
41009018	Wakutu unanga 'ai si-siḏi 'i sapolo 'a sibau-bau'u 'ai lese toma tana'a, 'ai sopu'u 'i pa'ala, 'ai ngiḏi 'i kirioto, ḏua 'ai lese cokutu 'i yoḏu'u. Ngoi to golo'o Tani me-mete'e ya dusu'u roh ma jira gena-ge, mada'a ananga nga'unu ua ya dusu'u.”
41009019	Ḏua Yesus 'o kanau i'a ra ananga, “Ngini mode-mode'e ngowa-ngowa'a ga'a ni ngaku Ngoi ua! Singadolo ma di'ara ngau moju, Ngoi balasu to tegoro marimoi ra ngini?! Singadolo ma di'ara ngau moju, Ngoi to sidodai 'Ari 'akala ḇanyo ra ngini?! Gasa ino ngowa 'olo gena-ge!”
41009020	Gena ḏua, ananga 'aḏi gasa i'a ngowa 'olo gena-ge ra Yesus. Wakutu roh ma jira 'i waro Unanga gena-ge 'a Yesus, enanga 'i 'a'a ngowa 'olo gena-ge 'ai lese 'i ḏaba-ḏaba'a singadolo 'o ruba lulu ie toma tana'a re 'ai sopu'u 'i pa'ala.
41009021	Ḏua Yesus 'o sano toma ngowa 'olo gena-ge 'ai ḇaḇa, “Ma di'ara sa'olo ḏua, enanga 'i 'a'a so'o nena-ne?” Ma ḇaḇa 'a sangoro, “Wakutu unanga 'o ce-ceka'a i'a moju!
41009022	Ma jelele ḏua, roh ma jira gena-ge mau 'u sisengene unanga: soi rai o'o i'a 'o ruba toma u'u ma dara, soi rai o'o i'a 'o ruba toma ḇanyo ma dara. Na'o Jou no nga'unu No si'a'a 'ori i'a ḇato, No sijumu dadalara ra ngomi re No riono ngomi!”
41009023	Yesus 'o sangoro, “I'a sa'olo no aje, ‘Na'o Jou no nga'unu?’ Mo-moini nyengara 'i dadi ra guna ḇato na'o ni ngaku Ngoi!”
41009024	Kage-kage, ma ḇaḇa 'o kanau 'a siduga-duga, “Jou, ngoi to ngaku mada'a 'ari ngo-ngaku 'i te'e ua! Riono ngoi, la 'ari ngo-ngaku lebe te'e.”
41009025	Wakutu Yesus 'o oḏi'i ngowa'a manga repe 'aḏi sapolo ḏi'i, Unanga 'o sikanga roh ma jira gena-ge, “Roh popongolo re roh mou, masupu toma ngowa 'olo nena-ne re osama rawara ra unanga!”
41009026	Roh ma jira gena-ge 'i poa'a re 'i 'a'a ngowa 'olo gena-ge 'ai lese 'i ḏaba-ḏaba'a lai siḏi kara 'i masupu. Ngowa 'olo gena-ge 'ai lese ma tero sa'olo maiyeti singadolo ngowa'a mo-moini 'aḏi kanau, “Unanga ro sengene!”
41009027	Mada'a Yesus 'u riono re 'a gu'u 'ai giama kara 'u simomi'i ngowa 'olo gena-ge, ḏua unanga ro momi'i.
41009028	Pasala i'a, wakutu Yesus toma wala re pa'i 'Ai me-mete'e ḇato, ananga 'aḏi sano, “I'a sa'olo ngomi mi dusu'u yoḏu'u roh ma jira gena-ge?”
41009029	Yesus 'a sangoro, “Roh ma jira so'o nena-ne wa dusu'u reo 'oru ḇato 'i yoḏu'u; balasu wo manyiata.”
41009030	Yesus re 'Ai me-mete'e 'aḏi sisoi'i tala ngi'i gena-ge re ya dowanga manga ḏo-ḏagi 'aḏi tola'a i'a toma daeraha Galilea. Yesus 'o oḏu'u ngowa'a ya waro Unanga 'ai ngi'i
41009031	sababu Unanga mau doto'o 'Ai me-mete'e. Unanga 'o kanau, “Ngoi, Manusia Ma Ngowa'a Nau'u, sipula'a toma manusia ma kuasa. Re Ngoi ananga Ri sisengene, mada'a toma wangere ma soi ro'ange, Ngoi dadunu to 'ahu moju!”
41009032	'Ai me-mete'e 'aḏi sahe ua Yesus 'ai do-doto'o, mada'a ananga ya sano ua sababu 'aḏi mojongo.
41009033	Yesus re 'Ai me-mete'e 'aḏi ngadolo toma limau Kapernaum. Ngadolo toma wala, Yesus 'o sano Tai me-mete'e, “Ngini ni ma'u rubutu 'oru toma ngo'omo ma golona nange-ge?”
41009034	Ananga ya sangoro ua, sababu toma ngo'omo ma golona nange-ge, ananga ma'u rubutu mangale 'a guna lebe la-lamo'o i'a.
41009035	Yesus 'o maḏegoro tala kara 'O 'aro'o 'Ai me-mete'e nga nyagi moi re nga muḏiḏi re 'O kanau i'a ra ananga, “ 'A guna ḇato mau lebe la-lamo'o i'a, unanga gena-ge balasu dadi lebe ceka'a ma tero sa'olo falalomu matengo ga'a de-de'oso ngowa'a mo-moini.”
41009036	Gena ḏua, Yesus 'o 'oro ngowa 'olo matengo re 'O side-de'oso ngowa 'olo gena-ge tamanga biono. Yesus 'o sibo'olo ngowa 'olo gena-ge re kanau i'a Tai me-mete'e,
41009037	“ 'A guna ḇato ga'a dawongo ngowa 'olo so'o nena-ne sababu unanga gena-ge 'o mete'e Ngoi, unanga gena-ge ma tero ḏi'i 'o dawongo Ngoi. Re pa'i Ngoi ḇato ua, mada'a 'o dawongo Unanga ga'a 'O cumutu Ngoi.”
41009038	Ḏua 'a Yohanes 'o kanau ra Yesus, “Guru, ngomi mi oḏi'i re mi 'isene matengo 'o dusu'u roh ma jira 'a terongo Jou 'ani lomanga. Dadi ngomi simaha ua unanga sababu unanga ra ngene ua.”
41009039	Mada'a Yesus 'o kanau, “Awa ngini ni simaha ua unanga sababu matengo ua nga'unu 'a'a ga'a hera-heranga terongo 'Ari lomanga re 'o kanau 'ori i'a ma jira mangale Ngoi.
41009040	Sababu 'a guna ḇato 'o malawana ngene ua, unanga gena-ge marimoi ra ngene.
41009041	Ni ngaku mode-mode'e 'Ari demo-demo nena-ne: 'A guna ḇato 'o pula'a ngini ka'e pa'i ḇanyo ḇato sababu ngini mete'e Kristus, ḏuanga i'a mode-mode'e 'u sanga manga ngogele ra Ma Jou'ongu Madutu.”
41009042	“Mada'a na'o 'a guna ḇato 'o sigasa ngowa-ngowa'a ma pake ua ma tero sa'olo ngowa 'olo nena-ne, singadolo ananga 'aḏi ngaku Ngoi riwara, Ma Jou'ongu Madutu 'o sihukumu unanga gena-ge lebe tubuso i'a. Jobilaha maḏi la-lamo'o 'i siḏobe tai camala, kara siupa'a unanga toma ngoloto.
41009043	Na'o ngini ninga giama kaci moi 'i sigasa ngini ni madaga'a ḏosa; ni tola'a giama gena-ge! Jobilaha, reninga giama pa'i kaci moi ḇato ni 'ahu ra Ma Jou'ongu Madutu, reo reninga giama kaci ḏiḏi ni osama toma naraka ma dara ga'a u'u malejanga kama sora riwara. [
41009044	I'a da'a no sanga sangisara kama togumu ua.]
41009045	Re Na'o ngini ninga rou kaci moi 'i sigasa ngini ni madaga'a ḏosa; ni tola'a rou gena-ge! Jobilaha, reninga rou pa'i kaci moi ḇato ni 'ahu ra Ma Jou'ongu Madutu, reo reninga rou kaci ḏiḏi sanga upa'a toma naraka ma dara. [
41009046	I'a da'a no sanga sangisara kama togumu riwara.]
41009047	Re ngini ninga la'o kaci moi 'i sigasa ngini ni madaga'a ḏosa, ni cuḇulenge 'o la'o gena-ge! Jobilaha, ngini ni osama nyo-nyoimi ra Ma Jou'ongu Madutu 'ai Pareta reninga la'o kaci moi ḇato, reo reninga la'o kaci ḏiḏi ni osama toma naraka ma dara.
41009048	I'a da'a no sanga sangisara kama togumu riwara.
41009049	Ngowa'a ga'a sanga sangisara sababu mete'e Ngoi ḏuanga i'a 'o dadi 'ofi-'ofi ra Ma Jou'ongu Madutu ma tero sa'olo ninga jou-jou 'i dadi 'ofi-'ofi ra Ma Jou'ongu Madutu na'o sigare g̱asi.
41009050	G̱asi 'i la-la, mada'a na'o enanga 'i rasa riwara. Sanga ua, 'i dadunu rasa moju? Ngini balasu ni dadi sa'olo g̱asi: ni 'ahu ma'u 'aro'o la matengo re matengo.”
41010001	Gena ḏua, Yesus 'o sisoi'i tala ngi'i gena-ge re 'o tagi so'o toma daeraha Yudea re daeraha da'a Ḇanyo Yordan kaci moi. Ngowa'a repe 'aḏi sapolo moju 'U sigoloḏi Yesus re 'O doto'o ananga sa'olo biasa.
41010002	Ngowa'a Farisi nga muḏuo i'a 'aḏi sapolo ḏi'i disa Yesus 'ai sala. Ananga 'aḏi sano, “Mete'e nanga 'agama ma hukumu, nau'u oḏu'u 'ai were'a, nyengara bolo ua?”
41010003	Yesus 'o sangoro, “Musa 'o pula'a parenta 'oru ra ngini?”
41010004	Ananga 'aḏi kanau, “ 'A Musa 'o nyengara, mada'a nau'u balasu 'o lefo surata tola'a si.”
41010005	Yesus 'o kanau i'a ra ananga, “ 'A Musa 'o lefo 'atoranga gena-ge sababu ninga 'akala re sinyingara lai te'e.
41010006	Mada'a ma mulaingi i'a, ‘Ma Jou'ongu Madutu 'o sidadi manusia, ananga gena-ge na-nau'u re we-were'a.’
41010007	‘Sababu gena-ge, na-nau'u 'o sisoi'i tala 'ai ḇaḇa re 'ai ngina re 'o marimoi tai were'a, kara ananga nga muḏiḏi 'aḏi dadi rimoi.’
41010008	Dadi, ananga nga muḏiḏi riwara, mada'a raḏi dadi rimoi.
41010009	Sababu gena-ge 'oru ga'a Ma Jou'ongu Madutu re 'a sirimoi, manusia wa sito-tola'a yoḏu'u.”
41010010	Gena ḏua, ananga 'aḏi osama toma wala moju re Yesus 'ai me-mete'e 'aḏi sano ra Unanga mangale 'au nange-ge.
41010011	Yesus 'o kanau i'a ra ananga, “Na'o nau'u oḏu'u were'a re 'o molo'ara we-were'a lelegu, unanga gena-ge 'o tinikai tai were'a ma siḏa.
41010012	So'o gena ḏi'i, were'a mo mato-tola'a tami nau'u re mo molo'ara na-nau'u lelegu, munanga gena-ge mo tinikai tami nau'u ma siḏa.”
41010013	'Age rema ngowa-ngowa'a 'aḏi gasa manga ngowa 'olo ra Yesus, la Unanga 'a siteru 'ai giama re 'O sibarakati ananga. Mada'a 'Ai me-mete'e 'aḏi ḇangata ngowa'a gena-ge.
41010014	Yesus 'o oḏi'i so'o gena, Unanga 'o ngamo 'ai me-mete'e, “Sieanga i'a ḇato, ngowa 'olo nena-ne 'aḏi sapolo ra Ngoi. Awa ni dola'aku ananga, sababu ngowa'a ga'a 'aḏi dadi ma tero sa'olo ngowa 'olo-ngowa 'olo nena-ne, pa'i ananga gena-ge nyengara 'aḏi osama nyo-nyoimi ra Ma Jou'ongu Madutu 'ai Pareta.
41010015	Ni ngaku mode-mode'e 'Ari demo-demo nena-ne: 'A guna ḇato 'o sapolo ra Ma Jou'ongu Madutu ma tero ua sa'olo ngowa 'olo nena-ne, unanga 'o osama nyo-nyoimi yoḏu'u ra Ma Jou'ongu Madutu 'ai Pareta.”
41010016	Unanga 'o kanau gena-ge togumu i'a, 'O sibo'olo re 'A siteru 'Ai giama toma ngowa 'olo-ngowa 'olo manga sae'e ma re'u matengo re matengo kara 'O sibarakati ananga.
41010017	Wakutu Yesus 'a dowanga 'ai ḏo-ḏagi, 'age rema ngowa'a matengo 'o la-lalara ino re 'o maḏipolono ra Yesus re 'o sano, “Guru ga'a No la madutu, ngoi balasu to 'a'a sa'olo, la to sanga 'ahu kasingado-ngadolo i'a?”
41010018	Yesus 'o sangoro, “I'a sa'olo ngana no kanau Ngoi to la madutu! Matengo i'a mai ua 'o la madutu, ḏuga-ḏuga Ma Jou'ongu Madutu ḇato.
41010019	Ngana no waro ḏua Ma Jou'ongu Madutu 'ai parenta-parenta: ‘No sisengene ngowa'a awa, no to-tori'i awa, no tinikai awa, no dadi sakisi sa-sakala awa, no sihaga ngowa'a awa, re no silamo'o 'ani ḇaḇa re ngina.’ ”
41010020	Ḏua unanga 'o kanau, “Guru, parenta mo-moini gena-ge ngoi reta mete'e wakutu ngoi to ngowa 'olo i'a moju singadolo 'orasa nange-ne.”
41010021	Yesus 'u tatamo i'a re 'o dadalara dadi 'o kanau, “Rimoi moju balasu no si'a'a. No maḏibo re na wu'unu 'ani 'ori i'a rana mo-moini, ma pipisi na sibalangu toma ngowa-ngowa'a ma dinga'unu ua. Dadi ngana no sanga 'ori i'a rana toma soroga. Togumu i'a, no sapolo re no mete'e Ngoi.
41010022	Unanga 'a 'isene Yesus 'o kanau so'o gena, 'ai 'akala re sinyingara 'i rapo'o. Ḏua unanga 'a sisoi'i tala ngi'i gena-ge rai 'akala re sinyingara 'i kangela sababu unanga ngowa'a rema-enanga madutu.”
41010023	Ḏua Yesus 'o kanau Tai me-mete'e, “Kangela masala ngowa'a rema-enanga 'aḏi osama nyo-nyoimi ra Ma Jou'ongu Madutu 'ai Pareta!”
41010024	'Ai me-mete'e 'aḏi matai heranga ya 'isene Yesus 'o kanau so'o gena-ge. Mada'a Yesus dadunu 'o kanau, “ 'Ari ngowa-ngowa'a, kangela masala osama nyo-nyoimi ra Ma Jou'ongu Madutu 'ai Pareta.
41010025	Lebe gapanga 'o 'unta rimoi 'i osama toma j̱aiti ma duso'o reo ngowa'a rema-enanga 'aḏi osama nyo-nyoimi ra Ma Jou'ongu Madutu 'ai Pareta.”
41010026	Sababu Unanga 'o kanau so'o gena-ge, 'Ai me-mete'e 'aḏi heranga masala re 'aḏi ma'u kanau matengo re matengo, “Na'o so'o gena, 'a guna nga'unu sanga salamata?!”
41010027	Yesus 'o tatamo ananga re 'O kanau, “Toma manusia 'i osama 'akala ua, mada'a ra Ma Jou'ongu Madutu so'o gena-ge ua. Ra Ma Jou'ongu Madutu, mo-moini 'i osama 'akala.”
41010028	Ḏua Petrus 'o sano, “Ngomi remi sisoi'i tala mo-moini, la mi mete'e Jou!”
41010029	Yesus 'o sangoro, “Ni ngaku mode-mode'e 'Ari demo-demo nena-ne: 'A guna ḇato ra sisoi'i tala 'ai wala, 'ai iḏanga re biḏanga, 'ai ḇaḇa re 'ai ngina, 'ai ngowa-ngowa'a, bolo 'ai guḏa sababu unanga 'o mete'e Ngoi re 'o singadolo Habari Roanga,
41010030	unanga gena-ge ḏuanga i'a 'o dawongo maḏibo siduolo latu moi toma 'orasa nange-ne (wala, iḏanga re biḏanga, ngina, ḇaḇa, ngowa-ngowa'a re guḏa mada'a unanga 'o sanga sikisa ḏi'i) re toma 'orasa biono unanga gena-ge 'o sanga 'ahu kasingado-ngadolo i'a.
41010031	Mada'a ngowa'a repe ga'a nange-ne 'aḏi dadi ngowa'a la-lamo'o, ḏuanga i'a 'aḏi dadi ngowa'a ma pake ua. Re ngowa'a repe ga'a nange-ne 'aḏi dadi ngowa'a ma pake ua, ḏuanga i'a 'aḏi dadi ngowa'a la-lamo'o.”
41010032	Yesus re 'Ai me-mete'e re ngowa'a repe, ananga 'aḏi tagi so'o toma limau Yerusalem. Yesus 'o siḏa-siḏa toma biono re 'Ai me-mete'e mo-moini manga 'akala re sinyingara 'i kangela re ngowa'a repe tu-tuu'u toma ḏuḏunu 'aḏi basono mojongo. Gena ḏua, Yesus 'o 'aro'o pa'i 'Ai me-mete'e re 'O masiajele ra ananga mangale 'oru 'i dadi ra Unanga masiretene toma biono i'a.
41010033	Yesus 'o kanau, “ 'Isene! Ngene nange-ne wo si'a toma limau Yerusalem. I'a da'a, Ngoi, Manusia ma Ngowa'a Nau'u, ḏuanga i'a sipula'a toma 'imam-'imam ma sae'e re 'o guru-guru 'agama. Re Ngoi ananga Ri singe-ngeta'a hukumu sengene. Gena ḏua, Ngoi sipula'a ḏi'i toma ngowa-ngowa'a Yahudi ua!
41010034	Ananga 'aḏi je-jengere, 'aḏi obi'i, 'aḏi sipo re salib Ngoi. Mada'a toma wangere ma soi ro'ange, Ngoi dadunu to 'ahu moju.”
41010035	Ḏua 'a Zebedeus 'ai ngowa-ngowa'a nau'u, 'a Yohanes re 'a Yakobus, 'aḏi sapolo ra Yesus re 'aḏi kanau, “Guru, ngomi mi mau Jou no 'a'a 'ori i'a rimoi ra ngomi.”
41010036	Yesus 'o sano, “Ngini ni mau 'oru Ngoi to si'a'a re ngini?”
41010037	Ananga sangoro, “Wakutu Jou no dadi 'Olana rani mulia toma soroga, nyengara ngomi mi tegoro Tani kuwiḏa re kuḇali.”
41010038	Yesus 'o kanau ra ananga nga muḏiḏi, “Ngini ni sahe ua 'oru ga'a ni golo'o! Nga'unu bolo ua ni ka'e Tari sawo'o ga'a Ngoi balasu ta ka'e re ngini ni basono susa re sangisara mamete'e ra Ngoi?!”
41010039	Ananga ya sangoro, “Ngomi ma nga'unu.” Ḏua Yesus dadunu 'o kanau ra ananga, “Mode-mode'e ḏuanga i'a, ngini ni ka'e Tari sawo'o re ngini ni basono susa re sangisara ma tero sa'olo Ngoi reta basono ḏi'i.
41010040	Mada'a mangale 'a guna 'o tegoro Tari giama ma kuwiḏa bolo Tari giama ma kuḇali, gena-ge Ngoi 'ari haku ua ta sitantukanga. Ma Jou'ongu Madutu ra sitantukanga 'a guna tegoro toma ngi'i-ngi'i gena-ge.”
41010041	Wakutu 'ai me-mete'e nga nyagi moi ya 'isene, ananga 'aḏi ruta ra Yohanes re 'a Yakobus.
41010042	Dadi Yesus ya'u 'aro'o ananga mo-moini re 'O kanau, “Ngini ni waro mangale bangsa-bangsa manga sae'e ga'a 'aḏi nana'o ua Ma Jou'ongu Madutu, ananga gena-ge 'aḏi sikangela manga rayata. Re ngowa'a la-lamo'o 'aḏi simau-mau manga rayata, la ya mete'e manga parenta.
41010043	Mada'a ngini ni 'a'a so'o gena awa. Siḏibo ḏi'i 'a guna ḇato mau 'o dadi ngowa'a la-lamo'o taninga sigolona, unanga balasu 'o dadi falalomu.
41010044	Re 'a guna ḇato mau 'o dadi sae'e taninga sigolona, unanga balasu 'o dadi budaka di'a ngowa'a mo-moini.
41010045	Sababu kalaha Ngoi nena-ne Manusia ma Ngowa'a Nau'u, Ngoi to sapolo di'a ngowa-ngowa'a 'aḏi de-de'oso Ngoi ua. Mada'a Ngoi to sapolo di'a To de-de'oso ngowa-ngowa'a re Ta sidoa'a 'Ari 'ahu di'a To tuusu ngowa'a repe tamanga ḏosa.”
41010046	Yesus re 'Ai me-mete'e re ngowa'a repe 'aḏi ngadolo toma limau Yeriko. Wakutu ananga mo-moini 'aḏi sa'i ya sisoi'i tala limau gena-ge, 'aḏi oḏi'i ngowa'a ma la'o hafu matengo 'ai lomanga 'a Bartimeus ('a Timeus 'ai ngowa'a). Unanga 'o tegoro toma ngo'omo ma 'uḏu re 'o golo-golo'o.
41010047	Unanga 'o 'isene Yesus ngowa'a Nazaret 'o mete'e ino ḏua Bartimeus 'o 'aro'o siduga-duga, “Yesus, 'Olana Daud 'ai ju'uda, Na sijumu 'Ani 'akala re sinyingara ma la-la ra ngoi!”
41010048	Ngowa'a repe 'aḏi ḇangata unanga, “No masiogoro!” Mada'a unanga 'o 'aro'o ganapu siduga-duga, “Jou, 'Olana Daud 'ai ju'uda, Na sijumu 'Ani 'akala re sinyingara ma la-la ra ngoi!”
41010049	Ḏua Yesus 'o matogumu re 'o kanau, “ 'Aro'o unanga ino.” Dadi ananga 'aḏi kanau i'a toma ngowa'a hafu gena-ge, “Na site'e tala ni 'akala re sinyingara, no made'oso ie, Yesus 'o 'aro'o.”
41010050	Ngowa'a hafu gena-ge 'a upa'a 'ai juba re 'o jau-jau 'o made'oso kara 'o tagi i'a ra Yesus.
41010051	Ḏua Yesus 'o sano, “Ngana no mau 'oru ra ngoi?” Ngowa'a hafu gena-ge 'a sangoro, “Ya Guru, ngoi to mau to oḏi'i.”
41010052	Yesus 'o kanau, “No tagi ḇato. Sababu no ngaku ngoi, ngana reno la.” Toma 'orasa gena-ge ḏua, ngowa'a hafu gena-ge 'o oḏi'i re 'o mete'e Yesus.
41011001	Wakutu ananga 'aḏi co-cori toma limau Yerusalem, ananga 'aḏi osama toma limau Betfage re limau Betania sie toma Polono Zaitun ma gagoro. Gena ḏua, Yesus 'o soma'a 'Ai me-mete'e nga muḏiḏi 'aḏi siḏa re 'O kanau, “Ni siḏa i'a re ni osama toma gamu da'a re ni oḏi'i keledai ma ngowa rimoi gena-ge ya palene soi moi i'a mai nyangu, ngowa'a ya piri'u. Re ngini ni pasala ma gumi re na gasa ino 'ane.
41011003	Na'o matengo i'a 'o sano ra ngini, ‘I'a sa'olo ngini na pasala keledai gena-ge?’ ni sangoro, ‘Ma Jou 'a paralu, re Unanga 'a ca-caiti siḏibo.’ ”
41011004	'Ai me-mete'e nga muḏiḏi nange-ge 'aḏi tagi, re ya sanga i'a keledai ma ngowa rimoi toma ngo'omo ma 'uḏu, ma gumi ya sipiri'u toma ngalana ma ngasu'u. Ḏua ananga ya pasala keledai gena-ge.
41011005	Ngowa-ngowa'a 'aḏi made-de'oso toma ngi'i gena-ge 'aḏi sano ra ananga, “Ni si'a'a 'oru? I'a sa'olo ni pasala keledai ma ngowa gena-ge?”
41011006	Ananga ya sangoro ma tero sa'olo 'a Yesus 'o kanau ra ananga nange-ge. Ḏua ngowa-ngowa'a gena-ge 'aḏi sieanga i'a ananga ya tuda keledai gena-ge.
41011007	Wakutu 'aḏi ngadolo ra Yesus ananga ya siwangini toma keledai ma ḏuḏunu remanga juba. Ḏua, Yesus 'o mabalene toma keledai ma ngowa gena-ge.
41011008	Ngowa'a manga repe ya sisela manga juba toma ngo'omo. 'Age rema ngowa'a ma lelegu ḏi'i ananga 'aḏi siare 'o ate ma umanga rema so'a-so'a 'aḏi gasa toma guḏa ino.
41011009	Ngowa-ngowa'a 'aḏi tagi siḏa-siḏa re 'aḏi tu-tuu'u, mo-moini 'aḏi kanau siduga-duga, “Puji re silamo'o Ma Jou'ongu Madutu! Sibarakati Unanga ga'a 'o sapolo rea Ma Jou'ongu Madutu 'ai lomanga!
41011010	Sibarakati 'Ai Pareta 'i sapolo da'u ra Ma Jou'ongu Madutu tala - ma tero sa'olo 'Olana Daud, nanga ete re dotumu, 'ai pareta. Puji re silamo'o Ma Jou'ongu Madutu toma Gau'u!”
41011011	Ma ḏo-ḏogumu, Yesus 'o ngadolo toma limau Yerusalem re 'O osama ra Ma Jou'ongu Madutu 'ai Wala. Toma ngi'i gena-ge, Unanga 'o tailako sigoloḏi. Mada'a sa'i ri lobi'i, dadi Unanga re 'Ai me-mete'e nga nyagi moi re nga muḏiḏi, ananga 'aḏi ḏibo toma limau Betania.
41011012	Ma ḇiḇini ino da-daini i'a moju, wakutu ananga 'aḏi tagi re 'aḏi supu toma limau Betania, Yesus basono 'o sawini.
41011013	Toma giḏanga, Unanga 'o oḏi'i ate 'ara ḏu moi ma so'a lai ruana. Dadi, Unanga 'o tagi i'a toma ate gena-ge mau 'a oḏi'i rema sowo'o bolo ua. Mada'a, Unanga 'o ngadolo toma ate gena-ge, 'o oḏi'i ma sowo'o rimoi i'a mai ua, pa'i ma so'a ḇato, sababu wakutu gena-ge enanga ma 'orasa sowo'o nyangu.
41011014	Ḏua, Yesus 'o kanau i'a toma ate gena-ge, “Mulaingi nange-ne re si'a, matengo i'a mai ua 'a oromo riwara ate nena-ne ma sowo'o!” 'Ai me-mete'e ya 'isene Yesus 'o kanau gena-ge.
41011015	Gena ḏua, ananga 'aḏi ngadolo toma limau Yerusalem, Yesus 'o tagi ḏi'i ra Ma Jou'ongu Madutu 'ai Wala. Toma wala gena-ge ma soana, Unanga 'o dusu'u ngowa'a 'aḏi mawu'unu re matibo. Unanga 'a sipagara ngowa-ngowa'a singali-ngali pipisi manga meja, re 'A siruba ngowa-ngowa'a mawu'unu namo dara manga bako-bako.
41011016	Re matengo ua Unanga ya'u sieanga i'a 'aḏi gasa 'oru ḇato re 'aḏi i'a ino supu re 'o osama ra Ma Jou'ongu Madutu 'ai Wala ma soana.
41011017	Gena ḏua, Yesus 'o doto'o ngowa-ngowa'a toma ngi'i gena-ge re 'o kanau, “Ra Ma Jou'ongu Madutu 'ai Boku ma dara, 'i silefo ḏua Ma iḏingi so'o ne: ‘ 'Ari Wala gena-ge, bangsa mo-moini ya silomanga manga manyiata ma wala.’ Mada'a ngini ni si'a'a ngowa'a to-tori'i manga ngi'i!”
41011018	Wakutu 'imam-'imam ma sae'e re guru-guru 'agama ya 'isene Yesus 'o kanau so'o gena, ananga mulaingi 'aḏi disa ngo'omo mau sisengene Unanga. Ananga manga 'akala re sinyingara 'i go-goḏi, sababu ngowa'a mo-moini 'aḏi nyanyaḏi masala ya 'isene 'Ai do-doto'o.
41011019	Sa'i ri lobi'i, Yesus re 'Ai me-mete'e, ananga ya sisoi'i tala limau gena-ge.
41011020	Ma ḇiḇini ino da-daini i'a, wakutu ananga 'aḏi tola'a i'a toma ate 'ara gena-ge, ananga ya oḏi'i ate gena-ge ri sengene; da'u ma tubu singadolo dau ma cimi.
41011021	Ḏua Petrus 'a si'elingi 'au nyigo Yesus 'a sisasi ate 'ara gena-ge re 'o kanau i'a ra Yesus, “Rabi, Na oḏi'i ate 'ara ga'a Na sisasi, enanga gena-ge ri sengene!”
41011022	Yesus 'a sangoro, “Ni ngaku ḇato ra Ma Jou'ongu Madutu.
41011023	Ni ngaku mode-mode'e 'Ari demo-demo nena-ne: Ngowa'a mo-moini ga'a 'aḏi ngaku mode-mode'e Ma Jou'ongu Madutu re sitaka-taka ua 'oro ḇato 'aḏi kanau; enanga gena-ge 'i dadi. 'A guna ḇato 'o kanau, ‘Kie nga'unu 'i lage re 'i eta'a toma ngoloto!’ Togumu i'a, mode-mode'e enanga 'i lage re 'i eta'a toma ngoloto!
41011024	Sababu gena-ge, Ngoi to siajele ra ngini nena-ne: 'Oru ḇato 'o manyiata re 'o ngaku mode-mode'e Ma Jou'ongu Madutu 'o pula'a ḏua, enanga gena-ge 'i dadi ra unanga.
41011025	Re na'o ngini ni manyiata, mada'a ninga 'akala re sinyingara 'i sanangi ua ra matengo i'a, siḏa-siḏa na si'apongo ngowa'a matengo gena-ge, la ninga Ḇaḇa da'u toma soroga 'A singi-ngiranga ḏi'i ninga ḏosa-ḏosa. [
41011026	Na'o ngini ni si'apongo ua ngowa'a lelegu, ninga Ḇaḇa da'u toma soroga 'A singi-ngiranga ua ḏi'i ninga ḏosa-ḏosa.]”
41011027	Ananga dadunu 'aḏi maḏibo toma limau Yerusalem. Wakutu Yesus 'o tagi sigoloḏi ra Ma Jou'ongu Madutu 'ai Wala, 'imam-'imam ma sae'e, guru-guru 'agama re Yahudi-Yahudi manga sae'e 'aḏi sapolo ra Yesus.
41011028	Ananga 'aḏi sano, “No sanga kuasa le'a ino, re 'a guna 'o pula'a kuasa ra ngana singadolo nga'unu no 'a'a mo-moini so'o nena-ne?”
41011029	Yesus 'a sangoro, “Ngoi ḏi'i mau to sano ra ngini. Na'o ni sangoro 'ari so-sano, kara ta siajele 'a guna 'o pula'a kuasa singadolo ta si'a'a so'o nena-ne.
41011030	'A Yohanes tukanga baptis, unanga gena-ge 'o sanga 'ai kuasa ra guna ino? Ra Ma Jou'ongu Madutu bolo toma manusia ino?”
41011031	Ḏua 'imam-'imam ma sae'e re Yahudi manga sae'e 'aḏi ma'u kanau tamanga sigolona. Ananga 'aḏi kanau, “Na'o ngene wo sangoro, ‘ 'A Yohanes gena-ge 'o sanga kuasa ra Ma Jou'ongu Madutu ino,’ ḏua Unanga 'o sano ‘I'a sa'olo ngini ni ngaku 'a Yohanes ua?’
41011032	Re na'o wo kanau, ‘Unanga 'o sanga kuasa toma manusia ino,’ 'i kangela ḏi'i.” Sababu ananga 'aḏi mojongo ngowa'a repe sababu ngowa'a mo-moini 'aḏi ngaku Yohanes gena-ge 'o dadi nabi.
41011033	Dadi ananga 'aḏi sangoro, “Ngomi ma waro ua.” Ḏua Yesus 'o kanau ra ananga, “Na'o so'o gena, Ngoi mai ta siajele ua ra ngini mangale Ngoi to sanga kuasa ra guna ino, singadolo nga'unu ta si'a'a mo-moini gena-ge.”
41012001	Togumu i'a, Yesus mulaingi pula'a 'ade-'ade i'a toma 'imam-'imam ma sae'e, guru-guru 'agama re Yahudi-Yahudi manga sae'e. Yesus 'o kanau, “ 'Age matengo 'o otomo 'anggur tai guḏa ḇotu moi. Ḏua unanga 'a hisa sigoloḏi. Gena ḏua, unanga 'o paiti tana'a ma duso'o di'a 'anggur ma sowo'o ma jo-jo'o re 'o side'oso wala teru di'a ngowa'a jaga. Togumu i'a, unanga 'o sisewa toma ngowa-ngowa'a munara toma guḏa kara unanga 'o tagi toma giḏanga.
41012002	Wakutu ma 'orasa 'utu'u enanga 'i ngadolo, unanga gena-ge 'o siḏingoto 'ai budaka matengo 'o tagi toma ngowa-ngowa'a munara toma guḏa di'a ya 'oro 'ai balangu.
41012003	Mada'a ngowa-ngowa'a munara toma guḏa 'u cako'o 'ai budaka gena-ge re 'u ca'olo kara 'aḏi soma'a unanga 'o maḏibo ma nga-ngawere.
41012004	Ḏua unanga dadunu 'o siḏingoto 'ai budaka ma lelegu matengo 'o tagi toma ngowa-ngowa'a munara toma guḏa. Mada'a ananga 'u ca'olo 'ai sae'e re 'u dusu'u unanga.
41012005	Ḏua guḏa ma dutu dadunu 'o siḏingoto 'ai budaka ma lelegu moju 'o tagi toma ngowa-ngowa'a munara toma guḏa gena-ge. Mada'a ananga 'u sengene unanga. So'o gena, ananga 'a'a tau-taunu rai budaka ma lelegu ma repe: Ma mamuni'a sanga ca'olo re ma mamuni'a ḏi'i 'aḏi sisengene.
41012006	'A guna moju guḏa ma dutu 'o siḏingoto? Ḏuga-ḏuga soi'i tala 'ai ngowa'a nau'u masiretene, ga'a 'a dadalara. Dadi, unanga 'o siḏingoto 'ai ngowa'a nau'u gena-ge 'o tagi toma ngowa-ngowa'a munara toma guḏa gena-ge. Unanga 'o fikiri so'o ne: ‘Tantu ḏua ngowa-ngowa'a munara toma guḏa, ananga 'aḏi silamo'o 'ai ngowa'a nau'u.’
41012007	Mada'a ngowa-ngowa'a munara toma guḏa 'aḏi ma'u kanau matengo re matengo, ‘Unanga nena-ne 'o warisi ma gu-gu'u. Ino ngene wu sisengene unanga, la ngene wa sanga 'ai warisi!’
41012008	Dadi guḏa ma dutu 'ai ngowa'a nau'u, ananga 'u cako'o re 'u sisengene unanga; 'ai maiyeti ya upa'a toma guḏa ma di'anga.”
41012009	Yesus 'o sano, “Guḏa ma dutu 'o 'a'a 'oru?! Tantu ḏua, unanga 'o sapolo re 'o sisengene ngowa-ngowa'a munara toma guḏa gena-ge, re 'o pula'a 'ai guḏa 'anggur toma ngowa-ngowa'a munara toma guḏa ma lelegu.
41012010	Ngini mo-moini ni baca ḏua toma Boku 'Ofi-'Ofi ma dara so'o ne: ‘Maḏi gena-ge tukanga-tukanga 'a'a wala ya upa'a ḏua, ma nyonyata maḏi gena-ge ri dadi maḏi ma re'u i'a di'a wala ma bangini.
41012011	Nena-ne Ma Jou'ongu Madutu 'ai munara, ninga momina 'i rousu masala!’ ”
41012012	Wakutu 'o Yahudi manga bi-biri'i ya 'isene 'ade-'ade gena-ge, ananga 'aḏi disa ngo'omo 'u cako'o Unanga. Sababu ananga ya waro 'ade-'ade gena-ge Yesus simeta-meta ra ananga (ananga ma tero sa'olo ngowa-ngowa'a munara toma guḏa re tukanga-tukanga 'a'a wala ya upa'a maḏi). Mada'a ananga 'aḏi mojongo ngowa'a repe. Dadi ananga 'aḏi tagi sisoi'i tala Yesus.
41012013	Ngowa'a Farisi nga muḏuo i'a re ngowa'a Herodes nga muḏuo i'a, 'aḏi sanga soma'a disa Yesus 'ai sala remanga so-sano--so-sano.
41012014	Ananga 'aḏi sapolo ra Yesus re 'aḏi kanau, “Guru, ngomi mawaro Jou ngowa'a loasa re banari re no mete'e ua 'a guna ḇato 'ai mau, sababu no oḏi'i manusia ma tero. Mada'a Jou no doto'o rena sitaḇela'a i'a mangale Ma Jou'ongu Madutu 'ai 'akala ma mau. Na'o so'o gena, Jou siajele ra ngomi, ‘Na'o ngene wo mete'e nanga 'agama ma 'atoranga, ngene balasu wo fangu balastengi ra Kaisar bolo ua?’ ”
41012015	Yesus 'a waro ananga gena-ge ngowa'a munafiki. Dadi 'a sangoro, “I'a sa'olo ngini mau ni disa Ngoi 'ari sala? Ino, ni sibaiti 'o pipisi salaka ngai moi.”
41012016	Ḏua ananga 'aḏi pula'a 'o pipisi salaka ngai moi ra Yesus. Unanga 'o sano, “ 'A guna 'ai biono? Re lomanga 'a guna?” Ananga ya sangoro, “Kaisar.”
41012017	Yesus dadunu 'o kanau, “Na'o so'o gena, ta Kaisar pula'a di'a Kaisar; ta Ma Jou'ongu Madutu pula'a di'a Ma Jou'ongu Madutu.” Ananga 'aḏi heranga ya 'isene Unanga 'ai sa-sangoro.
41012018	'Age ngowa'a Saduki nga muḏuo i'a 'aḏi sapolo ino ra Yesus re 'aḏi mau sano. (Ananga 'aḏi ngaku ua ngowa'a dadunu 'aḏi 'ahu moju toma ngowa'a senge-sengene manga sigolona).
41012019	Ananga 'aḏi sano ra Unanga, “Guru, 'a Musa 'o lefo hukumu di'a ngene so'o ne: ‘Na'o nau'u matengo 'o sengene kai ngowa'a ua; 'ai ioro bolo 'ai nongoḏu balasu 'a molo'ara balo gena-ge, la ngowa'a sengene nange-ge 'ai ju'uda 'i iranga awa.’
41012020	'I dadi ḏua, toma ngowa'a nau'u gena-ge gia nongoḏu nga tumudingi. Ma ioro ro molo'ara re 'o sengene kai ngowa'a ua.
41012021	Gena ḏua, ma nongoḏu tala 'a molo'ara 'ai ioro ma balo, mada'a singadolo unanga 'o sengene kai ngowa'a ua ḏi'i. Gena-ge 'i dadi ḏi'i tai no-nongoḏu tala ma reta-reta'a singadolo nga tumudingi. Ma ḏo-ḏogumu tala, were'a gena-ge mo sengene ḏi'i.
41012023	Toma 'orasa ngowa'a senge-sengene dadunu 'aḏi 'ahu moju, we-were'a gena-ge 'a guna 'ai were'a? Sababu munanga ma'u molo'ara mo-moini ananga nga tumudingi!”
41012024	Yesus 'a sangoro, “Ngini ni rapu masala. Sababu ngini ni sahe ua do-doto'o toma Boku 'Ofi-'Ofi ma dara. Re so'o gena-ge ḏi'i, ni sahe ua Ma Jou'ongu Madutu 'ai kuasa.
41012025	Sababu wakutu ngowa'a senge-sengene dadunu 'aḏi 'ahu moju, ananga manga 'ahu ma tero sa'olo mala'ekata toma soroga: bae na-nau'u bolo we-were'a, ananga 'aḏi molo'ara riwara.
41012026	Ngini ni sahe ua 'a Musa 'ai boku 'i silefo pasala ḏua, toma balangu muḏuo i'a gena-ge 'i siajele mangale ngowa'a senge-sengene dadunu 'aḏi 'ahu moju. Wakutu 'a Musa oḏi'i goroa 'i leja-lejanga 'age Ma Jou'ongu Madutu 'ai iḏingi ma betongo ra Musa so'o ne: ‘Ngoi nena-ne Ma Jou'ongu Madutu ga'a Abraham, Ishak re Yakub 'aḏi silamo'o re siḏubuso.’
41012027	Ngowa'a sengene 'aḏi silamo'o re siḏubuso yoḏu'u Ma Jou'ongu Madutu, pa'i ngowa'a 'ahu-'ahu ḇato nyengara 'aḏi silamo'o re siḏubuso Unanga. Ngini rapu masala!”
41012028	Wakutu Yesus re Saduki manga bi-biri'i 'aḏi ma'u sano i'a re ino, guru 'agama ma lelegu matengo 'o 'isene i'a Yesus 'a sangoro tero-tero. Ḏua unanga 'o sano ra Yesus, “Parenta le'a lebe la-lamo'o ma re'u i'a reo parenta mo-moini?”
41012029	Yesus 'o sangoro, “Parenta ma la-lamo'o ma re'u i'a so'o ne: ‘Hei ngowa'a Israel na 'isene! Ma Jou'ongu Madutu, nanga Jou. Ma Jou'ongu Madutu pa'i matengo ḇato.
41012030	Dadalara Ma Jou'ongu Madutu, ninga Jou, reninga 'akala re sinyingara mo-moini, reninga nyawa mo-moini, reninga fikirana mo-moini, reninga de-de'e mo-moini.’
41012031	Parenta ma soi ḏiḏi, ‘Balasu ni dadalara ngowa'a lelegu ma tero sa'olo ni dadalara ninga diri masiretene.’ Parenta romoḏiḏi gena-ge, lebe la-lamo'o ma re'u i'a reo parenta ma lelegu.”
41012032	Ḏua guru 'agama gena-ge 'o kanau i'a ra Yesus, “Tero mode'e: Ma Jou'ongu Madutu pa'i matengo ḇato; ma lelegu 'i cua.
41012033	Re balasu ni dadalara Ma Jou'ongu Madutu reninga 'akala re sinyingara mo-moini, reninga fikirana mo-moini, reninga de-de'e mo-moini. Re ḏi'i balasu ni dadalara ngowa'a lelegu ma tero sa'olo ni dadalara ninga diri masiretene. Enanga gena-ge lebe la-lamo'o i'a reo ngini ninga tau'u jou-jou re ni gasa jou-jou ma lelegu.”
41012034	Wakutu Unanga 'o 'isene guru 'agama gena-ge 'o sangoro 'i tero-tero, Yesus 'o kanau i'a ra unanga, “Ngana sa'i re no co-cori no osama Ma Jou'ongu Madutu 'ai Pareta.” Dadi toma 'orasa gena-ge matengo i'a mai ua 'aḏi barani singadolo manga so-sano moju ra Yesus.
41012035	Wakutu Yesus 'o doto'o ra Ma Jou'ongu Madutu 'ai Wala ma soana, Unanga 'o sano, “I'a sa'olo guru-guru 'agama, ananga 'aḏi kanau mangale 'O Kristus ne, 'Olana Daud 'ai ju'uda.
41012036	Momongolo ua, Ma Ngagara 'Ofi-'Ofi 'i sigaraki 'Olana Daud singadolo unanga masiretene 'o kanau so'o ne: ‘Ma Jou'ongu Madutu 'o kanau Tari Jou: No tegoro Tari giama ma kuwiḏa i'a singadolo Ngoi ta 'a'a 'Ani lawa-lawana 'aḏi ta'aloko ra Jou.’
41012037	Dadi na'o 'O Kristus gena-ge 'Olana Daud 'ai ju'uda, i'a sa'olo 'Olana Daud masiretene 'o kanau 'O Kristus gena-ge, ‘ 'Ari Jou’?” Ngowa'a repe ra Ma Jou'ongu Madutu 'ai Wala 'aḏi sanangi 'isene Yesus 'ai do-doto'o.
41012038	Unanga 'o kanau ra ananga, “Ma'istiari ino taninga guru-guru 'agama. Ananga 'aḏi nyanyaḏi tagi-tagi mapake juba kiḏanga re 'aḏi nyanyaḏi ḏi'i ngowa'a ya'u silamo'o toma pasara.
41012039	Ananga 'aḏi nyanyaḏi tegoro toma biono na'o toma wala puji re toma laya-laya.
41012040	Ananga 'aḏi sihaga balo-balo, re ya'u ra-rabasa ananga manga 'ori i'a rana tamanga wala ma dara. Re ananga 'aḏi manyiata lai kiḏa-kiḏanga di'a ya damunu manga kajahatana. Sababu gena-ge, Ma Jou'ongu Madutu ḏuanga i'a 'o sihukumu lai tubuso madutu ra ananga!”
41012041	Wakutu Yesus 'o tegoro ra Ma Jou'ongu Madutu 'ai Wala ma dara 'o talaḏi i'a jou-jou ma burua, Unanga 'o tailako ananga 'aḏi pula'a manga jou-jou. Ngowa'a rema-enanga manga repe 'aḏi singosama pipisi lai lamo'o toma burua gena-ge.
41012042	Ḏua were'a balo matengo mo sapolo ḏi'i, munanga ngowa'a ma dinga'unu ua. Munanga mo singosama 'ami pipisi pa'i seng ngai ḏiḏi.
41012043	Mada'a Yesus 'o 'aro'o 'Ai me-mete'e re 'O kanau i'a ra ananga, “Ni ngaku mode-mode'e 'Ari demo-demo nena-ne: Were'a balo matengo ngowa'a ma dinga'unu ua, munanga mo singosama 'ami jou-jou lebe lamo'o i'a reo ananga mo-moini.
41012044	Ananga mo-moini 'aḏi pula'a ra manga 'ori i'a rana pai-pai'i. Mada'a were'a balo gena-ge 'ami 'ahu ma dinga'unu ua. 'Ami pipisi di'a munanga 'ami 'ahu masiretene mai mo pula'a ma simoini.”
41013001	Wakutu Yesus 'o sisoi'i tala Ma Jou'ongu Madutu 'ai Wala, 'age 'Ai me-mete'e matengo 'o kanau, “Guru, oḏi'i Ma Jou'ongu Madutu 'ai Wala re ma wala-wala lai rousu re ma maḏi-maḏi lamo'o!”
41013002	Yesus 'a sangoro, “Ngana no oḏi'i wala-wala lai rousu gena-ge 'i lamo'o masala. Ḏuanga i'a, maḏi rimoi i'a mai ua, 'age 'i ma'u fato re maḏi ma lelegu, mo-moini 'i perego.”
41013003	Gena ḏua, Yesus 'o tagi toma Polono Zaitun, 'o tegoro toma ngi'i ga'a 'i madalaḏi ra Ma Jou'ongu Madutu 'ai Wala. 'A Petrus, Yakobus, 'a Yohanes re 'a Andreas ananga 'aḏi sapolo masiretene ra Unanga 'aḏi mau sano.
41013004	Ananga 'aḏi sano ra Yesus, “Jou, no siajele ra ngomi, ngau moju mo-moini gena-ge 'i dadi? Na'o ma 'orasa enanga 'i ngadolo rema nana'o 'oru?”
41013005	Yesus 'o sangoro, “Ma'istiari ino, awa-awa ngowa'a 'aḏi sihaga ngini.
41013006	'Age rema ngowa'a manga repe ḏuanga i'a 'aḏi sapolo re 'aḏi pake Ngoi 'ari lomanga, ‘Ngoi nena-ne Unanga ḏua!’ singadolo 'aḏi sihaga ngowa'a repe.
41013007	Na'o ngini ni 'isene sanapanga ma iḏingi re ni 'isene habari-habari parangi, ngini ni mojongo awa. Mo-moini gena-ge balasu 'i dadi, mada'a kiamata ma 'orasa 'i ngadolo nyangu!
41013008	Bangsa rimoi ma'u parangi bangsa lelegu, re nagara rimoi ma'u parangi nagara lelegu. Toma ngi'i le'a ḇato 'i dadi ngowa'a repe 'aḏi matai sawini re 'i dadi wusu. Mo-moini gena-ge aro ma mulaingi ma tero sa'olo were'a mi 'orasa ma ḏe-ḏegoro i'a sa'i ri ngadolo, dadi mo mabasono go-goḏi.
41013009	Ngini balasu ni ma'istiari sababu ngowa'a ni cako'o re ngowa'a ni gasa toma mahkamah-mahkamah re ni sanga ca'olo toma wala puji ma dara ḏi'i. Ngowa'a ḏuanga i'a 'aḏi gasa ngini sitalaḏi toma ngowa'a la-lamo'o re 'olana-'olana sababu ngini Ngoi 'ari me-mete'e. Toma 'orasa gena-ge, ngini ni sanga donga rimoi di'a ni pula'a sakisi mangale Ngoi ra ananga gena-ge.
41013010	Re Habari Roanga ra Ma Jou'ongu Madutu ino balasu singadolo siḏa toma bangsa mo-moini, kara kiamata 'i ngadolo.
41013011	Na'o ngini sanga cako'o re 'aḏi gasa ngini toma juruhakimi, ninga 'akala re sinyingara 'i kangela awa mangale 'oru ngini balasu ni kanau. Siajele ḇato, sababu demo-demo gena-ge 'i sapolo taninga 'akala re sinyingara masiretene ua, mada'a 'i sapolo toma Ngagara 'Ofi-'Ofi ino.
41013012	Gia nongoḏu masiretene 'aḏi ma'u pula'a sala, la ngowa'a lelegu ya'u sengene. Gena-ge 'i dadi ḏi'i toma ḇaḇa re ngowa'a. Ngowa 'olo 'aḏi 'isene riwara manga ngina re ḇaḇa. Ḏua ngowa 'olo 'aḏi sipula'a ngina re ḇaḇa toma mahkamah, la ya'u sengene ananga.
41013013	Ngowa'a mo-moini ni emono ngini, sababu ngini gena-ge 'Ari me-mete'e. Mada'a 'a guna ḇato 'o matahana singadolo ma ḏo-ḏogumu; unanga gena-ge 'o sanga 'ahu kasingado-ngadolo i'a.”
41013014	“Mada'a wakutu ngini ni oḏi'i ‘Ngowa'a ma Jira ga'a Ma Jou'ongu Madutu 'u emono’ 'o made-de'oso toma enanga ma ngi'i ua ra Ma Jou'ongu 'ai Wala ma dara ('a guna ḇato 'o baca nubuata gena-ge, 'a tailako la-la!), ananga ga'a 'aḏi tegoro toma daeraha Yudea balasu 'aḏi wiḏi toma kie.
41013015	Ngowa'a ga'a toma wala ma wanata, 'uci awa di'a 'o 'oro 'oru ḇato tai wala ma dara.
41013016	Ngowa'a ga'a tai guḏa, maḏibo awa di'a 'o 'oro 'ai juba.
41013017	Toma 'orasa gena-ge, we-were'a--we-were'a remanga lese re ngina-ngina ga'a 'aḏi sisusu moju manga ngowa kiau, ananga gena-ge manga 'ahu kangela masala!
41013018	Manyiata ra Ma Jou'ongu Madutu, la bahala gena-ge 'i dadi awa toma besa'a ma 'orasa.
41013019	Toma 'orasa gena-ge, 'i dadi susa re sangisara lamo'o masala ga'a soi moi i'a mai ua 'i dadi nyangu, wakutu Ma Jou'ongu Madutu 'i sidadi dungia, singadolo toma 'orasa nange-ne, re 'i dadunu riwara.
41013020	Na'o Ma Jou'ongu Madutu 'a siḇoko'o ua ma 'orasa gena-ge, marai matengo i'a mai ua nga'unu wo 'ahu moju. Mada'a Unanga 'a siḇoko'o ma 'orasa gena-ge sababu Unanga 'o dadalara 'Ai 'umata ga'a Unanga ro cumutu.
41013021	Toma 'orasa gena-ge, na'o 'age rema ngowa'a matengo 'o kanau ra ngini, ‘Oḏi'i 'O Kristus unanga 'ane!’ bolo, 'age rema ngowa'a matengo ḏi'i 'o kanau ra ngini ‘Oḏi'i Unanga da'a!’ awa ni ngaku ngowa'a gena-ge.
41013022	Sababu kristus-kristus sa-sakala re nabi-nabi sa-sakala ḏuanga i'a 'aḏi sapolo. Ananga gena-ge 'aḏi 'a'a 'ori i'a hera-heranga re didina'o-didina'o heranga di'a 'aḏi sihaga ngowa'a repe re na'o nyengara ananga 'aḏi sihaga Ma Jou'ongu Madutu 'ai 'umata, mada'a gena-ge 'i yoḏu'u!
41013023	Dadi balasu ni ma'istiari mo-moini Ngoi to siajele ḏua ra ngini, mada'a gena-ge 'i dadi nyangu.”
41013024	“Mada'a toma 'orasa gena-ge wakutu susa re sangisara togumu i'a, wangere ma la'o 'i dadi hafu-hafu re ngara 'i taḏusu;
41013025	re mumuḏungu toma diwanga ḏuanga i'a 'i matai turono, re kuasa-kuasa toma ngawa-ngawa ḏuanga i'a 'i matai kaco.
41013026	Toma 'orasa gena-ge, ngowa-ngowa'a 'aḏi oḏi'i Ngoi, Manusia Ma Ngowa'a Nau'u, dadunu to sapolo moju da'u diwanga tala to osama toma kakamo ma dara Rari kuasa lamo'o re Rari kabasarana.
41013027	Re Ngoi to soma'a 'Ari mala'ekata-mala'ekata 'aḏi supu re 'aḏi lomu Ma Jou'ongu Madutu 'ai 'umata ga'a Unanga ro cumutu toma dungia ḇuḇuku rata, toma dungia ma didiki singadolo toma diwanga ma didiki.”
41013028	“Totoho la-la do-doto'o mangale ate 'ara: Na'o ma umanga ma 'alusu 'i 'ijo 'i supu ju'uda, ngini ni waro gena-ge 'i dadi nana'o 'orasa ngogoro ri co-cori.
41013029	So'o gena ḏi'i, na'o ngini ni oḏi'i 'oru ga'a Ngoi ta siajele ḏua enanga 'i dadi, ngini na waro Ngoi 'ari ta-sapolo ma 'orasa ri co-cori madutu.
41013030	Ni ngaku mode-mode'e 'Ari demo-demo nena-ne: Wakutu enanga gena-ge 'i dadi, ngowa'a ga'a 'aḏi 'ahu toma 'orasa nena-ne, 'aḏi sengene mo-moini nyangu.
41013031	Diwanga re dungia ḏuanga i'a 'i iranga, mada'a Ngoi 'ari demo-demo 'i iranga ua kasingado-ngadolo i'a.”
41013032	“Mada'a matengo i'a mai ua 'o waro ma wangere ngau bolo ca'olo muḏuo: Mala'ekata-mala'ekata toma soroga mai ya waro ua, re Ma Jou'ongu Madutu 'ai Ngowa'a Nau'u masiretene mai 'a waro ua, pa'i 'Ari Ḇaḇa masiretene ḇato 'a waro.
41013033	Dadi ngini balasu ni majaga-jaga re ni ma'istiari, sababu ngini ni waro ua ngau kiamata ma 'orasa gena-ge 'i ngadolo.
41013034	'Orasa gena-ge site-tero sa'olo matengo 'a sisoi'i tala 'ai wala re 'o tagi toma giḏanga. Unanga 'o soma'a 'ai falalomu sioḏi'i 'ai wala re sibalangu manga munara matengo re matengo. Re 'a sibererongo ḏi'i tai ngalana ma ja-jaga, ‘Jaga la-la ino.’
41013035	Sababu gena-ge, ngini balasu ni majaga-jaga sababu ngini ni waro ua ngau wala ma dutu 'o maḏibo: bae wangere so'o ne'o, bae utu golona i'a, bae cori wangere i'a, bolo ma wangere pilata.
41013036	Na'o kage-kage wala ma dutu ro sapolo, awa singadolo ni otu moju.
41013037	Ngoi to kanau pa'i ra ngini ḇato ua, mada'a toma ngowa'a mo-moini: balasu majaga-jaga!”
41014001	Wange ḏiḏi moju 'o Paskah ma Wangere re Roti Kama Ragi Ua ma wangere 'i ngadolo, 'imam-'imam ma sae'e re guru-guru 'agama ananga 'aḏi disa ngo'omo, la 'aḏi cako'o Yesus sigo-gogoro re 'u sengene Unanga.
41014002	Mada'a ananga 'aḏi makanau, “Awa ngene wa si'a'a toma 'orasa gena-ge sababu ngowa'a repe 'aḏi oḏi'i re 'i dadi kaco.”
41014003	Wakutu 'a Yesus da'a toma gamu Betania ra Simon 'ai wala, unanga gena-ge ma siḏa 'o sanga si-siḏi 'eno'o, were'a matengo mo sapolo ra Yesus. Munanga mo gasa bou-bounu narwastu kana rimoi. Bou-bounu gena-ge ma ijana hali madutu. Wakutu Yesus 'o majoreke oromo, we-were'a gena-ge matolo'o kana ma camala rema masiba-ba'ala ra Yesus 'ai sae'e.
41014004	'Age rema ngowa'a nga muḏuo i'a toma ngi'i gena-ge 'aḏi porata ra munanga, re 'aḏi makanau matengo re matengo, “Ma la 'oru, bou-bounu narwastu gena-ge sihalibiru!
41014005	Na'o bou-bounu narwastu gena-ge 'i wu'unu, ma ijana pipisi salaka latu ro'ange pai'i. Re ma pipisi 'i sipula'a toma ngowa'a ma dinga'unu ua!” Ḏua ananga 'aḏi ngamo munanga.
41014006	Mada'a Yesus 'o ḇangata, “I'a sa'olo ngini nimi sikangela munanga 'ami 'akala re sinyingara? Sieanga i'a ḇato! Munanga mo 'a'a 'ori i'a ma la-la di'a mo silamo'o Ngoi.
41014007	Ngowa'a ma dinga'unu ua, ananga 'aḏi tegoro taninga sigolona tau-taunu. Dadi na'o ngini ni riono ananga, ngau ḇato nyengara. Mada'a Ngoi to tegoro ra ngini tau-taunu ua.
41014008	We-were'a 'ami ga'a gena-ge sa'olo nana'o rimoi mangale 'Ari sengene: Munanga mo sidodahe 'Ari lese rami bou-bounu di'a sipalihara Ngoi; mada'a ma 'orasa 'i ngadolo nyangu.
41014009	Ni ngaku mode-mode'e Ngoi 'ari demo nena-ne: Toma ngi'i le'a ḇato ngowa-ngowa'a 'aḏi singadolo Habari Roanga, we-were'a nena-ne 'ami ga'a ma la-la, ngowa'a ḏuanga i'a ya sijarita ḏi'i, la sidaioranga munanga awa.”
41014010	Togumu i'a, ngowa'a matengo ra Yesus 'ai me-mete'e nga nyagi moi re nga muḏiḏi manga sigolona, ga'a silomanga Yudas Iskariot, unanga gena-ge 'o tagi toma 'imam-'imam ma sae'e di'a 'o pula'a ngo'omo, la ananga 'aḏi cako'o Yesus.
41014011	Wakutu ananga 'aḏi 'isene 'a Yudas 'ai demo-demo so'o gena-ge 'aḏi maroanga masala re 'aḏi sijaji pula'a unanga 'o pipisi. Dadi, Yudas 'a disa ma donga, la ananga 'aḏi cako'o 'a Yesus.
41014012	Toma wangere ma mulaingi toma Wangere Roti kama Ragi Ua ma dara - wakutu ngowa'a 'aḏi tola'a doba Paskah - 'Ai me-mete'e 'aḏi sano ra Yesus, “Toma ngi'i le'a, No mau ngomi mi sidodahe ngo-ngoromo Paskah di'a Jou?”
41014013	Ḏua Yesus 'o soma'a 'Ai me-mete'e nga muḏiḏi, “Ni tagi toma limau. I'a da'a, ni ma'u sanga na-nau'u matengo, 'o gasa tampayanga rimoi ma dara rema ḇanyo re ni mete'e unanga gena-ge singadolo 'o osama toma wala, kara ni sano toma wala ma dutu, ‘Minga Guru 'o sano: Toma ngi'i le'a Unanga re ngomi 'Ai me-mete'e mi oromo ngo-ngoromo di'a Paskah?’
41014015	Wala ma dutu gena-ge 'o sijumu ma ngi'i lamo'o rimoi da'u toma re'u. Toma ngi'i gena-ge 'age rema 'alata ti-tiai. Ngini ni sidodahe ngo-ngoromo di'a ngene.”
41014016	Ḏua ananga nga muḏiḏi gena-ge 'aḏi tagi toma limau. I'a da'a ananga ya sanga re ya oḏi'i 'i ma tero sa'olo Yesus 'o kanau ra ananga. Ḏua ananga 'aḏi sidodahe ngo-ngoromo Paskah.
41014017	Ma lobi'i tala, Yesus re 'Ai me-mete'e nga nyagi moi re nga muḏiḏi 'aḏi ngadolo toma wala gena-ge.
41014018	Wakutu ananga 'aḏi majoreke re 'aḏi oro-oromo, Yesus 'o kanau, “Ni ngaku mode-mode'e 'Ari demo-demo nena-ne: 'Age rema ngowa'a matengo taninga sigolona ga'a 'o oromo mamete'e ra Ngoi nange-ne; ḏuanga i'a 'o pula'a ngo'omo, la ngowa'a 'aḏi cako'o Ngoi.”
41014019	Ya 'isene so'o gena 'ai me-mete'e manga 'akala re sinyingara 'i kangela. Dadi matengo re matengo 'aḏi sano ra Yesus, “Ma Jou, tantu ḇato ngoi ua?!”
41014020	Yesus 'a sangoro, “Unanga gena-ge, ra ngini nga nyagi moi re nga muḏiḏi ninga sigolona re 'a sitono 'ai roti toma sawo'o mamete'e ra Ngoi.
41014021	Mode'e Ngoi, Manusia ma Ngowa'a Nau'u, balasu to sengene ma tero sa'olo 'i silefo ḏua toma Boku 'Ofi-'Ofi ma dara. Mada'a ngowa'a ga'a sipula'a Ngoi, Manusia ma Ngowa'a Nau'u, unanga gena-ge 'o sanga bahala lamo'o! Jobilaha unanga gena-ge ma ngina mo sibuoro awa ḇato!”
41014022	Wakutu ananga 'aḏi oro-oromo Yesus 'o 'oro roti re 'O sibere ie murasa ma la ra Ma Jou'ongu Madutu, kara Unanga 'a poti-poti ma roti gena-ge re 'O pula'a Tai me-mete'e re 'O kanau, “ 'Oro re na oromo, nena-ne Ngoi 'ari lese.”
41014023	Gena ḏua, Unanga 'o 'oro sawo'o ma dara 'anggur re 'O sibere ie murasa ma la ra Ma Jou'ongu Madutu re 'A sipula'a Tai me-mete'e, kara ananga mo-moini ya ka'e.
41014024	Yesus 'o kanau, “Nena-ne, Ngoi 'ari ngaunu ga'a sitotomo Ma Jou'ongu Madutu 'ai jaji. 'Ari ngaunu nena-ne 'i pa'ala di'a singi-ngiranga ngowa'a repe manga ḏosa.
41014025	Ni ngaku mode-mode'e 'Ari demo-demo nena-ne: Ngoi to ka'e riwara 'anggur nena-ne singadolo ḏuanga i'a Ma Jou'ongu Madutu 'ai Pareta ri ngadolo, kara ta ka'e 'anggur ma su-sungi mamete'e ra ngini.”
41014026	Gena ḏua, ananga 'aḏi manyanyi rimoi di'a puji re silamo'o Ma Jou'ongu Madutu. Togumu i'a ananga 'aḏi tagi toma Polono Zaitun.
41014027	Ḏua Yesus 'o kanau ra ananga, “Ngini mo-moini ḏuanga i'a ni wiḏi re ni sisoi'i tala Ngoi sababu toma Boku 'Ofi-'Ofi ma dara Ma Jou'ongu Madutu 'o kanau so'o ne: ‘Ngoi ḏuanga i'a Tu sisengene 'Ari sowohi, re 'Ai doba-doba 'i matai are.’
41014028	Mada'a wakutu Ngoi dadunu to 'ahu moju, Ngoi to tagi siḏa toma daeraha Galilea.”
41014029	Petrus 'o sangoro, “Kalaha ananga mo-moini 'aḏi sisoi'i tala Jou, ngoi tini sisoi'i tala yoḏu'u!”
41014030	Yesus 'o kanau, “No ngaku mode-mode'e 'Ari demo-demo nena-ne: Toma utu nange-ne ḏua, namo 'i solene soi ḏiḏi nyangu, ngana masiretene no soloto Ngoi soi ro'ange ḏua.”
41014031	Petrus 'o sangoro re 'o matoro, “Soi moi i'a mai ua, ngoi to masoloto re to kanau, ‘Ngoi to nana'o Jou ua’ singadolo ngoi to sengene mamete'e ra baba.” Re 'Ai me-mete'e ma lelegu 'aḏi kanau so'o gena ḏi'i.
41014032	Ananga 'aḏi ngadolo toma ngi'i rimoi ma lomanga Getsemani, Yesus 'o kanau i'a Tai me-mete'e, “Ni tegoro 'ane ngomasa moi, Ngoi to i'a da'a re to manyiata.”
41014033	Ḏua Yesus 'o sigaro'o 'a Petrus, Yakobus re 'a Yohanes, ananga 'aḏi mete'e Unanga. Unanga mulaingi 'o basono 'Ai 'akala re sinyingara 'i kangela masala.
41014034	Yesus 'o kanau i'a ra ananga, “ 'Ari 'akala re sinyingara 'i kangela masala singadolo Ta basono sa'i To sengene. Tegoro 'ane-ne re ni ma'istiari!”
41014035	Yesus 'o tagi i'a da'a masai'i ra ananga kiḏanga siḏi ua, kara 'O ruba paga-pagara 'Ai biono tala toma tana'a, sababu 'Ai 'akala re sinyingara 'i kangela masala, re 'O manyiata. Tai nyiata ma dara Unanga 'o golo'o na'o nyengara sangisara so'o nena-ne 'a silalo'o ra Unanga,
41014036	Dadi Unanga 'o kanau, “ 'Ari Ḇaḇa! 'Ori i'a rimoi ua, 'i osama 'akala ua ra Ḇaḇa. Na silalo'o sangisara nena-ne ra Ngoi. Mada'a mete'e Ngoi 'ari mau awa, mete'e Ḇaḇa 'ani mau ḇato.”
41014037	Togumu i'a, Yesus 'o maḏibo i'a ra ananga re 'O sanga i'a 'Ai me-mete'e 'aḏi matai otu. Yesus 'o kanau ra Petrus, “Simon, no otu? Pa'i jam rimoi ḇato ngana nga'unu ua no matahana ma'istiari?!”
41014038	Yesus 'o kanau ra ananga, “Ni ma'istiari re ni manyiata, la awa ngini ni sanga bo-baja. Mode-mode'e ninga roh mau 'a'a 'ori i'a ma banari; mada'a ngini ni nga'unu ua sababu ngini pai'i manusia ḇato dadi ni lamahana.”
41014039	Soi moi moju, Yesus 'o tagi re 'O manyiata ma betongo so'o nange-ge ḏi'i.
41014040	Togumu i'a, Unanga dadunu 'o maḏibo i'a ra ananga re 'O sanga i'a ananga 'aḏi otu moju sababu ananga 'aḏi kakadungu masala. Ḏua, ya waro ua 'oru balasu 'aḏi kanau ra Yesus. Gena ḏua, Yesus 'o tagi re 'O manyiata moju.
41014041	Wakutu Yesus 'o maḏibo ino ra ananga ma soi ro'ange, Unanga 'o kanau, “Ni mangomasa re ni otu moju? Ngadolo nena-ne, ma 'orasa 'i ngadolo ḏua, Ngoi, Manusia ma Ngowa'a Nau'u, sipula'a toma ngowa'a baraḏosa.
41014042	Momi'i, ino ngene wo tagi. Oḏi'i! Unanga ga'a 'o sipula'a Ngoi toma ngowa'a baraḏosa re unanga gino!”
41014043	Wakutu Yesus 'o ka-kanau moju, Yudas 'o sapolo, unanga 'o osama nyo-nyoimi ra Yesus 'ai me-mete'e nga nyagi moi re nga muḏiḏi. Ngowa'a manga repe 'aḏi sapolo mamete'e ra Yudas. Ananga gena-ge 'aḏi sanga soma'a toma Mahkamah 'Agama (Yahudi-Yahudi manga sae'e, 'imam-'imam ma sae'e re guru-guru 'agama) ananga 'aḏi gasa manga samaranga re bu-butulu.
41014044	Nyangu moju, 'a Yudas 'o pula'a nana'o rimoi ra ananga re 'o kanau, “Ngowa'a ga'a ngoi tu dume, Unanga gena-ge ngini nu cako'o, nu gasa, re nu jaga la-la ino.”
41014045	Re wakutu Yudas 'o sapolo, unanga 'o jau i'a ra Yesus re 'o kanau, “Rabi!” Gena ḏua, unanga 'o dume Yesus 'ai bobongolo.
41014046	Ḏua, ananga 'aḏi mamete'e ra Yudas nange-ge 'aḏi jau i'a cako'o 'a Yesus.
41014047	Mada'a 'age matengo 'a tuono 'ai samaranga toma sarumu kara 'a cafa 'imam 'agung 'ai budaka 'ai ngau'u singadolo 'i tola'a!
41014048	Ḏua Yesus 'o kanau i'a ra ananga, “I'a sa'olo ngini ni sapolo re ninga samaranga re bu-butulu di'a ni cako'o ngoi ma tero sa'olo ngowa'a ma jira?!
41014049	Ma wangere ma jelele i'a, ngoi to osama ra Ma Jou'ongu Madutu 'ai Wala re to pula'a do-doto'o taninga biono, mada'a ngini rini cako'o Ngoi ua. Mada'a balasu so'o nena-ne ḏua, la 'i mete'e 'oru 'i silefo pasala ḏua toma Boku 'Ofi-'Ofi.”
41014050	Yesus 'ai me-mete'e 'aḏi wiḏi mo-moini re 'U sisoi'i tala Unanga.
41014051	Ngowa'a tubaie matengo 'o mete'e Yesus, unanga gena-ge 'o mapake pa'i ḇa'a bela moi 'o masiḇaro ino tai lese. Ngowa'a repe 'aḏi mamete'e ra Yudas nange-ge 'aḏi cako'o unanga ḏi'i. Mada'a unanga 'o masigagoso singadolo 'ai ḇa'a palasara ḏua 'o wiḏi mawa-watolo.
41014053	Yesus, ananga 'U gasa toma 'imam 'agung 'ai wala. I'a da'a Yahudi-Yahudi manga sae'e, 'imam-'imam ma sae'e re guru-guru 'agama mo-moini, ananga 'aḏi to-tororumu.
41014054	Petrus, unanga 'o tu-tuu'u toma giḏanga ra Yesus singadolo siosama toma 'imam 'agung 'ai wala ma soana. I'a da'a unanga 'o masebanga i'a toma u'u, 'o tegoro marasu'u re 'o marimoi ra ananga ngowa-ngowa'a jaga.
41014055	'Imam-'imam ma sae'e re Mahkamah 'Agama mo-moini, ananga 'aḏi ringiti ya disa Yesus 'ai sala. Na'o ya sanga, ananga 'u singeta'a hukumu sengene ra Unanga. Mada'a ananga ya sanga 'Ai sala dola moi i'a mai ua!
41014056	Sakisi sa-sakala manga repe ananga ya'u 'aro'o. Mada'a ananga manga demo 'i ma'u rapu matengo re matengo.
41014057	'Age rema ngowa'a nga muḏuo i'a 'aḏi made-de'oso re 'aḏi pula'a sakisi sa-sakala 'aḏi da'awa Yesus. Ananga 'aḏi kanau, “Ngomi mi 'isene Unanga nena-ne 'o kanau, ‘Ma Jou'ongu Madutu 'ai Wala, manusia ya simomi'i, Ngoi ta ruba. Toma wangere ro'ange togumu i'a, Ngoi ta simomi'i Ma Jou'ongu Madutu 'ai Wala ma lelegu, mada'a manusia ma munara ua.’ ”
41014059	So'o gena ḏiḏi, sakisi-sakisi manga demo 'i ma'u rapu matengo re matengo.
41014060	Ḏua 'imam 'agung 'o made'oso i'a ra ananga manga biono re 'o sano ra Yesus, “I'a sa'olo Ngana no sangoro ua ananga manga gamamu gena-ge ra Ngana?”
41014061	Mada'a Yesus pa'i 'o masiogoro ḇato. Unanga 'a sangoro ceka'a i'a mai ua. Ḏua 'imam 'agung 'o sano soi moi moju ra Unanga, “Ngana nena-ne mode-mode'e 'O Kristus, Ma Jou'ongu Madutu 'ai Ngowa'a Nau'u bolo ua?”
41014062	Yesus 'a sangoro, “Ngoi nena-ne Unanga. Ngini ḏuanga i'a ni oḏi'i Ngoi, Manusia ma Ngowa'a Nau'u, to tegoro ra Ma Jou'ongu Madutu 'ai giama ma kuwiḏa i'a, Unanga gena-ge 'Ai kuasa ma pari cua. Re to sapolo da'u ra Ma Jou'ongu Madutu tala toma ngawa-ngawa da'u diwanga tala!”
41014063	Gena ḏua, 'imam 'agung 'a 'acingi 'ai juba masiretene sababu 'o porata re 'o kanau, “Ngini mo-moini ni 'isene masiretene Unanga 'o kanau ‘Unanga re Ma Jou'ongu Madutu marimoi!’ Dadi, Unanga 'o je-jengere Ma Jou'ongu Madutu. Paralu sakisi riwara! Dadi, ninga 'akala ma sanga sa'olo?” Ananga mo-moini 'aḏi kanau, “Yesus 'o sala. Dadi unanga balasu sanga hukumu sengene.”
41014065	Ḏua, ananga nga muḏuo i'a ya obi'i Yesus re ya damunu 'ai la'o re 'U sata. Ḏua ananga 'aḏi kanau, “Na'o Nabi, i'a na siajele 'a guna ni sata Ngana?” Ngowa-ngowa'a jaga ḏi'i simete'e 'U sata.
41014066	Wakutu Petrus dau toma wala ma soana moju, 'a 'imam 'agung 'ai falalomu we-were'a matengo mo sapolo ino re mo oḏi'i Petrus 'o marasu'u. Ḏua munanga mo jau i'a unanga, mo tailako 'ai biono re mo kanau, “Ngana nena-ne ḏi'i no mamete'e ra Yesus, ngowa'a Nazaret gena-ge!”
41014068	Mada'a Petrus 'o masoloto re 'o kanau i'a toma we-were'a gena-ge, “Ngoi tu nana'o Unanga ua! Ta sahe ua ngana ni maksudu!” Ḏua unanga 'o tagi i'a toma ngo'omo toma 'imam 'agung 'ai wala ma ngalana. [Toma 'orasa gena-ge, namo 'i solene.]
41014069	So-soma'a we-were'a gena-ge mo oḏi'i Petrus re mo kanau i'a ra ananga, “Unanga ḏi'i osama nyo-nyoimi ra Yesus 'ai me-mete'e.”
41014070	Mada'a Petrus masoloto moju. Ti'ara mai nyangu, ananga mo-moini 'aḏi kanau, “No masoloto rawara, ngana ḏi'i no osama nyo-nyoimi ra Yesus 'ai me-mete'e, sababu ngana ngowa'a Galilea.”
41014071	Ḏua, 'a Petrus 'o masisasi re 'o kanau, “ 'A guna ngini ni kanau nange-ge, ngoi tu nana'o ua!”
41014072	Gena ḏua, namo 'i solene re ma soi ḏiḏi, kara Petrus 'o ma'elingi 'au ngau i'a Yesus 'o kanau pasala ḏua ra unanga, “Namo solene soi ḏiḏi nyangu, ngana no soloto Ngoi re soi ro'ange ḏua.” Ḏua Petrus 'o 'aḏi jomo-jomo.
41015001	Da-daini i'a moju, Mahkamah 'Agama mo-moini jau-jau 'aḏi masigaro'o re mafakati. Ananga 'aḏi soma'a piri'u Yesus re 'U gasa i'a ra gubernur Pilatus.
41015002	Pilatus 'o sano ra Yesus, “Ngana nena-ne, ngowa'a Yahudi manga 'olana, bolo ua?” Yesus 'o sangoro, “Tero mode'e sa'olo ngana no kanau.”
41015003	'Imam-'imam ma sae'e 'aḏi singadolo manga da'awa ma repe 'aḏi kalaki 'a Yesus.
41015004	Ḏua Pilatus 'o sano ra Unanga, “I'a sa'olo, Ngana no sangoro ua? No 'isene manga da'awa ma repe ya singadolo ra Ngoi, 'aḏi kalaki Ngana.”
41015005	Mada'a Yesus kama sangoro ceka'a i'a mai ua, singadolo Pilatus 'o heranga masala.
41015006	Wakutu 'o Paskah ma Wangere, biasa ḏua 'a Pilatus balasu 'o sibebasa ngowa'a bui matengo, mete'e ngowa'a repe manga go-golo'o.
41015007	Toma 'orasa gena-ge 'age rema ngowa'a matengo toma bui 'ai lomanga Barabas. Unanga 'o osama nyo-nyoimi toma pamarenta ma lawana re 'o sengene ngowa'a toma kaco ma dara.
41015008	Ngowa'a repe 'aḏi malomu re 'aḏi golo'o ra Pilatus 'o sisupu ngowa'a matengo mete'e ananga manga go-golo'o sa'olo biasa.
41015009	Pilatus 'o sano ra ananga, “Ngini nyengara ngoi to sisupu ngowa'a Yahudi manga 'Olana gena-ge?”
41015010	'A Pilatus 'o kanau so'o gena-ge, sababu 'a waro ḏua 'imam-'imam ma sae'e re Yahudi manga bi-biri'i, ananga 'aḏi sipula'a Yesus ra unanga, sababu manga 'akala re sinyingara 'i go-goḏi.
41015011	Mada'a 'imam-'imam ma sae'e 'aḏi babata ngowa'a repe 'aḏi golo'o ra Pilatus di'a 'o sibebasa 'a Barabas.
41015012	Ḏua 'a Pilatus 'o kanau i'a toma ngowa'a repe, “Na'o so'o gena, ngoi balasu to 'a'a 'oru ra Yesus, ngini ni si'aro'o Unanga 'o Yahudi manga 'Olana?”
41015013	Ananga 'aḏi kanau ya siduga-duga, “Sisalib Unanga.”
41015014	Pilatus dadunu 'o sano i'a ra ananga, “Unanga 'ai ta-sala 'oru?” Mada'a ananga ganapu poa'a ya siduga-duga, “Sisalib Unanga.”
41015015	Ḏua Pilatus 'o sibebasa 'a Barabas, la 'a sisanangi ngowa'a repe manga 'akala re sinyingara. Gena ḏua, unanga 'o soma'a 'ai sordado 'aḏi sipo Yesus re Pilatus 'U sipula'a i'a, la ananga 'U sisalib.
41015016	Sordado-sordado 'U gasa Yesus ra gubernur Pilatus 'ai kadato ma dara. Ḏua ananga 'aḏi 'aro'o sordado mo-moini 'aḏi malomu.
41015017	Togumu i'a, ananga mulaingi 'aḏi je-jengere 'a Yesus. Ananga 'U sipake Yesus reo juba 'ungu, kara 'aḏi 'oro ate ma umanga rema dodowo'o ya tuhu sa'olo lastari kara ya siteru ra Yesus 'ai sae'e, Unanga gena-ge sa'olo 'o 'Olana.
41015018	Gena ḏua, ananga 'aḏi je-jengere pula'a tabea ra Unanga re 'aḏi kanau, “Suba, Yahudi manga 'Olana.”
41015019	Ananga 'aḏi ca'olo 'a Yesus 'ai sae'e re didiki re 'aḏi obi'i Unanga re 'aḏi je-jengere maḏipolono ra Unanga.
41015020	Wakutu ananga 'aḏi je-jengere 'a Yesus togumu i'a, ananga ya woi'i 'ai juba 'ungu nange-ge kara ya singali i'a 'Ai baju masiretene. Ḏua ananga 'aḏi sisupu Unanga ra Pilatus 'ai kadato re 'aḏi gasa toma ngi'i di'a 'U sisalib.
41015021	Toma ḏo-ḏagi ma dara, sordado-sordado 'aḏi oḏi'i 'age rema ngowa'a matengo 'ai lomanga Simon 'o tola'a ino. Unanga gena-ge da'a gamu ino 'o si'a toma limau. Unanga 'ai 'asala toma limau Kirene ino, Aleksander re Rufus manga ḇaḇa. Ananga 'aḏi simau-mau Simon 'a doiti Yesus 'ai salib.
41015022	Ananga 'aḏi gasa Yesus toma ngi'i rimoi, ma lomanga Golgota (gena-ge ma ngale: Ḏoḏowi ma Ngi'i).
41015023	Toma ngi'i gena-ge ananga 'aḏi pula'a 'o 'anggur sicapuru reo mur ra Unanga, mada'a 'O oḏu'u 'A ka'e.
41015024	Gena ḏua, ananga 'aḏi sisalib Unanga, re sordado-sordado 'aḏi sibalangu 'Ai pakeanga nyangu, ananga 'a'a loterei, la siwaro 'a guna 'a sanga 'Ai pakeanga gena-ge.
41015025	Ananga 'aḏi sisalib Yesus ca'olo siworo da-daini i'a.
41015026	Tai sae'e ma re'u toma salib co-cori ma tubu, sordado 'aḏi sipaku i'a papanga 'i silefo Mahkamah 'Agama manga da'awa ra Unanga ma betongo so'o ne: “Unanga nena-ne, ngowa'a Yahudi manga 'Olana.”
41015027	Ngowa'a to-tori'i nga muḏiḏi re 'a Yesus, ananga 'aḏi salib simete'e: matengo Tai kuwiḏa re matengo Tai kuḇali. [
41015028	Enanga 'i dadi, sababu silefo pasala ḏua toma Boku 'Ofi-'Ofi so'o ne: “Ananga 'U capu Unanga ma tero ngowa'a ma jira ḏi'i.”]
41015029	Ngowa'a ga'a 'aḏi tola'a i'a toma ngi'i gena-ge, ananga ya elala manga sae'e re 'aḏi je-jengere, “Hei, Ngana nena-ne ga'a no mau siruba Ma Jou'ongu Madutu 'ai Wala re Na simomi'i moju pa'i ma di'ara wangere ro'ange,
41015030	No 'uci toma salib gena-ge re No sisalamata 'Ani diri masiretene!”
41015031	So'o gena ḏi'i, 'imam-'imam ma sae'e re guru-guru 'agama 'aḏi je-jengere Yesus re 'aḏi ma'u kanau matengo re matengo, “Unanga 'o sisalamata ngowa'a lelegu; momongolo ua 'Ai diri masiretene, Unanga 'a sisalamata yoḏu'u!
41015032	Na'o Ngana 'O Kristus, Israel manga 'Olana, No 'uci toma salib gena-ge, la ngomi mi oḏi'i re mi ngaku Ngana.” Ngowa'a nga muḏiḏi gena-ge, sisalib simete'e ra Yesus, ananga 'aḏi je-jengere 'a Yesus ḏi'i.
41015033	Re wakutu ca'olo nyagi moi re romoḏiḏi wangere 'olona tala, wangere ma la'o 'i taḏusu, re daeraha gena-ge mo-moini 'i dadi hafu-hafu singadolo ca'olo ro'ange wangere so'o ne'o.
41015034	Toma ca'olo ro'ange wangere so'o ne'o, Yesus 'o poa'a 'a siduga-duga, “Eloi, Eloi lama sabakhtani” ma ngale: “ 'Ari Jou'ongu Madutu, 'Ari Jou'ongu Madutu, i'a sa'olo No sieanga Ngoi?”
41015035	Wakutu ngowa'a nga muḏuo i'a toma ngi'i gena-ge ya 'isene Yesus 'ai iḏingi so'o gena-ge, ananga 'aḏi kanau, “Isene! Unanga 'o 'aro'o 'a Elia!”
41015036	'Age matengo tamanga sigolona, jau-jau 'o lalara re 'o 'oro bunga karang 'a tono toma 'anggur ko-kowi'i re 'a sitopo'o toma ḏu-ḏubo ma dere, kara 'a situbo ie ra Yesus 'ai 'uḏu ma betu'u di'a Unanga 'a cono'o re 'o kanau, “Toma si, ino ngene wa oḏi'i wari i'a si 'a Elia 'o sapolo 'U siguci Unanga toma salib nena-ne.”
41015037	Ḏua Yesus 'o poa'a 'a siduga-duga kara 'Ai sangagara 'i togumu.
41015038	Ngalana ma da-daku kole-kole ra Ma Jou'ongu Madutu 'ai Wala ma dara, enanga 'i raca kaci ḏiḏi da'u ngadolo dau.
41015039	Sordado ma sae'e 'o made-de'oso toma salib ma biono, unanga 'o oḏi'i re 'o tailako Yesus 'o sengene re 'o kanau, “Unanga nena-ne, mode-mode'e Ma Jou'ongu Madutu 'ai Ngowa'a Nau'u!”
41015040	'Age ḏi'i rema we-were'a nga muḏuo i'a ananga ya oḏi'i i'a toma giḏanga. Tamanga sigolona gena-ge, 'age ngo Salome, Maria Magdalena re ngo Maria (tubaie matengo Yakobus re Yoses manga ngina).
41015041	We-were'a ananga gena-ge, ga'a 'aḏi mete'e re 'aḏi de-de'oso 'a Yesus wakutu Unanga toma Galilea. Re 'age ḏi'i rema we-were'a ma lelegu manga repe 'aḏi sapolo toma ngi'i gena-ge. Nyangu moju ananga 'aḏi ma'u mete'e ra Yesus 'aḏi tagi toma Yerusalem.
41015042	Ma wangere sa'i ri lobi'i, 'a Yusuf, ngowa'a Arimatea, 'o sapolo ra gubernur Pilatus. Unanga gena-ge 'o osama ḏi'i nyo-nyoimi toma Mahkamah 'Agama re 'o sayanga ma jingi'i. Unanga ḏi'i 'o totoma Ma Jou'ongu Madutu 'ai 'orasa 'o parenta sa'olo 'Olana. Ma wangere gena-ge, wangere ma sadia (Sabata ma wangere sa'i ri ngadolo). Sababu gena-ge, Yusuf 'a sinau'u 'ai 'akala re sinyingara 'o talaḏi ra Pilatus re 'o golo'o 'a Yesus 'ai maiyeti.
41015044	Pilatus 'o heranga 'o 'isene Yesus ro sengene. Ḏua 'a Pilatus 'o 'aro'o ino sordado ma sae'e re 'o sano, “Mode-mode'e, Yesus ro sengene?”
41015045	Sordado ma sae'e 'a sangoro, “Yesus ro sengene,” kara Pilatus 'o nyengara Yusuf 'a 'oro 'a Yesus 'ai mayeti.
41015046	Ḏua, Yusuf 'o tibo ḇa'a lenan kara 'u siguci Yesus 'ai maiyeti re 'U sisao rema ḇa'a gena-ge. Gena ḏua, unanga 'U singosama maiyeti gena-ge toma kubu ma aḏu'u. [Nyangu moju ananga 'aḏi tuso'o maḏi toma bawata ma gagoro.] Togumu i'a, unanga 'o lulu maḏi rimoi 'a sidaku.
41015047	Toma 'orasa gena-ge ngo Maria Magdalena re ngo Maria (Yoses 'ai ngina) ananga ya tailako mayeti gena-ge ya gare le'a.
41016001	Wakutu Sabata ma wangere palisi'i i'a, ngo Maria Magdalena, Maria (Yakobus 'ai ngina) re ngo Salome, ananga 'aḏi tibo bou-bounu di'a ya si'ese ra Yesus 'ai maiyeti.
41016002	Da-daini i'a moju, ma wangere aro pilata i'a, wangere ma mulaingi toma migu gena-ge, ananga 'aḏi tagi toma kubu gena-ge.
41016003	Toma ngo'omo ma golona, ananga 'aḏi makanau matengo re matengo, “ 'A guna silage maḏi toma kubu ma da-damunu?” Sababu maḏi gena-ge lai lamo'o. Mada'a ananga aro 'aḏi ngadolo, ananga ya oḏi'i maḏi gena-ge ri lulu.
41016005	Ḏua, ananga 'aḏi osama toma kubu ma dara. Tamanga kuwiḏa i'a ananga 'aḏi oḏi'i ngowa'a tubaie matengo 'o mapake juba buḏo 'o madi-dirini, re ananga 'aḏi sawana.
41016006	Tubaie gena-ge 'o kanau, “Ni mojongo awa. Ngoi to waro ngini ni tutumu Yesus ngowa'a Nazaret, ananga 'U salib. Unanga ro cua 'ane. Ma Jou'ongu Madutu dadunu 'U si'ahu ḏua! Oḏi'i ḇato 'Ai ngi'i, ananga 'U sigare.
41016007	Ngini ni tagi ni singadolo habari nena-ne ra Unanga 'ai me-mete'e sidogo ra Petrus ḏi'i, ni siajele, ‘Unanga ro siḏa da'a toma daeraha Galilea. I'a da'a, ngini ni oḏi'i Unanga ma tero sa'olo Unanga ro siajele ḏua ra ngini nga'ene.’ ”
41016008	Ḏua, ananga 'aḏi supu toma kubu ma dara re 'aḏi wiḏi, sababu ananga 'aḏi sawana re 'aḏi terewete. Ananga 'aḏi siajele ua ra guna ḇato sababu raḏi mojongo. [
41016009	Yesus dadunu 'o 'ahu pasala i'a, toma migu ma wangere, da-daini i'a moju, Unanga 'o masibaiti siḏa-siḏa ra ngo Maria Magdalena. Munanga gena-ge, Yesus 'o dusu'u roh ma jira tumudingi.
41016010	Ḏua munanga mo tagi mo sijarita ra Yesus 'ai ḏagilomu-ḏagilomu. Wakutu munanga mo sanga ananga, ananga manga 'akala re sinyingara kangela re 'aḏi 'aḏi.
41016011	Ḏua wakutu, ngo Maria mo siajele remi roanga, “Yesus dadunu 'o 'ahu moju re ngoi to oḏi'i masiretene!” Mada'a ananga 'aḏi ngaku ua.
41016012	Gena-ge togumu i'a, Yesus 'o masibaiti Tai me-mete'e nga muḏiḏi re 'O matuhu sa'olo ngowa'a lelegu. Gena-ge 'i dadi wakutu ananga 'aḏi tagi toma gamu rimoi.
41016013	Dadi ananga 'aḏi maḏibo, re 'aḏi siajele ra Yesus 'ai me-mete'e lelegu ḏi'i, mada'a ananga 'aḏi ngaku ua.
41016014	Siḏo-ḏogumu, Yesus 'o masibaiti Tai me-mete'e ngowa'a nga nyagi moi re matengo. Toma 'orasa gena-ge, ananga 'aḏi oromo. Unanga 'o ḇangata ananga, sababu manga 'akala re sinyingara lai te'e singadolo ananga ngaku ua ngowa'a 'aḏi oḏi'i Yesus dadunu 'o 'ahu moju.
41016015	Ḏua, Yesus 'o kanau ra ananga, “Ni tagi sikoloḏi dungia, re ni singadolo Habari Roanga da'u ra Ma Jou'ongu Madutu tala toma ngowa'a mo-moini.
41016016	Ngowa'a 'aḏi ngaku ua, ananga gena-ge 'aḏi osama naraka, mada'a ngowa'a 'aḏi ngaku Ngoi re 'aḏi sanga baptis, ananga gena-ge 'aḏi osama soroga.
41016017	Di'a didina'o-didina'o na'o ananga 'aḏi ngaku Ngoi so'o ne: Ngowa-ngowa'a gena-ge nyengara 'aḏi dusu'u roh ma jira rea Ngoi 'ari lomanga. Re ananga 'aḏi kanau demo-demo, mada'a ananga masiretene ya sahe ua ḏi'i.
41016018	Ananga 'aḏi gu'u ngorana bolo ananga 'aḏi ka'e racimi, mada'a kama 'oru-'oru ua. Na'o ananga ya siteru manga giama toma ngowa'a siḏi, ngowa'a gena-ge ro la.”
41016019	Wakutu Yesus 'o kanau ra ananga togumu i'a, Ma Jou'ongu Madutu 'U sibere da'u toma soroga. Da'a, Unanga 'o parenta ma'u mete'e re Ma Jou'ongu Madutu.
41016020	Ḏua 'Ai me-mete'e 'aḏi tagi 'aḏi singadolo Habari Roanga da'u Ma Jou'ongu Madutu tala singadolo le'a bolo le'a. Re Ma Jou'ongu Madutu 'o mamete'e manga munara singadolo 'aḏi 'a'a ga'a hera-heranga. Enanga gena-ge 'i dadi bukiti mangale ananga manga habari 'i banari.]
42001001	Teofilus, ngoi Lukas tini sayanga. Ngowa'a manga repe ḏua 'aḏi makutale ya lefo ya sidiai habari mangale Yesus 'ai 'ahu wakutu Unanga 'o 'ahu tananga sigolona moju.
42001002	Ananga ya lefo mete'e ngowa'a ga'a ya oḏi'i masiretene 'oru ga'a 'i dadi ma mulaingi mangale Yesus 'ai ga'a, kara ya singadolo habari gena-ge ra ngene.
42001003	Pasala i'a, ngoi ta disa waro mo-moini toma ma mulaingi moju ngoi ta sanga 'oru ga'a 'i dadi gena-ge mode-mode'e 'i banari re 'i rousu, kara ta lefo 'i dadi sa'olo boku rimoi di'a Tuanga.
42001004	Ngoi to 'a'a so'o gena, la Tuanga na waro mangale 'oru ga'a sidoto'o ḏua ra Tuanga, mode-mode'e 'i banari.
42001005	Wakutu Herodes 'o dadi 'olana toma daeraha Yudea, 'age rema 'imam matengo 'ai lomanga 'a Zakaria. Unanga 'o osama nyo-nyoimi toma 'imam Abia 'ai ju'uda re 'ai were'a 'ami lomanga ngo Elisabet, munanga ḏi'i 'imam Harun 'ai ju'uda.
42001006	Ananga were'a nau'u manga 'ahu, re manga de'oso re ḏegoro 'i sisanangi Ma Jou'ongu Madutu 'ai 'akala re sinyingara sababu ananga nga muḏiḏi ngowa'a loasa re banari ga'a mode-mode'e 'aḏi mete'e Ma Jou'ongu Madutu 'Ai 'atoranga re 'Ai Hukumu.
42001007	Ananga 'aḏi sanga ngowa'a ua, sababu ngo Elisabet mo ngonono re ananga nga muḏiḏi raḏi piri'i.
42001008	Toma 'orasa rimoi, wakutu 'imam Abia 'ai balangu sanga ju-jumutu di'a 'o jaga, 'imam Zakaria sanga cumutu di'a made-de'oso sa'olo 'imam ra Ma Jou'ongu Madutu 'ai Wala ma dara.
42001009	'Age 'atoranga rimoi toma 'imam-'imam mangale 'a guna 'o sanga cumutu sa'olo 'imam ra Ma Jou'ongu Madutu 'ai Wala ma dara balasu ya'u loterei. Ḏua Zakaria sanga cumutu di'a osama ra Ma Jou'ongu Madutu 'ai Wala ma dara re 'o tau'u manyanyi.
42001010	Wakutu Zakaria 'o tau'u manyanyi ra Ma Jou'ongu Madutu 'ai Wala ma dara, ngowa'a repe toma ḏuḏunu ananga 'aḏi manyiata.
42001011	Toma 'orasa gena-ge, Ma Jou'ongu Madutu 'ai mala'ekata masibaiti ra Zakaria. Mala'ekata gena-ge 'o made-de'oso toma meja ma 'uḏu ga'a Zakaria 'o tau'u manyanyi 'ai kuwiḏa i'a.
42001012	Wakutu Zakaria oḏi'i mala'ekata gena-ge, unanga 'o kage re 'o mojongo masala.
42001013	Mada'a mala'ekata gena-ge 'o kanau, “Zakaria, mojongo awa! Ma Jou'ongu Madutu 'a 'isene ḏua 'ani nyiata: 'Ani were'a, ngo Elisabet ḏuanga i'a rami lese re mo maḏe-ḏegoro i'a ngowa'a nau'u matengo. Ngana balasu no silomanga unanga Yohanes.
42001014	Ngana ḏuanga i'a no maroanga madutu re ngowa'a repe ḏuanga i'a 'aḏi monere wakutu ngo Elisabet mo sibuoro ngowa kiau gena-ge.
42001015	Unanga ḏuanga i'a 'o dadi ngowa'a la-lamo'o ra Ma Jou'ongu Madutu 'ai momina re unanga ḏuanga i'a kama ka'e 'anggur ua bolo ka'e ua 'oru ga'a 'i 'eto-'etolo. Wakutu Unanga tai ngina 'ami po'olo ma dara moju, unanga Ma Ngagara 'Ofi-'Ofi 'u ḏegoro.
42001016	Ngowa-ngowa'a Israel manga repe ḏuanga i'a 'aḏi 'isene unanga 'ai demo-demo dadi 'aḏi maḏibo toma ngo'omo boloto re 'aḏi mete'e Ma Jou'ongu Madutu moju, Unanga gena-ge ga'a ananga manga ete re dotumu 'aḏi silamo'o re siḏubuso 'ua re 'au wali.
42001017	Unanga ḏuanga i'a 'o dadi Ma Jou'ongu Madutu 'ai so-soma'a re unanga rai de-de'e re kuasa ma tero sa'olo nabi Elia. Unanga ḏuanga i'a 'o sidame ḇaḇa re manga ngowa'a. Re ngowa-ngowa'a ga'a 'aḏi oḏu'u mete'e Ma Jou'ongu Madutu 'ai 'akala ma mau, unanga ya'u sibi-biri'i di'a 'aḏi maḏibo toma ngo'omo boloto. Unanga ḏuanga i'a 'o 'a'a so'o gena, la ngowa-ngowa'a manga 'akala re sinyingara 'i ḏu-ḏuanga ḏua di'a dawongo Ma Jou.”
42001018	Zakaria 'o sano i'a toma mala'ekata gena-ge, “Ngoi ta waro ma duhu sa'olo mangale 'ori i'a gena-ge ḏuanga i'a 'i dadi? Ngoi re 'ari were'a remi piri'i ḏua.”
42001019	Mala'ekata gena-ge ya sangoro, “Ngoi ne Gabriel re to de-de'oso Ma Jou'ongu Madutu. Unanga gena-ge 'o soma'a ngoi di'a ta singadolo habari la-la gena-ge ra ngana.
42001020	'Oru ga'a ngoi to kanau nange-ne, tantu ḏua enanga ḏuanga i'a 'i dadi na'o ma 'orasa 'i ngadolo ḏua. Mada'a sababu ngana no ngaku ua, ngana no mou singadolo 'oru ga'a ngoi to kanau ra ngana gena-ge 'i dadi.”
42001021	Toma 'orasa gena-ge, ngowa'a repe 'aḏi madoma-doma 'a Zakaria. Ananga 'aḏi heranga sababu Zakaria 'o madi-di'ara ra Ma Jou'ongu Madutu 'ai Wala ma dara.
42001022	Wakutu Zakaria 'o supu, unanga 'o kanau ri yoḏu'u ra ananga. Unanga pa'i 'o pake kode rai giama sababu unanga ro mou. Sababu gena-ge, ngowa-ngowa'a ya waro unanga 'o sanga tingoḏi'i ra Ma Jou'ongu Madutu 'ai Wala ma dara.
42001023	Zakaria 'o maḏibo tai wala wakutu unanga 'a siḏo-ḏogumu 'ai munara sa'olo 'imam 'o de-de'oso ra Ma Jou'ongu Madutu 'ai Wala ma dara.
42001024	Gena-ge palisi'i i'a ti'ara ua, ngo Elisabet rami lese, ḏua mo masibosono ma di'ara ngara romotoa munanga kama supu i'a mai ua.
42001025	Munanga mo kanau, “Nena-ne Ma Jou'ongu Madutu 'o riono ngoi singadolo ngoi to mara'a riwara toma mandan.”
42001026	Wakutu ngo Elisabet rami lese ma di'ara ngara rarama, Ma Jou'ongu Madutu 'o soma'a mala'ekata Gabriel tagi toma limau Nazaret toma daeraha Galilea.
42001027	Gabriel sanga 'utusu tagi toma mosolese matengo ga'a mo waro nau'u nyangu re 'ami lomanga ngo Maria. Mosolese gena-ge Yusuf 'ai ga-ganau re Yusuf unanga gena-ge Daud 'ai ju'uda.
42001028	Mala'ekata matengo gena-ge 'o sapolo ra ngo Maria re 'o kanau, “Tabea ra ngana ga'a Ma Jou'ongu Madutu 'o sibarakati! Ma Jou'ongu Madutu marimoi ra ngana!”
42001029	Wakutu Maria mo 'isene mala'ekata 'o kanau so'o gena, munanga mo heranga re mo dodato singadolo tami 'akala re sinyingara ma dara 'i masano: Ma maksudu 'oru tabea ma betongo so'o gena-ge.
42001030	Ḏua mala'ekata matengo gena-ge 'o kanau i'a ra munanga, “Maria, mojongo awa! Sababu Ma Jou'ongu Madutu 'o sanangi ra ngana singadolo 'o sitantukanga ḏua pula'a 'Ai cocatu ra ngana.
42001031	Ngana ḏuanga i'a rani lese re no maḏe-ḏegoro i'a ngowa'a nau'u matengo re ngana balasu nu silomanga unanga Yesus.
42001032	Unanga ḏuanga i'a 'o dadi lamo'o re ngowa-ngowa'a ḏuanga i'a 'aḏi si'aro'o Unanga Ma Jou'ongu Madutu toma Gau'u 'ai Ngowa'a Nau'u. Ma Jou ga'a Ma Jou'ongu Madutu ḏuanga i'a 'o sidadi Unanga sa'olo 'Olana, ma tero sa'olo 'Olana Daud, Unanga 'ai ete re dotumu 'ua re 'au wali.
42001033	Re Unanga ḏuanga i'a 'o parenta sa'olo 'olana nena re si'a toma ngowa-ngowa'a manga ju'uda ra Yakub ino. 'Ai pareta kama ḏo-ḏogumu ua.”
42001034	Ngo Maria mo kanau i'a toma mala'ekata gena-ge, “Enanga gena-ge 'i dadi ma duhu sa'olo, sababu ngoi to waro nau'u nyangu?”
42001035	Mala'ekata gena-ge 'o sangoro, “Ma Jou'ongu Madutu 'ai Ngagara 'Ofi-'Ofi ḏuanga i'a 'i sapolo ra ngana, re Ma Jou'ongu Madutu toma Gau'u rai kuasa ḏuanga i'a 'o saolo ngana. Sababu gena-ge Unanga, ga'a ḏuanga i'a ngana nu sibuoro, si'aro'o Ma Jou'ongu Madutu 'Ai Ngowa'a ga'a 'Ofi-'Ofi.
42001036	Na 'elingi: Kalaha ngo Elisabet, 'ani ioro, mo piri'i re ngowa'a 'aḏi kanau munanga gena-ge mo sanga ngowa'a ri yoḏu'u, munanga rami lese re ngara rarama ḏua! Sababu 'oru ga'a 'i osama 'akala ua toma manusia, mada'a ra Ma Jou'ongu Madutu 'i nyengara.”
42001038	Ḏua ngo Maria mo kanau, “Ngoi nena-ne ta Ma Jou'ongu Madutu ma tero sa'olo 'Ai budaka we-were'a; biara 'i dadi ḇato ra ngoi sa'olo ngana no siajele ḏua ra ngoi.” Ḏua mala'ekata gena-ge 'i tagi 'i sisoi'i tala munanga.
42001039	Gena-ge palisi'i i'a, munanga mo ḏu-ḏuanga ḏua re jau-jau mo tagi toma limau rimoi toma daeraha Yudea, daeraha gena-ge 'i sau-sau.
42001040	Munanga mo tagi re mo sapolo ra Zakaria 'ai wala, kara mo osama i'a re mo pula'a tabea ra ngo Elisabet.
42001041	Wakutu ngo Elisabet mo 'isene ngo Maria 'ami tabea, 'ami la'ekata tami po'olo ma dara enanga 'i cokutu lai siḏi. Ḏua Elisabet Ma Ngagara 'Ofi-'Ofi mi ḏegoro,
42001042	re munanga mo kanau ma siduga-duga ra ngo Maria, “Ma Jou'ongu Madutu 'o lebe sibarakati ngana reo we-were'a mo-moini re Unanga 'o sibarakati ḏi'i 'ani ngowa'a ga'a ḏuanga i'a nu sibuoro i'a!
42001043	Ngoi nena-ne 'a guna singadolo ngana, 'ari Jou 'Ai ngina, no sapolo ra ngoi?
42001044	Wakutu ngoi ta 'isene 'ani tabea, 'ari la'ekata tari po'olo ma dara 'i macokutu lai siḏi rema roanga.
42001045	Ngana no bara'utungu sababu no ngaku mangale 'oru ga'a Ma Jou'ongu Madutu 'o siajele ra ngana, gena-ge ḏuanga i'a 'i dadi!”
42001046	Maria mo kanau, “Ngoi rari 'akala re sinyingara 'i puji re silamo'o Ma Jou'ongu Madutu,
42001047	re Ngoi rari nyawa 'i maroanga sababu Ma Jou'ongu Madutu, Unanga gena-ge 'ari Salamata ma Cimi.
42001048	Kalaha ngoi ta Ma Jou'ongu Madutu ma tero sa'olo 'Ai budaka ma pake ua, Unanga 'o sidaioranga ngoi ua. Mulaingi nange-ne re si'a, nani ma soi nani 'aḏi si'aro'o ngoi bara'utungu.
42001049	Sababu Ma Jou'ongu Madutu ga'a 'Ai kuasa ma pari cua, Unanga gena-ge 'o 'a'a 'ori i'a la-lamo'o rimoi ra ngoi. Ma Jou'ongu Madutu mode-mode'e 'o 'Ofi-'Ofi.
42001050	Nani ma soi nani, Ma Jou'ongu Madutu 'a sijumu 'Ai 'akala re sinyingara ma la-la toma ngowa-ngowa'a ga'a 'aḏi silamo'o Unanga.
42001051	Tai giama rema kuasa, Unanga 'o sirapo'o ngowa'a momole singadolo manga 'ulungu ma jira 'i dadi ua.
42001052	Unanga 'o siguci 'olana-'olana tamanga ḏe-ḏegoro mada'a ngowa-ngowa'a ga'a 'aḏi maholo Unanga ya'u sikau'u.
42001053	Ma Jou'ongu Madutu 'o pula'a 'ori i'a ma la-la toma ngowa-ngowa'a ma dinga'unu ua singadolo ananga 'aḏi basono kama kuranga ua, mada'a ngowa'a rema-enanga Ma Jou'ongu Madutu ḏuanga i'a 'o soma'a 'aḏi tagi kamanga 'oru ua.
42001054	Unanga 'o riono ngowa'a Israel, 'Ai falalomu-falalomu, mete'e 'Ai jaji ga'a 'o sijaji ḏua 'ua re 'au wali ra ngene nanga ete re dotumu.
42001055	Ma Jou'ongu Madutu 'a sidaioranga ua 'Ai jaji. Unanga 'a sijumu 'Ai dadalara ra Abraham re 'ai ju'uda nena re si'a singado-ngadolo i'a.”
42001056	Ḏa ma di'ara ngara ro'ange, ngo Maria mo tegoro ra ngo Elisabet. Pasala i'a munanga mo maḏibo tami wala.
42001057	Wakutu ngo Elisabet 'ami 'orasa ri ngadolo, mo maḏe-ḏegoro i'a ngowa'a nau'u.
42001058	Wakutu wala-wala sebanga re 'ami ioro re nongoḏu ya 'isene Ma Jou'ongu Madutu 'o sijumu 'Ai 'akala re sinyingara ma la-la masala ra ngo Elisabet, ananga ḏi'i 'aḏi maroanga ma tero sa'olo ngo Elisabet mo maroanga.
42001059	Wakutu ngowa kiau gena-ge 'ai 'umuru wange tu'angere, wala-wala sebanga re 'ami ioro re nongoḏu 'aḏi sapolo di'a 'aḏi suna Unanga. Ananga 'aḏi mau silomanga ngowa kiau gena-ge 'ai lomanga Zakaria sitolumu ma ḇaḇa 'ai lomanga.
42001060	Mada'a ma ngina mo kanau, “Sitolumu lomanga gena-ge awa! Unanga balasu silomanga Yohanes.”
42001061	Ananga 'aḏi kanau, “Ra ngini ninga ioro re nongoḏu matengo i'a mai ua, lomanga so'o gena-ge.”
42001062	Ḏua ananga 'aḏi sano pake kode ra Zakaria mangale 'ai ngowa'a gena-ge silomanga 'a guna.
42001063	Zakaria 'o golo'o maḏi lefo rimoi kara 'a lefo, “ 'Ai lomanga 'a Yohanes”. Dadi ananga mo-moini 'aḏi heranga.
42001064	Toma 'orasa gena-ge ḏua, Zakaria 'o kanau ri nyengara re puji re silamo'o Ma Jou'ongu Madutu.
42001065	Wala-wala sebanga mo-moini 'aḏi mojongo re habari gena-ge 'i rera re walata toma Yudea ma daeraha sau-sau.
42001066	Ngowa'a mo-moini ga'a ya 'isene habari gena-ge 'aḏi masano tamanga 'akala re sinyingara ma dara: “Ngowa kiau gena-ge ḏuanga i'a 'o dadi 'oru?” Sababu Ma Jou'ongu Madutu 'o sinyanyasele unanga.
42001067	Ngowa kiau gena-ge 'ai ḇaḇa 'a Zakaria, Ma Ngagara 'Ofi-'Ofi 'u ḏegoro singadolo unanga 'o siajele habari da'u ra Ma Jou'ongu Madutu tala. Unanga 'o kanau,
42001068	“Ino ngene wo puji re silamo'o Ma Jou'ongu Madutu, ngowa'a Israel manga Jou. Sababu Unanga ro sapolo 'o riono 'ai ngowa-ngowa'a re 'o sibebasa ananga toma 'Iblisi ma pareta.
42001069	Unanga 'o pula'a ra ngene Salamata ma Cimi rai kuasa, ga'a 'ai 'asala ra 'Olana Daud ino, Ma Jou'ongu Madutu 'ai falalomu.
42001070	Dadi 'i mete'e ma tero sa'olo 'ua re 'au wali Ma Jou'ongu Madutu 'o pula'a jaji toma nabi-nabi ga'a Unanga 'o cumutu ḏua
42001071	di'a 'o sisalamata ngene tananga lawana re toma ngowa-ngowa'a remanga kuasa ga'a na emono ngene,
42001072	di'a 'a sijumu 'Ai dadalara tananga ete re dotumu 'ua re 'au wali re 'a sitotomo 'Ai jaji 'ofi-'ofi ga'a Unanga 'o sipula'a ra ananga gena-ge.
42001073	Unanga 'o masisasi ra Abraham, ngene nanga ete re dotumu 'ua re 'au wali, re 'O sijaji di'a ḏuanga i'a 'O sisalamata ngene tananga lawana-lawana la ngene kananga mojongo ua wo de-de'oso Unanga
42001075	renanga 'ahu 'ofi-'ofi re loasa re banari ra Ma Jou'ongu Madutu 'ai momina tananga 'ahu ma giḏanga i'a.
42001076	Hai Yohanes ga'a 'Ari ngowa'a! Ngana ḏuanga i'a no dadi nabi ra Ma Jou'ongu Madutu toma Gau'u sababu Unanga ḏuanga i'a 'o 'utusu ngana siḏa no sidodahe Ma Jou 'ai ngo'omo,
42001077	Di'a sihabari Tai ngowa-ngowa'a mangale ananga ḏuanga i'a 'aḏi sanga salamata na'o Ma Jou'ongu Madutu 'a singi-ngiranga ḏua ananga manga ḏosa,
42001078	sababu nanga Jou'ongu Madutu, Unanga 'ai 'akala re sinyingara ma la-la masala di'a ngene. Sababu gena-ge, Unanga 'ai Ngowa'a Nau'u ḏuanga i'a 'o sapolo da'u toma soroga tala di'a 'O sisalamata ngene, ma tero sa'olo wangere ma la'o 'i pilata,
42001079	la Unanga 'o pula'a tarangi toma ngowa'a mo-moini ga'a 'aḏi 'ahu toma hafu-hafu re 'aḏi mojongo sengene. Unanga 'o sinyanyasele ngene toma ngo'omo, la ngene sanga dame ra Unanga masiretene ino.”
42001080	Zakaria 'ai ngowa'a gena-ge lebe ti'ara lebe ramasa re 'ai ngo-ngaku ra Ma Jou'ongu Madutu 'i lebe te'e. Unanga 'o tegoro toma daeraha baulaco singadolo ma 'orasa 'i tero di'a unanga 'a sijumu 'ai diri toma ngowa'a Israel.
42002001	Wakutu sibuoro 'a Yohanes pasala i'a, Kaisar Agustus 'o sisupu 'ai parenta, la ngowa'a mo-moini toma Roma ma pareta matengo re matengo 'aḏi silefo manga lomanga.
42002002	Lefo lomanga nena-ne 'i si'a'a waro ma mulaingi wakutu 'a Kirenius 'o dadi gubernur toma daeraha Siria.
42002003	Toma 'orasa gena-ge, ngowa'a mo-moini matai ḏibo tamanga limau masiretene di'a silefo manga lomanga.
42002004	'A Yusuf 'o sisoi'i tala limau Nazaret toma daeraha Galilea re ngo Maria unanga 'ai ga-ganau mo mete'e, toma 'orasa gena-ge munanga rami lese ḏua. Ananga 'aḏi tagi toma daeraha Yudea toma limau Betlehem, 'Olana Daud 'ai dola'a ututu ma ngi'i. Yusuf balasu 'a silefo 'ai lomanga toma limau Betlehem sababu unanga 'ai 'asala ra 'Olana Daud ino.
42002006	Wakutu ananga toma limau Betlehem moju ngo Maria mi 'orasa maḏe-ḏegoro i'a ri ngadolo.
42002007	Munanga mo sibuoro ngowa nau'u matengo ngowa ma jomolo, 'u sao reo ḇa'a kara 'u sigare toma haiwani ma ngo-ngoromo ma ngi'i, sababu 'aḏi sanga ngi'i riwara di'a 'aḏi masiḏingoto.
42002008	Toma utu gena-ge, 'age sowohi-sowohi 'aḏi dadanu manga doba toma daeraha rurubu.
42002009	Kage-kage, Ma Jou'ongu Madutu 'ai mala'ekata matengo 'i masibaiti ra ananga re cahaya ra Ma Jou'ongu Madutu ino 'i 'erese ananga singadolo ananga matai mojongo.
42002010	Mada'a mala'ekata gena-ge 'o kanau, “Mojongo awa! Sababu ngoi to sapolo to singadolo habari la-la ra ngini. Habari nena-ne ḏuanga i'a 'i gasa roanga masala toma ngowa'a mo-moini:
42002011	Wangere nange-ne toma limau ga'a 'Olana Daud 'ai dola'a ututu ma ngi'i, sibuoro ḏua ninga Salamata ma Cimi, Unanga gena-ge 'O Kristus, Ma Jou.
42002012	Ma didina'o nena-ne mangale ma demo 'i banari: Ngini ḏuanga i'a ni tagi re sanga i'a ngowa kiau matengo 'u sao reo ḇa'a re 'u sigare toma haiwani ma ngo-ngoromo ma ngi'i.”
42002013	Kage-kage mala'ekata matengo 'o mamete'e reo mala'ekata lelegu ma repe, ananga 'aḏi puji re silamo'o Ma Jou'ongu Madutu, 'aḏi kanau,
42002014	“Puji re silamo'o Ma Jou'ongu Madutu toma soroga, re dame toma dungia toma manusia ga'a Ma Jou'ongu Madutu ya'u sanangi.”
42002015	Togumu i'a mala'ekata-mala'ekata gena-ge ya sisoi'i tala re 'aḏi maḏibo toma soroga, kara sowohi-sowohi 'aḏi makanau matengo re matengo, “Ino, ngene wo si'a toma Betlehem, la wo oḏi'i 'oru ga'a 'i dadi ḏua ma tero sa'olo Ma Jou'ongu Madutu 'o siajele ḏua ra ngene.”
42002016	Dadi ananga jau-jau 'aḏi tagi ḏua re 'aḏi sanga i'a ngo Maria, 'a Yusuf re ngowa kiau gena-ge ya sigare toma haiwani ma ngo-ngoromo ma ngi'i.
42002017	Wakutu sowohi-sowohi gena-ge 'aḏi oḏi'i ngowa kiau gena-ge ḏua ya sijarita mangale 'oru ga'a mala'ekata 'o siajele ra ananga pasala ḏua
42002018	singadolo ngowa'a mo-moini matai heranga ya 'isene sowohi-sowohi manga jarita.
42002019	Mada'a wakutu ngo Maria ma 'isene i'a so'o gena, munanga pa'i magogono tami 'akala re sinyingara ma dara ḇato.
42002020	Gena ḏua, sowohi-sowohi 'aḏi maḏibo i'a toma daeraha rurubu, re 'aḏi puji re silamo'o re simulia Ma Jou'ongu Madutu, sababu 'oru ga'a ya 'isene re ya oḏi'i mode-mode'e ma tero sa'olo ga'a mala'ekata ro siajele ra ananga pasala ḏua.
42002021	Wakutu ngowa kiau gena-ge 'Ai 'umuru wangere tu'angere, ananga 'U suna re 'U silomanga Yesus. Lomanga gena-ge ga'a mala'ekata ro siajele siḏa wakutu ma ngina ngo Maria 'ami po'olo tegoro nyangu.
42002022	Ma 'orasa enanga 'i ngadolo 'a Yusuf re ngo Maria ya siḏagi Yahudi manga 'atoranga di'a sigofi manga lese 'i mete'e Musa 'ai hukumu. Dadi ananga 'aḏi gasa ngowa kiau gena-ge toma limau Yerusalem di'a sidoa'a ra Ma Jou'ongu Madutu.
42002023	Sababu ra Ma Jou'ongu Madutu 'ai Hukumu toma boku ma dara 'i silefo so'o ne: “Ngowa'a nau'u ma jomolo mo-moini balasu sidoa'a ra Ma Jou'ongu Madutu.”
42002024	Re ananga 'aḏi gasa manga jou-jou namo dara sabi moi bolo namo pombo ma ngowa romoḏiḏi mete'e 'oru ga'a 'i silefo ḏua ra Ma Jou'ongu Madutu 'ai Hukumu gena-ge.
42002025	'Orasa gena-ge toma limau Yerusalem 'age rema ngowa'a matengo 'ai lomanga Simeon, ngowa'a loasa re banari ga'a 'o 'ahu di'a sisanangi Ma Jou'ongu Madutu 'ai 'akala re sinyingara re Ma Ngagara 'Ofi-'Ofi 'i nyanyasele unanga. Unanga gena-ge 'o totoma Ma Jou'ongu Madutu 'o sisalamata 'Ai ngowa-ngowa'a Israel enanga ma 'orasa.
42002026	Ma Ngagara 'Ofi-'Ofi gena-ge 'i siajele ra unanga pasala ḏua mangale na'o unanga 'o oḏi'i 'O Kristus nyangu, Unanga gena-ge ga'a Ma Jou'ongu Madutu 'o sijaji 'ua re 'au wali, unanga 'o sengene nyangu.
42002027	Toma 'orasa gena-ge, Ma Ngagara 'Ofi-'Ofi 'i sigaraki Simeon 'ai 'akala re sinyingara singadolo 'o osama ra Ma Jou'ongu Madutu 'ai Wala ma soana. Toma 'orasa gena-ge ḏi'i, wakutu 'a Yesus 'o ki-kiau moju 'a Yusuf re ngo Maria 'aḏi gasa unanga re 'aḏi osama ra Ma Jou'ongu Madutu 'ai Wala ma soana, la ya mete'e Musa 'ai hukumu.
42002028	Simeon 'o toti'i ngowa kiau gena-ge re 'o puji re silamo'o Ma Jou'ongu Madutu. Unanga 'o kanau,
42002029	“Ma Jou'ongu Madutu 'ani jaji enanga 'i sitotomo. Nange-ne ḏua, ngoi ga'a 'Ani budaka, na siḏo-ḏogumu 'ari co'ongu.
42002030	Sababu 'ari la'o masiretene ri oḏi'i Salamata ma Cimi ra Ma Jou'ongu Madutu ino,
42002031	Unanga gena-ge ga'a Ma Jou'ongu Madutu 'o sidodahe pasala ḏua di'a ngowa'a mo-moini.
42002032	Salamata ma Cimi gena-ge sa'olo tarangi rimoi ga'a sitarangi ngo'omo di'a ngowa'a Yahudi ua, la ananga nga'unu 'aḏi sapolo ra Ma Jou'ongu Madutu. Tarangi gena-ge 'i gasa lomanga gau'u toma ngowa'a Israel, 'Ani ngowa-ngowa'a.”
42002033	Wakutu ma ḇaḇa re ma ngina ('a Yusuf re ngo Maria) ya 'isene 'a Simeon 'o kanau mangale ngowa kiau gena-ge, ananga 'aḏi heranga.
42002034	Ḏua Simeon sibarakati ananga re 'o kanau i'a ra ngo Maria, “Ngowa kiau nena-ne Ma Jou'ongu Madutu ro cumutu ḏua di'a sihukumu re sisalamata ngowa'a repe toma Israel re 'O dadi didina'o rimoi ra Ma Jou'ongu Madutu ino mada'a Unanga ḏuanga i'a ngowa'a repe 'U lawana,
42002035	singadolo 'O sisupu ananga manga 'ulungu ma jira tamanga 'akala re sinyingara ma dara. Mada'a, Maria, 'ani 'akala ḏuanga i'a sanga kangela ma tero sa'olo siruju reo golowa mango-mangono.”
42002036	'Age ḏi'i rema nabi we-were'a matengo munanga remo piri'i ḏua, 'ami lomanga ngo Hana, 'a Fanuel 'ai ngowa'a were'a, ra Asyer 'ai ju'uda ino. Nabi we-were'a gena-ge mo molo'ara musungu tumudingi, ḏua 'ami nau'u 'o sengene.
42002037	Dadi munanga remo balo re nange-ne 'ami 'umuru musungu nyagi tu'angere re rata ḏua. Lobi'i re wangere, munanga ma sidaioranga ua mo sapolo ra Ma Jou'ongu Madutu 'ai Wala di'a mo manyiata re mo puasa.
42002038	Toma 'orasa gena-ge, munanga ḏi'i mo sapolo, mo pula'a murasa ma la ra Ma Jou'ongu Madutu re mo siajele mangale ngowa kiau gena-ge toma ngowa'a mo-moini ga'a totoma enanga ma 'orasa Ma Jou'ongu Madutu 'o sibebasa ngowa'a Israel tamanga lawana.
42002039	'A Yusuf re ngo Maria ya si'a'a ḏua 'ori i'a mo-moini mete'e Ma Jou'ongu Madutu 'ai Hukumu. Gena ḏua, ananga 'aḏi maḏibo toma limau Nazaret, toma daeraha Galilea.
42002040	Ngowa 'olo gena-ge ganapu lamo'o re te'e, Unanga 'ai 'akala soro'unu re Ma Jou'ongu Madutu 'o sibarakati Unanga.
42002041	Ma musungu ma jelele i'a 'a Yusuf re ngo Maria 'aḏi tagi toma limau Yerusalem di'a 'aḏi silamo'o Paskah ma Wangere.
42002042	Wakutu Yesus 'ai 'umuru musungu nyagi moi re romoḏiḏi, 'o mete'e Yusuf re Maria, ananga 'aḏi tagi di'a silamo'o Paskah ma Wangere sa'olo biasa.
42002043	Wangere gena-ge palisi'i i'a, ananga 'aḏi maḏibo mada'a Yesus masiretene unanga maḏibo nyangu, 'o tegoro moju toma limau Yerusalem. Mada'a Yusuf re Maria ya waro ua.
42002044	Ananga 'aḏi ta'ajiri Unanga ro mamete'e reo ngowa'a repe. Tamanga ḏo-ḏagi wange moi ma dara pasala i'a, ananga 'aḏi disa Unanga tamanga ioro re nongoḏu re ḏagilomu sabi manga sigolona.
42002045	Mada'a 'aḏi sanga Unanga ua. Dadi ananga 'aḏi maḏibo i'a moju toma limau Yerusalem, la 'aḏi disa unanga.
42002046	Ananga 'aḏi disa ma di'ara wange ro'ange, kara 'aḏi sanga Unanga ra Ma Jou'ongu Madutu 'ai Wala ma soana. Unanga 'o tegoro 'O sigi-gisene re 'O sano toma guru-guru 'agama.
42002047	Ngowa'a mo-moini 'aḏi matai heranga ga'a 'aḏi 'isene Unanga 'o kanau. Sababu Unanga ngowa 'olo moju, mada'a 'Ai 'akala lai soro'unu singadolo 'Ai sa-sangoro kama rapu ua.
42002048	'A Yusuf re ngo Maria masiretene 'aḏi heranga wakutu 'aḏi sanga Unanga toma ngi'i gena-ge. 'Ai ngina mo kanau i'a ra Unanga, “I'a sa'olo no 'a'a ngomi so'o gena-ge? 'Ani ḇaḇa re 'Ani ngina, ngomi minga 'akala kangela masala mi disa Ngana!”
42002049	Yesus 'a sangoro, “I'a sa'olo baba re meme ni disa Ngoi toma ngi'i lelegu? Baba re meme ni waro ua mangale Ngoi balasu to tegoro Tari Ḇaḇa 'ai wala?”
42002050	Mada'a ananga ya sahe ua Yesus 'ai sa-sangoro ma ngale.
42002051	Togumu i'a, Yesus 'o tagi mamete'e ra ananga 'aḏi maḏibo toma limau Nazaret, re 'o mete'e manga mau. 'Ori i'a mo-moini ga'a 'i dadi gena-ge, ngo Maria ma gogono tami 'akala re sinyingara ma dara.
42002052	Yesus 'o lamo'o dere i'a, 'Ai 'akala re sinyingara ganapu soro'unu re 'O sisanangi Ma Jou'ongu Madutu re manusia manga 'akala re sinyingara.
42003001	Wakutu Kaisar Tiberius 'o parenta ma di'ara musungu nyagi moi re romotoa ḏua, 'a Pontius Pilatus 'o dadi gubernur toma daeraha Yudea, 'a Herodes 'o dadi 'olana toma daeraha Galilea, re 'a Filipus 'o dadi 'olana toma daeraha Iturea re Trakhonitis ('A Herodes re 'a Filipus ananga nga muḏiḏi gia nongoḏu). Re ḏi'i 'a Lisanias 'o dadi 'olana toma daeraha Abilene
42003002	re 'a Hanas re 'a Kayafas 'aḏi dadi 'imam 'agung. Toma 'orasa gena-ge, Ma Jou'ongu Madutu 'ai demo 'i sapolo ra Yohanes, 'a Zakaria 'ai ngowa'a, toma ngi'i baulaco
42003003	Ḏua 'a Yohanes 'o tagi 'a sigoloḏi daeraha Ḇanyo Yordan, re 'a singadolo habari ra Ma Jou'ongu Madutu ino re 'o kanau, “Ngini balasu ni maḏibo toma ngo'omo boloto re ni sanga baptis, la Ma Jou'ongu Madutu 'a singi-ngiranga ninga ḏosa.”
42003004	Gena-ge 'i mete'e ra nabi Yesaya 'ai boku, ga'a 'i silefo: “ 'Age rema ngowa'a matengo 'o kanau siduga-duga toma daeraha baulaco so'o ne: ‘Sidodahe ngo'omo di'a Ma Jou, siboloto ngo'omo gena-ge di'a Unanga.
42003005	Ngabanga mo-moini na jujumu, kie re sau mo-moini na patu sirata, ngo'omo 'i pale-pale na siboloto re ngo'omo 'i tuso-tuso'o na jujumu,
42003006	la ngowa-ngowa'a toma dungia sitabi donga ḏuanga i'a ya oḏi'i Ma Jou'ongu Madutu sisalamata 'Ai ngowa-ngowa'a.”
42003007	Ngowa'a repe 'aḏi sapolo ra Yohanes, la 'aḏi sanga baptis. Unanga 'o kanau ra ananga, “Ngini ngowa'a ma jira ma ju'uda ma tero sa'olo cuku'u rema bisa ma ngowa! 'A guna 'o kanau ra ngini mangale na'o 'aḏi sanga baptis ḇato ngini ḏuanga i'a sanga hukumu ua ra Ma Jou'ongu Madutu!
42003008	Sijumu taninga de'oso re ḏegoro mangale ngini reni maḏibo mode-mode'e toma ngo'omo boloto! Awa ngini ni ta'ajiri taninga 'akala re sinyingara, ‘Ngomi mi sanga hukumu ua, sababu Abraham ngomi minga ete re dotumu.’ 'Elingi 'Ari demo nena-ne: Ma Jou'ongu Madutu nga'unu 'o sidadi maḏi-maḏi nena-ne 'i dadi Abraham 'ai ju'uda!
42003009	Ma Jou'ongu Madutu ro ḏu-ḏuanga ḏua 'O sihukumu ngowa'a ga'a 'aḏi maḏibo ua toma ngo'omo boloto ma tero sa'olo tama'ono 'i ḏu-ḏuanga ḏua di'a sitawele ate re sitola'a ngadolo toma utu'u. Sababu gena-ge, na'o ate gena-ge ma sowo'o 'i rousu ua, ḏuanga i'a 'a tawele re 'a upa'a toma u'u ma dara.”
42003010	Dadi ngowa-ngowa'a 'aḏi sano ra Yohanes, “Dadi ngomi balasu mi 'a'a 'oru?”
42003011	Yohanes 'a sangoro, “Ngowa'a remanga baju bela ḏiḏi balasu sipula'a bela moi toma ngowa'a kamanga baju ua, re ngowa'a remanga ngo-ngoromo balasu sibalangu toma ngowa'a kamanga ngo-ngoromo ua.”
42003012	Ngowa'a golo-golo'o balastengi ḏi'i 'aḏi sapolo ra Yohanes di'a 'aḏi sanga baptis. Ananga 'aḏi sano, “Guru, ngomi balasu mi 'a'a 'oru?”
42003013	Yohanes 'a sangoro, “Awa ni golo'o pai-pai'i 'oru ga'a pamarenta ya sitantukanga ḏua.”
42003014	'Age ḏi'i sordado 'aḏi sano, “Ngomi balasu mi 'a'a 'oru?” Yohanes 'a sangoro, “Awa ni simau-mau ngowa'a 'aḏi sipula'a pipisi ra ngini re awa ni da'awa ngowa'a 'i banari ua. Ngini balasu ni masisanangi reo ninga gaji masiretene.”
42003015	Toma 'orasa gena-ge, ngowa-ngowa'a mulaingi 'aḏi ta'ajiri: Yohanes nena-ne 'o dadi 'O Kristus bolo ua ga'a ngene wo totoma?
42003016	Sababu gena 'a Yohanes 'o kanau ra ananga mo-moini, “Ngoi pa'i to baptis ngini reo ḇanyo, mada'a ḏuanga i'a 'age rema ngowa'a matengo lebe la-lamo'o ra ngoi, ta gasa 'Ai tarupa mai patasa ua. Unanga gena-ge ḏuanga i'a 'O sapolo re 'O baptis ngini rema Ngagara 'Ofi-'Ofi re u'u.
42003017	Gena-ge ma tero sa'olo Tai giama 'age rema garpu lamo'o, re Unanga ḏuanga i'a 'o sitaro'o gandum mo-moini singadolo 'i 'ofi. Gandum rema la'eme ḏuanga i'a sigare toma titila ma dara, mada'a ma 'omanga 'i siupa'a toma u'u kama sengene ua.”
42003018	So'o gena 'a Yohanes 'o siajele mangale duhu mo-moini toma ngowa-ngowa'a wakutu unanga 'o singadolo Habari Roanga.
42003019	Mada'a 'a Yohanes 'o ḇangata Herodes wakutu unanga 'o kuasa toma daeraha Galilea. Yohanes 'o ḇangata tau-taunu sababu Herodes 'o molo'ara 'ai dau'u ngo Herodias, 'a Filipus 'ai were'a, re 'o madaga'a kajahatana ma lelegu ḏi'i.
42003020	Dadi 'a Herodes 'ai kajahatana lebe dogo sababu unanga 'o singosama Yohanes toma bui ma dara.
42003021	Wakutu Yohanes 'o baptis ngowa'a mo-moini unanga 'o baptis Yesus ḏi'i, re wakutu Yesus 'o manyiata, diwanga 'i talanga,
42003022	kara Ma Ngagara 'Ofi-'Ofi 'i matuhu sa'olo namo dara, 'i 'uci ra Unanga. Ḏua Unanga 'o 'isene Ma Jou'ongu Madutu 'ai iḏingi ma betongo so'o ne, “Ngana nena-ne 'Ari ngowa'a Ta dadalara, Ngoi 'ari 'akala re sinyingara ma sanangi Ta sipa'ala ra Ngana.”
42003023	Wakutu Yesus mulaingi 'ai munara, 'Ai 'umuru ḏa musungu nyagi ro'ange. Mete'e ngowa'a manga wo-waro, Unanga 'a Yusuf 'ai ngowa'a nau'u re
42003024	Yusuf: Eli 'ai ngowa'a nau'u, Eli: Matat 'ai ngowa'a nau'u, Matat: Lewi 'ai ngowa'a nau'u, Lewi: Malkhi 'ai ngowa'a nau'u, Malkhi: Yanai 'ai ngowa'a nau'u, Yanai: Yusuf 'ai ngowa'a nau'u,
42003025	Yusuf: Matica 'ai ngowa'a nau'u, Matica: Amos 'ai ngowa'a nau'u, Amos: Nahum 'ai ngowa'a nau'u, Nahum: Hesli 'ai ngowa'a nau'u, Hesli: Nagai 'ai ngowa'a nau'u,
42003026	Nagai: Maat 'ai ngowa'a nau'u, Maat: Matica 'ai ngowa'a nau'u, Matica: Simei 'ai ngowa'a nau'u, Simei: Yosekh 'ai ngowa'a nau'u, Yosekh: Yoda 'ai ngowa'a nau'u.
42003027	Yoda: Yohanan 'ai ngowa'a nau'u, Yohanan: Resa 'ai ngowa'a nau'u, Resa: Zerubabel 'ai ngowa'a nau'u, Zerubabel: Sealtiel 'ai ngowa'a nau'u, Sealtiel: Neri 'ai ngowa'a nau'u,
42003028	Neri: Malkhi 'ai ngowa'a nau'u, Malkhi: Adi 'ai ngowa'a nau'u, Adi: Kosam 'ai ngowa'a nau'u, Kosam: Elmadam 'ai ngowa'a nau'u, Elmadam: Er 'ai ngowa'a nau'u,
42003029	Er: Yosua 'ai ngowa'a nau'u, Yosua: Eliezer 'ai ngowa'a nau'u, Eliezer: Yorim 'ai ngowa'a nau'u, Yorim: Matat 'ai ngowa'a nau'u, Matat: Lewi 'ai ngowa'a nau'u,
42003030	Lewi: Simeon 'ai ngowa'a nau'u, Simeon: Yehuda 'ai ngowa'a nau'u, Yehuda: Yusuf 'ai ngowa'a nau'u, Yusuf: Yonam 'ai ngowa'a nau'u, Yonam: Elyakim 'ai ngowa'a nau'u,
42003031	Elyakim: Melea 'ai ngowa'a nau'u, Melea: Mina 'ai ngowa'a nau'u, Mina: Matata 'ai ngowa'a nau'u, Matata: Natan 'ai ngowa'a nau'u, Natan: Daud 'ai ngowa'a nau'u,
42003032	Daud: Isai 'ai ngowa'a nau'u, Isai: Obed 'ai ngowa'a nau'u, Obed: Boas 'ai ngowa'a nau'u, Boas: Salmon 'ai ngowa'a nau'u, Salmon: Nahason 'ai ngowa'a nau'u,
42003033	Nahason: Aminadab 'ai ngowa'a nau'u, Aminadab: Admin 'ai ngowa'a nau'u, Admin: Arni 'ai ngowa'a nau'u, Arni: Hesron 'ai ngowa'a nau'u, Hesron: Peres 'ai ngowa'a nau'u, Peres: Yehuda 'ai ngowa'a nau'u,
42003034	Yehuda: Yakub 'ai ngowa'a nau'u, Yakub: Ishak 'ai ngowa'a nau'u, Ishak: Abraham 'ai ngowa'a nau'u, Abraham: Terah 'ai ngowa'a nau'u, Terah: Nahor 'ai ngowa'a nau'u,
42003035	Nahor: Serug 'ai ngowa'a nau'u, Serug: Rehu 'ai ngowa'a nau'u, Rehu: Peleg 'ai ngowa'a nau'u, Peleg: Eber 'ai ngowa'a nau'u, Eber: Salmon 'ai ngowa'a nau'u,
42003036	Salmon: Kenan 'ai ngowa'a nau'u, Kenan: Arpakhsad 'ai ngowa'a nau'u, Arpakhsad: Sem 'ai ngowa'a nau'u, Sem: Nuh 'ai ngowa'a nau'u, Nuh: Lamekh 'ai ngowa'a nau'u,
42003037	Lamekh: Metusalah 'ai ngowa'a nau'u, Metusalah: Henokh 'ai ngowa'a nau'u, Henokh: Yared 'ai ngowa'a nau'u, Yared: Mahalaleel 'ai ngowa'a nau'u, Mahalaleel: Kenan 'ai ngowa'a nau'u,
42003038	Kenan: Enos 'ai ngowa'a nau'u, Enos: Set 'ai ngowa'a nau'u, Set: Adam 'ai ngowa'a nau'u, Adam: Ma Jou'ongu Madutu 'ai ngowa'a nau'u.
42004001	Ma Ngagara 'Ofi-'Ofi 'u ḏegoro Yesus wakutu Unanga 'a sisoi'i tala Ḇanyo Yordan. Ma Ngagara 'Ofi-'Ofi 'u gasa Unanga toma daeraha baulaco.
42004002	Toma ngi'i gena-ge, Yesus 'o sanga bo-baja toma 'Iblisi ma di'ara wangere nyagi rata. Toma wangere nyagi rata ma dara, Unanga kama oromo ua. Dadi ma ḏo-ḏogumu tala Unanga 'o basono sawini.
42004003	'Iblisi 'i kanau ra Unanga, “Ngana nena-ne Ma Jou'ongu Madutu 'ai Ngowa'a Nau'u. Dadi, no soma'a maḏi nena-ne 'i dadi roti.”
42004004	Yesus 'a sangoro, “Toma Boku 'Ofi-'Ofi 'i silefo so'o ne: ‘Manusia wo 'ahu pa'i wo oromo roti ḇato ua.’ ”
42004005	Gena ḏua, 'Iblisi 'i gasa Yesus moju toma kie kau'u rimoi ma tubu. Tado la'o ua, 'Iblisi 'i sijumu ra Yesus dungia ma pareta mo-moini.
42004006	'Iblisi 'i kanau i'a ra Yesus, “Ngoi nyengara to sipula'a ra Ngana dungia ma pamarenta di'a Ngana na parenta re 'ori i'a rana toma dungia ma dara mo-moini. Sababu mo-moini nena-ne to sipula'a ḏua ra ngoi re ngoi nyengara to pula'a ra guna ḇato mete'e ngoi 'ari 'akala re sinyingara ma mau.
42004007	Mo-moini gena-ge ḏuanga i'a di'a Ngana na'o Ngana no silamo'o re siḏubuso ngoi.”
42004008	Yesus 'a sangoro, “Toma Boku 'Ofi-'Ofi ma dara 'i silefo so'o ne: ‘Silamo'o re siḏubuso Ma Jou'ongu Madutu, 'ani Jou, re de-de'oso pa'i Unanga ḇato.’ ”
42004009	Ḏua 'Iblisi 'i gasa Yesus toma limau Yerusalem re 'U side'oso Unanga ra Ma Jou'ongu Madutu 'ai Wala ma wanata. Gena ḏua, 'Iblisi gena-ge 'i kanau ra Unanga, “Ngana nena-ne Ma Jou'ongu Madutu 'ai Ngowa'a Nau'u. Dadi No masipoini tala.
42004010	Sababu toma Boku 'Ofi-'Ofi 'i silefo so'o ne: ‘Ma Jou'ongu Madutu ḏuanga i'a 'o soma'a 'ai mala'ekata-mala'ekata 'aḏi jaga Ngana la-la.
42004011	Re ḏi'i, ananga 'aḏi 'alo Ngana, la 'Ani rou 'i nga'unu toma maḏi awa.’ ”
42004012	Yesus 'a sangoro, “Toma Boku 'Ofi-'Ofi ma dara 'i silefo so'o ne: ‘Awa no tai'i Ma Jou'ongu Madutu, 'ani Jou.’ ”
42004013	'Iblisi 'i tai'i Yesus rema bo-baja gena-ge togumu i'a, enanga 'i sisoi'i tala Yesus re 'i totoma donga ma lelegu.
42004014	Gena ḏua, Yesus 'o maḏibo toma daeraha Galilea re Ma Jou'ongu Madutu 'ai Ngagara 'Ofi-'Ofi 'u ḏegoro Unanga. Habari mangale Unanga 'i rera re walata toma daeraha mo-moini.
42004015	Unanga 'o doto'o toma wala-wala puji re ngowa'a mo-moini 'aḏi puji re silamo'o Unanga.
42004016	Yesus 'o tagi da'a toma limau Nazaret, ngi'i ga'a Unanga 'o ramasa. Toma Sabata ma wangere, Unanga 'o tagi toma wala puji, mete'e Unanga 'ai biasa. Unanga 'o te'oso toma ngowa'a manga biono di'a 'O baca Boku 'Ofi-'Ofi,
42004017	re ananga 'aḏi pula'a Nabi Yesaya 'ai boku ra Unanga. Unanga 'a sela kartasi lo-lolo gena-ge 'A sanga ma balangu ma betongo so'o ne:
42004018	“Ma Jou'ongu Madutu 'ai Ngagara 'Ofi-'Ofi marimoi ra Ngoi. Sababu Ma Jou'ongu Madutu 'o cumutu ḏua Ngoi di'a ta singadolo Habari Roanga toma ngowa-ngowa'a ma dinga'unu ua. Ma Jou'ongu Madutu 'o 'utusu Ngoi di'a to singadolo habari mangale: Ngoi ḏuanga i'a to sisupu ngowa-ngowa'a toma 'Iblisi ma pareta re si-la ngowa-ngowa'a hafu re ta'u sibebasa ngowa-ngowa'a ga'a 'aḏi sanga sikisa
42004019	re ta singadolo ra ananga mangale ma 'orasa 'i ngadolo na'o Unanga, Ma Jou, ḏuanga i'a 'o sisalamata 'Ai ngowa-ngowa'a.”
42004020	Yesus dadunu 'a lolo kartasi gena-ge re 'a siḏibo toma boku ma gu-gu'u, kara 'O tegoro. Ngowa'a mo-moini toma wala puji ma dara 'aḏi tatamo Unanga.
42004021	Re Unanga mulaingi 'o kanau ra ananga mangale bu-bula'a--bu-bula'a toma Boku 'Ofi-'Ofi ma betongo so'o ne: “Toma wangere nange-ne ga'a ngini na 'isene, Ngoi ta sitotomo.”
42004022	Unanga 'ai demo re ganau 'i rousu madutu singadolo ananga 'aḏi heranga, re 'aḏi kanau, “Unanga nena-ne pa'i 'a Yusuf 'ai ngowa'a nau'u ḇato!”
42004023	Mada'a Yesus 'o kanau ra ananga, “Tantu ḏua ngini ḏuanga i'a ni kanau dolabololo ra Ngoi: ‘Hai, dotere na si-la 'ani diri masiretene. Ma maksudu: Ngomi mi 'isene ḏua Ngana no 'a'a ga'a hera-heranga toma limau Kapernaum, na si'a'a ḏi'i Tani gamu masiretene.’ ”
42004024	Yesus dogo kanau, “Ni ngaku mode-mode'e 'Ari demo-demo nena-ne: Sanga ua matengo 'o dadi nabi ga'a ngowa'a 'u silamo'o tai gamu masiretene.
42004025	Mada'a na 'isene: wakutu Elia 'o 'ahu-'ahu moju, ngogoro ma 'orasa ma di'ara musungu ro'ange re ma jule. Sababu gena-ge ngowa-ngowa'a toma daeraha gena-ge matai sawini madutu re balo-balo ngowa'a Israel manga repe.
42004026	Kalaha so'o gena, Ma Jou'ongu Madutu 'o soma'a ua 'a Elia 'o tagi toma balo-balo gena-ge, mada'a pa'i 'O soma'a Elia 'o tagi toma balo matengo toma limau Sarfat toma daeraha Sidon.
42004027	So'o gena ḏi'i, toma 'orasa nabi Elisa 'age rema ngowa'a Israel manga repe 'aḏi si-siḏi 'eno'o mada'a matengo i'a mai ua 'o la - pa'i Naaman ngowa'a Siria.”
42004028	Ngowa'a mo-moini toma wala puji ma dara ananga 'aḏi porata madutu wakutu ya 'isene so'o gena.
42004029	Ananga gena-ge 'aḏi te'oso kara 'aḏi dusu'u 'a Yesus sisupu toma limau ma ḏuḏunu re 'aḏi gasa Unanga toma bawata ma 'uḏu ga'a ananga ya simomi'i manga limau. Ananga manga maksudu 'aḏi itomo Unanga toma bawata gena-ge.
42004030	Mada'a Yesus 'o tagi 'o palisi'i ngowa'a repe.
42004031	Gena ḏua, Yesus 'o tagi toma limau Kapernaum toma daeraha Galilea. Toma limau gena-ge Unanga 'o doto'o ngowa-ngowa'a toma Sabata ma wangere.
42004032	Ananga ga'a 'aḏi isene Unanga 'Ai doto'o 'aḏi matai heranga sababu Unanga 'o kanau rai kuasa.
42004033	Toma wala puji gena-ge 'age rema ngowa'a matengo roh ma jira 'u dungosama. Ngowa'a gena-ge 'o maboa-boa'a,
42004034	“Hei Yesus ngowa'a Nazaret! Ngana mau no 'a'a 'oru ra ngomi? Ngana no sapolo di'a no singi-ngiranga ngomi? Ngoi to waro Ngana gena-ge 'a guna: Ngana ne Ngowa'a 'Ofi-'Ofi ra Ma Jou'ongu Madutu ino!”
42004035	Yesus 'o ḇangata roh ma jira gena-ge re 'o kanau, “Masiogoro! Supu toma ngowa'a nena-ne.” Ḏua roh ma jira gena-ge 'i sibau'u ngowa'a gena-ge ra ananga mo-moini manga biono, kara 'i supu toma ngowa'a gena-ge, mada'a unanga 'a basono ua masi-siḏi.
42004036	Ngowa-ngowa'a mo-moini 'aḏi heranga re 'aḏi ma'u kanau matengo re matengo, “Wa sipari ua 'Ai demo-demo. Rai kuasa 'o parenta roh-roh ma jira 'i supu, toma 'orasa gena ḏua enanga 'i supu!”
42004037	Dadi habari mangale Yesus enanga ganapu 'i rera re walata toma daeraha gena-ge mo-moini.
42004038	Yesus 'a sisoi'i tala wala puji gena-ge re 'O tagi ra Simon 'ai wala. Toma wala gena-ge 'age Simon 'ai dedono we-were'a mo gagama lai siḏi. Dadi ngowa-ngowa'a 'aḏi golo'o Yesus si-la munanga.
42004039	Yesus 'o tagi sebanga i'a ra munanga 'ami jingi'i re 'a soma'a 'ami si-siḏi gagama 'i mawoi'i. Dadi gagama gena-ge ri iranga re munanga mo la, kara mo momi'i re mo de-de'oso ananga.
42004040	Wakutu wangere sa'i ri soḏu, ngowa-ngowa'a 'aḏi gasa ino ra Yesus ngowa'a ga'a 'aḏi sanga si-siḏi fara muḏuo i'a. Yesus 'a siteru 'Ai giama ra ananga matengo re matengo, ḏua ananga raḏi la mo-moini.
42004041	Sidogo ḏi'i, ngowa'a manga repe ga'a roh ma jira ya'u dungosama, manga roh gena-ge 'i supu re 'i maboa-boa'a, “Ngana nena-ne Ma Jou'ongu Madutu 'ai Ngowa'a Nau'u.” Mada'a Yesus 'o ḇangata enanga re simaha ua enanga 'i kanau, sababu enanga 'i waro Unanga nena-ne 'O Kristus.
42004042	Wakutu wangere ma la'o sa'i pilata, Yesus 'a sisoi'i tala limau gena-ge 'O tagi toma ngi'i garura rimoi. Ngowa-ngowa'a ananga 'aḏi tagi disa Unanga. Wakutu raḏi ma'u sanga ra Yesus, ananga 'aḏi golo'o simau-mau Unanga 'o sisoi'i tala ananga awa.
42004043	Mada'a Unanga 'o kanau, “Ngoi balasu ta singadolo Habari Roanga toma limau-limau ma lelegu ḏi'i mangale Ma Jou'ongu Madutu 'ai Pareta sababu di'a gena-ge Ma Jou'ongu Madutu 'o 'utusu Ngoi toma dungia.”
42004044	Sababu gena-ge, Yesus 'o doto'o toma wala-wala puji ma dara toma gamu-gamu toma daeraha Yudea mo-moini.
42005001	Toma 'orasa rimoi, Yesus 'o te'oso doto'o ngowa-ngowa'a toma talaga Genesaret ma 'uḏu. Ngowa'a repe 'aḏi gowolo Unanga di'a 'aḏi 'isene Habari Roanga ra Ma Jou'ongu Madutu ino.
42005002	Toma talaga ma 'uḏu, Yesus 'o oḏi'i oti romoḏiḏi, ngowa'a ngau-ngau raḏi 'uci toma oti gena-ge re 'aḏi woi'i manga j̱ala ma jeremoto.
42005003	Ḏua Yesus 'o mabalene toma oti rimoi, Simon 'ai oti, re 'o soma'a 'a Simon 'a itomo gasa kiḏanga o'o. Gena ḏua, Yesus 'o tegoro toma oti ma dara re 'O doto'o ngowa'a repe.
42005004	Yesus 'o doto'o togumu i'a 'O kanau ra Simon, “Siamono toma ngido re ni upa'a j̱ala di'a ni disa nyao'o.”
42005005	Simon 'o kanau, “Jou, utu moi siwangere ngomi kama togumu ua mi upa'a j̱ala kuwiḏa re kuḇali, mada'a mi sanga 'oru rimoi i'a mai ua! Mada'a sababu Jou no soma'a, ngoi ta mete'e re ta si'a'a.”
42005006	Ananga ya si'a'a ma tero sa'olo Yesus 'o soma'a. Ḏua ananga 'aḏi sanga nyao'o ma repe masala singadolo manga j̱ala sa'i 'i 'acingi.
42005007	Sababu gena-ge, ananga 'aḏi 'aro'o manga ḏagilomu, la ma'u riono gola'a j̱ala sibalene toma oti romoḏiḏi ma dara. Oti romoḏiḏi gena-ge ma nyao'o 'i roma-romanga singadolo ma oti gena-ge sa'i jala.
42005008	Wakutu Simon 'a oḏi'i so'o gena, unanga 'o mapagara 'ai biono tala ra Yesus re 'o kanau, “Ma Jou, sisoi'i tala ḇato ngoi; sababu ngoi ngowa'a baraḏosa!”
42005009	Simon 'o kanau so'o gena-ge sababu unanga re manga ḏagilomu toma oti ma lelegu, ananga matai heranga sanga nyao'o lai repe.
42005010	So'o gena ḏi'i 'a Yakobus, re 'a Yohanes, ananga gena-ge Zebedeus 'ai ngowa'a ga'a ma oti rimoi ra Simon. Yesus 'o kanau ra Simon, “Mojongo awa! Mulaingi nange-ne Ngoi to doto'o ngana di'a no disa ngowa'a, la 'aḏi mete'e Ngoi ma tero sa'olo nange-ge ngana no j̱ala nyao'o.”
42005011	Simon re 'ai ḏagilomu mo-moini, ananga ya iḏala manga oti toma talaga ma 'uḏu. Gena ḏua, ananga 'aḏi tagi ya sisoi'i tala 'ori i'a mo-moini kara 'aḏi mete'e Yesus.
42005012	Toma wangere rimoi, Yesus 'o ngadolo toma limau rimoi. 'Age rema ngowa'a matengo si-siḏi 'eno'o tai lese rimoi simoini. Wakutu unanga 'o oḏi'i Yesus unanga 'o maḏipolono re maruku ra Yesus re 'o golo'o mode-mode'e, “Jou, na'o No nyengara, No si-la ngoi!”
42005013	Yesus 'a siteru 'Ai giama re 'A siteru ra unanga gena-ge re 'O kanau, “Ngoi to nyengara, no la!” Toma 'orasa gena-ge ḏua, 'ai si-siḏi 'eno'o ri iranga.
42005014	Ḏua, Yesus 'o sipo-poma 'o kanau ra unanga, “Awa ngana na sijarita mangale gena-ge ra guna ḇato. Mada'a no tagi re no masijumu 'ani lese toma 'imam, la siwaro tala mangale ngana reno la. Pasala i'a no pula'a 'ani jou-jou di'a sigofi 'ani lese ga'a mete'e 'a Musa 'ai hukumu sa'olo bukiti rimoi toma ngowa-ngowa'a ḏi'i mangale ngana reno la.”
42005015	Mada'a habari mangale Yesus ganapu 'i rera re walata, ngadolo le'a bolo le'a, singadolo ngowa'a manga repe matai sapolo di'a 'aḏi 'isene Yesus 'ai do-doto'o re ya'u si-la ngowa'a siḏi.
42005016	Mada'a soi rai o'o i'a Yesus 'o tagi manyiata toma ngi'i ga-garura.
42005017	Toma wangere rimoi wakutu Yesus 'o doto'o, 'age rema ngowa'a Farisi nga muḏuo i'a, re guru-guru 'agama 'aḏi tegoro 'isene. Ananga 'aḏi sapolo da'a limau Yerusalem ino, re limau-limau toma daeraha Galilea re Yudea ino. Kuasa ra Ma Jou'ongu Madutu 'i marimoi ra Yesus di'a 'O si-la ngowa'a siḏi.
42005018	Toma 'orasa gena-ge, ngowa'a nga muḏuo i'a 'aḏi gasa ino ngowa'a ḇolo matengo sigae toma 'usungana. Ananga 'aḏi makutale 'u singosama ngowa'a siḏi gena-ge toma wala ma dara, la 'u sigare ra Yesus 'ai biono.
42005019	Mada'a sababu ngowa'a 'aḏi masituḏu-tuḏu i'a, ananga 'aḏi sanga ngo'omo ua di'a 'u singosama ngowa'a ḇolo gena-ge. Sababu gena-ge, ananga 'u sibere unanga da'u toma wala ma re'u. Gena ḏua, ananga ya tiwa'a wala ma 'atu, kara 'u siala sirimoi rai 'usungana pasi-pasi tala ra Yesus 'ai biono toma ngowa'a repe manga sigolona.
42005020	Wakutu Yesus 'a oḏi'i ananga manga ngo-ngaku lai te'e, Unanga 'O kanau i'a toma ngowa'a ḇolo gena-ge, “Wolo, 'ani ḏosa 'i singi-ngiranga ḏua.”
42005021	Guru-guru 'agama re ngowa-ngowa'a Farisi mulaingi 'aḏi masano tamanga 'akala re sinyingara, “Unanga ne 'a guna, singadolo 'o nau'u masala 'o je-jengere Ma Jou'ongu Madutu! Pa'i Ma Jou'ongu Madutu masiretene nga'unu 'o singi-ngiranga ngowa'a manga ḏosa!”
42005022	Yesus 'a waro ananga manga so-sano tamanga 'akala re sinyingara, dadi Unanga 'o kanau, “I'a sa'olo taninga 'akala re sinyingara ma dara 'i masano so'o gena?
42005023	Le'a lebe gapanga si'a'a: Ngoi nyengara to kanau, ‘ 'Ani ḏosa ta singi-ngiranga ḏua’ bolo nyengara to kanau, ‘Momi'i re no tagi’?!
42005024	Mada'a nange-ne Ngoi ta sibukiti ra ngini mangale Ngoi, Manusia ma Ngowa'a Nau'u, masiretene rari kuasa nga'unu ta singi-ngiranga ngowa-ngowa'a manga ḏosa toma dungia nena-ne.” Gena ḏua, Yesus 'o kanau toma ngowa'a ḇolo gena-ge, “Momi'i ie, na tede 'ani 'usungana, re no maḏibo!”
42005025	Ngowa'a ḇolo gena-ge 'o te'oso ra ananga mo-moini manga biono. Ḏua 'a tede 'ai 'usungana, re 'o maḏibo 'o puji re silamo'o Ma Jou'ongu Madutu.
42005026	Ananga mo-moini 'aḏi heranga masala re 'aḏi puji re silamo'o Ma Jou'ongu Madutu. Tamanga 'akala re sinyingara ma dara 'i mojongo ḏi'i, ananga 'aḏi kanau, “Heranga masala 'oru ga'a 'i dadi wangere nange-ne!”
42005027	Togumu gena, Yesus 'o supu i'a re 'o oḏi'i ngowa'a golo-golo'o balastengi matengo, 'ai lomanga 'a Lewi, 'o madi-dirini tai kantoro. Yesus 'o kanau i'a ra unanga, “Ino, mete'e Ngoi”
42005028	Lewi 'o te'oso re 'a sisoi'i tala 'ai ngi'i gena-ge, kara 'o mete'e ra Yesus.
42005029	Togumu i'a, Lewi 'o 'a'a laya tai wala di'a Yesus. Ngowa'a golo-golo'o balastengi manga repe re ngowa'a lelegu ḏi'i 'aḏi oromo mamete'e ra ananga.
42005030	Ngowa'a Farisi nga muḏuo i'a re ananga manga guru-guru 'agama ananga 'aḏi sanangi ua. Dadi ananga 'aḏi kanau i'a ra Yesus 'ai me-mete'e, “I'a sa'olo ngini mo-moini ni oromo mamete'e reo ngowa'a golo-golo'o balastengi re ngowa'a baraḏosa?”
42005031	Yesus 'a sangoro, “Ngowa'a kamanga si-siḏi ua 'aḏi paralu dokter ua. Pa'i ngowa'a remanga si-siḏi ḇato 'aḏi paralu dotere.
42005032	So'o gena ḏi'i, Ngoi to sapolo ua di'a 'aro'o ngowa'a loasa re banari mada'a di'a 'aro'o ngowa'a baraḏosa, la ananga gena-ge 'aḏi maḏibo toma ngo'omo boloto.”
42005033	Ngowa-ngowa'a 'aḏi kanau ra Yesus, “Yohanes 'ai me-mete'e re Farisi manga me-mete'e soi rai o'o i'a ananga 'aḏi puasa re 'aḏi manyiata. Mada'a 'Ani me-mete'e 'aḏi puasa ua!”
42005034	Yesus 'a sangoro reo 'ade-'ade nena-ne: “Sanga ua ngini ni soma'a ninga ioro nongoḏu 'aḏi puasa toma ngowa'a molo'ara manga laya na'o ma geri molo'ara na-nau'u 'age tamanga sigolona moju!
42005035	Mada'a ḏuanga i'a ma 'orasa 'i ngadolo na'o geri molo'ara gena-ge ananga 'u 'oro tamanga sigolona. Toma 'orasa gena-ge, ananga ḏuanga i'a 'aḏi puasa.”
42005036	Ḏua Yesus 'a sijarita mangale 'ade-'ade rimoi ḏi'i: “Matengo ua, 'o pata 'ai baju ma siḏa reo ba-bata su-sungi ga'a 'a 'acingi toma baju ma su-sungi. Sababu na'o so'o gena, unanga ra 'acingi baju ma su-sungi dadi baju gena-ge 'i pake riwara. Sidogo ḏi'i, ḇa'a ma ba-bata su-sungi gena-ge 'i ma'u gasa ua reo baju ma siḏa.
42005037	So'o gena ḏi'i, matengo ua 'o sidai'i 'anggur ma su-sungi toma 'anggur ma ngi'i ma siḏa. Sababu na'o so'o gena 'anggur ma ngi'i gena-ge 'i 'acingi, kara 'anggur 'i pa'ala re 'anggur ma ngi'i ri cira.
42005038	'Anggur ma su-sungi balasu sidai'i toma 'anggur ma ngi'i ma su-sungi ḏi'i.
42005039	So'o gena ḏi'i, sanga ua ngowa'a 'aḏi ka'e mulaingi 'anggur ma siḏa, kara sidu-duu'u 'anggur ma su-sungi sababu 'aḏi kanau, ‘ 'Anggur ma siḏa lebe sa'i.’ ”
42006001	Toma Sabata ma wangere, wakutu Yesus 'o tola'a i'a toma guḏa gandum ḇotu moi, 'Ai me-mete'e 'aḏi 'utu'u gandum. Ananga 'aḏi wiji'i remanga giama, kara ya oromo sababu 'aḏi sawini.
42006002	Ngowa'a Farisi nga muḏuo i'a 'aḏi kanau, “I'a sa'olo ngini ni mete'e ua nanga 'agama ma 'atoranga toma Sabata ma wangere!”
42006003	Yesus 'a sangoro, “Tantu ḏua, ngini ni baca ḏua mangale 'oru ga'a Daud 'a si'a'a wakutu unanga re 'ai ḏagilomu raḏi sawini!
42006004	Unanga 'o osama ra Ma Jou'ongu Madutu 'ai Wala, re 'o oromo roti ga'a sipula'a ḏua sa'olo jou-jou ra Ma Jou'ongu Madutu kara 'o pula'a tai ḏagilomu ḏi'i. Mada'a mete'e nanga 'agama ma hukumu, pa'i 'imam-'imam ḇato nyengara ya oromo roti gena-ge.”
42006005	Ḏua Yesus 'o kanau ra ananga, “Ngoi, Manusia ma Ngowa'a Nau'u to kuasa toma Sabata ma wangere!”
42006006	Toma Sabata ma wangere ma lelegu, Yesus 'o tagi doto'o toma wala puji. Toma ngi'i gena-ge 'age rema ngowa'a matengo 'ai giama kaci moi 'i sengene.
42006007	Guru 'agama re ngowa'a Farisi nga muḏuo i'a, 'aḏi disa Yesus 'ai sala, la 'aḏi kalaki Unanga. Ananga 'aḏi tailako Unanga tau-taunu, awa-awa Unanga 'o si-la ngowa'a siḏi toma Sabata ma wangere.
42006008	Mada'a 'a Yesus 'a waro ananga manga 'akala re sinyingara ma dara. Dadi Unanga 'o kanau toma ngowa'a ga'a 'ai giama kaci moi 'i sengene gena-ge, “Te'oso re ino no made-de'oso 'ane toma biono!” Dadi ngowa'a gena-ge 'o tagi 'o made-de'oso toma biono.
42006009	Ḏua Unanga 'o sano ra ananga mo-moini toma ngi'i gena-ge, “Mete'e 'agama ma hukumu, ngene balasu wo 'a'a 'oru toma Sabata ma wangere: wo 'a'a 'ori i'a ma la-la bolo 'ori i'a ma jira! Wo sisalamata ngowa'a, bolo wo sisengene!”
42006010	Yesus 'o tatamo ananga sigoloḏi. Ḏua 'o kanau toma ngowa'a siḏi gena-ge, “Na toa'a ino 'ani giama!” Ngowa'a siḏi gena-ge 'a toa'a i'a 'ai giama, ḏua 'ai giama ri la.
42006011	Mada'a guru-guru 'agama re ngowa-ngowa'a Farisi 'aḏi ruta madutu, re mulaingi 'aḏi masigaro'o disa ma 'akala sa'olo ya sidodai ra Yesus.
42006012	Wakutu gena-ge Yesus 'o mabere ie toma polono rimoi di'a 'O manyiata. Toma ngi'i gena-ge, unanga 'o manyiata tau-taunu ra Ma Jou'ongu Madutu, utu moi siwangere.
42006013	Wakutu ma wangere pilata, Unanga 'o 'aro'o 'Ai me-mete'e, re 'O cumutu nga nyagi moi re nga muḏiḏi tamanga sigolona. Unanga 'o si'aro'o ananga gena-ge 'Ai so-soma'a. Ananga gena-ge:
42006014	'A Simon, ga'a Yesus 'o si'aro'o 'a Petrus, 'a Andreas, ananga gena-ge gia nongoḏu, Yakobus re 'a Yohanes, Filipus re 'a Bartolomeus,
42006015	Matius re 'a Tomas, Yakobus, 'a Alfeus 'ai ngowa'a, re 'a Simon (ga'a 'o dadalara masala nagara Israel),
42006016	Yudas, 'a Yakobus 'ai ngowa'a re Yudas Iskariot ga'a ḏuanga i'a 'o wu'unu 'a Yesus tai lawana.
42006017	Togumu i'a, Yesus 'o 'uci da'u sau tala Rai so-soma'a. Ḏua ananga gena-ge 'aḏi matogumu re 'aḏi made-de'oso toma picaru rimoi. Toma ngi'i gena-ge, 'Ai me-mete'e manga repe re 'o ngowa'a lelegu manga repe ḏi'i matai sapolo. Ananga gena-ge toma daeraha sigoloḏi Yudea, Yerusalem, re limau-limau Tirus re Sidon toma ngoloto ma 'uḏu.
42006018	Ananga mo-moini 'aḏi sapolo, la 'aḏi 'isene Yesus 'o doto'o re Unanga 'o si-la ngowa'a siḏi. Ngowa'a ga'a roh ma jira ya'u dungosama 'aḏi sapolo re Unanga 'o si-la ḏi'i.
42006019	Ananga mo-moini 'aḏi makutale 'aḏi cigi Yesus, sababu rema kuasa 'i supu Tai lese di'a si-la ananga mo-moini.
42006020	Yesus 'o tatamo 'Ai me-mete'e re 'O kanau, “Bara'utungu ngini mo-moini ga'a ngowa'a ma dinga'unu ua. Sababu ngini ni osama nyo-nyoimi ra Ma Jou'ongu Madutu 'ai Pareta.
42006021	Bara'utungu nange-ne ngini ga'a ni sawini, ngini ḏuanga i'a ni wunusu. Bara'utungu nange-ne ngini ga'a ni rerese ma gaḏi, ngini ḏuanga i'a ni maroanga.
42006022	Bara'utungu ngini, na'o ngowa'a 'aḏi emono ngini, 'aḏi dawongo ngini ua, sipake-pake ngini ua, re 'aḏi sikanau ngini, sababu ngini ni mete'e Ngoi, Manusia ma Ngowa'a Nau'u.
42006023	Nabi-nabi ma siḏa, ngowa'a ya'u 'a'a so'o gena ḏi'i. Ngini balasu ninga 'akala re sinyingara 'i sanangi, ni maroanga na'o nena-ne 'i dadi ra ngini. Sababu ninga ngogele lai lamo'o ga'a ri sidodahe toma soroga.
42006024	Mada'a bahala ngini ga'a ngowa'a rema-enanga nange-ne, sababu ngini rena sanga ḏua ninga sanangi.
42006025	Bahala ngini ga'a ni wunusu nange-ne sababu ngini ḏuanga i'a ni sawini. Bahala ngini ga'a ni nyelo'o nange-ne, sababu ḏuanga i'a ngini ninga 'akala kangela re ni rerese ma gaḏi.
42006026	Bahala ngini na'o ngowa'a mo-moini silamo'o ngini, sababu ma tero ḏi'i ninga ete re dotumu 'ua re 'au wali 'aḏi silamo'o nabi-nabi sa-sakala.”
42006027	“Mada'a Ngoi to siajele ra ngini mo-moini nange-ne ga'a ni 'isene nena-ne: Dadalara ninga lawana-lawana, re ni sijumu ninga de'oso re ḏegoro la-la toma ngowa'a ga'a 'aḏi emono ngini.
42006028	Sibarakati ngowa'a ga'a sosowini ngini, re ni manyiata di'a ngowa'a ga'a 'aḏi 'a'a cira ra ngini.
42006029	Na'o ngowa'a 'aḏi sata ninga bobongolo ma kuwiḏa, ni pula'a ḏi'i ninga bobongolo ma kuḇali. Na'o ngowa'a ya ra-rabasa ninga juba, ni pula'a ḏi'i ninga baju.
42006030	Na'o ngowa'a 'aḏi golo'o ra ngini 'ori i'a rimoi i'a, balasu ni pula'a. Na'o ninga 'ori i'a rana ngowa'a ya ra-rabasa, awa ni golo'o ananga ya siḏibo.
42006031	'Oru ḇato ngini ni mau ngowa'a 'aḏi 'a'a ra ngini, ni 'a'a siḏa ra ananga.
42006032	Na'o ngini ni dadalara pa'i ngowa'a ga'a dadalara ngini ḇato, Ma Jou'ongu Madutu 'o sibarakati ngini ua! Ngowa'a baraḏosa mai waro 'aḏi dadalara ḏi'i ngowa'a ga'a ya'u dadalara ananga!
42006033	Re na'o ngini ni 'a'a la-la pa'i toma ngowa'a ga'a 'aḏi 'a'a la-la ra ngini ḇato, Ma Jou'ongu Madutu 'o sibarakati ngini ua! Ngowa'a baraḏosa mai waro 'aḏi 'a'a so'o gena ḏi'i.
42006034	Re na'o ngini pula'a bau pipisi toma ngowa-ngowa'a ga'a nga'unu ya siḏibo, Ma Jou'ongu Madutu 'o sibarakati ngini ua! Ngowa'a baraḏosa mai waro 'aḏi pula'a bau pipisi toma ngowa'a baraḏosa ḏi'i, kara ya golo'o siḏibo.
42006035	Ngini so'o gena awa! Siḏibo ḏi'i ngini balasu ni dadalara ninga lawana, re ni 'a'a la-la ra ananga gena-ge: Ngini balasu ni pula'a bau 'ori i'a rimoi i'a taninga lawana re awa ni nganono enanga ma ḏibo. Na'o ngini ni 'a'a so'o gena ḏuanga i'a ni sanga ngogele lai lamo'o, re ngini ni sijumu mode-mode'e ngini sa'olo Ma Jou'ongu Madutu toma Gau'u 'ai ngowa-ngowa'a. Sababu Ma Jou'ongu Madutu 'a sijumu 'Ai 'akala ma la-la toma ngowa'a ma jira re ngowa-ngowa'a ga'a 'elingi ngowa'a manga la-la ua ḏi'i.
42006036	Ngini balasu ni sijumu ninga 'akala re sinyingara ma la-la toma ngowa'a ma tero sa'olo ninga Ḇaḇa, Ma Jou'ongu Madutu 'o sijumu 'Ai 'akala re sinyingara ma la-la toma ngowa'a ḏi'i.
42006037	Dadi awa ni sijuruhakimi ngowa'a lelegu, la Ma Jou'ongu Madutu ḏi'i 'o sijuruhakimi ngini ua. Awa jau-jau singe-ngeta'a hukumu toma ngowa'a lelegu, la Ma Jou'ongu Madutu ḏi'i 'o singe-ngeta'a hukumu ngini ua. Si'apongo ngowa'a lelegu, la Ma Jou'ongu Madutu 'a singi-ngiranga ninga ḏosa-ḏosa.
42006038	Pula'a toma ngowa'a lelegu reninga 'akala re sinyingara sa-sanangi, la Ma Jou'ongu Madutu 'a balasa ra ngini pai-pai'i ga'a Unanga 'a tuga pa'a-pa'ala di'a ngini. Sababu ninga du-duga ga'a ngini ni pake di'a situga toma ngowa'a lelegu, du-duga gena-ge ḏi'i Ma Jou'ongu Madutu 'a pake 'a situga ra ngini!”
42006039	Togumu i'a, Yesus 'o carita ra ananga 'ade-'ade rimoi so'o ne: “Na'o ngowa'a hafu re ngowa'a hafu 'aḏi ma'u tuda, tantu ḏua ananga nga muḏiḏi 'aḏi masieta'a toma koti'i ma dara.
42006040	Murid matengo ua lebe pahe i'a reo 'ai guru! Mada'a na'o unanga 'a siḏo-ḏogumu guru manga do-doto'o. Ḏua 'o dadi pahe ma tero sa'olo 'ai guru ḏi'i.
42006041	I'a sa'olo ngini ni oḏi'i 'o ate ma bingana taninga ioronongoḏu manga la'o, mada'a jaro jule moi taninga la'o masiretene, ni siwaro i'a ua.
42006042	I'a sa'olo ngini ni kanau taninga ioronongoḏu, ‘Dowara, ino ngoi ta woi'i 'o ate ma bingana tani la'o,’ mada'a taninga la'o ma dara rema jaro jule moi, ni siwaro i'a ua? Hai ngini ngowa'a munafiki! Ni sisupu siḏa 'o jaro jule moi tani la'o, la ni oḏi'i tarangi, kara nga'unu ni sisupu 'o ate ma bingana taninga ioronongoḏu 'ai la'o ma dara.”
42006043	“Sanga ua, ate ma nga-ngamasa lai rousu ma sowo'o 'i cira. So'o gena ḏi'i, sanga ua ate ma nga-ngamasa rousu ua ma sowo'o 'i la-la.
42006044	Ate ma nga-ngamasa lai rousu bolo rousu ua wa nana'o toma sowo'o ino. Sanga ua, goroa dodowo'o ma sowo'o ara. Sanga ua rurubu dodowo'o ma sowo'o 'anggur.
42006045	So'o gena ḏi'i ma tero sa'olo manusia: Ngowa'a la-la 'i waiti 'ori i'a ma la-la, sababu manga 'akala re sinyingara 'i romanga reo ga'a ma la-la. Ngowa'a ma jira 'i waiti 'ori i'a ma jira, sababu manga 'akala re sinyingara 'i romanga reo ga'a ma jira. Sababu 'oru ga'a ngini kanau, gena-ge 'i supu taninga 'akala re sinyingara ma dara ino.
42006046	I'a sa'olo ngini ni 'aro'o Ngoi, ‘Ma Jou! Ma Jou!’ Mada'a na si'a'a ua 'oru ga'a Ngoi to kanau ra ngini!
42006047	Ngowa'a mo-moini ga'a 'aḏi sapolo ra Ngoi, re 'aḏi 'isene re 'aḏi si'a'a Ngoi 'ari demo, Ngoi ta site-tero reo 'aḏe-'aḏe 'oru!
42006048	Unanga gena-ge ma tero sa'olo ngowa'a matengo mau 'o simomi'i 'ai wala. Unanga 'a paiti ma tana'a lai ngido singadolo sanga maḏi, kara 'o 'a'a ma bangini. Wakutu ngu'uisi ya ngadolo toma wala gena-ge, enanga gena-ge kama elala ua, sababu side'oso toma bangini lai te'e.
42006049	'A guna ḇato 'a 'isene Ngoi 'ari demo, mada'a 'a si'a'a ua, ma tero sa'olo ngowa'a matengo 'o simomi'i 'ai wala kama bangini ua. Wala gena-ge 'i ruba ca-caiti ḇato singadolo 'i pinya'olo lai siḏi wakutu ngu'uisi ya sirarini!”
42007001	Yesus 'o siajele hali-hali gena-ge toma ngowa'a repe togumu i'a, kara Unanga 'o tagi toma limau Kapernaum.
42007002	I'a da'a, 'age Roma manga sordado ma sae'e, unanga 'ai budaka matengo ga'a 'o dadalara 'o siḏi sa'i 'o sengene.
42007003	Wakutu sordado ma sae'e gena-ge 'a 'isene mangale Yesus ro sapolo toma limau Kapernaum, unanga 'o soma'a Yahudi manga sae'e 'aḏi tagi ra Unanga di'a 'aḏi golo'o Unanga 'o sapolo re si-la 'ai budaka gena-ge.
42007004	Wakutu ananga 'aḏi ngadolo ra Yesus, ananga 'aḏi golo'o mode-mode'e, la Unanga 'o riono sordado ma sae'e gena-ge. Ananga 'aḏi kanau i'a ra Yesus, “Roma manga sordado ma sae'e nena-ne, ngowa'a la-la, dadi no riono unanga,
42007005	sababu unanga 'o dadalara ngene nanga bangsa re unanga 'o simomi'i ḏua wala puji di'a ngomi.”
42007006	Ḏua Yesus 'o tagi ma'u mete'e ra ananga. Wakutu Yesus reo co-cori i'a toma sordado ma sae'e 'ai wala, sordado ma sae'e gena-ge 'o soma'a 'ai ḏagilomu-ḏagilomu 'aḏi dola'a 'a Yesus re 'aḏi kanau, “Jou, awa no masikangela no sapolo tari wala sababu ngoi to patasa ua to dawongo Jou tari wala.
42007007	Sababu gena-ge, ngoi masiretene to patasa ua talaḏi Jou. Dadi pa'i No siajele demo bale moi ḇato re 'ari budaka ro la.
42007008	Sababu ngoi ḏi'i mai balasu to 'isene 'ari sae'e 'ai parenta, re 'ari aḏutala sordado-sordado ananga ḏi'i balasu 'aḏi mete'e 'ari parenta. Na'o ngoi to soma'a 'ari aḏutala matengo, ‘Tagi!’ unanga 'o tagi, re na'o ngoi to 'aro'o aḏutala ma lelegu, ‘Ino 'ane!’ unanga 'o sapolo ino. Na'o ngoi to soma'a 'ari budaka ‘No 'a'a ne!’ unanga ḏi'i 'o 'a'a.”
42007009	Yesus 'o heranga wakutu 'o isene so'o gena togumu i'a. Unanga 'o magelelo re kanau i'a toma ngowa'a repe ga'a 'aḏi mete-mete'e Unanga, “Ngoi to siajele ra ngini nena-ne: Toma ngowa'a Israel manga sigolona, Ngoi to sanga matengo i'a mai nyangu, ga'a 'ai ngo-ngaku lai te'e sa'olo ngowa'a Yahudi ua nena-ne 'ai ngo-ngaku!”
42007010	Ananga ga'a sordado ma sae'e 'o soma'a 'o dola'a Yesus gena-ge 'aḏi maḏibo toma sordado ma sae'e 'ai wala, sanga i'a budaka ga'a 'o siḏi gena-ge ro la.
42007011	Pasala i'a ti'ara nyangu, Yesus rai me-mete'e re ngowa'a repe 'aḏi tagi toma limau Nain.
42007012	Wakutu Yesus 'o ngadolo toma limau ma ngalana lamo'o 'age rema ngowa'a manga repe 'aḏi singata'a mayeti toma limau ma ḏuḏunu. Mayeti gena-ge balo were'a matengo 'ami ngowa'a nau'u pa'i matengo ḇato. Limau ma manusia manga repe 'aḏi singata'a were'a balo gena-ge.
42007013	Wakutu Ma Jou Yesus 'o oḏi'i were'a balo gena-ge, Tai 'akala re sinyingara 'i baolo dadalara ra munanga. Dadi Unanga 'o kanau, “Meme, no 'aḏi rawara!”
42007014	Gena ḏua, Yesus 'o sebanga i'a mayeti ma 'usungana re 'a siteru 'Ai giama toma 'usungana gena-ge ma re'u. Dadi ananga ga'a 'aḏi do-doiti 'usungana gena-ge 'aḏi matogumu. Ḏua Yesus 'o kanau, “Hei tubaie! Ngoi to soma'a no momi'i.”
42007015	Tubaie ga'a ro sengene nange-ge 'o momi'i madi-dirini re mulaingi 'o kanau. Ḏua Yesus 'o kanau i'a toma balo were'a gena-ge, “Meme, Ne 'ani ngowa'a tubaie.”
42007016	Ananga mo-moini 'aḏi mojongo re mulaingi 'aḏi puji re silamo'o Ma Jou'ongu Madutu. Ananga 'aḏi kanau, “Nabi la-lamo'o matengo ro sapolo tananga sigolona. Ma Jou'ongu Madutu ro sapolo di'a riono 'Ai ngowa-ngowa'a.”
42007017	Habari mangale Yesus 'i rera re walata toma daeraha Yudea sitabi donga re daeraha ma sebanga ḏi'i.
42007018	Yohanes tukanga baptis, unanga gena-ge 'ai me-mete'e 'aḏi siajele ra Yohanes mo-moini ga'a Yesus 'a si'a'a pasala ḏua. Ḏua Yohanes toma bui ma dara 'o 'aro'o 'ai me-mete'e nga muḏiḏi,
42007019	kara unanga 'o soma'a ananga 'aḏi tagi ra Ma Jou Yesus re 'aḏi sano ra Unanga ma betongo so'o ne: “Jou nena-ne ḏua ga'a no sapolo mete'e Ma Jou'ongu Madutu 'ai jaji bolo ngomi balasu mi totoma ngowa'a lelegu?”
42007020	Yohanes 'ai me-mete'e nga muḏiḏi gena-ge 'aḏi tagi ra Yesus re 'aḏi kanau, “Yohanes tukanga baptis 'o soma'a ngomi mi sano ra Jou: 'Oru Jou nena-ne ḏua matengo ga'a no sapolo mete'e Ma Jou'ongu Madutu 'ai jaji bolo ngomi balasu mi totoma ngowa'a lelegu?”
42007021	Wakutu gena-ge, Yesus 'o si-la ngowa'a siḏi manga repe re 'O sisupu ngowa'a manga repe ga'a roh ma jira ya'u dungosama re 'O si-la ngowa'a hafu manga repe dadi raḏi oḏi'i.
42007022	Dadi Yesus 'a sangoro, “Ni maḏibo ra Yohanes re ni siajele ra unanga 'oru ga'a ngini ni oḏi'i re ni 'isene: Ngowa'a hafu 'aḏi oḏi'i, ngowa'a ḇolo 'aḏi tagi; ngowa'a si-siḏi 'eno'o 'aḏi la, ngowa'a popongolo 'aḏi 'isene, ngowa'a raḏi sengene, dadunu 'aḏi 'ahu moju, re Habari Roanga ra Ma Jou'ongu Madutu ino singadolo ḏi'i toma ngowa-ngowa'a ma dinga'unu ua.
42007023	Bara'utungu ngowa'a ga'a manga ngo-ngaku kama elala ua ra Ngoi!”
42007024	Yohanes 'ai me-mete'e 'aḏi tagi palisi'i i'a, Yesus 'o kanau toma ngowa'a repe mangale 'a Yohanes ma betongo so'o ne: “Ngini ni tagi toma daeraha baulaco di'a ni oḏi'i 'oru? Sanga ua, ngini ni tagi oḏi'i matengo ga'a 'o sitaka-taka mangale 'ai habari ma tero sa'olo rurubu ma so'a ngai moi ga'a karawiana ya wusu!
42007025	Dadi ngini ni tagi di'a ni oḏi'i 'oru? Ngowa'a matengo ga'a mapake rousu? Sanga ua! Sababu ngowa'a ga'a mapake rousu re manga 'ahu pai-pai'i 'aḏi tegoro toma kadato.
42007026	Dadi ngini ni tagi di'a ni oḏi'i 'oru? Nabi? Tero mode'e! Sidogo ḏi'i, unanga gena-ge lebe la-lamo'o i'a reo nabi ma siḏa-siḏa i'a!
42007027	Sababu toma Boku 'Ofi-'Ofi 'age rema bu-bula'a nena-ne 'i silefo mangale 'a Yohanes ga'a Ma Jou'ongu Madutu 'o kanau so'o ne: ‘Nena-ne Ngoi 'ari so-soma'a. Ngoi ḏuanga i'a to 'utusu unanga siḏa kara Ngana, la unanga ḏuanga i'a 'a sidodahe ngo'omo di'a Ngana.’ ”
42007028	Yesus 'o dadunu kanau, “Ngoi to siajele ra ngini nena-ne: Toma dungia nena-ne matengo i'a mai ua ga'a sibuoro lebe la-lamo'o i'a rea Yohanes tukanga baptis. Mada'a mulaingi nange-ne, ngowa'a ma pake ua ga'a 'o osama nyo-nyoimi ra Ma Jou'ongu Madutu 'ai Pareta, unanga gena-ge 'o dadi ngowa'a lebe la-lamo'o i'a rea Yohanes.”
42007029	Rayata mo-moini (sidogo ngowa'a golo-golo'o balastengi) ga'a 'a Yohanes ya'u baptis, ananga gena-ge 'aḏi dawongo Yesus 'ai demo-demo mangale Yohanes 'i banari.
42007030	Mada'a ngowa'a Farisi re guru-guru 'agama 'aḏi oḏu'u 'a Yohanes ya'u baptis sababu ananga gena-ge 'aḏi dawongo ua Ma Jou'ongu Madutu 'ai 'akala ma mau di'a ananga.
42007031	Ḏua Yesus dadunu 'o kanau moju, “Reo 'oru ngoi ta site-tero ngowa-ngowa'a toma 'orasa nena-ne? Ananga nena-ne ma tero sa'olo 'oru?
42007032	Ananga nena-ne sa'olo ngowa 'olo 'aḏi maḏegoro toma pasara toropo moi-toropo moi re 'aḏi ma'u sangoro i'a re ino ma'u ngali-ngali, ‘ Ngomi ḇisa serulingi ḏua mada'a ngini ni roje ua, ngomi mi nyanyi-nyanyi duka re balisa mada'a ngini 'aḏi ua.’
42007033	Ngoi 'ari maksudu: Wakutu Yohanes tukanga baptis 'o sapolo, unanga 'o puasa re oḏu'u ka'e 'anggur, re ngini nu dawongo ua re ni kanau, ‘Unanga 'o roh ma jira 'u dungosama.’
42007034	Ngoi, Manusia ma Ngowa'a Nau'u reto sapolo re To oromo re ka'e, mada'a ngini ḏi'i ni dawongo Ngoi ua re ni kanau, ‘ Oḏi'i unanga gena-ge 'O da-danata, 'O 'etolo, re Ma'u ḏagilomu reo ngowa-ngowa'a golo-golo'o balastengi re ngowa-ngowa'a baraḏosa.’
42007035	Kalaha so'o gena, Ma Jou'ongu Madutu 'ai 'akala ma soro'unu 'i waiti banari ra Ma Jou'ongu Madutu 'ai ngowa-ngowa'a ga'a raḏi dawongo Ngoi.”
42007036	Ngowa'a Farisi matengo 'ai lomanga Simon, unanga 'o saele Yesus di'a oromo ra unanga 'ai wala. Yesus 'o tagi ra Simon 'ai wala re 'o oromo ma'u mete'e ra unanga.
42007037	Toma limau gena-ge, 'age rema we-were'a matengo, munanga remo 'ahu toma ḏosa ma dara. Wakutu munanga mo 'isene Yesus 'o oromo toma ngowa'a Farisi gena-ge 'ai wala, munanga mo sapolo rami botol rimoi ma dara rema bou-bounu.
42007038	Wakutu Yesus 'o majoreke tala 'o oromo, munanga mo made-de'oso tai ḏuḏunu, co-cori 'Ai rou kara mo 'aḏi re 'ami 'ongoro ma side-dege ra Yesus 'ai rou. Gena ḏua, munanga ma sipii'i rami utu kara mo dume 'Ai rou re masiba-ba'ala 'ami bou-bounu nange-ge Tai rou.
42007039	Wakutu ngowa'a Farisi ga'a saele Yesus nange-ge 'o oḏi'i so'o gena, unanga 'o kanau tai 'akala re sinyingara ma dara, “Na'o Unanga nena-ne nabi Unanga 'a waro ḏua we-were'a ga'a mo cigi Unanga, munanga gena-ge ngo guna. We-were'a nena-ne mo 'ahu toma ḏosa ma dara.”
42007040	Ḏua Yesus 'o kanau i'a ra Simon, “ 'Age 'ori i'a rimoi i'a ngoi mau to kanau ra ngana.” Simon 'a sangoro, “Ya Guru no kanau ḇato.”
42007041	Yesus 'o kanau, “ 'Age rema ngowa'a matengo 'a sibau 'ai pipisi toma ngowa'a nga muḏiḏi. Matengo 'o sanga pipisi salaka latu romotoa, re matengo ḏi'i 'o sanga pipisi salaka guḏi romotoa.
42007042	Ananga nga muḏiḏi ya siḏibo ya nga'unu ua pipisi salaka gena-ge mada'a manga banyatoro toma ngowa'a ga'a sipula'a bau 'a singi-ngiranga. Na 'a guna ra ananga nga muḏiḏi gena-ge ḏuanga i'a 'aḏi lebe manga dadalara ngowa'a ga'a sibau pipisi?”
42007043	Simon 'o sangoro, “Mete'e ngoi 'ari 'akala ma sanga, ngowa'a ga'a banyatoro lebe lamo'o i'a 'i singi-ngiranga ḏua.” Yesus 'o kanau, “Tero mode'e ngana.”
42007044	Ḏua Yesus 'o magelelo toma we-were'a gena-ge re 'O kanau ra Simon, “Ngana no oḏi'i we-were'a nena-ne? Wakutu Ngoi to sapolo tani wala, ngana no mete'e ua ngene ngowa'a Yahudi nanga 'atoranga: ngana no sidodahe ua ḇanyo di'a sisoso'o 'Ari rou. Mada'a we-were'a nena-ne munanga mo soso'o ḏua 'Ari rou rami la'o ma 'ongoro re masidudungu rami utu.
42007045	Ngana no mete'e ua ngene ngowa'a Yahudi nanga 'atoranga moju wakutu no 'aro'o Ngoi tani wala: ngana no dume ua 'Ari bobongolo. Mada'a we-were'a nena-ne, kama togumu ua ma dume 'Ari rou wakutu Ngoi to sapolo 'ane.
42007046	Ngana na siba-ba'ala ua 'ani zaitun ma goroho Tari sae'e, mada'a we-were'a nena-ne masiba-ba'ala 'ami bou-bounu Tari rou.
42007047	Sababu gena-ge, Ngoi to siajele ra ngini nena-ne: Mode-mode'e munanga masijumu 'ami dadalara lebe lamo'o i'a sababu Ngoi ta singi-ngiranga ḏua 'ami ḏosa-ḏosa. Na'o ngowa'a manga ḏosa pa'i ceka'a ua ya singi-ngiranga, unanga ḏuanga i'a 'ai dadalara pa'i ceka'a ua ḏi'i.”
42007048	Ḏua Yesus 'o kanau i'a toma we-were'a gena-ge, “ 'Ani ḏosa ta singi-ngiranga ḏua.”
42007049	Ngowa-ngowa'a lelegu ga'a 'aḏi oromo mamete'e rea Yesus, mulaingi 'aḏi ma'u kanau matengo re matengo, “Ngowa'a nena-ne 'a guna ga'a 'o nau'u masala 'o kanau mangale unanga nga'unu 'a singi-ngiranga ngowa'a manga ḏosa!”
42007050	Mada'a Yesus 'o kanau toma we-were'a gena-ge, “Sababu ngana reno ngaku Ngoi, ngana sanga salamata, no maḏibo rani dame.”
42008001	Ma 'orasa ti'ara ua, Yesus 'o tagi toma limau-limau re 'o gamu-gamu di'a singadolo Habari Roanga mangale Ma Jou'ongu Madutu 'ai Pareta. Re 'Ai me-mete'e nga nyagi moi re nga muḏiḏi mete'e Unanga.
42008002	We-were'a nga muḏuo i'a 'aḏi mete'e ḏi'i 'a Yesus. Unanga 'o dusu'u roh-roh ma jira ra ananga bolo si-la ḏua manga si-siḏi. Ra ananga manga sigolona 'age rema ngowa'a matengo 'ami lomanga ngo Maria, ga'a si'aro'o ḏi'i ngo Magdalena (munanga nena-ne Yesus 'a dusu'u 'ami roh ma jira tumudingi).
42008003	Re ngo Yohana 'a Khuza 'ai were'a. Khuza, unanga 'o dadi 'Olana Herodes 'ai ngale ma sae'e. Ngo Susana re ma repe ḏi'i we-were'a lelegu. We-were'a gena-ge ananga madigasa pipisi masiretene di'a 'aḏi riono 'a Yesus re 'Ai me-mete'e.
42008004	Ngowa-ngowa'a toma limau-limau 'aḏi matai sapolo ra Yesus. Wakutu ngowa'a repe raḏi malomu, Yesus 'o carita 'ade-'ade rimoi ra ananga so'o ne:
42008005	“ 'Age rema ngowa'a 'a'a guḏa matengo 'o tagi di'a 'a siare 'ai gisisi. Wakutu unanga 'a siare, 'age rema gisisi mamuni'a 'i eta'a toma ngo'omo ma 'uḏu. Ḏua ngowa'a ya jo'u re ḏi'i namo ya tubu'u simoini gisisi gena-ge.
42008006	'Age ḏi'i 'i eta'a toma tana'a maḏi-maḏi. Ma gisisi gena-ge 'i konyo mada'a 'i ngonono sababu ma tana'a lai nginara.
42008007	'Age mamuni'a ḏi'i 'i eta'a toma rurubu dodowo'o ma golona, gisisi re rurubu dodowo'o gena-ge 'i konyo mamete'e, mada'a ma rurubu dodowo'o ya pilatu gisisi ma go-gonyo singadolo gisisi 'i sengene.
42008008	Mada'a 'age mamuni'a ḏi'i 'i eta'a toma tana'a ma la-la'eme, enanga 'i konyo rema go-gonyo lai rousu, 'i supu ma hasili ngai moi ma sowo'o latu moi.” Yesus 'a carita 'ade-'ade gena-ge togumu i'a 'O kanau siduga, “Na'o reninga ngau'u, ni 'isene la-la!”
42008009	Yesus 'ai me-mete'e 'aḏi sano ra Yesus ma maksudu 'oru 'ade-'ade gena-ge?
42008010	Ḏua Yesus 'a sangoro, “Ngini reni sanga cocatu di'a ni sahe 'ori i'a go-gogono mangale Ma Jou'ongu Madutu 'ai Pareta. Mada'a ngowa'a ma lelegu ga'a ngaku Ngoi ua wa'u doto'o reo 'ade-'ade, la kalaha ananga nga'unu 'aḏi oḏi'i, ananga ya sahe ua 'oru ga'a 'i dadi, re kalaha ananga ya 'isene, ananga ya sahe ua ma maksudu.”
42008011	“ 'Ade-'ade nena-ne ma ngale so'o ne: Gisisi gena-ge Ma Jou'ongu Madutu 'ai habari.
42008012	Gisisi 'i eta'a toma ngo'omo ma 'uḏu ma tero sa'olo ngowa'a 'aḏi 'isene habari gena-ge mada'a 'Iblisi 'i sapolo ya ra-rabasa 'Ai habari gena-ge tamanga 'akala re sinyingara ma dara, la ananga 'aḏi ngaku awa re 'aḏi sanga salamata ua.
42008013	Gisisi ga'a 'i eta'a toma tana'a maḏi-maḏi, gena-ge ma tero sa'olo ngowa'a 'aḏi 'isene habari gena-ge, jau-jau ya dawongo remanga roanga tamanga 'akala re sinyingara. Mada'a tamanga 'akala re sinyingara ma dara habari gena-ge 'i utu'u ua. Dadi ananga 'aḏi ngaku habari gena-ge pa'i ngoma moi ḇato, ananga 'aḏi celolo ḏuḏunu i'a wakutu 'aḏi sanga bo-baja.
42008014	Gisisi 'i eta'a toma rurubu dodowo'o ma golona, ma tero sa'olo ngowa'a 'aḏi 'isene habari gena-ge, mada'a 'aḏi dodato mangale manga 'ahu, ananga 'aḏi mau manga 'ahu pai-pai'i re tamanga 'akala re sinyingara ma dara, manga nyafusu lai lamo'o ḏi'i dadi ananga 'aḏi basono manga 'ahu 'i peletoro singadolo ananga 'aḏi mete'e riwara Ma Jou'ongu Madutu 'ai habari gena-ge. Dadi ananga ma tero sa'olo go-gahu ma sowo'o tu'unisi.
42008015	Gisisi 'i eta'a toma tana'a ma la-la'eme, gena-ge ma tero sa'olo ngowa'a 'aḏi 'isene habari gena-ge ya dawongo re ya gogono tamanga 'akala re sinyingara lai rousu re 'i banari. Ananga 'aḏi matahana singadolo sisupu ma sowo'o.
42008016	Matengo i'a mai ua tagala 'o poci, kara 'a damunu reo tampayanga bolo 'a sigare toma jingi'i ma 'aḏu. Mada'a 'a siteru toma poci ma ngi'i, la ngowa'a ga'a osama nga'unu ya oḏi'i ma tarangi.
42008017	Sababu 'oru ḇato ga'a 'i go-gogono nange-ne, ḏuanga i'a 'i supu, re 'oru ḇato ga'a 'i rahasia nange-ne, ḏuanga i'a 'i waiti re ngowa'a ya sahe.
42008018	Sababu gena-ge, 'isene re ni totoho la-la ino. Sababu 'a guna ḇato ro sanga wo-waro mangale 'ori i'a go-gogono, Ma Jou'ongu Madutu 'a sidogo ḏi'i wo-waro gena-ge. Mada'a 'a guna ḇato 'o sanga wo-waro ua mangale 'ori i'a go-gogono, 'oru ḇato kalaha unanga 'a ta'ajiri ra 'oro wo-waro pa'i ceka'a ua ḇato, gena-ge Ma Jou'ongu Madutu 'a 'oro ḏi'i.”
42008019	Yesus 'ai ngina re 'Ai no-nongoḏu 'aḏi sapolo ra Unanga. Mada'a ananga 'aḏi sebanga i'a ra Unanga 'i yoḏu'u sababu ngowa'a repe woḏi.
42008020	Ḏua 'age rema ngowa'a matengo 'o kanau ra Yesus, “Baba, 'Ani ngina re 'Ani no-nongoḏu da'a toma ḏuḏunu, 'aḏi mau ma'u sanga ra Jou.”
42008021	Mada'a Yesus 'o sangoro ra ananga, “Ngowa-ngowa'a ga'a ya 'isene Ma Jou'ongu Madutu 'ai demo, re ya si'a'a, ananga gena-ge Ngoi 'ari ngina re 'Ari ioro re nongoḏu.”
42008022	Toma wangere rimoi, Yesus re 'Ai me-mete'e 'aḏi palene oti. Unanga 'o kanau i'a ra ananga, “Ino, ngene wo si'a da'a talaga kaci moi.” Ḏua ananga 'aḏi sidete.
42008023	Wakutu ananga 'aḏi sidete Yesus 'o otu. Kage-kage rato 'i sapolo, momoku 'i baolo 'o oti ḇanyo ya dungosama singadolo sa'i jala re ananga toma bahala ma dara.
42008024	Yesus 'ai me-mete'e 'U tamanga Unanga, ananga 'aḏi tuduba, “Tuanga, Tuanga, ngene sanga bahala re ti'ara ua wo jala!” Dadi Yesus 'o momi'i, kara 'a ḇangata rato re momoku. Gena ḏua, rato re momoku 'i togumu re talaga gena-ge ri ogo-ogoro i'a.
42008025	Ḏua Unanga 'o kanau ra ananga, “I'a sa'olo ni ngaku Ngoi ua?” Ananga 'aḏi heranga re 'aḏi matai mojongo re 'aḏi ma'u kanau matengo re matengo, “Unanga nena-ne 'o dadi 'oru! Singadolo rato re momoku ya mete'e Unanga 'ai parenta!”
42008026	Yesus rai me-mete'e 'aḏi sidete turusu singadolo toma daeraha Gerasa, talaga Galilea ma kaci moi.
42008027	'Age rema ngowa'a matengo ga'a roh ma jira 'u dungosama da'a toma limau ino. Ma di'ara ḏua unanga gena-ge kai pakeanga ua re 'o tegoro ua tai wala mada'a unanga pa'i 'o tegoro toma kubu ma aḏu'u. Ma jelele ḏua roh ma jira 'u dungosama. Re kalaha ngowa'a 'aḏi jaga-jaga unanga re 'ai rou re 'ai giama ya rate, nga'unu 'a tola'a sababu roh ma jira 'u ḏegoro kara gasa unanga toma ngi'i ga-garura. Wakutu Yesus waro 'o 'uci toma oti, ngowa'a gena-ge 'o jau i'a Unanga. Wakutu 'o oḏi'i 'a Yesus, unanga 'o poa'a kara 'o mapagara 'ai biono tala ra Unanga. Yesus 'o parenta roh ma jira 'i supu toma ngowa'a gena-ge, kara ngowa'a gena-ge 'o kanau, “Yesus, Ma Jou'ongu Madutu toma Gau'u 'ai Ngowa'a Nau'u! Rini 'a'a 'oru ngoi? Ngoi to maḏigaro'o, awa no sijira ngoi!”
42008030	Yesus 'o sano toma ngowa'a nena-ne, “ 'Ani lomanga 'a guna?” “'Ari lomanga 'a Legion.” Unanga gena-ge 'a sangoro so'o gena sababu ra unanga 'ai lese roh ma jira ma repe 'u dungosama.
42008031	Roh-roh ma jira 'i maḏigaro'o ra Yesus awa dusu'u enanga sieta'a toma maut ma ngabanga.
42008032	Co-cori toma ngi'i gena, 'age rema soto duo-duono rimoi 'i disa oromo toma sau ma gagoro. Roh-roh ma jira gena-ge 'i maḏigaro'o ra Yesus nga'unu gari'a Unanga 'o pula'a watasa, la enanga 'i osama toma soto-soto gena-ge. Ḏua Yesus 'o nyengara.
42008033	Dadi roh-roh ma jira gena-ge 'i supu toma ngowa'a gena-ge, kara 'i mangosama toma soto. Soto mo-moini 'i masija'olo wiḏi toma bawata ma 'uḏu re 'i maḏupaka toma talaga ma dara singadolo ri jala mo-moini.
42008034	Wakutu sowohi-sowohi soto ya oḏi'i 'oru ri dadi pasala ḏua, ananga 'aḏi lalara sihabari toma limau re toma gamu ma sebanga.
42008035	Ḏua ngowa'a 'aḏi matai supu 'aḏi oḏi'i 'oru ri dadi pasala ḏua. Ananga gena-ge 'aḏi sapolo ra Yesus re 'aḏi sanga i'a ngowa'a ga'a roh ma jira 'u dungosama, ri masupu ra unanga re 'o madi-dirini co-cori ra Yesus 'ai rou. Unanga ro mapake pakeanga, re 'ai fikirana ri ḏibo la-la, singadolo ananga matai mojongo.
42008036	Ananga ga'a oḏi'i 'oru ri dadi pasala ḏua 'aḏi sijarita mangale ngowa'a ga'a roh ma jira 'u dungosama 'au nga'ene, nange-ne ro la.
42008037	Dadi ngowa-ngowa'a toma daeraha Gerasa, ananga mo-moini 'aḏi mojongo, ananga 'aḏi maḏigaro'o ra Yesus nga'unu gari'a 'o sisoi'i tala ḇato ngi'i nena-ne. Dadi Yesus 'o mabalene toma oti re 'o maḏibo toma talaga Galilea ma kaci moi.
42008038	Ngowa'a ga'a roh ma jira 'u ḏegoro riwara gena-ge 'o golo'o ra Yesus na'o nyengara gari'a unanga 'o mete'e Yesus. Mada'a Yesus 'o soma'a unanga 'o tagi re 'O kanau,
42008039	“No maḏibo re no singadolo 'oru ga'a Ma Jou'ongu Madutu 'o 'a'a ḏua ra ngana.” Ḏua unanga 'o tagi 'a sihabari toma limau sitabi donga, 'oru ga'a Yesus ro 'a'a ḏua ra unanga.
42008040	Wakutu Yesus 'o maḏibo da'a kaci moi toma talaga ma 'uḏu, ngowa'a repe 'aḏi dawongo Unanga remanga roanga sababu 'aḏi totoma tau-taunu Unanga.
42008041	Ḏua sapolo ḏi'i matengo 'ai lomanga 'a Yairus. Unanga gena-ge 'o dadi wala puji ma sae'e. Unanga 'o maḏipolono ra Yesus re 'o maḏigaro'o na'o nyengara gari'a Yesus no sapolo ra ngoi 'ari wala.
42008042	Sababu 'ari ngowa'a were'a pa'i munanga matengo 'ami 'umuru musungu nyagi moi re romoḏiḏi sa'i mo sengene. Wakutu Yesus 'o tagi ra Yairus 'ai wala, ngowa'a repe masala 'u gowolo Unanga toma biono re ḏuḏunu, kuwiḏa re kuḇali singadolo ananga ma'u tu-tuḏu.
42008043	Toma ngowa'a repe manga sigolona, 'age rema we-were'a matengo mo siḏi 'ami ngaunu 'i pa'ala ma di'ara musungu nyagi moi re romoḏiḏi. Re 'ami 'ori i'a rana mai mawu'unu rema moini di'a 'ami sou'u ma bo-bangu toma dotere. Mada'a matengo i'a mai ua nga'unu si-la munanga.
42008044	We-were'a gena-ge mo masebanga i'a ra Yesus 'ai ḏuḏunu, kara ma cigi 'a Yesus 'ai juba ma dere. Toma 'orasa gena-ge ḏua 'ami ngaunu 'i pa'ala riwara.
42008045	Yesus 'o sano, “ 'A guna 'o cigi Ngoi?” Ananga mo-moini 'aḏi masoloto. Ḏua Petrus 'o kanau, “Tuanga, ngowa'a manga repe masala 'aḏi sigoloḏi, re ma'u tutuḏu.”
42008046	Yesus 'o kanau, “Mada'a 'age rema ngowa'a matengo 'o cigi ngoi. Ngoi ta waro, sababu Ngoi 'ari de-de'e 'i supu.”
42008047	We-were'a gena-ge mo ma'insafu mangale mi ga'a nange-ge ngowa'a ya waro. Dadi munanga mo sapolo rami terewete, re mo maḏipolono ra Yesus. Ḏua munanga mo masijarita toma mandan, i'a sa'olo munanga mo cigi 'a Yesus 'ai juba re 'orasa gena-ge ḏua 'ami si-siḏi ri la.
42008048	Yesus 'o kanau ra munanga, “ 'Ari ngowa'a, sababu ngana no ngaku Ngoi, ngana reno la, no tagi rani dame.”
42008049	Wakutu Yesus 'o ka-kanau moju, 'a Yairus 'ai so-soma'a matengo 'o sapolo da'a ra Yairus 'ai wala ino. Unanga 'o kanau ra Yairus, “Tuanga 'ani ngowa'a were'a remo sengene, no sikangela Guru rawara.”
42008050	Yesus 'a 'isene i'a so'o gena, kara Unanga 'o kanau ra Yairus, “Mojongo awa, ngaku ḇato ḏuanga i'a 'ani ngowa'a mo la.”
42008051	Wakutu ananga 'aḏi ngadolo ra Yairus 'ai wala, Yesus 'o simaha ua ananga matengo i'a 'aḏi osama mamete'e ra Unanga, ḏuga-ḏuga Petrus, Yohanes, Yakobus, re ngowa'a ga'a mo siḏi 'ami ḇaḇa rami ngina.
42008052	Ngowa'a mo-moini ya rerese ma gaḏi, sababu ngowa 'olo were'a gena-ge remo sengene. Mada'a Yesus 'o kanau, “Ni 'aḏi awa, munanga mo sengene ua, mada'a munanga pa'i mo otu ḇato!” (Yesus 'o waro ḏua ngowa 'olo were'a gena-ge remo sengene.)
42008053	Ananga 'aḏi nye-nyelo'o 'a Yesus, sababu ananga 'aḏi waro ngowa 'olo were'a gena-ge remo sengene.
42008054	Togumu i'a, Yesus 'a gu'u ngowa 'olo were'a gena-ge 'ami giama re 'o kanau, “Ngowa 'olo, no momi'i.”
42008055	'Ami nyawa ri ḏibo re mo momi'i. Togumu i'a Yesus 'o soma'a ananga 'aḏi pula'a munanga mo oromo.
42008056	Ngowa 'olo were'a 'ami ḇaḇa re 'ami ngina 'aḏi heranga masala. Mada'a Yesus 'o simaha ua ananga 'aḏi sihabari 'oru 'i dadi gena-ge ra guna ḇato.
42009001	Yesus 'o 'aro'o 'Ai me-mete'e nga nyagi moi re nga muḏiḏi 'aḏi malomu, re 'o pula'a kuasa di'a 'aḏi dusu'u roh ma jira mo-moini re si-la ngowa'a siḏi.
42009002	Gena ḏua, Unanga 'o soma'a ananga 'aḏi tagi si-la ngowa'a siḏi re singadolo habari Roanga mangale Ma Jou'ongu Madutu 'Ai Pareta.
42009003	Yesus 'o kanau i'a ra ananga, “Taninga ḏo-ḏagi ma dara ni gasa 'ori i'a rimoi i'a mai awa. Awa ni gasa ninga didiki bolo ninga tohe bolo ngo-ngoromo bolo pipisi pa'i ninga pakeanga masitero i'a ḇato.
42009004	Le'a ḇato ngowa'a toma wala ḏu moi 'aḏi dawongo ngini, tegoro ḇato 'age singadolo ma 'orasa ngini ni tagi sisoi'i tala limau gena-ge.
42009005	Mada'a na'o ngowa'a 'aḏi dawongo ngini ua, wakutu ni supu sisoi'i tala limau gena-ge, na sesara ninga rou ma korou'u, gena-ge si'a'a sa'olo nana'o rimoi mangale Ma Jou'ongu Madutu 'o dawongo ua re 'O sihukumu limau gena-ge ma manusia.”
42009006	Yesus 'ai me-mete'e ananga 'aḏi tagi toma gamu-gamu singadolo Habari Roanga re si-la ngowa'a siḏi le'a ḇato.
42009007	Wakutu 'Olana Herodes 'o parenta toma daeraha Galilea, unanga 'a 'isene mangale mo-moini 'oru ga'a 'i dadi gena-ge. Unanga 'a waro 'ai gogare riwara sababu 'age rema ngowa'a 'aḏi siajele Yesus gena-ge 'a Yohanes tukanga baptis dadunu ro 'ahu moju.
42009008	'Age ḏi'i rema ngowa'a 'aḏi siajele Yesus gena-ge nabi Elia ro dadunu sapolo. 'Age rema ngowa'a lelegu 'aḏi siajele Yesus gena-ge nabi 'au wali matengo i'a ro dadunu 'ahu moju.
42009009	Mada'a 'Olana Herodes 'o kanau, “Ngoi to soma'a ḏua ngowa'a 'aḏi tola'a 'a Yohanes 'ai camala, dadi Unanga gena-ge mode-mode'e 'a guna? Habari ma repe ḏua ngoi to 'isene mangale Unanga gena-ge.” Dadi Herodes 'a disa ngo'omo di'a 'o ma'u sanga ra Yesus.
42009010	Yesus 'ai so-soma'a 'aḏi ḏibo re 'aḏi sijarita 'oru ga'a ananga ya si'a'a pasala ḏua. Togumu i'a, Yesus ya'u sigaro'o ananga, la Unanga re ananga 'aḏi tagi masai'i i'a toma limau Betsaida.
42009011	Mada'a wakutu ngowa'a repe ya waro mangale gena-ge, ananga 'aḏi siduu'u 'a Yesus. Unanga ya'u dawongo ananga re 'o siajele ra ananga mangale Ma Jou'ongu Madutu 'ai Pareta re Unanga ḏi'i 'o si-la ngowa'a siḏi.
42009012	Wakutu wangere sa'i ri soḏu, Yesus 'ai me-mete'e 'aḏi sapolo ra Unanga, re 'aḏi kanau, “Jobilaha Jou no soma'a ngowa-ngowa'a nena-ne 'aḏi tagi, la ananga nga'unu 'aḏi disa manga ngo-ngoromo re 'aḏi masiḏingoto toma gamu-gamu re daeraha-daeraha co-cori sababu ngi'i nena-ne 'i tiwongo.”
42009013	Yesus 'a sangoro, “Ngini balasu pula'a oromo ananga.” 'Ai me-mete'e 'aḏi kanau, “Ngomi minga roti pa'i ngai romotoa re minga nyao'o pa'i ngai ḏiḏi. Dadi ngomi balasu mi tagi tibo ngo-ngoromo di'a ngowa'a manga repe nena-ne!”
42009014	('Age na-nau'u ḇato ḏa nga cala romotoa). Yesus 'o kanau i'a Tai me-mete'e, “Soma'a ngowa'a repe nena-ne 'aḏi tegoro toropo moi-toropo moi, toropo moi ḏa nga nyagi romotoa.”
42009015	Yesus 'ai me-mete'e ya si'a'a ma tero sa'olo 'a Yesus 'o soma'a ra ananga.
42009016	Gena ḏua, Yesus 'a 'oro roti ngai romotoa nange-ge re nyao'o ngai ḏiḏi, kara 'O talaḏi ie da'u diwanga re 'O sibere ie murasa ma la ra Ma Jou'ongu Madutu. Ḏua Unanga 'a poti-poti ma roti re 'A sibalangu nyao'o gena-ge, re 'A pula'a i'a Tai me-mete'e, la ananga ya sibalangu toma ngowa'a repe.
42009017	Ananga mo-moini 'aḏi oromo singadolo 'aḏi wunusu. Togumu i'a, Yesus 'ai me-mete'e ya lomu ngo-ngoromo ma jingianga ya sanga pipigu nyagi moi re romoḏiḏi.
42009018	Soi moi, wakutu Yesus 'o manyiata 'o matengo, 'Ai me-mete'e 'aḏi sapolo ra Unanga. Ḏua Yesus 'o sano ra ananga, “Mete'e ngowa'a manga waro, Ngoi ne 'a guna?”
42009019	Ananga ya sangoro, “ 'Age mamuni'a 'aḏi kanau Jou 'a Yohanes tukanga baptis. 'Age mamuni'a 'aḏi kanau Jou nabi Elia, ma lelegu ḏi'i 'aḏi kanau Jou nabi ma lelegu 'ua re 'au wali matengo i'a 'o dadunu 'ahu moju.”
42009020	Yesus dadunu 'o sano, “Mada'a mete'e ngini ninga wo-waro masiretene, Ngoi ne 'a guna?” Petrus 'a sangoro, “Jou 'O Kristus ga'a Ma Jou'ongu Madutu ro sijaji 'ua re 'au wali.”
42009021	Yesus 'o sipo-poma Tai me-mete'e toma 'orasa nena-ne, “Awa ngini na sihabari ra guna ḇato, Ngoi nena-ne 'O Kristus.”
42009022	Yesus dadunu 'o kanau, “Ngoi, Manusia ma Ngowa'a Nau'u, balasu basono sangisara ma repe, re Yahudi manga bi-biri'i, 'imam-'imam ma sae'e re guru-guru 'agama, ananga ḏuanga i'a 'aḏi dawongo Ngoi ua. Ḏuanga i'a Ngoi ngowa'a ri sisengene, mada'a toma wangere ma soi ro'ange Ngoi dadunu to 'ahu moju.”
42009023	Ḏua Yesus 'o kanau i'a toma ngowa-ngowa'a mo-moini gena-ge, “ 'A guna ḇato mau 'o mete'e Ngoi, balasu 'a mete'e 'ai mau masiretene riwara re wange moi-wange moi balasu 'o doiti 'ai salib, kara 'o mete'e Ngoi tau-taunu.
42009024	Sababu 'a guna ḇato ga'a 'o kadiarata pa'i 'ai 'ahu toma dungia nena-ne, unanga gena-ge 'o sanga ua 'ahu kasingado-ngadolo i'a. Mada'a 'a guna ḇato 'o mete'e 'ai mau masiretene riwara sababu 'o mau mete'e Ngoi, unanga gena-ge ḏuanga i'a 'o sanga 'ahu kasingado-ngadolo i'a.
42009025	Sababu ma 'utungu 'i cua, na'o ngowa'a matengo 'o sanga 'ori i'a rana mo-moini toma dungia nena-ne ma dara, mada'a unanga 'a sijira 'ai 'ahu masiretene re 'o sanga ua 'ahu kasingado-ngadolo i'a!
42009026	Na'o ngowa'a 'aḏi mara'a mangaku Ngoi re 'ari do-doto'o wakutu Ngoi, Manusia ma Ngowa'a Nau'u 'o ḏuanga i'a dadunu to sapolo rari kuasa, re Ḇaḇa 'ai kuasa re mala'ekata-mala'ekata 'ofi-'ofi ma kuasa; Ngoi ḏi'i mai to mara'a mangaku ngowa'a gena-ge.
42009027	Ni ngaku mode-mode'e 'Ari demo-demo nena-ne: Taninga sigolona 'age rema ngowa'a 'aḏi 'ahu-'ahu moju re 'aḏi oḏi'i Ma Jou'ongu Madutu mulaingi 'o parenta sa'olo 'Olana.”
42009028	Yesus 'o doto'o gena-ge palisi'i i'a ḏa migu rimoi, Unanga 'o gasa 'a Petrus, 'a Yohanes re 'a Yakobus sie toma kie rimoi ma tubu di'a manyiata.
42009029	Yesus 'o manyiata si'olona i'a, 'Ai biono ri ngali, re 'Ai pakeanga 'i dadi buḏo jama-jamanga.
42009030	Kage-kage ngowa'a nga muḏiḏi, matengo 'a Musa re matengo ḏi'i 'a Elia, ananga gena-ge 'aḏi masijumu remanga cahaya da'u soroga tala. Ananga 'aḏi ma'u kanau ra Yesus mangale 'Ai se-sengene ga'a ma 'orasa ti'ara riwara 'i ngadolo toma limau Yerusalem.
42009032	Toma 'orasa gena-ge Petrus re 'ai ḏagilomu ananga 'aḏi otu, mada'a kage-kage raḏi wangolo, re 'aḏi oḏi'i i'a Yesus rai cahaya 'o made-de'oso sebanga ra Elia re 'a Musa.
42009033	Wakutu 'a Elia re 'a Musa 'aḏi tagi sa'i sisoi'i tala 'a Yesus, Petrus 'o kanau i'a ra Yesus, “Tuanga, mode-mode'e sanangi masala ngi'i nena-ne. Na'o nyengara gari'a ngomi side'oso suyu'u ḏu ro'ange: ḏu moi di'a Jou, ḏu moi di'a Musa re ḏu moi ḏi'i di'a Elia.” (Petrus 'o kanau so'o gena, mada'a unanga masiretene 'a sahe ua 'oru ga'a unanga 'o kanau.)
42009034	Wakutu Petrus 'o ka-kanau moju, kakamo 'i sapolo ya'u sao ananga, singadolo Petrus re 'ai ḏagilomu 'aḏi matai mojongo
42009035	Gena ḏua, ananga 'aḏi 'isene toma kakamo gena-ge ma dara iḏingi ma betongo, “Nena-ne 'Ari Ngowa'a ga'a Ngoi to cumutu ḏua. Ni 'isene Unanga!”
42009036	Ananga 'aḏi isene iḏingi gena-ge togumu i'a, ananga 'aḏi oḏi'i Yesus pa'i matengo ḇato. Yesus 'ai me-mete'e kama kanau i'a mai ua, re 'aḏi siajele ra guna ua mangale 'oru ga'a ananga ya oḏi'i gena-ge.
42009037	Ma ḇiḇini ino, Yesus rai me-mete'e nga ḏu'ange, ananga 'aḏi 'uci da'u kie tala, re ngowa'a repe matai sapolo ra Yesus.
42009038	Toma ngowa'a repe manga sigolona, 'age rema na-nau'u matengo 'o mapataha, “Guru, riono 'ari ngowa'a, 'ari ngowa'a duga-duga pa'i unanga matengo!
42009039	Soi rai o'o i'a roh ma jira 'i ḏegoro unanga singadolo 'o poa'a, re 'ai lese 'i rofu-rofu, singadolo 'ai sopu'u 'i pa'ala. Roh ma jira gena-ge 'i masupu ua re 'i mau sijira unanga.
42009040	Ngoi to maḏigaro'o ḏua Tani me-mete'e ya dusu'u roh ma jira, mada'a ananga nga'unu ua ya dusu'u.”
42009041	Yesus 'o sangoro, “Ngini mode-mode'e ngowa-ngowa'a ga'a ni ngaku Ngoi ua, re ni iranga ninga ngo'omo! Singadolo ma di'ara ngau moju, Ngoi balasu to tegoro marimoi ra ngini?! Singadolo ma di'ara ngau moju, Ngoi to sidodai 'Ari 'akala ḇanyo ra ngini?! Gasa ino 'ani ngowa 'olo gena-ge!”
42009042	Wakutu ngowa 'olo gena-ge 'o tagi jau ino ra Yesus, roh ma jira 'i sibau'u unanga singadolo 'ai lese rimoi 'i rofu-rofu. Mada'a Yesus 'a soma'a roh ma jira gena-ge 'i supu ra unanga re unanga 'o la. Togumu i'a, Yesus 'o siḏibo ngowa 'olo gena-ge tai ḇaḇa.
42009043	Ngowa'a repe matai heranga ya oḏi'i kuasa ra Ma Jou'ongu Madutu tala. Wakutu ngowa'a repe 'aḏi hera-heranga moju ya oḏi'i 'oru ga'a 'i dadi ḏua, Yesus 'o kanau Tai me-mete'e,
42009044	“Isene re totoho la-la ino 'Ari demo nena-ne: Ngoi, Manusia ma Ngowa'a Nau'u, ḏuanga i'a sipula'a toma manusia ma kuasa.”
42009045	Mada'a Yesus 'ai me-mete'e ya sahe ua ma ngale Yesus 'ai demo-demo gena-ge. Demo-demo gena-ge 'i sigogono ra ananga, la ananga ya sahe awa. Mada'a ananga 'aḏi mojongo dadi ya sano ua ra Unanga.
42009046	Yesus 'ai me-mete'e matengo re matengo 'aḏi ma'u rubutu mangale 'a guna lebe la-lamo'o i'a tamanga sigolona.
42009047	Yesus 'a waro ananga manga fikirana matengo re matengo. Sababu gena-ge, Unanga 'o 'oro ngowa 'olo matengo re 'o side-de'oso ra Unanga 'ai gagoro
42009048	Ḏua 'o kanau i'a Tai me-mete'e, “ 'A guna 'o dawongo ngowa 'olo matengo ma tero sa'olo ngowa 'olo nena-ne sababu unanga 'o mete'e Ngoi, unanga gena-ge ro dawongo Ngoi ḏi'i. Re 'a guna 'o dawongo Ngoi, 'o dawongo Ma Jou'ongu Madutu ga'a 'o 'utusu Ngoi. Sababu 'a guna ga'a 'o maholo taninga sigolona, unanga gena-ge 'o dadi ngowa'a lebe la-lamo'o.”
42009049	'A Yohanes 'o kanau, “Tuanga, ngomi oḏi'i ngowa'a matengo 'o dusu'u roh ma jira 'a pake Tuanga 'ani lomanga, dadi ngomi mi simaha ua unanga, sababu unanga ra ngene ua.”
42009050	Yesus 'o kanau i'a ra ananga mo-moini, “Awa ni simaha ua unanga, sababu 'a guna ga'a lawana ngini ua, ananga 'aḏi marimoi ra ngini.”
42009051	Wakutu ma 'orasa sa'i ri co-cori di'a Yesus 'o pere sie da'u soroga, Unanga 'a putusu tala 'o tagi toma limau Yerusalem.
42009052	Ḏua Yesus 'o cumutu ngowa'a nga muḏuo i'a di'a 'aḏi tagi siḏa i'a, la 'aḏi sidodahe 'oru ga'a Unanga 'o paralu. Dadi ananga gena-ge 'aḏi tagi re 'aḏi ngadolo toma gamu rimoi toma daeraha Samaria.
42009053	Mada'a sababu Unanga 'o tagi toma limau Yerusalem, ngowa-ngowa'a toma gamu gena-ge 'aḏi dawongo Unanga ua.
42009054	Wakutu Yesus 'ai me-mete'e nga muḏiḏi, Yakobus re 'a Yohanes, ya oḏi'i so'o gena, ananga 'aḏi kanau ra Yesus, “Ma Jou, no nyengara bolo ua mi golo'o u'u 'uci da'u diwanga tala, la singi-ngiranga ngowa-ngowa'a toma gamu gena-ge?”
42009055	Yesus 'o magelelo re ya'u ḇangata ananga.
42009056	Gena ḏua, ananga 'aḏi tagi toma gamu ma lelegu.
42009057	Wakutu Yesus re 'Ai me-mete'e ya dowanga manga ḏo-ḏagi moju, 'age rema ngowa'a 'aḏi kanau ra Yesus, “Jou, ngoi ḏi'i mau to mete'e Jou tagi le'a ḇato!”
42009058	Yesus 'a sangoro ra unanga, “Serigala rema aḏu'u, re namo diwanga rema ngi'i. Mada'a Ngoi, Manusia ma Ngowa'a Nau'u kari ngi'i ua di'a to masibatongo.”
42009059	Gena ḏua, Yesus 'o kanau i'a toma ngowa'a lelegu matengo, “Mete'e Ngoi.” Mada'a ngowa'a matengo gena-ge 'o kanau, “Jou, pula'a loasa ngoi to maḏibo siḏa. Wakutu 'ari ḇaḇa 'o sengene re ngoi to palihara unanga togumu ḏua, kara ngoi ḏuanga i'a tini mete'e.”
42009060	Mada'a Yesus 'o sangoro ra unanga, “Sieanga i'a ḇato ngowa'a sengene 'aḏi palihara ngowa'a sengene. Mada'a ngana, no tagi no singadolo Ma Jou'ongu Madutu 'ai Pareta le'a ḇato.”
42009061	'Age ḏi'i rema ngowa'a matengo ga'a 'o pula'a 'alasana so'o ne: “Jou, ngoi ḏi'i mau to mete'e Jou, mada'a pula'a loasa ra ngoi to maḏibo la to masilo-loasa tari ḇaḇa re ngina.”
42009062	Yesus 'o sangoro i'a toma ngowa'a gena-ge, “Na'o ngowa'a matengo 'o 'elingi tau-taunu mangale 'ai ḇaḇa re ngina, ngowa'a gena-ge 'o patasa ua 'o dadi Ma Jou'ongu Madutu 'ai ngowa-ngowa'a. Ngowa'a gena-ge ma tero sa'olo ngowa'a aro mulaingi 'o pajeko, 'o magelelo ḏuḏunu tau-taunu.”
42010001	Gena ḏua, Ma Jou 'o cumutu 'Ai me-mete'e ma lelegu nga nyagi tumudingi, kara ya'u sibalangu 'aḏi tagi nga muḏiḏi-nga muḏiḏi di'a 'aḏi tagi siḏa toma ngi'i-ngi'i ga'a Yesus 'o mau tutumu.
42010002	Unanga 'o kanau ra ananga, “Ngowa-ngowa'a nena-ne ma tero sa'olo guḏa ma hasili lai lamo'o 'i 'utu'u nyangu, mada'a ngowa'a 'utu-'utu'u 'u 'aḏi repe ua. Sababu gena-ge, ngini ni golo'o toma guḏa ma dutu, la Unanga 'o siḏingoto ngowa'a 'utu-'utu'u di'a ya lomu guḏa ma hasili.
42010003	Tagi! Ngoi to 'utusu ngini sa'olo doba toma serigala ma sigolona.
42010004	Awa ni madigasa ninga papa'o, tohe, bolo tarupa ma lelegu. Taninga ḏo-ḏagi ma dara si'olona i'a awa ni matogumu di'a ni majarita madi-di'ara ra matengo i'a.
42010005	Na'o ngini ni osama toma wala ḏu moi, siḏa-siḏa ni kanau, ‘Ngoi to golo'o ra Ma Jou'ongu Madutu di'a 'o pula'a 'Ai dame 'i tegoro ra ngini toma wala nena-ne.’
42010006	Na'o wala ma dutu gena-ge ngowa'a la-la ga'a 'o dawongo ngini, Ma Jou'ongu Madutu 'ai dame ḏuanga i'a 'i tegoro ra ananga. Mada'a na'o wala ma dutu 'o dawongo ngini ua, tantu ḏua Ma Jou'ongu Madutu 'o sibarakati ananga ua.
42010007	Na'o wala ma dutu unanga 'o dawongo ngini, ngini tegoro ra ananga gena-ge ḇato. Re 'oru wala ma dutu 'o pula'a ngo-ngoromo ra ngini, na oromo. Sababu 'a guna ḇato 'aḏi munara ananga 'aḏi patasa ya sanga manga bo-bangu. Awa ngini ni mareta-reta'a wala ḏu moi togumu ḏu moi.
42010008	Na'o ngini ni sapolo toma limau rimoi i'a re limau gena-ge ma manusia ananga 'aḏi dawongo ngini toma la-la ma dara, ni oromo ngo-ngoromo 'oru ḇato ga'a ananga 'aḏi pula'a ra ngini.
42010009	Toma limau-limau gena-ge ngini ni si-la ngowa'a siḏi re ni sihabari ra ananga gena-ge, ‘Tiara riwara Ma Jou'ongu Madutu 'ai Pareta 'i ngadolo.’
42010010	Mada'a na'o ngini ni sapolo toma limau rimoi i'a, re ananga 'aḏi dawongo ngini ua, ni tagi re ni made-de'oso toma tapaka re ni kanau,
42010011	‘Limau nena-ne ma korou'u ga'a 'i pata taminga rou ma sata, ngomi ma sesara ra ngini ninga momina di'a 'i dadi nana'o rimoi ra ngini mangale Ma Jou'ongu Madutu dawongo ngini ua ḏi'i. Mada'a ngini ni 'elingi 'Ari demo nena-ne: Tiara riwara Ma Jou'ongu Madutu 'ai Pareta 'i ngadolo.’
42010012	Re Ngoi to siajele ra ngini nena-ne: Toma Kiamata ma Wangere, ngowa-ngowa'a toma limau nena-ne ḏuanga i'a ngini ni sanga hukumu lebe tubuso reo ngowa-ngowa'a 'ua re 'au wali toma limau Sodom!”
42010013	“Bahala ngini ngowa'a Yahudi toma limau Korasim re limau Betsaida, Ma Jou'ongu Madutu ḏuanga i'a 'o singe-ngeta'a hukumu ra ngini. Si'ade-'ade i'a Ngoi to 'a'a ga'a hera-heranga toma ngowa'a ma jira toma limau Tirus re Sidon ma tero sa'olo Ngoi ta si'a'a ḏua ra ngini ninga sigolona, tantu ḏua ananga da'a raḏi maḏibo toma ngo'omo boloto, re ananga 'aḏi mapake pakeanga si'a'a reo kaḏu re tamanga sae'e ya sidu-durono reo itomo ma korou'u.
42010014	Dadi ḏuanga i'a enanga ma 'orasa 'i ngadolo wakutu Ma Jou'ongu Madutu 'o sijuruhakimi, ngini ngowa'a Yahudi toma limau Korasim re Betsaida ḏuanga i'a ni sanga hukumu lebe tubuso reo ngowa'a Yahudi ua toma limau Tirus re Sidon.
42010015	Re ngini ngowa'a Yahudi toma limau Kapernaum! Awa ngini ni ta'ajiri mangale Ma Jou'ongu Madutu ḏuanga i'a 'o dawongo ngini toma soroga! So'o gena ua! Mada'a Unanga 'o siupa'a ngini toma naraka!”
42010016	Ḏua Yesus 'o kanau Tai me-mete'e, “ 'A guna ḇato 'o mete'e re 'o 'isene ngini, unanga gena-ge 'o mete'e re 'o 'isene Ngoi. 'A guna ḇato 'o dawongo ngini ua, unanga gena-ge 'o dawongo Ngoi ua re 'o dawongo ua ḏi'i Ma Jou'ongu Madutu ga'a Ro 'utusu Ngoi.”
42010017	Yesus 'ai me-mete'e nga nyagi tumudingi ananga 'aḏi maḏibo remanga roanga re 'aḏi kanau, “Ma Jou, ngomi nga'unu dusu'u roh ma jira sababu ngomi mapake 'Ani lomanga.”
42010018	Yesus 'a sangoro, “Ngoi to oḏi'i ḏua 'Iblisi 'i eta'a da'u diwanga tala sa'olo ḇeḇelanga.
42010019	Ngoi to pula'a ḏua kuasa ra ngini dadi kalaha ni jo'u ngorana bolo kalajengking, ni sanga sangisara ua. Ngoi ḏi'i to pula'a ninga de-de'e di'a ni sirapo'o 'Iblisi ma kuasa singadolo matengo i'a mai ua, bolo 'ori i'a rimoi i'a mai ua sigasa ngini sanga sangisara.
42010020	Kalaha so'o gena, awa pa'i ngini ni maroanga ḇato sababu ni nga'unu dusu'u roh-roh ma jira. Jobilaha ngini ni maroanga sababu ninga lomanga 'i silefo ḏua da'u toma soroga.”
42010021	Toma 'orasa gena-ge ḏi'i, Yesus 'o maroanga sababu Ma Ngagara 'Ofi-'Ofi 'U ḏegoro re 'O kanau, “Baba, Ma Jou'ongu Madutu 'o kuasa toma diwanga re dungia, Ngoi to puji re silamo'o 'Ani lomanga sababu mo-moini gena-ge Baba na gogono toma ngowa'a pahe re ngowa'a 'akala soro'unu, mada'a Baba na sijumu toma ngowa-ngowa'a ga'a manga de'oso re ḏegoro ma tero sa'olo ngowa 'olo. Ya, Baba sababu enanga gena-ge 'i sisanangi 'Ani 'akala re sinyingara.
42010022	'Ori i'a mo-moini, 'Ari Ḇaḇa ra sidoa'a ra Ngoi. Matengo i'a mai ua 'o nana'o Ngoi ḏuga-ḏuga pa'i 'Ari Ḇaḇa ḇato. Matengo i'a mai ua 'o nana'o 'Ari Ḇaḇa ḏuga-ḏuga pa'i Ngoi re ra guna ḇato ga'a Ngoi to siajele mangale 'Ari Ḇaḇa.”
42010023	Ḏua Yesus 'o magelelo Tai me-mete'e re 'o kanau pa'i ra ananga ḇato, “Ngini ni bara'utungu sababu ngini ni oḏi'i 'oru 'i dadi toma 'orasa nange-ne.
42010024	Ngoi to siajele ra ngini nena-ne: Nabi re 'olana manga repe 'ua re 'au wali, ananga 'aḏi mau ya oḏi'i ma tero sa'olo 'oru ga'a ngini ni oḏi'i nange-ne mada'a ananga ya oḏi'i ua. Ananga nyafusu ya 'isene ma tero sa'olo 'oru ga'a ngini ni 'isene nange-ne, mada'a ya 'isene ua.”
42010025	Gena ḏua, guru 'agama matengo 'o te'oso mau disa Yesus 'ai sala dadi 'o sano ra Yesus, “Guru, ngoi balasu to 'a'a sa'olo, la to sanga 'ahu kasingado-ngadolo i'a?”
42010026	Yesus 'a sangoro, “ 'Oru ga'a 'i silefo toma Boku 'Ofi-'Ofi ma dara? Na mete'e ngana 'ani 'akala ma sanga gena-ge ma ngale 'oru?”
42010027	Ngowa'a gena-ge 'a sangoro, “ ‘Dadalara Ma Jou'ongu Madutu, 'ani Jou reni 'akala re sinyingara mo-moini reninga nyawa mo-moini, reninga de-de'e mo-moini, reninga fikirana mo-moini’ re ‘Dadalara ngowa'a lelegu ma tero sa'olo no dadalara 'ani diri masiretene.’ ”
42010028	Yesus 'o kanau, “Gena-ge tero mode'e, na si'a'a so'o gena, la ḏuanga i'a no sanga 'ahu kasingado-ngadolo i'a.”
42010029	Mada'a guru 'agama gena-ge 'o oḏu'u awa-awa ngowa'a 'aḏi aje unanga 'o haga, dadi unanga 'o sano ra Yesus, “Ngoi 'ari ioronongoḏu gena-ge 'a guna ga'a ngoi balasu to dadalara ma tero sa'olo to dadalara 'ari diri masiretene?”
42010030	Yesus 'a sangoro reo pula'a 'ade-'ade, “ 'Age rema na-nau'u matengo, unanga da'u limau Yerusalem tala 'o tagi toma limau Yerikho. Toma ngo'omo ma golona ngowa'a to-tori'i 'aḏi ra-rabasa unanga 'ai 'ori i'a rana re 'ai pakeanga re 'aḏi ca'olo unanga singadolo sa'i ro sengene, kara 'u sisoi'i tala unanga 'o lu-lulu toma ngo'omo ma golona.
42010031	Sidaene i'a, 'imam matengo 'o tola'a ino toma ngo'omo gena-ge. Wakutu 'imam gena-ge 'o oḏi'i ngowa'a ga'a sanga bodito gena-ge, 'imam gena-ge 'o malalo'o ngo'omo kaci moi re 'o tagi turusu.
42010032	So'o gena ḏi'i, ngowa'a Lewi matengo 'o tola'a ino ḏi'i toma ngo'omo gena-ge. Wakutu 'o oḏi'i ngowa'a ga'a sanga bodito nange-ge, ngowa'a Lewi gena-ge 'u sebanga i'a di'a 'u tailako. Mada'a unanga 'o masai'i re 'o malalo'o da'a ngo'omo kaci moi re 'o tagi turusu.
42010033	Gena ḏua, ngowa'a Samaria matengo 'o tagi mete'e ngo'omo gena-ge ḏi'i. Wakutu unanga 'o oḏi'i ngowa'a ga'a sanga bodito nange-ge, Tai 'akala re sinyingara 'i baolo dadalara toma ngowa'a gena-ge.
42010034	Dadi unanga 'o jau i'a ngowa'a ga'a sanga bodito nange-ge, kara 'u soso'o 'ai nyaboto reo 'anggur re 'u siajala reo goroho re 'a sisao reo ḇa'a. Gena ḏua, unanga 'u sibalene tai jarana, kara 'u gasa 'u situḏu toma panginapana re 'u dadanu.
42010035	Ma ḇiḇini ino, ngowa'a Samaria gena-ge 'a pula'a 'ai pipisi salaka dinar ngai ḏiḏi toma panginapana ma dutu re 'o kanau, ‘Nu sioḏi'i unanga re na'o no balajanga ma pipisi 'i ngadolo ua, maha ngoi to ḏibo, kara ta dogo.’ ”
42010036	Gena ḏua, Yesus 'a siḏo-ḏogumu 'Ai jarita re 'o sano so'o ne, “Toma ngowa'a nga ḏu'ange gena-ge mete'e 'ani 'akala ma sanga 'a guna ga'a 'o dadi 'ai ioronongoḏu toma ngowa'a ga'a sanga bodito gena-ge?”
42010037	Guru 'agama 'a sangoro, “Unanga ga'a 'o sijumu 'ai 'akala re sinyingara ma la-la toma ngowa'a ga'a sanga bodito.” Ḏua Yesus 'o kanau ra unanga gena-ge, “Dadi no tagi re na si'a'a ḏi'i!”
42010038	Gena ḏua, Yesus re 'Ai me-mete'e ananga ya dowanga manga ḏo-ḏagi re 'aḏi ngadolo toma gamu rimoi. Toma gamu gena-ge 'age rema we-were'a matengo 'ami lomanga ngo Marta mo 'aro'o tuḏu tami wala.
42010039	Munanga gena-ge re ngo Maria gia nongoḏu. Ngo Maria munanga mo tegoro co-cori ra Ma Jou Yesus 'ai rou, la mo sigi-gisene 'a Yesus 'ai do-doto'o.
42010040	Mada'a ngo Marta mo tasibu masala mo munara da'a toma itomo. Munanga mo i'a ra Yesus re mo kanau, “Ma Jou, i'a sa'olo nimi ḇangata ua ngo Maria sababu munanga mo sieanga i'a ngoi to munara matengo? No soma'a munanga mo mariono ngoi!”
42010041	Ma Jou 'o kanau, “Marta, Marta ngana no dodato re no tasibu 'oru ḇato!
42010042	Momongolo ua pa'i rimoi ḇato lebe la-lamo'o: sigi-gisene 'Ari do-doto'o. Ngo Maria ma pili gena-ge dadi matengo i'a ua ya 'oro.”
42011001	Toma 'orasa rimoi, Yesus 'o manyiata toma ngi'i rimoi. Unanga 'o manyiata togumu i'a, 'Ai me-mete'e matengo 'o kanau ra Unanga, “Ma Jou, no doto'o ngomi mangale manyiata, sa'olo 'a Yohanes 'o doto'o 'Ai me-mete'e 'aḏi manyiata.”
42011002	Ḏua Yesus 'o kanau i'a ra ananga, “Wakutu ngini ni manyiata ni kanau so'o ne: ‘Baba, 'Ani lomanga ngowa'a ya silamo'o re siḏubuso, 'Ani Pareta 'i sapolo ino.
42011003	Minga ngo-ngoromo toma wange moi-wange moi, No pula'a ino ga'a ngomi paralu,
42011004	Re No singi-ngiranga minga ḏosa, sababu ngomi ḏi'i mi si'apongo ngowa'a mo-moini ga'a 'a'a sala ra ngomi. Re awa No sieanga i'a ngomi mi sanga bo-baja.’ ”
42011005	Yesus dadunu 'o kanau moju Tai me-mete'e, “Si'ade-'ade i'a matengo i'a ra ngini ninga sigolona toma utu golona i'a 'o tagi tai ḏagilomu ma wala, re 'o kanau, ‘Wolo no sibau 'ani roti ngai ro'ange,
42011006	sababu 'ari ḏagilomu toma ḏo-ḏagi ma dara, 'o tuḏu tari wala. Mada'a ngoi 'ari ngo-ngoromo ri moini di'a to pula'a unanga 'o oromo.’
42011007	Sanga ua, wala ma dutu da'a tai wala ma dara ino 'o kanau, ‘No sikangela ngoi awa. 'Ari ngalana reta kuci, sidogo ḏi'i ngoi re 'ari ngowa-ngowa'a rimi otu. Ngoi to momi'i ri yoḏu'u di'a to pula'a 'ori i'a ra ngana!’ ”
42011008	“Mada'a Ngoi to siajele ra ngini nena-ne: Kalaha unanga gena-ge 'ani ḏagilomu 'o oḏu'u momi'i re 'o pula'a ua 'ori i'a ra ngana mada'a sababu ngana no mara'a ua nu golo'o, tantu ḏua unanga gena-ge ḏuanga i'a 'o momi'i re 'o pula'a 'ani paralu mo-moini ra ngana.
42011009	Dadi Ngoi to kanau ra ngini: Ni golo'o, ḏuanga i'a ni dawongo. Ni disa, ḏuanga i'a ni sanga. Ni tolo'o ngalana, ḏuanga i'a ya welanga.
42011010	Sababu 'a guna ḇato ga'a 'o golo'o, ḏuanga i'a 'o dawongo. 'A guna ḇato ga'a 'o disa, ḏuanga i'a 'o sanga. Re 'a guna ḇato ga'a 'o tolo'o ngalana, ḏuanga i'a ya welanga.
42011011	Sanga ua 'age rema ḇaḇa matengo taninga sigolona, na'o 'ai ngowa'a nau'u 'o golo'o nyao'o, unanga 'o pula'a cuku'u!
42011012	Bolo na'o 'ai ngowa'a 'o golo'o namo ma gosi, unanga 'o pula'a kalajengking!
42011013	Kalaha ngini ngowa'a baraḏosa, ngini mai ni waro ḏi'i ni pula'a 'ori i'a ma la-la taninga ngowa-ngowa'a. Ma la-lamo'o i'a ḏi'i, ninga Ḇaḇa toma soroga! Tantu ḏua, Unanga 'o pula'a Ma Ngagara 'Ofi-'Ofi ra ananga ga'a 'aḏi golo'o ra Unanga!”
42011014	Toma wange rimoi, Yesus 'o dusu'u roh ma jira toma ngowa'a mou matengo. Wakutu roh ma jira 'i supu ngowa'a mou gena-ge 'o kanau 'i nyengara. Ḏua ngowa'a repe 'aḏi matai heranga
42011015	Mada'a tamanga sigolona 'age ngowa'a 'aḏi kanau, “Beelzebul, 'o Roh ma Jira ma 'Olana, 'i pula'a kuasa ra Unanga, la 'a dusu'u roh ma jira gena-ge.”
42011016	'Age ngowa'a ma lelegu ḏi'i 'aḏi mau disa 'a Yesus 'ai sala. Ananga 'aḏi golo'o Unanga 'o 'a'a ga'a hera-heranga sa'olo bukiti rimoi mangale Unanga ro sapolo da'u ra Ma Jou'ongu Madutu tala.
42011017	Mada'a Yesus 'a waro ananga manga fikirana. Dadi Unanga 'o kanau ra ananga, “Toma nagara rimoi, na'o ma manusia 'i palangu toropo moi-toropo moi ga'a 'aḏi ma'u parangi i'a re ino, tantu ḏua nagara gena-ge ḏuanga i'a 'i wejere. Re ngale rimoi na'o ma'u emono matengo re matengo, ngale gena-ge ḏuanga i'a 'i pinya'olo.
42011018	So'o gena ḏi'i reo 'Iblisi ma pareta. Na'o 'Iblisi 'ane toropo moi ma'u parangi reo 'Iblisi da'a toropo moi, marai 'Iblisi ma pareta gena-ge 'i wejere. Ngini ni kanau mangale Ngoi to dusu'u roh ma jira reo Beelzebul ma kuasa.
42011019	Na'o so'o gena, ra guna 'ai kuasa ninga me-mete'e 'aḏi dusu'u roh ma jira?! Sababu gena-ge, ninga me-mete'e gena-ge masiretene ya bukiti mangale ngini ni rapu!
42011020	Mada'a Ngoi to dusu'u roh ma jira rea Ma Jou'ongu Madutu 'ai kuasa. Gena-ge 'i dadi didina'o rimoi mangale Ma Jou'ongu Madutu ro mulaingi 'o parenta taninga sigolona.
42011021	Na'o matengo ga'a lao te'e re 'ai dare 'i to-totomo, 'a jaga 'ai wala masiretene, 'ai 'ori i'a rana 'i salamata.
42011022	Mada'a na'o matengo i'a, lebe te'e ra unanga 'o parangi, ḏua unanga 'o iranga. Ngowa'a lebe te'e gena-ge 'a ra-rabasa 'ai dare, ga'a wala ma dutu 'a sitoro-toro, ḏua 'a palangu 'ai 'ori i'a rana mo-moini tai ḏagilomu-ḏagilomu.
42011023	'A guna marimoi ra Ngoi ua, unanga gena-ge mode-mode'e 'o malawana Ngoi, re 'a guna riono Ngoi ua, unanga gena-ge mode-mode'e 'a dola'aku Ngoi 'ari munara.”
42011024	“Wakutu roh ma jira 'i supu toma ngowa'a matengo sababu sanga dusu'u, enanga 'i tagi sigoloḏi toma ngi'i-ngi'i du-dudungu di'a disa ngi'i ma ngomasa, re sababu enanga 'i sanga ua 'i kanau, ‘Ngoi ḏuanga i'a to maḏibo toma ngowa'a ga'a to supu ḏua nga'ene!’
42011025	Re wakutu enanga 'i maḏibo toma ngowa'a gena-ge 'i sanga ua Ma Ngagara 'Ofi-'Ofi 'i tegoro tai 'ahu. Ngowa'a gena-ge ma tero sa'olo wala ma dara 'i 'ofi-'ofi re 'i ḏu-ḏuanga ḏua di'a enanga dadunu 'i tegoro moju.
42011026	Sababu gena-ge enanga 'i tagi, 'i gasa ino roh ma jira tumudingi ma lelegu lebe cira i'a. Ḏua enanga 'i osama re 'i tegoro toma ngowa'a gena-ge. Ma ḏo-ḏogumu tala ngowa'a gena-ge 'ai 'ahu nange-ne lebe cira i'a reo 'ahu 'au nga'ene.”
42011027	Yesus 'o kanau so'o gena togumu i'a, we-were'a matengo toma ngowa'a repe manga sigolona, mo kanau siduga-duga ra Yesus, “Bara'utungu madutu 'Ani ngina ga'a sibuoro re ga'a sisusu Jou.”
42011028	Mada'a Yesus 'a sangoro, “Lebe bara'utungu ḏi'i ngowa'a ga'a 'aḏi 'isene Ma Jou'ongu Madutu 'ai demo re ya si'a'a.”
42011029	Wakutu ngowa'a repe 'aḏi sigoloḏi Yesus, Unanga 'o kanau, “Ngowa-ngowa'a 'orasa nange-ne, ngowa'a ma jira. Ngini ni golo'o Ngoi to 'a'a didina'o heranga mada'a rimoi i'a mai ua To pula'a ra ngini, pa'i ḏuga-ḏuga ga'a 'age ra ngini ḏua gena-ge didina'o heranga mangale nabi Yunus.
42011030	Ma tero sa'olo nabi Yunus 'o dadi ngowa'a Niniwe manga didina'o, so'o gena ḏi'i Manusia Ma Ngowa'a Nau'u 'o dadi sa'olo didina'o toma ngowa-ngowa'a 'orasa nange-ne.
42011031	Toma Kiamata ma Wangere, 'olana we-were'a toma kore sara ma nagara mo momi'i re mo kalaki ngowa-ngowa'a 'orasa nange-ne. Munanga mi ḏo-ḏagi lai kiḏanga madutu, sababu mau ma 'isene 'a Salomo 'ai 'akala ma soro'unu. Kalaha 'ane-ne, nange-ne Ngoi lebe la-lamo'o i'a rea Salomo taninga sigolona, mada'a ni ngaku Ngoi ua re ni maḏibo toma ngo'omo boloto ua!
42011032	Toma Kiamata ma Wangere, ngowa'a Niniwe re ngowa'a 'orasa nange-ne ḏuanga i'a 'aḏi dadunu 'ahu moju. Ḏua ngowa'a Niniwe ḏuanga i'a 'aḏi kalaki ngowa-ngowa'a nange-ne. Sababu ngowa'a Niniwe ananga raḏi maḏibo toma ngo'omo boloto, wakutu ananga 'aḏi 'isene nabi Yunus 'ai habari. Kalaha 'ane-ne, nange-ne Ngoi lebe la-lamo'o i'a rea Yunus taninga sigolona, mada'a ni ngaku Ngoi ua re ni maḏibo toma ngo'omo boloto ua!
42011033	Matengo i'a mai ua tagala 'o poci, kara ya gogono bolo ya damunu reo tampayanga. Unanga 'a siteru toma poci ma ngi'i, la ngowa'a ga'a osama nga'unu ya oḏi'i ma tarangi.
42011034	La'o gena-ge 'i dadi sa'olo lese ma lapuru. Na'o ninga la'o 'i la-la, ninga lese rimoi mo-moini 'i tarangi. Mada'a na'o ninga la'o 'i siḏi re karasa, ninga lese rimoi mo-moini 'i hafu.
42011035	Sababu gena-ge, balasu ni ma'istiari, awa-awa ninga tarangi 'i dadi hafu-hafu.
42011036	Na'o ninga lese rimoi mo-moini 'i tarangi re ceka'a i'a mai ua 'i hafu-hafu, ḏua ninga lese rimoi mo-moini 'i romanga reo tarangi, ma tero sa'olo lapuru ma tarangi ya 'erese.”
42011037	Yesus 'o doto'o togumu i'a, 'age rema ngowa'a Farisi matengo 'o saele 'a Yesus oromo ra unanga 'ai wala. Ḏua Yesus 'o tagi oromo.
42011038	Ngowa'a Farisi gena-ge 'o oḏi'i Yesus 'o mete'e 'agama ma 'atoranga ua. Unanga 'o oromo 'a soso'o siḏa ua 'Ai giama! Sababu gena-ge, ngowa'a Farisi 'o heranga.
42011039	Dadi Ma Jou 'o kanau ra unanga, “Ngini ngowa'a Farisi, ninga moku re ninga suḏe ma ḏuḏunu na soso'o 'i 'ofi madutu. Mada'a taninga 'akala re sinyingara ma dara 'i romanga reo 'ori i'a ma faja re ni nyafusu ngowa'a manga 'ori i'a rana.
42011040	Ngini ngowa'a haga. Ma Jou'ongu Madutu 'o 'a'a manusia nanga lese re nanga 'akala re sinyingara ḏi'i.
42011041	Ngini ninga moku re suḏe ma dara, balasu ni pula'a toma ngowa'a ma dinga'unu ua. Na'o ninga ga'a so'o gena-ge, ngini ni dadi 'ofi-'ofi ra Ma Jou'ongu Madutu 'ai momina.
42011042	Bahala ra ngini, ngowa-ngowa'a Farisi! Ninga joro-joro ma hasili sa'olo ḇawanga kolili re rampa-rampa, gena-ge ngini na pula'a jou-jou ga'a ma balangu moi toma balangu nyagi moi ino di'a Ma Jou'ongu Madutu. Mada'a ngini ni 'adili ua toma ngowa'a lelegu re dadalara ua Ma Jou'ongu Madutu. Momongolo ua, ngini balasu ni 'adili toma ngowa'a lelegu re dadalara Ma Jou'ongu Madutu re ni sidaioranga awa ni pula'a ninga jou-jou gena-ge ra Ma Jou'ongu Madutu.
42011043	Bahala ra ngini, ngowa-ngowa'a Farisi! Toma wala puji, ngini ni nyanyaḏi tegoro toma biono re toma pasara-pasara ni nyanyaḏi ngowa-ngowa'a nu silamo'o.
42011044	Bahala ra ngini, ngowa-ngowa'a Farisi! Ngini ni matuhu sa'olo ngowa'a 'ofi-'ofi mada'a ninga 'akala re sinyingara ma dara 'i romanga reo 'ori i'a ma faja sa'olo kubu kama nana'o ua ma dara rema maiyeti ma wejere. Dadi ngowa'a ya waro ua re ya jo-jo'u.”
42011045	Guru 'agama matengo 'o kanau ra Yesus, “Guru, 'ani demo-demo gena-ge no sije-jengere ngomi ḏi'i!”
42011046	Yesus 'a sangoro, “Ngini guru-guru 'agama ni sanga bahala ḏi'i. Ngini ni pula'a 'atoranga ma ḏu-ḏubuso ma tero sa'olo ngini ni siteru gina-gina ma ḏu-ḏubuso toma ngowa-ngowa'a manga bele'asa ga'a kangela masala ngowa'a ya doiti. Mada'a ngini masiretene ceka'a i'a mai ua ni riono ananga ya siḏagi 'atoranga gena-ge.
42011047	Bahala ra ngini mo-moini. Ngini ni 'a'a nabi-nabi manga kubu mada'a ninga ete re dotumu 'ua re 'au wali masiretene ya'u sisengene!
42011048	Dadi ngini ni simete'e 'oru ga'a ninga ete re dotumu 'ua re 'au wali manga ga'a. Sababu mode-mode'e ananga ya'u sisengene 'o nabi-nabi re ngini ni 'a'a manga kubu.
42011049	Ma sababu gena-ge Ma Jou'ongu Madutu 'ai 'akala ma soro'unu ma betongo so'o ne: ‘Ngoi ḏuanga i'a to siḏingoto 'Ari nabi-nabi re 'Ari so-soma'a re mamuni'a ḏi'i taninga sigolona ya'u sisengene re ya'u sisikisa!’
42011050	Sababu ngini ni simete'e 'oru ga'a ninga ete re dotumu 'ua re 'au wali manga ga'a gena-ge, ngini ngowa-ngowa'a 'orasa nange-ne ni sanga hukumu ra Ma Jou'ongu Madutu sababu nabi mo-moini ninga ete re dotumu ya'u sisengene, mulaingi dungia 'i dadi.
42011051	Mulaingi sisengene 'a Habel, singadolo 'aḏi sisengene 'a Zakaria toma jou-jou ma ngi'i ra Ma Jou'ongu Madutu 'ai Wala ma sigolona. Ngoi to siajele ra ngini nena-ne: Ngowa-ngowa'a 'orasa nange-ne ḏuanga i'a 'aḏi sanga hukumu sababu nabi-nabi gena-ge ngini re ninga ete re dotumu ananga ya'u sisengene.
42011052	Bahala ra ngini guru-guru 'agama. Ngini na gogono kuci ga'a siwelanga ngalana wo-waro mangale Ma Jou'ongu Madutu 'ai do-doto'o. Mada'a ngini masiretene ni oḏu'u osama toma dara, la ni sanga wo-waro. Sidogo ḏi'i ngini ni dola'aku ngowa'a ga'a 'aḏi mau osama toma dara la sanga wo-waro.”
42011053	Ḏua Yesus 'a sisoi'i tala ngi'i gena-ge. Toma 'orasa gena-ge guru-guru 'agama re ngowa-ngowa'a Farisi lebe dola'aku 'a Yesus. Ananga 'aḏi ga-gawolo 'a Yesus
42011054	re 'aḏi tailako Unanga mode-mode'e dadi na'o 'Ai demo bale moi i'a Unanga 'o kanau 'i rapu, ananga ya cako'o 'Ai demo gena-ge.
42012001	Ngowa'a rema cala-cala 'aḏi malomu dadi 'aḏi ma'u tutuḏu singadolo matengo re matengo 'aḏi ma'u jo'u. Wakutu ananga gena-ge 'aḏi malomu, Yesus 'o kanau Tai me-mete'e, “Ngini ni ma'istiari ino toma ngowa'a Farisi manga ragi. 'Ari maksudu awa ni mete'e ngowa'a Farisi manga de'oso re ḏegoro sababu ananga gena-ge ngowa'a munafiki.
42012002	'Oru ḇato ga'a 'i go-gogono nange-ne, ḏuanga i'a 'i supu, 'oru ḇato ga'a rahasia nange-ne, ḏuanga i'a 'i waiti.
42012003	Sababu gena-ge, 'oru ga'a ngini ni kanau toma lobi'i ma dara, ma ḇiḇini ino ngowa'a ya waro. Re 'oru ga'a ngini ni majujuḏu toma ngowa'a manga ngau'u, ḏuanga i'a ngowa'a ya sipataha toma mandan.”
42012004	“Ngoi to siajele ra ngini 'Ari ḏagilomu nena-ne: Awa ni mojongo pa'i ngowa'a ga'a 'aḏi sisengene ninga lese, mada'a ma lelegu ḏi'i ananga 'aḏi 'a'a ya nga'unu ua.
42012005	Dadi Ngoi to siajele ra ngini ra guna ngini balasu ni mojongo: Pa'i ni mojongo Ma Jou'ongu Madutu ḇato! Sababu Unanga rai kuasa 'o upa'a ngini toma naraka na'o ni sengene pasala i'a! Mode-mode'e ngoi to kanau ra ngini, Unanga gena-ge balasu nu mojongo.
42012006	Namo cuḇili romotoa ya wu'unu ma ijana reo pipisi seng ngai ḏiḏi. Kalaha so'o gena Ma Jou'ongu Madutu 'a sidaioranga ua.
42012007	Ninga utu taninga sae'e mai, Ma Jou'ongu Madutu 'a waro ma repe. Dadi awa ni dodato sababu ngini lebe la-lamo'o reo namo cuḇili ma repe!”
42012008	“Ngoi to siajele ra ngini nena-ne: 'A guna ḇato 'o mangaku toma mandan mangale unanga Ngoi 'ari me-mete'e, Ngoi Manusia ma Ngowa'a Nau'u ḏuanga i'a to mangaku ḏi'i unanga gena-ge Ngoi 'ari ngowa-ngowa'a ra Ma Jou'ongu Madutu 'ai mala'ekata ma biono.
42012009	Mada'a 'a guna ḇato 'o masoloto Ngoi 'o kanau mangale unanga 'o mete'e Ngoi ua toma mandan; unanga gena-ge ḏi'i, Ngoi Manusia Ma Ngowa'a Nau'u tu soloto re To kanau unanga gena-ge 'Ari ngowa-ngowa'a ua ra Ma Jou'ongu Madutu 'ai mala'ekata ma biono.
42012010	'A guna ḇato 'o kanau cira mangale Ngoi, Manusia ma Ngowa'a Nau'u, unanga gena-ge 'ai ḏosa nga'unu singi-ngiranga. Mada'a 'a guna ḇato 'o je-jengere Ma Ngagara 'Ofi-'Ofi, unanga 'ai ḏosa singi-ngiranga 'i yoḏu'u.
42012011	Ngini ni mojongo awa mangale 'oru ga'a ngini balasu ni kanau di'a ngini na riono ninga diri wakutu ngini ngowa'a nu'u gasa toma wala puji di'a sijuruhakimi toma pamarenta, bolo toma ngowa'a la-lamo'o.
42012012	Sababu Ma Ngagara 'Ofi-'Ofi ḏuanga i'a 'I doto'o ngini di'a 'oru ga'a ngini ni kanau, wakutu ma 'orasa 'i ngadolo.”
42012013	Toma ngowa'a repe manga sigolona, matengo 'o kanau ra Yesus, “Guru, no soma'a 'ari ioro 'o pula'a ngoi 'ari balangu minga ḇaḇa ma soi tala.”
42012014	Yesus 'a sangoro, “Wolo, 'a guna ri sitede Ngoi to dadi juruhakimi bolo balangu ma gu-gu'u ra ngini nga muḏiḏi?”
42012015	Gena ḏua, Yesus 'o kanau i'a toma ngowa'a repe, “Ni ma'istiari! Awa singadolo ni da-danata. Sababu, kalaha ni masidowunu 'ori i'a rana toma dungia, manusia manga 'ahu ma cimi 'i tegoro ua toma 'ori i'a rana gena-ge!”
42012016	Ḏua Yesus 'a sijarita 'ade-'ade so'o ne: “ 'Age rema ngowa'a rema-enanga matengo 'ai tana'a ma hasili lai lamo'o.
42012017	Unanga gena-ge 'o mulaingi mafikiri tai 'akala re sinyingara ma dara, ‘Sababu ma ngi'i 'i cua ḏua di'a ta gogono 'ari tana'a ma hasili. Ta sidisa ma 'akala sa'olo moju?’
42012018	Gena ḏua, unanga 'o mafikiri moju re 'o kanau tai 'akala re sinyingara ma dara, ‘Ngoi ta sanga ma ngo'omo moju, 'ari titila to soma'a ya ruba re simomi'i gasa lebe lamo'o i'a, kara ta gogono 'ari tana'a ma hasili re 'ori i'a rana ma lelegu toma ngi'i gena-ge.
42012019	Gena ḏua, ngoi to kanau tari 'akala re sinyingara ma dara, ‘Ngana no bara'utungu! 'Ori i'a ma la-la ngana na sanga ḏua mo-moini. Re kalaha ma di'ara rema musu-musungu, kama moini ua nena-ne si'a. Nange-ne no mangomasa! No oromo re ka'e re no masa-sanangi 'ani 'ahu.’
42012020	Mada'a Ma Jou'ongu Madutu 'o kanau i'a ra unanga, ‘Hei ngowa'a haga! Lobi'i nange-ne ḏua ngana no sengene. Dadi 'a guna 'a sanga 'ani 'ori i'a rana mo-moini ga'a na lomu ge?’
42012021	So'o gena enanga ḏuanga i'a 'i dadi toma ngowa'a ga'a 'aḏi mau dadi ngowa'a rema-enanga toma dungia, mada'a 'aḏi disa ua dadi ngowa'a rema-enanga ra Ma Jou'ongu Madutu 'ai momina!”
42012022	Ḏua Yesus 'o kanau i'a Tai me-mete'e, “Sababu gena-ge, Ngoi to siajele ra ngini nena-ne: Awa ni dodato mangale ninga 'ahu: 'oru ga'a ni oromo. Re ḏi'i awa ni madodato mangale ninga lese: 'oru ga'a ngini na pake!
42012023	Sababu tantu ḏua ninga 'ahu lebe la-lamo'o i'a reo ngo-ngoromo re ninga lese lebe la-lamo'o i'a reo pakeanga!
42012024	Ni tailako la-la namo ḇokaka. Enanga 'i so'ana mai ua, 'i 'utu'u mai ua re ma titila mai cua! Mada'a Ma Jou'ongu Madutu 'a pula'a enanga ma ngo-ngoromo! Ngini lebe la-lamo'o i'a reo namo-namo gena-ge.
42012025	Re ḏi'i kalaha pa'i jam rimoi ḇato tai 'umuru ma giḏanga 'a guna ra ngini ninga sigolona nga'unu 'a dogo sababu 'o madodato?!
42012026	Na'o 'ori i'a ma je-jeka'a so'o nena-ne ḇato, ngini na 'a'a nga'unu ua, i'a sa'olo ni dodato mangale 'ori i'a ma lelegu sa'olo ninga ngo-ngoromo bolo ninga pakeanga?
42012027	Ni tailako la-la ino 'o saya-saya enanga 'i konyo: Enanga kama munara mai ua re 'a'a ma pakeanga ua. Mada'a Ngoi to siajele ra ngini nena-ne: Kalaha 'Olana Salomo ngowa'a rema-enanga madutu, 'ai pakeanga ma rousu ma tero ua sa'olo saya-saya.
42012028	Saya-saya toma goroa 'i konyo wangere nange-ne, re da-daini ngowa'a ya tau'u. Kalaha so'o gena-ge, Ma Jou'ongu Madutu 'a diai saya-saya gena-ge lai rousu masala. Dadi ma la-lamo'o i'a ḏi'i Unanga 'o diai ngini! Dadi i'a sa'olo ninga ngo-ngaku pa'i ceka'a ua ra Ma Jou'ongu Madutu ḇato!
42012029	Awa ni madodato re ninga 'akala le-leanga mangale 'oru ga'a ni oromo bolo 'oru ga'a ni ka'e.
42012030	Mo-moini gena-ge ngowa-ngowa'a ga'a nana'o Ma Jou'ongu Madutu ua, ananga ya disa. Mada'a ninga Ḇaḇa da'u toma soroga 'a waro ninga paralu mo-moini.
42012031	Mada'a siḏibo ḏi'i, ngini ni makutale ni 'ahu mete'e Ma Jou'ongu Madutu sa'olo ninga 'Olana. Ḏua Unanga 'o pula'a 'ori i'a mo-moini ḏi'i ga'a ngini ni paralu.
42012032	Ngini mojongo awa kalaha ni repe ua re ni te'e ua! Sababu Ma Jou'ongu Madutu 'o sanangi sidadi ngini Unanga 'ai ngowa-ngowa'a.
42012033	Ninga 'ori i'a rana na wu'unu re ma ijana ni pula'a toma ngowa'a ma dinga'unu ua. Na'o 'a'a so'o gena, ngini ni gogono 'ori i'a rana mode-mode'e toma soroga ma dara. Soroga gena-ge ma tero sa'olo harata ma ngi'i kama cira ua. Harata ga'a 'i sigare gena-ge ngowa'a to-tori'i ya tori'i yoḏu'u re ngingia mai reno yoḏu'u.
42012034	Sababu ninga harata na gare gena ngi'a, 'akala re sinyingara mai gena ngi'a ḏi'i!
42012035	Ni ma'istiari re ninga poci balasu ni silejanga tau-taunu re ni mapake ḏu-ḏuanga ḏua di'a ni de-de'oso
42012036	ma tero sa'olo budaka-budaka ga'a 'aḏi totoma manga tuanga 'o maḏibo toma molo'ara ma laya ino. Dadi wakutu unanga gena-ge 'o tolo'o ngalana, budaka-budaka gena-ge jau-jau ya welanga ma ngalana.
42012037	Bara'utungu masala, budaka-budaka gena-ge na'o manga tuanga 'o sapolo sanga i'a ananga 'aḏi ḏu-ḏuanga ḏua di'a de-de'oso unanga. Ni ngaku mode-mode'e 'Ari demo-demo nena-ne: Tuanga gena-ge 'o ḏu-ḏuanga ḏua re 'o soma'a budaka-budaka gena-ge 'aḏi tegoro, kara unanga masiretene 'o de-de'oso ananga.
42012038	Re kalaha unanga 'ai ta-sapolo toma utu golona i'a bolo ganapu lati, na'o manga tuanga 'o sanga i'a ananga raḏi totoma unanga, bara'utungu masala budaka-budaka gena-ge!
42012039	'Eli-'elingi nena-ne! 'Ade-'ade wala ma dutu 'a waro ca'olo muḏuo to-tori'i manga 'orasa 'aḏi sapolo. Unanga 'o maja-jaga, la to-tori'i gena-ge osama yoḏu'u tai wala ma dara.
42012040	Sababu gena-ge, ngini nena-ne ḏi'i balasu ni maḏu-ḏuanga ḏua, sababu Ngoi, Manusia Ma Ngowa'a Nau'u, 'Ari ta-sapolo moju ma 'orasa ni masiwaro ua.”
42012041	Petrus 'o sano ra Yesus, “Ma Jou, do-doto'o nena-ne na sidodai di'a ngomi bolo di'a ngowa'a mo-moini?”
42012042	Ma Jou 'a sangoro, “ 'Ade-'ade 'age rema budaka ga'a 'o 'uru-'urusu 'ori i'a rana re unanga 'o pahe re lao cufala sidagi 'ai munara singadolo ma tuanga 'o sitede 'u dadi sae'e tai falalomu sigolona di'a 'o pula'a ngo-ngoromo toma falalomu mo-moini wange moi-wange moi.
42012043	Bara'utungu masala budaka gena-ge na'o ma tuanga 'o maḏibo 'o sanga i'a unanga 'a siḏagi 'ai munara so'o gena-ge.
42012044	Ni ngaku mode-mode'e 'Ari demo-demo nena-ne: Tuanga gena-ge ḏuanga i'a 'o siparatada 'ai 'ori i'a rana mo-moini tai budaka gena-ge.
42012045	Mada'a na'o budaka gena-ge 'o kanau tai 'akala re sinyingara ma dara, ‘ 'Ari tuanga ma di'ara moju, kara unanga 'o maḏibo.’ Ḏua unanga mulaingi ca'olo falalomu-falalomu we-were'a re na-nau'u re unanga 'o oromo re 'o ka'e singadolo 'o 'etolo.
42012046	Ḏua 'ai tuanga gena-ge 'o maḏibo toma 'orasa ca'olo muḏuo re wangere 'oru, ga'a budaka gena-ge masiwaro ua. Re unanga gena-ge 'o sanga ca'olo singadolo dadi cira tai tuanga, re 'o sanga upa'a toma ngi'i di'a ngowa'a 'aḏi ngaku ua Ma Jou'ongu Madutu.
42012047	Budaka ga'a 'a waro 'ai tuanga ma mau, mada'a 'o madodahe ua re 'a mete'e 'ai tuanga 'ai mau ua, unanga gena-ge ḏuanga i'a sanga ca'olo lai siḏi.
42012048	Mada'a budaka ga'a 'a waro ua 'ai tuanga 'ai mau ḏua unanga 'o 'a'a 'ori i'a ma rapu singadolo 'o sanga ca'olo ḏi'i mada'a siḏi ua. Sababu ngowa'a ga'a sanga barakati lai repe unanga gena-ge ḏuanga i'a sanga tuntutu lai repe ḏi'i. Re ngowa'a ga'a sanga paratada lai repe, unanga gena-ge ḏuanga i'a sanga tuntutu lai repe ḏi'i.
42012049	Ngoi to sapolo toma dungia nena-ne di'a to gasa rusu ma tero sa'olo u'u. Ngoi to nyanyaḏi madutu na'o u'u gena-ge 'i lejanga ḏua.
42012050	Ngoi balasu ta basono susa re sangisara lebe siḏi i'a. Re 'ari 'akala re sinyingara 'i kangela masala sababu gena-ge ta basono nyangu.
42012051	Ngini ni ta'ajiri Ngoi to sapolo toma dungia di'a to gasa dame? Ua! Ngoi to siajele ra ngini nena-ne: Ngoi to gasa dame ua, mada'a gasa rusu.
42012052	Mulaingi nange-ne re si'a, na'o 'age toma ngitu re ngale rimoi, ananga ngowa'a nga mutoara 'aḏi ma'u lawana; nga ḏu'ange lawana nga muḏiḏi re nga muḏiḏi lawana nga ḏu'ange.
42012053	Ḇaḇa lawana ngowa'a nau'u, re ngowa'a nau'u lawana ḇaḇa. Ngina lawana ngowa'a were'a, re ngowa'a were'a lawana ngina. Dunungu wala lawana dunungu tagi-tagi ino, re dunungu tagi-tagi ino lawana dunungu wala.”
42012054	Yesus 'o kanau ḏi'i toma ngowa'a repe, “Na'o ngini ni oḏi'i kakamo pere da'a wangere ma soḏu, ngini kanau, ‘Sa'i ri besa'a.’ Mode-mode'e 'i besa'a.
42012055	Na'o ngini na basono karawiana 'i wusu toma kore mie ino, ngini ni kanau, ‘Ḏuanga i'a 'i ngogoro.’ Mode-mode'e 'i ngogoro.
42012056	Ngini, ngowa'a munafiki! Ngini nga'unu na ta'ajiri na'o besa'a re ngogoro ma 'orasa sababu ni sahe didina'o toma diwanga re tana'a. I'a sa'olo ngini na ta'ajiri ua 'orasa nena-ne 'oru 'i dadi na'o ni oḏi'i ma didina'o ga'a Ngoi ta si'a'a?”
42012057	“I'a sa'olo ngini masiretene na putusu ua 'ori i'a ga'a 'i banari?
42012058	Na'o ngowa'a matengo 'o mau kalaki ngana toma juruhakimi, ngana balasu no makutale sidiai mode-mode'e hali gena-ge wakutu ngana re ngowa'a gena-ge ni tagi re ni ngadolo nyangu toma juruhakimi. Na'o ua, ngowa'a gena-ge ḏuanga i'a 'o sigasa re sitalaḏi ngana toma juruhakimi, re juruhakimi gena-ge 'o sipula'a ngana toma polisi, re polisi 'aḏi singosama ngana toma bui.
42012059	Ngoi to siajele ra ngini nena-ne: Na'o na pula'a simoini nyangu 'ani bo-bangu, ngana no supu yoḏu'u toma bui!”
42013001	Toma 'orasa gena-ge, 'age rema ngowa'a 'aḏi siajele ra Yesus mangale sordado-sordado 'aḏi sisengene ngowa'a Galilea nga muḏuo i'a wakutu ananga 'aḏi tola'a manga haiwani di'a jou-jou ra Ma Jou'ongu Madutu. Sordado-sordado gena-ge 'aḏi mete'e 'a Pilatus 'ai parenta.
42013002	Yesus 'o kanau ra ananga so'o ne, “Dadi ngini ta'ajiri ngowa-ngowa'a ga'a sanga sengene, ananga gena-ge manga ḏosa lebe lamo'o i'a reo ngowa'a Galilea ma lelegu mo-moini singadolo ananga sanga sengene ma duhu so'o gena?
42013003	So'o gena ua! Mada'a Ngoi to siajele ra ngini nena-ne: Na'o ngini ni maḏibo toma ngo'omo boloto ua, ngini mo-moini ḏi'i ḏuanga i'a ni sanga sengene kasingado-ngadolo i'a.
42013004	Tantu ḏua, ngini ni 'elingi moju 'age rema ngowa'a nga nyagi moi re nga tu'angere 'aḏi sengene toma Siloam sababu wala kau'u 'i ru'ata ya'u be-be'ara. Ngini ni ta'ajiri ananga gena-ge manga ḏosa lebe lamo'o i'a reo ngowa'a lelegu mo-moini ga'a 'aḏi tegoro toma limau Yerusalem?
42013005	So'o gena ua! Soi moi moju ngoi to kanau ra ngini. Na'o ngini ni maḏibo toma ngo'omo boloto ua, ngini mo-moini ḏi'i ḏuanga i'a ni sanga sengene kasingado-ngadolo i'a.”
42013006	Togumu i'a, Yesus 'o siajele ra ananga 'ade-'ade rimoi: “Matengo rai guḏa 'anggur 'age rema ate 'ara ḏu moi. Toma wangere rimoi unanga 'o tagi mau 'oro ate 'ara ma sowo'o mada'a ate gena-ge kama sowo'o ua.
42013007	Dadi guḏa 'anggur ma dutu 'o kanau i'a tai guḏa 'anggur ma ja-jaga matengo, ‘Oḏi'i, musungu ro'ange ma dara ngoi to sapolo mau ta 'oro ate 'ara ma sowo'o mada'a kama sowo'o ua. Na tawele ḇato ate nena-ne, pa'i simoini tana'a ma gaji ḇato!’
42013008	Mada'a guḏa 'anggur ma ja-jaga unanga 'a sangoro, ‘Tuanga, eanga i'a enanga 'i 'ahu musungu rimoi si. Maha ngoi ta patu ma tana'a ta sigoloḏi, kara ta sigare pupuku.
42013009	Wari'a si, musungu toma biono enanga 'i sowo'o. Na'o gena-ge mai 'i sowo'o ua, Tuanga no soma'a ta tawele.’ ”
42013010	Toma Sabata ma wangere rimoi, Yesus 'o doto'o ngowa'a toma wala puji.
42013011	Tamanga sigolona, 'age rema we-were'a matengo ga'a mo siḏi ma di'ara musungu nyagi moi re tu'angere ḏua, sababu roh ma jira mi dungosama. We-were'a nena-ne mo pukutu, dadi mo te'oso boloto yoḏu'u.
42013012	Wakutu Yesus 'o oḏi'i munanga, unanga 'o kanau i'a, “Meme, 'ani si-siḏi ri cua.”
42013013	Re Yesus 'a siteru 'Ai giama toma we-were'a gena-ge. Toma 'orasa gena-ge ḏua, munanga nga'unu mo te'oso boloto. Ḏua munanga mo puji re silamo'o Ma Jou'ongu Madutu.
42013014	Wala puji ma sae'e 'o ruta, sababu Yesus 'o si-la ngowa'a siḏi toma Sabata ma wangere. Dadi unanga 'o kanau toma ngowa-ngowa'a, “ 'Age toma wangere rarama ma dara di'a ni munara, dadi sapolo toma wangere-wangere gena-ge di'a ni si-la; awa toma Sabata ma wangere!”
42013015	Ma Jou 'a sangoro, “Hei ngini, ngowa'a munafiki! Ngowa'a mo-moini sisupu manga haiwani sapi, bolo jarana toma karunga di'a ya gasa ya sika'e ḇanyo toma Sabata ma wangere ḏi'i.
42013016	Nah, nange-ne 'age rema we-were'a matengo munanga 'ami 'asala ra Abraham ino, 'Iblisi 'i agutu munanga ma di'ara musungu nyagi moi re tu'angere ḏua. 'I rapu 'oru, na'o wa pasala ma bi-biri'u toma Sabata ma wangere!”
42013017	Wakutu Yesus 'o kanau so'o gena ngowa-ngowa'a ga'a lawana Unanga ananga 'aḏi mara'a. Mada'a wakutu ngowa-ngowa'a lelegu 'aḏi oḏi'i Yesus 'o 'a'a ga'a hera-heranga gena-ge, ananga mo-moini manga 'akala re sinyingara 'i sanangi.
42013018	Ḏua Yesus 'o sano, “Ma Jou'ongu Madutu 'ai Pareta ma tero sa'olo 'oru! Ngoi ta site-tero reo 'ade-'ade 'oru!
42013019	Enanga site-tero sa'olo gisisi ma moi'i ngai moi lai 'alusu madutu ga'a ngowa'a ya otomo tai guḏa. Pasala i'a gisisi gena-ge 'i konyo re 'i ramasa 'i dadi ate ḏu moi singadolo namo toma diwanga mo-moini 'i matai sapolo 'i maderana re 'i 'a'a ma ngi'i toma uma-umanga.”
42013020	“Soi moi moju Yesus 'o sano, Ma Jou'ongu Madutu 'ai Pareta ma tero sa'olo 'oru! Ngoi ta site-tero reo 'ade-'ade 'oru!
42013021	Enanga site-tero sa'olo ragi. We-were'a matengo mo 'oro ragi kara masicapuru reo tarigu litere nyagi rata singadolo enanga mo-moini 'i ramasa.”
42013022	Yesus 'o tagi toma limau Yerusalem. Tai ḏo-ḏagi ma dara Unanga 'o tuḏu toma limau-limau re gamu-gamu di'a 'o doto'o ngowa-ngowa'a.
42013023	Ḏua ngowa'a matengo 'o sano ra Yesus, “Jou, pa'i mamuni'a ḇato ḏuanga i'a sanga salamata?” Yesus 'a sangoro,
42013024	“Ni makutale ni osama mete'e ngalana ga'a 'i peletoro. Sababu Ngoi to siajele ra ngini nena-ne: 'Age rema ngowa'a manga repe ḏuanga i'a 'aḏi makutale 'aḏi osama, mada'a sanga osama ua.
42013025	Wakutu wala ma dutu 'o momi'i re 'a kuci wala ma ngalana, re ngini ni made-de'oso toma wala ma soana re ni tolo-tolo'o ngalana re ni kanau, ‘Tuanga, welanga ngalana di'a ngomi.’ Tuanga gena-ge ḏuanga i'a 'a sangoro, ‘Ngoi tunu nana'o ngini ua bolo ngini le'a ino!’
42013026	Ngini ḏuanga i'a na sangoro, ‘Ngomi mi oromo re mi ka'e ma'u mete-mete'e ḏua ra Tuanga, re Tuanga ḏi'i no doto'o ngomi taminga limau!’
42013027	Mada'a Tuanga gena-ge dadunu 'o kanau, ‘Ngoi tini nana'o ua bolo ngini le'a ino! Ni malage 'ane ngowa'a ga'a ni 'a'a kajahatana!’
42013028	Ngini ḏuanga i'a ni oḏi'i 'a Abraham, Ishak re 'a Yakub, re nabi-nabi mo-moini ra Ma Jou'ongu Madutu 'ai dungia su-sungi ma dara. Mada'a ngini ḏuanga i'a ni doiti ma sangisara re ni rerese ma gaḏi, sababu ngini masiretene sanga dusu'u ni supu toma dungia su-sungi gena-ge!
42013029	Ḏuanga i'a ngowa'a Yahudi ua matai sapolo da'a wangere ma la'o ino, toma wangere ma soḏu isa, toma kore sara ino, toma kore mie ino. Ananga mo-moini 'aḏi oromo ra Ma Jou'ongu Madutu 'ai dungia su-sungi ma dara.
42013030	Mode-mode'e 'age rema ngowa'a ga'a ngowa'a mapake ua ga'a ḏuanga i'a 'aḏi dadi ngowa'a la-lamo'o. Re ngowa'a ga'a ngowa'a la-lamo'o ga'a ḏuanga i'a 'aḏi dadi ngowa'a mapake ua.”
42013031	Toma 'orasa gena-ge ḏi'i, ngowa-ngowa'a Farisi nga muḏuo i'a 'aḏi sapolo ra Yesus re 'aḏi kanau, “No tegoro 'ane awa, tagi no malage ngi'i lelegu, sababu 'a Herodes mau 'o sisengene Jou.”
42013032	Yesus 'o sangoro, “Tagi na sihabari ra Herodes, unanga gena-ge ga'a sihaga ngowa'a. ‘Wangere nange-ne bolo da-daini, Ngoi ḏuanga i'a to sisupu roh ma jira, re to si-la ngowa'a siḏi. Mada'a toma wangere ma soi ro'ange Ngoi ḏuanga i'a ta siḏuanga 'Ari munara.’
42013033	Kalaha so'o gena, Ngoi balasu ta dowanga 'ari ḏo-ḏagi toma wangere nange-ne, da-daini re ḏiḏingi. Sababu 'i rousu ua ananga 'aḏi sisengene nabi matengo toma limau ma lelegu, balasu toma limau Yerusalem!
42013034	Yerusalem, Yerusalem! Ngini, ngowa'a Yerusalem ga'a 'aḏi sisengene nabi-nabi re ni poini reo maḏi Ma Jou'ongu Madutu 'ai 'utusana singadolo 'aḏi sengene! Soi muḏuo i'a ḏua, Ngoi mau tini saolo ngini ma tero sa'olo namo ma ngina ya worongo ma ngowa-ngowa toma kalatu'u ma 'aḏu, mada'a ngini ni oḏu'u!
42013035	Ni 'isene la-la ino: Ma Jou'ongu Madutu ḏuanga i'a 'o sieanga i'a Unanga 'ai Wala ne. Re Ngoi to siajele ra ngini nena-ne: Mulaingi nange-ne re si'a ngini ḏuanga i'a ni oḏi'i Ngoi riwara singadolo ngini ni kanau, ‘Sibarakati Unanga ga'a 'o sapolo rea Ma Jou'ongu Madutu 'ai lomanga.’ ”
42014001	Toma 'orasa rimoi Sabata ma wangere, Yesus 'o tagi oromo toma ngowa'a Farisi matengo 'ai wala. Unanga gena-ge 'o sayanga ma jingi'i. Toma ngi'i gena-ge, guru-guru 'agama re ngowa-ngowa'a Farisi 'aḏi tailako Unanga mode-mode'e.
42014002	'Age rema ngowa'a matengo 'o si-siḏi bere-bere, 'ai rou re 'ai giama 'i robo-roboso. Unanga gena-ge 'o sapolo ra Yesus.
42014003	Ḏua Yesus 'o sano toma guru-guru 'agama re ngowa-ngowa'a Farisi, “Mete'e nanga 'agama ma hukumu, yoḏu'u bolo nyengara ngene wo si-la ngowa'a siḏi toma Sabata ma wangere?”
42014004	Guru-guru 'agama re ngowa-ngowa'a Farisi 'aḏi masiogoro. Ḏua Yesus 'a siteru 'Ai giama toma ngowa'a siḏi gena-ge, ḏua ro la. Togumu i'a Yesus 'o soma'a ngowa'a gena-ge 'o tagi.
42014005	Yesus 'o kanau ra ananga, “Na'o taninga sigolona 'age rema ngowa'a matengo i'a ninga ngowa'a nau'u, bolo ninga sapi 'i eta'a toma sumu ma dara toma Sabata ma wangere. Capati na iḏala sisupu ninga ngowa'a, bolo ninga sapi gena-ge toma wangere gena-ge ḏua bolo ua?”
42014006	Mada'a matengo i'a mai ua 'a sangoro Yesus 'ai so-sano gena-ge.
42014007	Yesus 'o oḏi'i 'age ioronongoḏu 'aḏi tegoro mabili toma sayanga ma jingi'i. Sababu gena-ge, Unanga 'o pula'a 'ade-'ade nena-ne ra ananga mo-moini.
42014008	“Awa ni tegoro mabili toma ngi'i di'a sayanga ma jingi'i na'o ni sanga saele toma molo'ara ma laya. Sababu awa-awa 'age ngowa'a lelegu ḏi'i ga'a lebe lamo'o i'a ra ngana sanga saele ḏi'i.
42014009	Na'o so'o gena, wala ma dutu ga'a 'o saele ngini nga muḏiḏi, 'o sebanga i'a ra ngana 'o kanau, ‘Ma'afu, ngi'i nena-ne ta sidodahe di'a ioronongoḏu ngowa'a la-lamo'o.’ Dadi rani mara'a no made'oso, no tagi no maḏegoro toma ngi'i da'a dudunu madutu.
42014010	Sababu gena-ge, ngini ni mabili ngi'i da'a toma dudunu madutu na'o ni sanga saele, la wala ma dutu na'o 'o sapolo 'o kanau ra ngana, ‘Wolo, ino no tegoro toma ngi'i 'ane-ne ga'a lebe rousu.’ Duhu so'o gena, wala ma dutu 'o silamo'o ngana toma mandan.
42014011	Sababu 'a guna ḇato 'o sihie 'ai diri, unanga gena-ge ḏuanga i'a Ma Jou'ongu Madutu 'u siholo. Mada'a 'a guna ḇato 'o maholo 'ai diri, unanga gena-ge ḏuanga i'a Ma Jou'ongu Madutu 'u sihie.”
42014012	Ḏua Yesus 'o kanau toma wala ma dutu, “Wakutu ngana no saele ngowa'a di'a 'omo wangere 'olona, bolo 'omo lobi'i, no saele awa 'ani ḏagilomu bolo 'ani ioro re nongoḏu, bolo 'ani herapongo, bolo 'ani wala sebanga ga'a ngowa'a rema-enanga. Sababu ḏuanga i'a ananga 'aḏi saele ngana ḏi'i. Ga'a so'o gena-ge ananga nga'unu ya balasa.
42014013	Dadi wakutu ngana no 'a'a laya rimoi i'a, no saele ngowa'a ma dinga'unu ua, ngowa'a ḇolo, ngowa'a ceg̱u re ngowa'a hafu.
42014014	Na'o ngana 'a'a so'o gena ḏuanga i'a ngana no bara'utungu. Sababu ngowa'a gena-ge ya balasa nga'unu ua ngana 'ani la. Mada'a ngana 'ani la, ḏuanga i'a Ma Jou'ongu Madutu 'a balasa wakutu ngowa'a loasa re banari dadunu 'aḏi 'ahu moju toma ngowa'a senge-sengene manga sigolona.”
42014015	Wakutu ngowa'a matengo tamanga sigolona ga'a 'o oromo mamete'e rea Yesus 'o 'isene 'a Yesus 'ai demo-demo gena-ge, unanga 'o kanau, “Bara'utungu madutu, ngowa'a ga'a ḏuanga i'a 'o oromo mamete'e ra Ma Jou'ongu Madutu Tai pareta ma dara!”
42014016	Mada'a Yesus 'o kanau toma ngowa'a gena-ge, “Toma 'orasa rimoi, 'age rema ngowa'a matengo 'o 'a'a laya lamo'o re 'o saele ngowa'a manga repe.
42014017	Wakutu laya gena-ge ma 'orasa sa'i mulaingi, ngowa'a gena-ge 'o soma'a 'ai falalomu matengo 'o tagi toma ngowa'a ga'a unanga 'o saele nange-ge re 'o kanau, ‘Ino ni sapolo toma laya nena-ne sababu mo-moini 'i ḏu-ḏuanga ḏua!’
42014018	Mada'a ananga mo-moini, matengo re matengo, 'aḏi golo'o ma'afu. Ma mulaingi, unanga 'o golo'o ma'afu toma falalomu ga'a saele unanga, ‘Ngoi aro to tibo 'o tana'a ḇotu moi re paralu ta tutumu tana'a gena-ge. Dadi sima'afu ngoi.’
42014019	Matengo ḏi'i 'o golo'o ma'afu, ‘Ngoi aro to tibo sapi sabi romotoa re to mau ta sitai'i ta sipajeko sapi-sapi gena-ge. Dadi sima'afu ngoi.’
42014020	Matengo moju 'o golo'o ma'afu, ‘Ngoi aro to molo'ara. Sababu gena-ge ngoi to sapolo sa'olo ua.’
42014021	Falalomu gena-ge 'o maḏibo, re 'o siajele tai Tuanga. Ḏua ma tuanga gena-ge 'o ruta madutu, re 'o soma'a tai falalomu gena-ge, ‘Capati no tagi toma tapaka reo lurungu-lurungu toma limau ma dara, no gasa ino 'o ngowa'a ma dinga'unu ua, ngowa'a hafu, ngowa'a ceg̱u re ngowa'a ḇolo.’
42014022	Togumu i'a, falalomu gena-ge 'o kanau, ‘Tuanga 'ani pareta reta siḏagi, mada'a 'o ngi'i ma repe moju.’
42014023	Ḏua ma tuanga 'o kanau, ‘No tagi toma tapaka re lurungu-lurungu toma limau ma dudunu, no simau-mau ananga 'aḏi sapolo, la siromanga ngi'i tari wala nena-ne.
42014024	Ngoi to siajele ra ngana nena-ne: Ioronongoḏu ga'a ngoi ta'u saele ḏua, matengo i'a mai ua 'a tabea ngo-ngoromo tari laya nena-ne!’ ”
42014025	Yesus 'o tagi mamete'e reo ngowa'a repe re 'o magelelo toma ḏuḏunu 'o kanau ra ananga,
42014026	“Na'o ngowa'a matengo i'a 'o mau mete'e Ngoi, mada'a lebe dadalara 'ai ngina, ḇaḇa, were'a, ngowa-ngowa'a, ioro re nongoḏu, re sidogo ḏi'i 'ai diri masiretene, unanga 'o dadi Ngoi 'ari me-mete'e yoḏu'u.
42014027	'A guna ḇato 'o oḏu'u doiti 'ai salib re 'o mete'e Ngoi, unanga 'o dadi Ngoi 'ari me-mete'e yoḏu'u, sababu unanga 'o oḏu'u sanga susa re sangisara.
42014028	Si'ade-'ade i'a na'o 'age matengo taninga sigolona, mau 'o side'oso menara. Tantu ḇato unanga tegoro 'a roimi enanga ma ijana, la 'a waro 'ai pipisi 'i ngadolo bolo ua di'a 'a simomi'i menara gena-ge singadolo 'i ḏuanga.
42014029	Sababu na'o 'ai pipisi 'i ngadolo ua re siḏuanga yoḏu'u mada'a unanga 'o 'a'a menara ma bangini ḏua dadi ngowa'a mo-moini 'aḏi oḏi'i re 'aḏi nye-nyelo'o unanga 'ai munara.
42014030	Ḏua ananga 'aḏi kanau, ‘Cih! Ngowa'a ne, pa'i 'o 'a'a menara ma bangini ḇato, mada'a 'a siḏuanga nga'unu ua!’
42014031	Si'ade-'ade i'a 'olana matengo rai sordado nga cala nyagi moi, mau 'o parangi reo 'olana ma lelegu rai sordado nga cala nyagi romoḏiḏi. Tantu ḏua 'olana gena-ge 'o tegoro takasiri siḏa: unanga lebe te'e bolo ua di'a 'o talaḏi 'ai lawana gena-ge.
42014032	Na'o 'a siwaro tala unanga 'o te'e ua, tantu ḇato wakutu 'ai lawana toma giḏanga moju, unanga ro siḏingoto 'ai so-soma'a di'a golo'o mau dame ḇato.”
42014033	Ma ḏo-ḏogumu tala Yesus 'o kanau, “So'o gena ḏi'i ra ngini. Na'o matengo i'a 'o oḏu'u sieanga 'ai 'ori i'a rana re 'o oḏu'u sieanga dungia ma nyafusu, unanga gena-ge 'o dadi Ngoi 'ari me-mete'e yoḏu'u.”
42014034	G̱asi 'i la-la. Mada'a na'o enanga 'i rasa riwara, sanga ua ni siḏibo moju enanga ma rasa.
42014035	Enanga ma faeda ri cua, bae di'a guḏa bolo di'a 'o pupuku. Dadi pa'i rewa upa'a. Na'o reninga ngau'u, ni 'isene la-la!
42015001	Toma wangere rimoi, ngowa-ngowa'a golo-golo'o balastengi re ngowa-ngowa'a ga'a ngowa'a repe ya'u si'aro'o “ngowa'a baraḏosa” sapolo di'a 'aḏi 'isene Yesus 'ai do-doto'o.
42015002	Ngowa-ngowa'a Farisi re guru-guru 'agama mulaingi 'aḏi kuḏubungu re 'aḏi kanau, “Unanga ne 'o dawongo ngowa-ngowa'a baraḏosa re 'aḏi oromo mamete'e ra Unanga!”
42015003	Sababu gena-ge, Yesus 'o jarita ra ananga 'ade-'ade rimoi so'o ne:
42015004	“Si'ade-'ade i'a taninga sigolona 'age rema ngowa'a matengo i'a rai doba latu moi, mada'a 'i iranga rimoi. Doba ma dutu 'o 'a'a 'oru? Tantu ḏua unanga 'a sisoi'i tala moju ma nyagi siworo re siworo toma daeraha rurubu, re 'o tagi 'a disa ma rimoi ga'a 'i iranga nange-ge singadolo 'a sanga.
42015005	Re unanga 'o maroanga madutu wakutu unanga ra sanga doba gena-ge, 'a kuluḇe re 'a gasa
42015006	kara 'a siḏibo re 'o 'aro'o 'ai ḏagilomu-ḏagilomu re wala-wala sebanga re 'o kanau, ‘Ino ngene wo monere. 'Ari doba ga'a 'i iranga ta sanga ḏua!’
42015007	Ngoi to siajele ra ngini nena-ne: So'o gena ḏi'i, toma soroga lebe roanga na'o manusia baraḏosa ga'a ro ḏibo toma ngo'omo boloto reo ngowa'a nga nyagi siworo re nga siworo ga'a ḏibo toma ngo'omo boloto ua, sababu raḏi loasa re banari.”
42015008	“So'o gena ḏi'i, si'ade-'ade i'a we-were'a matengo rami pipisi salaka guḏi moi; 'i iranga ngai moi. We-were'a gena-ge mo 'a'a 'oru? Tantu ḏua, munanga ḏuanga i'a silejanga poci re mo parisi wala ma dara, ma disa ngi'i le'a ḇato singadolo ma sanga pipisi gena-ge.
42015009	Wakutu munanga ma sanga 'ami pipisi gena-ge, munanga mo 'aro'o 'ami ḏagilomu, re wala-wala sebanga, re mo kanau ra ananga, ‘Ino ngene wo monere. 'Ari pipisi salaka ga'a 'i iranga ta sanga ḏua!’
42015010	Ngoi to siajele ra ngini nena-ne: So'o gena ḏi'i, Ma Jou'ongu Madutu re 'Ai mala'ekata 'aḏi monere na'o ngowa'a baraḏosa matengo ro maḏibo toma ngo'omo boloto.”
42015011	Yesus dadunu 'o kanau, “Ḇaḇa matengo rai ngowa'a nau'u nga muḏiḏi.
42015012	Ma nongoḏu 'o kanau tai ḇaḇa, ‘Baba, Baba 'ani 'ori i'a rana na pula'a ino ngoi 'ari balangu.’ Dadi ma ḇaḇa gena-ge 'a sibalangu 'ai 'ori i'a rana tai ngowa'a nga muḏiḏi.
42015013	Ti'ara nyangu, ngowa'a ma nongoḏu 'a wu'unu 'ai balangu, ḏua ro tagi toma daeraha toma giḏanga. Toma daeraha gena-ge unanga 'a simoini 'ai pipisi reo 'ori i'a ma faeda 'i cua.
42015014	Wakutu 'ai pipisi 'i moini ḏua, toma daeraha gena-ge 'i dadi bahala sawini singadolo ngowa'a ma nongoḏu gena-ge unanga 'ai 'ahu ri kangela madutu.
42015015	Gena ḏua, unanga ro tagi munara toma ngowa'a matengo toma daeraha gena-ge. Ḏua ngowa'a gena-ge 'o soma'a unanga 'o pula-pula'a soto ma ngo-ngoromo toma guḏa.
42015016	Unanga 'o basono sawini madutu singadolo 'a nyafusu mau 'o oromo soto ma ngo-ngoromo; taragolo'o 'ai po'olo rema dara ḇato. Mada'a kalaha so'o gena, matengo i'a mai ua pula'a unanga ngo-ngoromo.
42015017	Ma ḏo-ḏogumu tala unanga 'o ma'insafu, re 'o kanau tai 'akala re sinyingara ma dara, ‘ 'Ari ḇaḇa 'ai ngowa-ngowa'a munara manga ngo-ngoromo pai-pai'i, mada'a ngoi 'ane sa'i to sengene sawini!
42015018	Sababu gena-ge, ngoi balasu to maḏibo tari ḇaḇa, re to kanau: Baba, ngoi to baraḏosa ra Ma Jou'ongu Madutu re ra Baba ḏi'i.
42015019	Ngoi ri ma'u gasa riwara si'aro'o Baba 'ani ngowa'a nau'u. No si'a'a ngoi ma tero sa'olo 'ani ngowa'a munara ḇato.’
42015020	Gena ḏua, unanga ro tagi maḏibo tai ḇaḇa. Toma giḏanga moju ma ḇaḇa ro oḏi'i unanga. Dadi tai 'akala re sinyingara 'i baolo dadalara re 'o la-lalara jau i'a unanga 'u sibo'olo re 'u dume.
42015021	Ngowa'a ma nongoḏu 'o kanau, ‘Baba! Ngoi reto baraḏosa ra Ma Jou'ongu Madutu re ra Baba, ngoi ri ma'u gasa riwara si'aro'o Baba 'ani ngowa'a nau'u.’
42015022	Mada'a ma ḇaḇa 'o 'aro'o 'ai budaka-budaka re 'o kanau, ‘Capati! 'Oro ino pakeanga ma rousu i'a, re ni sipake ra unanga. Sipake ḏi'i 'ali-'ali tai giama ma rarag̱a re tarupa tai rou.
42015023	Gena ḏua, 'oro sapi ma ngowa rimoi ma lese 'i rousu i'a, re na tola'a, la ngene wo 'a'a laya re wa oromo.
42015024	Sababu 'ari ngowa'a nau'u nena-ne ma tero sa'olo ro sengene ḏua, mada'a nange-ne unanga ma tero sa'olo dadunu 'o 'ahu moju. Unanga ro iranga, mada'a dadunu wo sanga moju.’ Ḏua ananga 'aḏi mulaingi 'a'a ma laya.
42015025	Toma 'orasa gena-ge, ma ngowa'a nau'u ma ioro i'a unanga toma guḏa. Wakutu unanga 'o maḏibo toma guḏa ino re sa'i ro co-cori toma wala, unanga 'o 'isene musik ma iḏingi re 'o oḏi'i ngowa'a 'aḏi roje.
42015026	Ḏua unanga 'o 'aro'o ma ḇaḇa 'ai falalomu matengo, re 'o sano, ‘Toma wala, 'age rema 'oru?’
42015027	Falalomu gena-ge 'a sangoro, ‘Tuanga 'ani nongoḏu ro sapolo re Tuanga 'ani ḇaḇa 'o soma'a tola'a sapi ma ngowa rimoi ma lese lai rousu, sababu Unanga dadunu 'o sanga moju 'ai ngowa'a nau'u toma salamata ma dara!’
42015028	Ngowa'a nau'u ma ioro, unanga 'o porata lai siḏi singadolo 'o oḏu'u osama toma wala ma dara. Ḏua ma ḇaḇa 'o supu re 'o baja, la 'o osama.
42015029	Mada'a ngowa'a nau'u ma ioro gena-ge 'o kanau, ‘Ngoi to munara ma tero sa'olo budaka di'a ngana ma di'ara rema musu-musungu ḏua. Soi moi i'a mai nyangu to sangoro 'ani demo. Mada'a ngana no pula'a 'abingi ma ngowa rimoi i'a mai ua ra ngoi, la ngoi to 'a'a laya rari ḏagilomu.
42015030	Mada'a Baba 'ani ngowa'a nau'u gena-ge ra simoini 'ai pipisi toma we-were'a ma jira. Kalaha so'o gena, Baba no tola'a sapi ma ngowa rimoi ma lese lebe rousu di'a unanga wakutu 'o maḏibo.’
42015031	Ma ḇaḇa 'o sangoro, ‘ 'Ari ngowa'a nau'u, ngana no tegoro tau-taunu 'ane ra ngoi re 'oru ga'a ta ngoi gena-ge ta ngana ḏi'i.
42015032	Mada'a ngene balasu wo monere re wo 'a'a laya sababu 'ani nongoḏu gena-ge ro sengene, nange-ne dadunu 'o 'ahu moju, unanga ro iranga mada'a nange-ne dadunu 'o maḏibo moju!’ ”
42016001	Yesus 'o kanau Tai me-mete'e, “ 'Age rema ngowa'a matengo ngowa'a rema-enanga. Unanga rai falalomu ma sae'e ga'a pipisi ma gu-gu'u re 'uru-'urusu 'ai 'ori i'a rana. 'Age rema ngowa'a matengo 'o siajele toma ngowa'a rema-enanga gena-ge mangale falalomu ma sae'e 'a sihalibiru ngowa'a rema-enanga 'ai pipisi.
42016002	Dadi unanga 'o 'aro'o 'ai falalomu ma sae'e gena-ge re 'o kanau, ‘ 'Oru ga'a ngoi to 'isene ḏua mangale ngana? Dadi nange-ne ḏua na sijumu banyatoro ma boku. Ngana 'ani munara, ngoi tini sitogumu!’
42016003	Ḏua falalomu ma sae'e gena-ge 'o makanau tai 'akala re sinyingara ma dara, ‘Nange-ne ngoi balasu to 'a'a 'oru? Tuanga mau sitogumu ngoi 'ari munara: To mapatu, ta nga'unu ua; to golo-golo'o, to mara'a.
42016004	Mada'a ngoi rari fikirana so'o ne: Ngoi balasu to disa ḏagilomu repe-repe, la wakutu tuanga 'o sitogumu ngoi 'ari munara, ananga gena-ge 'aḏi 'aro'o re 'aḏi dawongo ngoi ra ananga manga wala!’
42016005	Dadi falalomu ma sae'e gena-ge unanga 'o 'aro'o ngowa-ngowa'a ga'a remanga banyatoro tai Tuanga. Unanga 'o sano ngowa'a ma mulaingi, ‘ 'Ani banyatoro ma lamo'o sa'olo tari tuanga?’
42016006	Ngowa'a gena-ge 'a sangoro, ‘Goroho zaitun tampayanga latu moi.’ Falalomu ma sae'e 'o kanau, ‘Ne 'ani banyatoro ma surata, tegoro re capati na lefo tampayanga nyagi romotoa.’
42016007	Gena ḏua, unanga 'o 'aro'o ngowa'a lelegu ḏi'i ga'a rai banyatoro re 'o sano, ‘ 'Ani banyatoro ma lamo'o sa'olo?’ Unanga 'o sangoro, ‘Gandum kadu cala moi.’ Falalomu ma sae'e gena-ge 'o kanau, ‘Ne 'ani banyatoro ma surata. Na lefo kadu latu tu'angere.’
42016008	Kalaha falalomu ma sae'e gena-ge 'ai 'akala re sinyingara 'i boloto ua, ngowa'a rema-enanga gena-ge 'u sitoro 'ai falalomu gena-ge sababu 'ai 'akala soro'unu masala. Sababu ngowa-ngowa'a 'aḏi 'ahu di'a dungia nena-ne, ananga 'aḏi lebe pahe mangale manga 'urusana toma ngowa-ngowa'a 'aḏi 'ahu di'a dungia nena-ne reo ngowa-ngowa'a 'aḏi 'ahu toma tarangi ma dara!”
42016009	Ḏua Yesus 'o kanau moju, “Ngoi to siajele ra ngini nena-ne: Ni pake ninga 'ori i'a rana toma dungia nena-ne di'a ni riono ngowa'a lelegu re ni sanga ḏagilomu, la wakutu ma 'orasa enanga 'i ngadolo 'ori i'a rana gena-ge ma ijana ri cua, ananga ḏuanga i'a 'aḏi dawongo ngini toma soroga.
42016010	Ngowa'a ga'a 'aḏi jaga 'ori i'a ma je-jeka'a ngowa'a ya'u ngaku, ḏuanga i'a ngowa'a ya'u ngaku ḏi'i ya sijaga 'ori i'a ma la-lamo'o. Mada'a na'o ngowa'a ga'a 'aḏi jaga 'ori i'a ma je-jeka'a ngowa'a ya'u ngaku ua, ḏuanga i'a ngowa'a 'aḏi ngaku ua ḏi'i ya sijaga 'ori i'a ma la-lamo'o.
42016011	Dadi na'o ngini ni jaga la-la ua 'ori i'a rana toma dungia nena-ne singadolo ngowa'a 'aḏi ngaku ngini riwara, 'a guna nga'unu ngaku ngini ni jaga 'ori i'a rana mode-mode'e toma soroga?
42016012	Na'o ngini ni jaga la-la ua ngowa'a ma lelegu manga 'ori i'a rana singadolo ananga 'aḏi ngaku ngini riwara, 'a guna nga'unu 'o pula'a 'ori i'a rana toma soroga di'a ngini masiretene!
42016013	Budaka matengo i'a mai ua nga'unu 'o de-de'oso ti-tiai tuanga nga muḏiḏi! Sababu unanga 'ai 'akala re sinyingara 'i kucela: Unanga 'o lebe dadalara tuanga matengo reo tuanga ma lelegu. Bolo unanga 'o mete'e lebe cufala tai tuanga matengo reo tuanga ma lelegu. So'o gena ḏi'i, sanga ua ngini ni lomu harata toma dungia nena-ne simete'e ni de-de'oso ti-tiai Ma Jou'ongu Madutu!”
42016014	Ngowa-ngowa'a Farisi ya 'isene mo-moini ga'a Yesus 'o kanau mada'a ananga 'aḏi nye-nyelo'o Unanga sababu ananga 'aḏi nyafusu pipisi.
42016015	Mada'a Yesus 'o kanau ra ananga, “Ngini nena-ne ni matuhu ngowa'a loasa re banari toma mandan. Mada'a Ma Jou'ongu Madutu 'a waro ninga 'akala re sinyingara. Sababu 'ori i'a ga'a manusia 'aḏi nyafusu, Ma Jou'ongu Madutu 'a emono.
42016016	Musa 'ai hukumu 'i singadolo re nabi-nabi manga do-doto'o 'i siḏagi tau-taunu singadolo toma 'orasa Yohanes tukanga baptis. Mada'a mulaingi toma 'orasa gena-ge, Habari Roanga mangale Ma Jou'ongu Madutu 'ai Pareta 'i singadolo tau-taunu re ngowa-ngowa'a 'aḏi makutale mode-mode'e di'a 'aḏi osama nyo-nyoimi ra Ma Jou'ongu Madutu 'ai Pareta.
42016017	Mada'a lebe gapanga diwanga re dungia enanga 'i iranga reo Musa 'ai hukumu ma demo bale moi i'a mai ua 'i iranga.
42016018	'A guna 'a oḏu'u 'ai were'a kara 'o molo'ara we-were'a lelegu, unanga gena-ge 'o 'a'a tinikai. Re 'a guna 'o molo'ara we-were'a ngowa'a manga ḏiḏi'utu, unanga gena-ge ḏi'i 'o 'a'a tinikai.”
42016019	“ 'Age rema ngowa'a matengo, unanga gena-ge ngowa'a rema-enanga. 'Ai pakeanga ma ijana hali-hali re 'ai 'ahu wange moi-wange moi 'o maro-rousu ḇato.
42016020	Tai wala ma ngalana ma biono, ngowa'a 'aḏi sigare ngowa'a ma dinga'unu ua matengo 'ai lomanga Lazarus, 'ai lese 'i romanga reo nyabo-nyaboto.
42016021	Unanga 'o sawini dadi nyafusu lai siḏi 'apu'uru ngo-ngoromo ma so-sorono ga'a 'i eta'a tala toma ngowa'a rema-enanga 'ai meja ma 'aḏu. Sidogo ḏi'i nunu'u sapolo ya nyamele 'ai nyaboto.
42016022	Pasala i'a, ngowa'a ma dinga'unu ua gena-ge 'o sengene, kara mala'ekata 'aḏi gasa toma sayanga ma ngi'i ra Abraham 'ai gagoro toma soroga. Ngowa'a rema-enanga gena-ge 'o sengene ḏi'i re 'u palihara.
42016023	Toma naraka ngowa'a rema-enanga gena-ge 'o sangisara masala. Toma ngi'i gena-ge unanga 'o tatamo ie 'o oḏi'i 'a Abraham toma giḏanga re 'a Lazarus 'age ra 'a Abraham 'ai gagoro.
42016024	Ngowa'a rema-enanga 'o maḏigaro'o, ‘Baba Abraham, no sijumu 'Ani 'akala re sinyingara ma la-la ra ngoi, soma'a 'a Lazarus 'a tono 'ai rarag̱a toma ḇanyo kara 'o sapolo 'a sioḇoso 'ari yai'i, sababu ngoi to sangisara masala toma u'u ma dara!’
42016025	Mada'a Abraham 'o sangoro, ‘ 'Ari ngowa'a, wakutu ngana no 'ahu moju ngana 'ani 'ahu enanga 'i pai-pai'i re 'ahu sanangi masala. Mada'a Lazarus unanga 'ai 'ahu enanga kangela. Toma 'orasa nena-ne unanga 'ai 'ahu enanga 'i sanangi re ngana 'ani 'ahu enanga 'i sangisara.
42016026	Sidogo ḏi'i, ngana re ngoi nanga sigolona 'age ngabanga lamo'o. Dadi ngowa'a da'a kaci moi, ino 'ane kaci moi yoḏu'u. So'o gena ḏi'i ngowa'a 'ane kaci moi, si'a da'a kaci moi yoḏu'u!’
42016027	Ngowa'a rema-enanga 'o kanau, ‘Na'o so'o gena, ngoi to golo'o nga'unu gari'a Baba no soma'a Lazarus 'o tagi tari ḇaḇa 'ai wala.
42016028	'Age ḏi'i 'ari ioro re nongoḏu nga mutoara da'a toma wala. No soma'a Lazarus 'o sipo-poma ananga, la awa singadolo ananga ḏi'i 'aḏi eta'a toma ngi'i sikisa so'o nena-ne.’
42016029	Abraham 'o sangoro, ‘Ra ananga rema enanga ḏua 'a Musa re nabi-nabi ananga manga boku. Ananga balasu 'aḏi mete'e 'oru ga'a silefo ḏua toma boku-boku gena-ge!’
42016030	Mada'a ngowa'a rema-enanga gena-ge 'a sangoro, ‘Baba Abraham, enanga gena-ge 'i tiai nyangu. Mada'a na'o ngowa'a sengene ḏua dadunu 'o 'ahu moju, 'o sapolo ra ananga, ananga ḏuanga i'a 'aḏi maḏibo toma ngo'omo boloto.’
42016031	Mada'a Abraham 'o kanau, ‘Kalaha ngowa'a sengene dadunu 'o 'ahu moju, tantu ḏua ananga ḏuanga i'a 'aḏi ngaku ua ḏi'i sababu ananga ya mete'e ua 'a Musa 'ai hukumu re nabi-nabi manga do-doto'o.’ ”
42017001	Yesus 'o kanau Tai me-mete'e, “Tantu ḏua 'ori i'a rimoi sigasa ngowa'a 'aḏi eta'a toma ḏosa, mada'a bahala 'a guna ḇato 'ai ga'a sigasa ngowa'a ma lelegu di'a eta'a toma ḏosa!
42017002	Jobilaha maḏi la-lamo'o 'i siḏobe tai camala, kara siupa'a unanga toma ngoloto reo unanga 'ai ga'a 'i sigasa ngowa'a ma pake ua ga'a ngaku Ngoi, 'o eta'a toma ḏosa.
42017003	Sababu gena-ge, ngini ni ma'istiari. Na'o 'ani ioronongoḏu 'o 'a'a ḏosa ra ngana, ḇangata unanga. Na'o 'ani ioronongoḏu gena-ge 'o maḏibo toma ngo'omo boloto, si'apongo unanga.
42017004	Na'o 'ani ioronongoḏu gena-ge 'o 'a'a ḏosa ra ngana, wange moi sou tumudingi re 'o sapolo tau-taunu sou tumudingi ḏi'i ra ngana re 'o kanau, ‘Ngoi to golo'o ma'afu,’ na si'apongo unanga.”
42017005	Yesus 'ai so-soma'a 'aḏi kanau ra Ma Jou, “Ma Jou na site'e minga ngo-ngaku.”
42017006	Ma Jou 'a sangoro, “Na'o ngini ninga ngo-ngaku ma lamo'o sa'olo gisisi lai ceka'a ma moi ngai moi, ngini nga'unu ni kanau i'a toma ate 'ara, ‘Mawoi'i toma ngi'i gena-ge re malage toma ngoloto,’ tantu ḏua ate gena-ge 'i mete'e ninga parenta.”
42017007	“Si'ade-'ade i'a taninga sigolona 'age rema ngowa'a matengo rai budaka ga'a 'o mapajeko toma guḏa bolo 'o jaga doba. Wakutu 'ai budaka gena-ge 'o ḏibo toma wala, sanga ua ngana no kanau ra unanga gena-ge, ‘Capati ino re no oromo!’
42017008	Tantu ḏua, ngana no kanau, ‘Na ḏu-ḏuanga i'a ngoi 'ari ngo-ngoromo, no ngali 'ani pakeanga la-la, re no de-de'oso ngoi singadolo ngoi to oromo togumu ḏua, kara ngana no oromo ḏi'i.’
42017009	Paralu ua no sitoro budaka gena-ge, sababu unanga pa'i 'a mete'e 'ai tuanga ma parenta ḇato.
42017010	So'o gena ḏi'i ngini, na'o ngini 'a'a Ngoi 'ari parenta mo-moini ḏua, ni kanau ‘Ngomi pa'i budaka ḇato, ngomi pa'i mi 'a'a 'oru ga'a 'i dadi ngomi minga munara.’ ”
42017011	Wakutu Yesus 'o tagi toma limau Yerusalem 'o tola'a i'a daeraha Samaria re daeraha Galilea ma bati.
42017012	Wakutu Unanga 'o osama toma gamu rimoi, 'age rema ngowa'a si-siḏi 'eno'o nga nyagi moi 'aḏi made-de'oso toma giḏanga mau ma'u sanga ra Yesus.
42017013	Ananga 'aḏi madigaro'o siduga-duga, “Yesus, Tuanga, no sijumu 'Ani 'akala re sinyingara ma la-la ra ngomi!”
42017014	Yesus 'o oḏi'i ananga so'o gena, ḏua 'o kanau, “Ni tagi toma 'imam-'imam, golo'o ananga ya oḏi'i ninga lese.” Dadi ananga 'aḏi tagi re tamanga ḏo-ḏagi ma dara, ananga manga si-siḏi ri iranga.
42017015	'Age matengo toma ngowa'a si-siḏi 'eno'o gena-ge nga nyagi moi manga sigolona, wakutu unanga 'o mabasono tala 'ai si-siḏi ri iranga, unanga 'o maḏibo rai roanga re monere 'o puji re silamo'o Ma Jou'ongu Madutu rai iḏingi 'a siduga-duga.
42017016	Unanga 'o mapagara 'ai biono tala ra Yesus 'ai rou, re 'o pula'a murasa ma la. Unanga gena-ge ngowa'a Samaria.
42017017	Ḏua Yesus 'o kanau, “Ngoi ta'u si-la ngowa'a nga nyagi moi, nga siworo ananga le'a?
42017018	I'a sa'olo pa'i unanga matengo ḇato 'o maḏibo di'a 'o pula'a 'ai murasa ma la ra Ma Jou'ongu Madutu! Sidogo ḏi'i unanga nena-ne, ngowa'a Yahudi ua!”
42017019	Ḏua Yesus 'o kanau toma ngowa'a gena-ge, “Te'oso re no tagi, sababu ngana no ngaku Ngoi, ngana reno la.”
42017020	Toma wangere rimoi, Ngowa'a Farisi nga muḏuo i'a 'aḏi sano ra Yesus, “Ngau Ma Jou'ongu Madutu 'ai Pareta 'i sapolo?” Yesus 'a sangoro, “Ngowa'a 'aḏi oḏi'i ua Ma Jou'ongu Madutu 'ai Pareta 'i sapolo sababu 'i sapolo ua reo didina'o-didina'o ga'a nyengara 'aḏi oḏi'i.
42017021	Ngowa'a 'aḏi kanau yoḏu'u, ‘Enanga nanga 'ane!’ bolo ‘Enanga nanga da'a!’ Sababu Ma Jou'ongu Madutu 'ai Pareta 'i tegoro ra ngini ninga 'akala re sinyingara ma dara.”
42017022	Ḏua Unanga 'o kanau Tai me-mete'e, “Ḏuanga i'a ma 'orasa 'i sapolo na'o ngini mau ni oḏi'i Ngoi, Manusia ma Ngowa'a Nau'u, mada'a ni oḏi'i yoḏu'u.
42017023	Maha ngowa'a ḏuanga i'a 'aḏi kanau ra ngini, ‘Oḏi'i Unanga 'ane’ bolo ‘Oḏi'i Unanga da'a.’ Mada'a ni tagi mete'e awa!
42017024	Ngoi, Manusia ma Ngowa'a Nau'u ḏuanga i'a to sapolo moju ma tero sa'olo ḇeḇelanga 'i cawi-cawi da'u diwanga tala, re ma lalaki dai dere ngadolo dina dere.
42017025	Mada'a siḏa-siḏa, Ngoi balasu to basono sangisara toma ngowa-ngowa'a 'orasa nena-ne ga'a 'aḏi oḏu'u dawongo Ngoi.
42017026	Wakutu Ngoi, Manusia ma Ngowa'a Nau'u dadunu to sapolo moju, gena-ge ma tero sa'olo 'oru 'i dadi toma 'orasa nabi Nuh 'ua re 'au wali.
42017027	Toma 'orasa nabi Nuh, ngowa'a 'aḏi oromo re 'aḏi ka'e, ananga 'aḏi ma'u molo'ara singadolo ma wangere 'a Nuh 'o osama toma kapala ma dara re ngu'uisi sapolo singadolo ngowa'a mo-moini matai sengene.
42017028	So'o gena ḏi'i, 'orasa 'a Lot. Ngowa'a 'aḏi oromo re 'aḏi ka'e, matibo re mawu'unu, ngowa'a 'aḏi maso'ana re side'oso wala.
42017029	Mada'a wangere gena-ge 'i ngadolo 'a Lot 'o supu toma limau Sodom, 'o u'u re walira 'i 'uci da'u diwanga tala singadolo ananga mo-moini 'aḏi sengene.
42017030	So'o gena ḏi'i, toma wangere Ngoi, Manusia ma Ngowa'a Nau'u, dadunu to sapolo moju.
42017031	Ma wangere gena-ge, ngowa'a da'u toma wala teru, 'uci awa di'a 'o 'oro 'ori i'a rana tai wala ma dara! So'o gena-ge ḏi'i, ngowa'a toma guḏa, maḏibo awa tai wala!
42017032	'Elingi, 'oru ga'a 'i dadi ḏua ra Lot 'ai were'a.
42017033	'A guna ḇato 'o kadiarata pa'i 'ahu toma dungia nena-ne ḇato, unanga gena-ge 'o sanga ua 'ahu kasingado-ngadolo i'a. Mada'a 'a guna ḇato 'o ḏu-ḏuanga ḏua di'a 'o sengene sababu mete'e Ngoi, unanga gena-ge ḏuanga i'a 'o sanga 'ahu kasingado-ngadolo i'a.
42017034	Ngoi to siajele ra ngini nena-ne: Lobi'i gena-ge, 'age rema ngowa'a nga muḏiḏi 'aḏi otu ma dederu moi: Matengo ga'a 'o mete'e Ngoi 'o sanga salamata mada'a matengo ḏi'i 'o mete'e Ngoi ua 'o sanga salamata ua.
42017035	We-were'a nga muḏiḏi 'aḏi mamete'e gulinga gandum: Matengo ga'a mo mete'e Ngoi mo sanga salamata mada'a matengo ḏi'i mo mete'e Ngoi ua mo sanga salamata ua. [
42017036	Na-nau'u nga muḏiḏi 'aḏi munara toma guḏa: Matengo ga'a 'o mete'e Ngoi 'o sanga salamata mada'a matengo ḏi'i 'o mete'e Ngoi ua 'o sanga salamata ua.]”
42017037	Yesus 'ai me-mete'e 'aḏi sano, “Ma Jou, gena-ge 'i dadi le'a i'a?” Yesus 'a sangoro, “Ngowa'a mo-moini ḏuanga i'a 'aḏi waro ma ngi'i gena-ge. Gena-ge ma tero sa'olo ngowa'a 'aḏi waro ngi'i le'a ḇato rema mayeti, sababu 'aḏi oḏi'i 'age rema namo-namo ga'a 'i 'omo-'omo mayeti.”
42018001	Gena ḏua, Yesus 'o jarita 'ade-'ade rimoi di'a 'o doto'o 'Ai me-mete'e, la ananga manga 'akala re sinyingara 'i rapo'o awa mada'a 'aḏi manyiata tau-taunu.
42018002	Yesus 'o kanau, “Toma limau rimoi juruhakimi matengo ga'a 'o mojongo ua Ma Jou'ongu Madutu re 'o faduli ua 'a guna ḇato.
42018003	Toma limau gena-ge balo we-were'a matengo munanga mo talaḏi tau-taunu toma juruhakimi gena-ge di'a mo golo'o na'o nyengara gari'a 'o riono munanga 'ami hali. Munanga mo kanau, ‘Riono ngoi to talaḏi 'ari lawana.’
42018004	Ma di'ara ino, juruhakimi gena-ge 'o riono ua balo gena-ge. Mada'a ma ḏo-ḏogumu tala juruhakimi gena-ge 'o mafikiri, ‘Kalaha ngoi to mojongo ua Ma Jou'ongu Madutu re to faduli ua 'a guna ḇato,
42018005	mada'a ma sababu balo gena-ge mo sapolo tau-taunu ra ngoi, jobilaha ngoi timi riono 'ami hali. Na'o so'o gena ua, munanga mo sapolo tau-taunu re mo sikangela ngoi.’ ”
42018006	Ḏua Ma Jou 'o kanau, “ 'Isene la-la ino, juruhakimi ma 'adili ua 'ai demo-demo.
42018007	Nah, sanga ua Ma Jou'ongu Madutu na riono ua 'ai ngowa-ngowa'a masiretene remanga hali ga'a 'aḏi maḏigaro'o ra Unanga lobi'i re wangere! Tantu ḏua Ma Jou'ongu Madutu 'a sitehe ua enanga ma 'orasa di'a 'O riono ananga!
42018008	Ngoi to siajele ra ngini nena-ne: Unanga jau-jau 'o riono ananga remanga hali! Mada'a maha Ngoi, Manusia ma Ngowa'a Nau'u dadunu to sapolo moju, 'oru Ngoi to sanga moju bolo ua ngowa'a ga'a manga ngo-ngaku kama elala ua toma dungia nena-ne!”
42018009	Yesus 'a sijarita ḏi'i 'ade-'ade nena-ne di'a ngowa'a ga'a 'aḏi si'aḏu-'aḏu ngowa'a lelegu, re 'aḏi matoro manga diri aje ananga ngowa'a loasa re banari.
42018010	Yesus 'o kanau, “Ngowa'a nga muḏiḏi 'aḏi osama ra Ma Jou'ongu Madutu 'ai Wala di'a 'aḏi manyiata. Matengo ngowa'a Farisi, matengo ḏi'i ngowa'a golo-golo'o balastengi.
42018011	Ngowa'a Farisi gena-ge 'o te'oso kara 'o manyiata mangale 'ai diri masiretene, ‘Ya Ma Jou'ongu Madutu ngoi to pula'a murasa ma la, sababu ngoi to ma tero ua ngowa'a lelegu: ngowa'a ga'a tori'i, 'akala re sinyingara 'i boloto ua, tinikai bolo ma tero sa'olo ngowa'a golo-golo'o balastengi nena-ne.
42018012	Ngoi to puasa migu rimoi soi ḏiḏi, re to pula'a ma balangu moi toma balangu nyagi moi ino di'a 'ari jou-jou.’
42018013	Mada'a ngowa'a golo-golo'o balastengi gena-ge 'o te'oso toma giḏanga re 'ai biono talaḏi ie diwanga ua, 'a sata-sata katere re 'o kanau, ‘Ya Ma Jou'ongu Madutu no sijumu 'Ani 'akala re sinyingara ma la-la ra ngoi, ngowa'a baraḏosa!’ ”
42018014	Yesus 'o kanau, “Ngoi to siajele ra ngini nena-ne: Wakutu ananga 'aḏi sisoi'i tala Ma Jou'ongu Madutu 'ai Wala, pa'i ngowa'a golo-golo'o balastengi ḇato Ma Jou'ongu Madutu 'o dawongo sa'olo ngowa'a loasa re banari. Sababu 'a guna ḇato 'o sihie 'ai diri, unanga Ma Jou'ongu Madutu ḏuanga i'a 'u siholo. Re 'a guna ḇato 'o maholo 'ai diri, unanga Ma Jou'ongu Madutu ḏuanga i'a 'u sihie.”
42018015	'Age rema ngowa-ngowa'a 'aḏi gasa manga ngowa kiau ra Yesus, la Unanga 'a siteru 'Ai giama re 'O sibarakati ngowa kiau gena-ge. Wakutu Yesus 'ai me-mete'e ya oḏi'i so'o gena, ananga 'aḏi ḇangata ngowa-ngowa'a ga'a 'aḏi gasa ngowa kiau.
42018016	Mada'a Yesus ya'u 'aro'o ngowa-ngowa'a ga'a 'aḏi gasa manga ngowa kiau gena-ge ino ra Unanga re 'o kanau Tai me-mete'e, “Sieanga i'a ḇato, ngowa-ngowa kiau nena-ne 'aḏi sigasa ino ra Ngoi. Awa ni dola'aku ananga, sababu ngowa'a ga'a 'aḏi dadi ma tero sa'olo ngowa-ngowa kiau nena-ne pa'i ananga gena-ge nyengara 'aḏi osama nyo-nyoimi ra Ma Jou'ongu Madutu 'ai Pareta.
42018017	Ni ngaku mode-mode'e 'Ari demo-demo nena-ne: 'A guna ḇato 'o sapolo ra Ma Jou'ongu Madutu ma tero ua sa'olo ngowa kiau nena-ne, unanga 'o osama nyo-nyoimi yoḏu'u ra Ma Jou'ongu Madutu 'ai Pareta.”
42018018	Yahudi manga bi-biri'i matengo 'o sano ra Yesus, “Guru ga'a No la madutu, ngoi balasu to 'a'a sa'olo la to sanga 'ahu kasingado-ngadolo i'a?”
42018019	Yesus 'o sano ra unanga, “I'a sa'olo ngana no si'aro'o Ngoi to la madutu! Matengo i'a mai ua 'o la madutu, ḏuga-ḏuga Ma Jou'ongu Madutu ḇato.
42018020	Ngana na waro ḏua 'o parenta ra Ma Jou'ongu Madutu ino: ‘No tinikai awa, no sisengene ngowa'a awa, no to-tori'i awa, no sa-sakala awa, re no silamo'o 'ani ḇaḇa re ngina.’ ”
42018021	Ngowa'a Yahudi gena-ge 'o sangoro, “Parenta mo-moini gena-ge ngoi ta si'a'a ḏua wakutu ngoi to ngowa 'olo i'a moju singadolo 'orasa nange-ne.”
42018022	Yesus 'a 'isene so'o gena re 'o kanau, “Ma jingianga rimoi moju, ngana balasu na si'a'a: Na wu'unu 'ani 'ori i'a rana mo-moini, re ma pipisi na sibalangu toma ngowa-ngowa'a ma dinga'unu ua. Dadi ngana ḏuanga i'a no sanga 'ori i'a rana mode-mode'e toma soroga. Togumu i'a no sapolo re no mete'e Ngoi.”
42018023	Mada'a wakutu unanga 'a 'isene Yesus 'o kanau so'o gena unanga 'ai 'akala re sinyingara 'i kangela masala, sababu unanga gena-ge ngowa'a rema-enanga madutu.
42018024	Yesus 'o oḏi'i ngowa'a gena-ge 'ai 'akala re sinyingara 'i kangela. Sababu gena-ge Unanga 'o kanau, “Kangela masala di'a ngowa'a rema-enanga 'aḏi osama nyo-nyoimi ra Ma Jou'ongu Madutu 'ai Pareta.
42018025	Lebe gapanga 'o 'unta rimoi 'i osama toma j̱aiti ma duso'o reo ngowa'a rema-enanga 'aḏi osama nyo-nyoimi ra Ma Jou'ongu Madutu 'ai Pareta.”
42018026	Ngowa-ngowa'a ga'a 'aḏi 'isene Yesus 'o kanau so'o gena 'aḏi sano, “Na'o so'o gena, 'a guna nga'unu sanga salamata?!”
42018027	Yesus 'a sangoro, “Toma manusia 'i osama 'akala ua, mada'a ra Ma Jou'ongu Madutu, mo-moini 'i osama 'akala.”
42018028	Ḏua 'a Petrus 'o kanau, “Ngomi remi sisoi'i tala minga ngitu re ngale, la mi mete'e Jou!”
42018029	Yesus 'a sangoro, “Ni ngaku mode-mode'e 'Ari demo-demo nena-ne: 'A guna ḇato ra sisoi'i tala ḏua 'ai wala, 'ai were'a, 'ai ioro re nongoḏu, 'ai ḇaḇa re ngina, bolo 'ai ngowa-ngowa'a, sababu 'o de-de'oso Ma Jou'ongu Madutu,
42018030	unanga gena-ge toma 'orasa nange-ne ḏuanga i'a 'o sanga pai-pai'i, re toma 'orasa biono unanga 'o sanga 'ahu kasingado-ngadolo i'a.”
42018031	Yesus 'o lomu pa'i 'Ai me-mete'e nga nyagi moi re nga muḏiḏi, re 'o kanau, “ 'Isene! Ngene nange-ne wo si'a toma limau Yerusalem. I'a da'a 'oru ga'a nabi-nabi ya silefo pasala ḏua mangale Ngoi, Manusia ma Ngowa'a Nau'u, enanga 'i dadi mo-moini.
42018032	Ngoi ḏuanga i'a sipula'a toma ngowa-ngowa'a Yahudi ua, ananga Ri nye-nyelo'o, Ri sije-jengere, re Ri obi'i 'Ari biono.
42018033	Ananga 'aḏi sipo re 'aḏi sisengene Ngoi. Mada'a toma wangere ma soi ro'ange, Ngoi dadunu to 'ahu moju.”
42018034	Mo-moini gena-ge Yesus 'ai me-mete'e ya sahe ua. Yesus 'ai demo-demo ma ngale 'i dadi rahasia Tai me-mete'e. Ananga ya sahe ua 'oru ga'a Yesus 'o kanau.
42018035	Wakutu Yesus toma ḏo-ḏagi ma dara sa'i ro ngadolo toma limau Yerikho, 'age rema ngowa'a hafu matengo 'o tegoro golo-golo'o toma ngo'omo ma 'uḏu.
42018036	Wakutu unanga 'o 'isene ngowa'a repe manga nyiwere, unanga 'o sano, “Rema 'oru?”
42018037	Ananga 'aḏi sangoro, “Yesus ngowa'a Nazaret 'o tola'a ino.”
42018038	Dadi ngowa'a hafu gena-ge 'o 'aro'o siduga-duga, “Yesus, 'Olana Daud 'ai ju'uda! No sijumu 'Ani 'akala re sinyingara ma la-la ra ngoi!”
42018039	Ngowa-ngowa'a ga'a toma biono ananga 'aḏi ḇangata unanga re soma'a unanga masiogoro. Mada'a unanga ganapu 'o 'aro'o siduga-duga, “Jou, 'Olana Daud 'ai ju'uda, Na sijumu 'Ani 'akala re sinyingara ma la-la ra ngoi!”
42018040	Yesus 'o matogumu tala re 'o soma'a ngowa'a 'aḏi gasa ino ngowa'a hafu gena-ge ra Unanga. Wakutu ngowa'a hafu gena-ge ro ngadolo, Yesus 'o sano,
42018041	“ 'Ani mau 'oru Ngoi ta si'a'a?” Ngowa'a hafu gena-ge 'a sangoro, “Jou, ngoi to mau to oḏi'i”
42018042	Ḏua Yesus 'o kanau, “Na'o so'o gena, no oḏi'i! Sababu 'ani ngo-ngaku ra Ngoi, ngana no la.”
42018043	Toma 'orasa gena ḏua, unanga nyengara 'o oḏi'i kara 'o mete'e Yesus re 'ai madanga ma dara kama tola'a ua 'o puji re silamo'o Ma Jou'ongu Madutu! Wakutu ngowa'a repe ya oḏi'i so'o gena, ananga mo-moini 'aḏi puji re silamo'o Ma Jou'ongu Madutu ḏi'i.
42019001	Wakutu Yesus 'o ngadolo toma limau Yerikho Unanga 'o tagi tau-taunu 'a tola'a i'a limau gena-ge.
42019002	Toma limau gena-ge 'age rema ngowa'a matengo ga'a golo-golo'o balastengi ma sae'e, unanga gena-ge ngowa'a rema-enanga re 'ai lomanga Zakheus.
42019003	Zakheus mau 'o oḏi'i 'a Yesus mada'a sababu ngowa'a repe woḏi re unanga lao ḇoko'o, unanga 'o oḏi'i Yesus yoḏu'u.
42019004	Dadi unanga lalara siḏa toma ngowa'a repe manga biono, kara 'o mabere toma ate 'ara ḏu moi, la unanga nga'unu 'o oḏi'i Yesus na'o Yesus 'o tola'a ino.
42019005	Wakutu Yesus 'o ngadolo toma ate gena-ge, Yesus 'o tatamo ie re 'o kanau, “Zakheus, no 'uci capati sababu toma wangere nange-ne Ngoi balasu to tuḏu ra ngana 'ani wala.”
42019006	Zakheus jau-jau 'o 'uci re 'o dawongo Yesus rai roanga tai wala.
42019007	Ngowa'a mo-moini 'aḏi oḏi'i so'o gena, ananga 'aḏi kuḏubungu re 'aḏi kanau, “Cih, Unanga 'o tagi tuḏu toma ngowa'a baraḏosa manga wala!”
42019008	Toma wala gena-ge Zakheus 'o te'oso kanau i'a ra Ma Jou, “Ma Jou, 'ari 'ori i'a rana kaci moi ta sipula'a toma ngowa'a ma dinga'unu ua re ra guna ḇato ga'a ngoi ta'u sihaga ḏuanga i'a ta siḏibo ra ananga ta sidu'o soi rata!”
42019009	Ḏua Yesus 'o kanau, “Toma wangere nange-ne, ngana re 'ani were'a re 'ani ngowa-ngowa'a, Ma Jou'ongu Madutu 'o sisalamata ngini mo-moini sababu ngana ḏi'i mode-mode'e 'ani 'asala ra Abraham ino.
42019010	Ngoi, Manusia ma Ngowa'a Nau'u to sapolo di'a To disa re To sisalamata ngowa'a ga'a 'aḏi iranga ngo'omo.”
42019011	Wakutu ngowa'a repe 'aḏi 'isene Yesus 'ai jarita, Unanga 'a sidowanga reo pula'a 'ade-'ade sababu Unanga 'o co-cori toma limau Yerusalem re ngowa'a repe 'aḏi ta'ajiri Ma Jou'ongu Madutu ti'ara riwara 'o sapolo 'o parenta sa'olo 'Olana toma dungia.
42019012	Sababu gena-ge, Yesus 'o kanau, “ 'Age rema ngowa'a matengo unanga gena-ge 'o 'olana 'ai ngowa'a re danongo. Unanga 'ai 'ulungu 'o tagi toma daeraha toma giḏanga di'a ananga 'u sitede dadi 'olana. Pasala i'a unanga 'o maḏibo.
42019013	Unanga 'o tagi nyangu, 'o 'aro'o 'ai budaka nga nyagi moi re 'o pula'a matengo re matengo pipisi guraci ngai moi. Unanga 'o kanau, ‘Ngoi to cua 'ane, ngini matengo re matengo na sikololo pipisi nena-ne.’
42019014	Mada'a daeraha gena-ge ma manusia 'aḏi emono 'olana 'ai ngowa re danongo gena-ge. Palisi'i i'a, unanga ro tagi re 'a sisoi'i tala daeraha gena-ge, la 'o dadi 'olana. Ananga gena-ge 'aḏi 'utusu so-soma'a tagi di'a 'aḏi kanau, ‘Ngomi mi oḏu'u unanga gena-ge 'o dadi minga 'olana.’
42019015	Mada'a 'olana 'ai ngowa re danongo matengo gena-ge ngowa'a 'aḏi sitede 'o dadi 'olana. Togumu i'a unanga 'o maḏibo tai daeraha masiretene re 'o 'aro'o 'ai budaka gena-ge di'a talaḏi ra unanga, la 'a waro ananga manga 'utungu sa'olo.
42019016	Budaka ma nyo-nyoimi rimoi, unanga 'o kanau, ‘Tuanga, pipisi guraci ga'a no pula'a, ngoi ta sikololo ta sanga ma 'utungu guḏi moi.’
42019017	'Ai tuanga 'o kanau, ‘Rousu masala, ngana budaka ma la-la. Sababu ngana reno dadi ngowa'a cufala rema 'ori i'a i'a pa'i ceka'a ua, ngoi to pula'a watasa ra ngana no parenta limau nyagi moi.’
42019018	Budaka ma nyo-nyoimi romoḏiḏi 'o sapolo re 'o kanau, ‘Tuanga, pipisi guraci ga'a no pula'a ra ngoi, ta sikololo ta sanga ma 'utungu ngai romotoa.’
42019019	Tuanga gena-ge 'o kanau ra unanga, ‘Ngoi to pula'a watasa ra ngana no parenta limau romotoa.’
42019020	Budaka ma lelegu ḏi'i 'o sapolo re 'o kanau, ‘Tuanga, ne 'ani pipisi guraci ga'a no pula'a ra ngoi. Ngoi ta sao tari tuala re ta gogono.
42019021	Ngoi to mojongo Tuanga sababu 'ani 'akala re sinyingara lai te'e. Ngana no 'oro 'oru ga'a 'ani 'ori i'a ua, re ngana no 'utu'u 'oru ga'a no so'ana ua.’
42019022	Tuanga gena-ge 'o kanau, ‘Ngana budaka ma jira. Ngoi tini hukumu ngana mete'e ngana 'ani demo. Ngana no aje Ngoi 'ari 'akala re sinyingara lai te'e: Ngoi to 'oro 'oru ga'a ta Ngoi ua, re Ngoi to 'utu'u 'oru ga'a Ngoi to so'ana ua.
42019023	Na'o so'o gena, i'a sa'olo pipisi gena ngana na siosama ua toma bank, la wakutu to ḏibo Ngoi ta 'oro pipisi gena-ge re ta sanga enanga ma rete!’
42019024	Gena ḏua, unanga gena-ge 'o kanau toma ngowa-ngowa'a ga'a made-de'oso toma ngi'i gena-ge, ‘ 'Oro pipisi ra unanga gena-ge re pula'a toma budaka ga'a sanga ma 'utungu guḏi moi nange-ge.’
42019025	Mada'a ananga 'aḏi kanau, ‘Tuanga, unanga ro sanga guḏi moi ḏua!’
42019026	Unanga gena-ge 'o sangoro, ‘Ngoi to siajele ra ngini nena-ne: 'A guna ḇato ga'a ro sanga repe, Ngoi ḏuanga ta sidogo ḏi'i. Mada'a 'a guna ḇato 'o sanga ua; 'oru ḇato, kalaha unanga ra sanga pa'i ceka'a ua ḇato, gena-ge ḏi'i mai sanga 'oro!
42019027	Gasa ino so'o nena-ne ḏua ngoi 'ari lawana ga'a 'aḏi oḏu'u Ngoi to dadi ananga manga 'olana. Sisengene ananga mo-moini ra Ngoi 'ari biono.’ ”
42019028	Yesus 'o kanau mo-moini gena-ge togumu i'a, Unanga ya'u sisoi'i tala ananga re 'o tagi si'a toma limau Yerusalem.
42019029	Wakutu co-cori toma limau Betfage re limau Betania, toma Polono Zaitun, Unanga 'o soma'a 'Ai me-mete'e nga muḏiḏi 'aḏi tagi siḏa.
42019030	Yesus 'o kanau ra ananga gena-ge, “Ngini ni tagi siḏa toma gamu da'a taninga biono. Wakutu ni osama toma gamu gena-ge, i'a da'a ngini ni oḏi'i keledai ma ngowa rimoi ngowa'a ya sipiri'u i'a. Keledai gena-ge, soi moi i'a mai nyangu ngowa'a ya palene, na pasala ma gumi re na gasa ino 'ane.
42019031	Na'o matengo i'a 'o sano ra ngini, ‘I'a sa'olo na pasala keledai ma ngowa gena-ge?’ ni sangoro, ‘Ma Jou 'a paralu.’ ”
42019032	Yesus 'ai me-mete'e nga muḏiḏi ga'a Unanga ya'u soma'a, ananga 'aḏi tagi. Ananga ya sanga i'a 'i ma tero sa'olo Yesus 'o kanau ra ananga.
42019033	Wakutu ananga ya pasala keledai ma ngowa gena-ge, keledai ma dutu 'o sano, “I'a sa'olo ngini na pasala?”
42019034	Ananga ya sangoro, “Ma Jou 'a paralu.”
42019035	Gena ḏua, ananga 'aḏi gasa keledai ma ngowa ra Yesus re ya siwangini manga juba toma keledai ma ngowa ma dudunu re 'aḏi gola'a Yesus sibalene toma keledai ma ngowa gena-ge.
42019036	Wakutu Unanga 'o mabalene ḏua re keledai ma ngowa gena-ge 'i tagi, 'age rema ngowa-ngowa'a ya woi'i manga juba re ya sisela toma ngo'omo.
42019037	Wakutu Yesus sa'i 'uci-'uci ngo'omo toma Polono Zaitun, co-cori toma limau Yerusalem, 'Ai me-mete'e mo-moini 'aḏi poa'a remanga roanga re 'aḏi puji re silamo'o Ma Jou'ongu Madutu re 'aḏi pula'a manga murasa ma la ra Ma Jou'ongu Madutu, sababu ga'a hera-heranga mo-moini ga'a ananga masiretene ya oḏi'i ḏua.
42019038	Ananga 'aḏi kanau, “Sibarakati 'Olana ga'a sapolo rea Ma Jou'ongu Madutu 'ai lomanga! Dame toma soroga re simulia Ma Jou'ongu Madutu toma Gau'u!”
42019039	Toma ngowa'a repe manga sigolona, 'age rema ngowa'a Farisi nga muḏuo i'a 'aḏi kanau ra Yesus, “Guru no ḇangata 'Ani me-mete'e, la 'aḏi masiogoro!”
42019040	Yesus 'a sangoro, “Ngoi to siajele ra ngini nena-ne: Na'o ananga 'aḏi masiogoro, maḏi-maḏi nena-ne enanga ḏuanga i'a 'i poa'a siduga-duga.”
42019041	Wakutu Yesus 'o co-cori limau Yerusalem re oḏi'i limau gena-ge, Unanga 'a gaḏi
42019042	re 'o kanau, “Koḏu'u ngowa-ngowa'a toma limau Yerusalem. Na'o ngini na waro wangere nange-ne 'a guna 'o sapolo ra ngini di'a 'o gasa dame! Mada'a nange-ne ngini na sahe ua mangale dame gena-ge.
42019043	Ḏuanga i'a ma 'orasa 'i ngadolo na'o ninga lawana 'aḏi sapolo sigoloḏi ngini re 'aḏi 'a'a da-daku toma limau nena-ne. Ananga ḏuanga i'a 'aḏi parangi ngini re 'aḏi sida-dara ngini toma limau ma ḇuḇuku rata.
42019044	Ananga ḏuanga i'a 'aḏi siwejere limau Yerusalem re 'aḏi sisengene limau ma manusia mo-moini, re ya sieanga i'a ua maḏi rimoi i'a ya sifato toma enanga ma ngi'i. Enanga nena-ne 'i dadi, sababu ngini ni dawongo ua Ma Jou wakutu Unanga 'o sapolo di'a sisalamata ngini!”
42019045	Yesus 'o osama ra Ma Jou'ongu Madutu 'ai Wala re mulaingi 'O dusu'u ngowa'a 'aḏi mawu'unu toma ngi'i gena-ge.
42019046	Unanga 'o kanau, “ 'Ua re 'au wali 'i silefo pasala ḏua toma Boku 'Ofi-'Ofi ma dara ma betongo so'o ne: ‘Ma Jou'ongu Madutu 'o kanau: 'Ari wala ḏuanga i'a sidadi manyiata ma wala.’ Mada'a ngini ni si'a'a ngowa'a to-tori'i manga ngi'i.”
42019047	Wange moi-wange moi Yesus 'o doto'o ngowa'a ra Ma Jou'ongu Madutu 'ai Wala. Mada'a 'imam-'imam ma sae'e, guru-guru 'agama, re Yahudi manga bi-biri'i, ananga 'aḏi mau sisengene Unanga.
42019048	Mada'a ananga ya sanga ma donga ua, sababu ngowa'a repe ya 'isene 'Ai do-doto'o tau-taunu remanga 'akala re sinyingara ya daene.
42020001	Toma wangere rimoi Yesus 'o doto'o re 'o singadolo Habari Roanga ra Ma Jou'ongu Madutu ino toma ngowa-ngowa'a ra Ma Jou'ongu Madutu 'ai Wala ma soana. 'Imam-'imam ma sae'e re guru-guru 'agama re Yahudi manga sae'e, ananga 'aḏi sapolo ḏi'i.
42020002	Ananga 'aḏi sano ra Yesus, “No sanga kuasa le'a ino re 'a guna 'o pula'a kuasa ra Ngana singadolo nga'unu no 'a'a mo-moini so'o nena-ne?”
42020003	Yesus 'a sangoro, “Ngoi mau to sano ḏi'i ra ngini. Ngini ni siajele ra Ngoi.
42020004	'A Yohanes tukanga baptis, unanga gena-ge 'o sanga 'ai kuasa ra guna ino? Ra Ma Jou'ongu Madutu bolo toma manusia ino?”
42020005	Ḏua ananga mulaingi 'aḏi ma'u kanau, “Na'o ngene wo sangoro, ‘ 'A Yohanes gena-ge 'o sanga kuasa ra Ma Jou'ongu Madutu ino,’ ḏua Unanga 'o sano, ‘Na'o so'o gena-ge, i'a sa'olo ngini ni ngaku Unanga ua?’
42020006	Mada'a na'o ngene wo sangoro, ‘Unanga 'o sanga kuasa toma manusia,’ ngowa'a mo-moini 'aḏi poini ngene reo maḏi, sababu ananga 'aḏi ngaku Yohanes gena-ge 'o nabi.”
42020007	Dadi ananga 'aḏi sangoro, “Ngomi ma waro ua.”
42020008	Ḏua Yesus 'o kanau ra ananga, “Na'o so'o gena, Ngoi mai ta siajele ua ra ngini mangale Ngoi to sanga kuasa ra guna ino singadolo nga'unu ta si'a'a mo-moini gena-ge.”
42020009	Yesus 'o kanau ḏi'i toma ngowa-ngowa'a gena-ge reo 'ade-'ade rimoi so'o ne: “ 'Age matengo 'o otomo 'anggur tai guḏa ḇotu moi. Unanga gena-ge 'o sisewa toma ngowa-ngowa'a munara toma guḏa, kara 'o tagi lai ti'ara.
42020010	Wakutu ma 'orasa 'utu'u enanga 'i ngadolo, guḏa ma dutu 'o siḏingoto 'ai budaka matengo 'o tagi toma ngowa-ngowa'a munara toma guḏa di'a ya 'oro 'ai balangu. Mada'a ngowa-ngowa'a munara toma guḏa 'u ca'olo 'ai budaka gena-ge, kara 'aḏi soma'a maḏibo ma nga-ngawere.
42020011	Ḏua guḏa ma dutu dadunu 'o siḏingoto 'ai budaka ma lelegu matengo 'o tagi toma ngowa-ngowa'a munara toma guḏa. Mada'a ananga gena-ge 'u ca'olo ḏi'i re 'aḏi sipula'a mara'a, kara 'aḏi soma'a maḏibo ma nga-ngawere.
42020012	Togumu i'a, guḏa ma dutu 'o siḏingoto 'ai budaka ma soi ro'ange matengo 'o tagi toma ngowa-ngowa'a munara toma guḏa. Mada'a ananga gena-ge 'u ca'olo singadolo nyabo-nyaboto kara 'aḏi siwale unanga toma guḏa ma di'anga.
42020013	Ma ḏo-ḏogumu tala guḏa ma dutu 'o kanau, ‘Ngoi balasu to 'a'a 'oru moju? Ngoi ḏuanga i'a to siḏingoto 'ari ngowa'a nau'u ga'a ta dadalara. Tantu ḏua, ananga 'aḏi silamo'o unanga!’
42020014	Mada'a wakutu ngowa-ngowa'a munara toma guḏa 'aḏi oḏi'i guḏa ma dutu 'ai ngowa'a nau'u 'o sapolo, ananga 'aḏi ma'u kanau matengo re matengo, ‘Unanga nena-ne 'o warisi ma gu-gu'u. Ino ngene wu sisengene unanga, la ngene wa sanga 'ai warisi.’
42020015	Ananga 'aḏi taba-taba'a unanga toma guḏa ma di'anga, kara 'u sisengene.” Ḏua Yesus 'o sano, “Wakutu guḏa ma dutu gena-ge 'o sapolo toma guḏa unanga 'o 'a'a 'oru tai ngowa-ngowa'a munara toma guḏa gena-ge?!
42020016	Tantu ḏua, Unanga 'o sapolo re ya'u sisengene ngowa-ngowa'a munara toma guḏa gena-ge, re 'o pula'a 'ai guḏa 'anggur toma ngowa-ngowa'a munara toma guḏa ma lelegu.” Wakutu ngowa'a gena-ge ya 'isene so'o gena 'aḏi kanau ra Yesus, “Awa 'i dadi so'o gena-ge!”
42020017	Yesus 'o tatamo i'a ngowa'a gena-ge re 'o kanau, “Na'o so'o gena, bu-bula'a ga'a 'i silefo toma Boku 'Ofi-'Ofi ma dara mangale 'oru? ‘Maḏi ga'a wala ma tukanga-tukanga ya upa'a, ma nyonyata maḏi gena-ge ri dadi maḏi ma re'u i'a di'a wala ma bangini.’
42020018	Ngowa'a mo-moini 'aḏi eta'a toma maḏi gena-ge, ananga raḏi wejere rotu-rotu, re 'a guna ḇato ga'a maḏi gena-ge 'u pe-pe'ara, unanga 'o wejere singadolo 'o dadi korou'u.”
42020019	Guru-guru 'agama re 'imam-'imam ma sae'e ya waro 'ade-'ade gena-ge Yesus 'o kanau mangale ananga. Sababu gena-ge, ananga 'aḏi disa ngo'omo, la cako'o 'a Yesus toma 'orasa gena-ge ḏua, mada'a 'aḏi mojongo ngowa'a kawasa.
42020020	Dadi 'aḏi disa donga gasa 'i rousu i'a. Ananga 'aḏi siḏingoto mata-mata ga'a 'aḏi masa-sakala matuhu ma tero sa'olo ngowa'a la-la di'a disa Yesus 'ai sala, la ananga 'aḏi sitalaḏi Yesus ra gubernur Pilatus.
42020021	Mata-mata gena-ge 'aḏi kanau ra Yesus, “Guru, ngomi waro Jou 'ani demo re 'ani do-doto'o 'i banari re No mete'e ua 'a guna ḇato 'ai mau, mada'a no doto'o ma duhu sa'olo di'a ngowa'a balasu 'aḏi 'ahu mete'e Ma Jou'ongu Madutu 'ai 'akala ma mau.
42020022	Na'o so'o gena Jou no siajele ra ngomi: Mete'e nanga 'agama ma 'atoranga, ngene balasu wo fangu balastengi ra Kaisar bolo ua?”
42020023	Mada'a Yesus 'a waro ananga manga 'akala re sinyingara ma jira. Sababu gena-ge, Unanga 'o kanau,
42020024	“Tai'i na sibaiti ra Ngoi pipisi salaka ngai moi. 'A guna 'ai biono re 'ai lomanga?” Ananga ya sangoro, “Kaisar.”
42020025	Yesus 'o kanau ra ananga, “Na'o so'o gena, ta Kaisar pula'a di'a Kaisar re ta Ma Jou'ongu Madutu, pula'a di'a Ma Jou'ongu Madutu.”
42020026	Ananga ya sanga ua Yesus 'ai sala toma ngowa'a repe manga biono. Ananga pa'i 'aḏi masiogoro ḇato, sababu ananga 'aḏi heranga Unanga 'ai sa-sangoro.
42020027	Ngowa'a Saduki nga muḏuo i'a 'aḏi sapolo ra Yesus. (Ngowa'a Saduki 'aḏi ngaku ua ngowa'a dadunu 'aḏi 'ahu toma ngowa'a senge-sengene manga sigolona.) Ananga gena-ge 'aḏi sano ra Unanga.
42020028	“Guru, 'a Musa 'o lefo hukumu di'a ngene so'o ne: Na'o nau'u matengo 'o sengene kai ngowa'a ua; 'ai ioro bolo 'ai nongoḏu balasu 'a molo'ara balo gena-ge, la ngowa'a sengene nange-ge 'ai ju'uda 'i iranga awa.
42020029	'I dadi ḏua, toma ngowa'a nau'u gena-ge, gia nongoḏu nga tumudingi. Ma ioro ro molo'ara re 'o sengene kai ngowa'a ua.
42020030	Gena ḏua, ma nongoḏu 'a molo'ara ma ioro 'ai balo, mada'a singadolo unanga 'o sengene kai ngowa'a ua ḏi'i.
42020031	Gena-ge 'i dadi ḏi'i tai no-nongoḏu tala ma reta-reta'a singadolo nga tumudingi.
42020032	Ma ḏo-ḏogumu tala were'a gena-ge mo sengene ḏi'i.
42020033	Sababu gena-ge toma 'orasa ngowa'a senge-sengene dadunu 'aḏi 'ahu moju, we-were'a gena-ge 'a guna 'ai were'a? Sababu munanga ma'u molo'ara mo-moini ananga nga tumudingi!”
42020034	Yesus 'a sangoro, “Ngowa-ngowa'a 'ahu toma dungia nena-ne biasa 'aḏi ma'u molo'ara.
42020035	Mada'a toma dungia su-sungi so'o gena-ge ua. Ma Jou'ongu Madutu ḏuanga i'a 'o dadunu si'ahu moju ngowa'a ga'a patasa ra Unanga 'ai momina. Ananga gena-ge kama ma'u molo'ara ua.
42020036	Ananga manga 'ahu ma tero sa'olo mala'ekata ma 'ahu, ananga kama sengene ua. Ananga gena-ge Ma Jou'ongu Madutu 'ai ngowa-ngowa'a, sababu Ma Jou'ongu Madutu 'o si'ahu moju ananga gena-ge toma ngowa'a senge-sengene manga ngi'i.
42020037	'A Musa 'o sijumu mangale ngowa'a sengene ḏua, ḏuanga i'a dadunu 'ahu moju. Sababu toma carita mangale 'o goroa 'i leja-lejanga toma dara unanga 'o siajele mangale Ma Jou gena-ge sa'olo, ‘Ma Jou'ongu Madutu ga'a Abraham, Ishak re Yakub 'aḏi silamo'o re siḏubuso.’
42020038	Ngowa'a sengene 'aḏi silamo'o re siḏubuso yoḏu'u Ma Jou'ongu Madutu, pa'i ngowa'a 'ahu-'ahu ḇato nyengara 'aḏi silamo'o re siḏubuso Unanga.”
42020039	Guru 'agama nga muḏuo i'a 'aḏi kanau, “Guru 'ani sa-sangoro ne lai rousu madutu.”
42020040	Sababu gena-ge, ananga raḏi mojongo 'aḏi sano 'oru ḇato ra Yesus.
42020041	Yesus 'o sano ra ananga, “I'a sa'olo ngene wo kanau 'O Kristus 'Olana Daud 'ai ju'uda?
42020042	Momongolo ua toma boku Mazmur ma dara, 'a 'Olana Daud 'o kanau: ‘Ma Jou'ongu Madutu 'o kanau Tari Jou: No tegoro Tari giama ma kuwiḏa i'a
42020043	singadolo Ngoi ta 'a'a 'Ani lawa-lawana 'aḏi ta'aloko ra Jou.’
42020044	Dadi na'o 'O Kristus gena-ge 'a 'Olana Daud 'ai ju'uda, i'a sa'olo 'Olana Daud 'o si'aro'o 'O Kristus gena-ge 'ai Jou?”
42020045	Toma 'orasa gena-ge 'a Yesus 'o kanau Tai me-mete'e re ngowa'a repe 'aḏi 'isene ḏi'i, Unanga 'o kanau,
42020046	“Ma'istiari ino taninga guru-guru 'agama. Ananga 'aḏi nyanyaḏi tagi-tagi mapake juba kiḏanga, re 'aḏi nyanyaḏi ḏi'i ngowa'a ya'u silamo'o toma pasara. Ananga 'aḏi nyanyaḏi tegoro toma biono na'o toma wala puji re toma laya-laya.
42020047	Ananga 'aḏi sihaga balo-balo, re ya'u ra-rabasa ananga manga 'ori i'a rana tamanga wala ma dara. Re ananga 'aḏi manyiata lai kiḏa-kiḏanga di'a ya damunu manga kajahatana. Sababu gena-ge, Ma Jou'ongu Madutu ḏuanga i'a 'o sihukumu lai tubuso madutu ra ananga!”
42021001	Ra Ma Jou'ongu Madutu 'ai Wala, Yesus 'o oḏi'i ngowa'a rema-enanga 'aḏi singosama manga jou-jou toma jou-jou ma burua.
42021002	Unanga 'o oḏi'i ḏi'i we-were'a balo matengo ngowa'a ma dinga'unu ua mo singosama 'ami jou-jou pipisi tamḇaga ngai ḏiḏi.
42021003	Ḏua Yesus 'o kanau, “Ni ngaku mode-mode'e 'Ari demo-demo nena-ne: Balo nena-ne mo singosama 'ami jou-jou lebe lamo'o i'a reo ananga mo-moini manga jou-jou.
42021004	Sababu ananga mo-moini 'aḏi pula'a ra ananga manga 'ori i'a rana pai-pai'i. Mada'a we-were'a balo nena-ne kalaha ngowa'a ma dinga'unu ua, 'ami jou-jou masimoini 'oru ga'a rema enanga ra munanga tami 'ahu ma dara.”
42021005	'Age rema ngowa'a nga muḏuo i'a 'aḏi sitoro Ma Jou'ongu Madutu 'ai Wala. Ananga 'aḏi kanau mangale Ma Jou'ongu Madutu 'ai Wala lai rousu madutu, sababu ya si'a'a reo maḏi ma ro-rousu re sipake ḏi'i 'ori i'a rana ga'a sipula'a ḏua di'a manga jou-jou ra Ma Jou'ongu Madutu. Dadi Yesus 'o kanau ra ananga,
42021006	“Maha toma 'orasa rimoi, mo-moini ga'a ngini na oḏi'i nena-ne ḏuanga i'a 'i ruba singadolo maḏi rimoi i'a mai ua, 'age 'i ma'u fato re maḏi ma lelegu.”
42021007	Ananga gena-ge 'aḏi sano ra Yesus, “Guru, ngau gena-ge enanga 'i dadi? Rema didina'o 'oru na'o enanga ma 'orasa 'i ngadolo?”
42021008	Yesus 'o kanau, “Ma'istiari ino, awa-awa ngowa'a 'aḏi sihaga ngini. 'Age rema ngowa'a manga repe 'aḏi sapolo 'aḏi pake Ngoi 'ari lomanga, re 'aḏi kanau, ‘Ngoi nena-ne 'O Kristus’ re ‘Ma 'orasa 'i ngadolo ḏua.’ Mada'a awa ngini ni mete'e ananga.
42021009	Mojongo awa ḏi'i, na'o ni 'isene habari mangale parangi re rusu. Mo-moini gena-ge enanga 'i dadi siḏa. Mada'a enanga gena-ge 'i dadi didina'o rimoi ua mangale kiamata ma 'orasa 'i ngadolo ḏua.”
42021010	Yesus 'o dowanga 'ai demo 'o kanau, “Bangsa rimoi ma'u parangi bangsa lelegu, re nagara rimoi ma'u parangi nagara lelegu.
42021011	Toma ngi'i le'a ḇato 'o wusu enanga 'i dadi lai siḏi, 'orasa sawini re 'orasa si-siḏi, toma diwanga 'i dadi didina'o heranga ga'a ya'u mojongo lai siḏi.
42021012	Mada'a mo-moini gena-ge 'i dadi nyangu, siḏa-siḏa ngini ngowa'a nu'u cako'o re nu'u sisikisa. Ngini ḏuanga i'a ngowa'a nu'u sijuruhakimi toma wala-wala puji, kara singosama toma bui. Re ngini ngowa'a nu'u sitalaḏi toma 'olana-'olana re ngowa'a la-lamo'o sababu ngini Ngoi 'ari me-mete'e.
42021013	Gena-ge 'i dadi donga rimoi di'a ni singadolo Habari Roanga ra Ma Jou'ongu Madutu tala.
42021014	Sababu gena-ge, site'e tala ninga 'akala re sinyingara, la ngini ni dodato awa 'oru ga'a ni kanau di'a ni riono ninga diri
42021015	Ngoi masiretene tini riono re To pula'a 'Ari demo-demo re 'akala soro'unu singadolo ninga lawana matengo ua 'aḏi rubutu re 'aḏi lawana ninga demo.
42021016	Ngowa'a mo-moini ḏuanga 'aḏi emono ngini sababu ni dadi Ngoi 'ari me-mete'e: Ninga ḇaḇa re ngina masiretene, ninga ioro re nongoḏu, ninga rera moi, ninga ḏagilomu sabi, ananga 'aḏi sipula'a taninga lawana. Re taninga sigolona 'age mamuni'a ananga ya'u sisengene.
42021018	Mada'a ninga utu toma sae'e, ma ngai moi i'a mai ua enanga 'i iranga.
42021019	Na'o ngini ninga ngo-ngaku kama elala ua, ngini ḏuanga i'a ni sanga 'ahu kasingado-ngadolo i'a.
42021020	Wakutu ngini ni oḏi'i sordado-sordado 'aḏi sigoloḏi limau Yerusalem, ngini ni waro mangale limau gena-ge ti'ara riwara enanga 'i wejere.
42021021	Toma 'orasa gena-ge, ngowa'a ga'a 'aḏi tegoro toma daeraha Yudea balasu 'aḏi wiḏi toma kie. Ananga ga'a 'aḏi tegoro toma limau ma dara balasu 'aḏi wiḏi sisoi'i tala limau, re ananga ga'a toma limau ma ḏuḏunu 'aḏi osama awa toma limau ma dara.
42021022	Sababu toma 'orasa gena-ge Ma Jou'ongu Madutu 'a singe-ngeta'a 'ai hukumu, la gena-ge 'i dadi ma tero sa'olo silefo pasala ḏua toma Boku 'Ofi-'Ofi ma dara.
42021023	Toma 'orasa gena-ge, we-were'a--we-were'a remanga lese re ngina-ngina ga'a 'aḏi sisusu moju manga ngowa kiau, ananga gena-ge manga 'ahu kangela masala! Daeraha Israel ma ngowa'a ḏuanga i'a sanga sangisara lai siḏi, re Ma Jou'ongu Madutu ḏuanga i'a 'a singe-ngeta'a 'Ai hukumu ra ananga gena-ge.
42021024	Ananga ḏuanga i'a ngowa'a ya'u sisengene sanga samaranga re 'age ḏi'i rema ananga ḏuanga i'a ngowa'a ya'u gasa toma bangsa lelegu, ananga mo-moini sa'olo manga dawana. Re ngowa-ngowa'a ga'a nana'o ua Ma Jou'ongu Madutu, ananga ḏuanga i'a 'aḏi sisikisa limau Yerusalem manga manusia singadolo Ma Jou'ongu Madutu 'a sitantukanga ma 'orasa gena-ge 'i togumu.
42021025	Maha ḏuanga i'a 'i waiti didina'o heranga toma wangere ma la'o, ngara re mumuḏungu. Toma dungia, bangsa-bangsa 'aḏi matai mojongo re waro gogare riwara sababu 'aḏi 'isene momoku toma ngoloto ma rurusu.
42021026	Manusia ḏuanga i'a 'aḏi mojongo lai siḏi singadolo 'aḏi basono beberete sababu 'aḏi 'isene 'oru ga'a ḏuanga i'a 'i dadi toma dungia sitabi donga nena-ne. Sababu kuasa-kuasa toma ngawa-ngawa ri dadi kaco madutu.
42021027	Toma 'orasa gena-ge Ngoi, Manusia ma Ngowa'a Nau'u, dadunu to sapolo moju da'u diwanga tala to osama toma kakamo ma dara Rari kuasa re Rari mulia lamo'o.
42021028	Ngini na site'e ninga 'akala re sinyingara re na tede ninga sae'e na'o mo-moini gena-ge mulaingi 'i dadi sababu ti'ara riwara ngini ni sanga salamata.”
42021029	Ḏua Yesus 'o pula'a 'ade-'ade ra ananga so'o ne: “Totoho la-la do-doto'o mangale ate 'ara re ate 'oru ḇato.
42021030	Ngini ni waro 'orasa ngogoro sa'i ri sapolo na'o ate ma j̱imutu ri supu.
42021031	So'o gena ḏi'i na'o ngini ni oḏi'i 'oru ga'a Ngoi ta siajele ḏua enanga 'i dadi, ngini na waro mangale Ma Jou'ongu Madutu 'ai Pareta sa'i ri ngadolo.
42021032	Ni ngaku mode-mode'e 'Ari demo-demo nena-ne: Wakutu enanga gena-ge 'i dadi, ngowa'a ga'a 'aḏi 'ahu toma 'orasa nena-ne, 'aḏi sengene mo-moini nyangu.
42021033	Diwanga re dungia ḏuanga i'a 'i iranga, mada'a Ngoi 'ari demo-demo 'i iranga ua kasingado-ngadolo i'a.
42021034	Ni ma'istiari! Awa ngini pa'i ni cufala 'a'a laya re ni ma'eto-'etolo, bolo pa'i ni mafikiri ninga 'ahu ḇato, singadolo kage-kage ma 'orasa gena-ge 'i ngadolo re ngini ni siwaro i'a ua.
42021035	Sababu 'orasa gena-ge enanga 'i sapolo di'a manusia mo-moini toma dungia nena-ne ma dara ma tero sa'olo soto 'i sado toma jojoḏi.
42021036	Ni ma'istiari ino re ni manyiata tau-taunu, la ngini nga'unu ni tahana susa re sangisara ga'a ḏuanga i'a enanga 'i dadi singadolo ngini nyengara talaḏi ra Ngoi, Manusia ma Ngowa'a Nau'u, kama mojongo ua.”
42021037	Wange moi-wange moi, Yesus 'o doto'o ra Ma Jou'ongu Madutu 'ai Wala, re lobi'i Unanga 'o tagi re 'o otu toma Polono Zaitun.
42021038	Wange moi-wange moi da-daini i'a moju, ngowa'a matai sapolo ra Ma Jou'ongu Madutu 'ai Wala di'a 'aḏi 'isene Yesus 'o doto'o.
42022001	Wangere lamo'o Roti Kama Ragi Ua, ga'a si'aro'o Paskah, sa'i ri ngadolo,
42022002	'imam-'imam ma sae'e re guru-guru 'agama ananga ya disa ngo'omo di'a sisengene Yesus ya sigo-gogoro, sababu ananga 'aḏi mojongo re 'aḏi dodato ngowa'a repe 'aḏi 'a'a kaco.
42022003	Gena ḏua, 'a Yudas, ananga ga'a si'aro'o Iskariot re osama nyo-nyoimi ra Yesus 'ai me-mete'e nga nyagi moi re nga muḏiḏi, 'Iblisi 'i dungosama tai 'akala re sinyingara.
42022004	Sababu gena, Yudas 'o tagi re 'o masigaro'o toma 'imam-'imam ma sae'e re Ma Jou'ongu Madutu 'ai Wala ma ja-jaga mangale ma duhu sa'olo unanga 'o sipula'a Yesus ra ananga.
42022005	Ananga 'aḏi sanangi masala re 'aḏi sijaji ra unanga, ḏuanga i'a 'aḏi pula'a pipisi ra unanga.
42022006	Yudas 'o nyengara mete'e ananga manga jaji. Ḏua unanga mulaingi disa ma donga di'a sipula'a Yesus ra ananga, la matengo i'a mai ua 'a waro.
42022007	Wangere lamo'o Roti Kama Ragi Ua enanga 'i ngadolo ḏua. Toma wangere gena-ge ngowa'a balasu 'aḏi tola'a doba di'a ya oromo toma Paskah ma Wangere.
42022008	Ḏua Yesus 'o soma'a Petrus re 'a Yohanes, “Tagi na sidodahe ngo-ngoromo Paskah di'a ngene.”
42022009	Ḏua ananga 'aḏi sano ra Yesus, “Jou no mau ngomi mi sidodahe ngo-ngoromo Paskah toma ngi'i le'a?”
42022010	Yesus 'a sangoro, “Wakutu ngini ni osama toma limau, ngini ni ma'u sanga na-nau'u matengo, unanga 'o do-doiti tampayanga rimoi ma dara rema ḇanyo. Ngini tagi tu-tuu'u ra unanga 'ai dudunu singadolo singosama ra unanga 'ai wala
42022011	re ni kanau toma wala gena-ge ma dutu, ‘Minga Guru 'o sano: Toma ngi'i le'a Unanga re ngomi 'Ai me-mete'e mi oromo ngo-ngoromo di'a Paskah?’
42022012	Wala gena-ge ma dutu ḏuanga i'a 'o sijumu ra ngini, 'age kamara lamo'o rimoi da'u toma re'u 'i ḏu-ḏuanga ḏua rema 'alata ti-tiai. Tagi na sidodahe ngo-ngoromo di'a ngene.”
42022013	Ḏua 'a Petrus re 'a Yohanes 'aḏi tagi re ananga 'aḏi sanga i'a 'ori i'a mo-moini ma tero sa'olo Yesus 'o kanau ra ananga. Ḏua ananga ya sidodahe ngo-ngoromo Paskah toma ngi'i gena-ge.
42022014	Ma 'orasa enanga 'i ngadolo ḏua di'a ananga 'aḏi oromo ngo-ngoromo Paskah, Yesus mamete'e Rai so-soma'a, ananga 'aḏi majoreke toma ngi'i gena-ge, kara 'aḏi oromo.
42022015	Ḏua Yesus 'o kanau ra ananga, “Ngoi to nyafusu masala to oromo mamete'e ra ngini ngo-ngoromo Paskah nena-ne. Pasala i'a Ngoi to sanga sangisara!
42022016	Sababu, Ngoi to siajele ra ngini nena-ne: Ngoi ḏuanga i'a to oromo mamete'e ra ngini so'o nena-ne riwara singadolo ngo-ngoromo Paskah ma ngale 'i sitotomo, wakutu Ma Jou'ongu Madutu 'ai dungia su-sungi 'i ngadolo.”
42022017	Gena ḏua, Yesus 'a tede sawo'o gena-ge ma dara rema 'anggur re 'o sibere ie murasa ma la ra Ma Jou'ongu Madutu, kara 'O kanau ra ananga, “Ngini, matengo re matengo, na 'oro re na ka'e.
42022018	Sababu, Ngoi to siajele ra ngini nena-ne: Ngoi ta ka'e riwara 'anggur nena-ne singadolo Ma Jou'ongu Madutu 'ai dungia su-sungi 'i ngadolo.”
42022019	Gena ḏua, Yesus 'a 'oro roti re 'o kanau, “Murasa ma la” ra Ma Jou'ongu Madutu, kara Unanga 'a poti-poti ma roti gena-ge re 'A pula'a ra ananga re 'O kanau, “Nena-ne Ngoi 'ari lese ga'a sidoa'a di'a ngini. Na si'a'a tau-taunu di'a ni si'elingi Ngoi.”
42022020	So'o gena ḏi'i ya oromo gena-ge togumu i'a, Yesus 'a tede sawo'o 'anggur gena-ge re 'O kanau, “Sawo'o ma dara rema 'anggur nena-ne, gena-ge Ma Jou'ongu Madutu 'ai jaji ma su-sungi ga'a sitotomo Rari ngaunu. Ḏuanga i'a, ngaunu gena-ge 'i pa'ala di'a ngini.
42022021	Mada'a ni oḏi'i! Ngowa'a matengo ga'a sipula'a Ngoi, unanga 'age tananga sigolona.
42022022	Ngoi, Manusia ma Ngowa'a Nau'u, balasu to sisengene 'i mete'e Ma Jou'ongu Madutu 'a sitantukanga pasala ḏua. Mada'a bahala di'a ngowa'a matengo ga'a sipula'a Ngoi.”
42022023	Ḏua Yesus 'ai me-mete'e 'aḏi ma'u sano matengo re matengo mangale 'a guna tananga sigolona ḏuanga i'a 'a si'a'a so'o gena-ge.
42022024	Yesus 'ai me-mete'e matengo re matengo 'aḏi ma'u rubutu mangale 'a guna lebe la-lamo'o i'a tamanga sigolona.
42022025	Yesus 'o kanau, “Bangsa-bangsa manga 'olana ga'a nana'o ua Ma Jou'ongu Madutu 'aḏi sikangela manga rayata. Re ngowa'a ga'a 'aḏi parenta manga rayata masiretene si'aro'o manga diri, ‘ 'O rayata manga da-daḏusu’.
42022026	Mada'a ngini so'o gena awa. Siḏibo ḏi'i, na'o ngini mau dadi ngowa'a la-lamo'o taninga sigolona, balasu ni dadi siḏa sa'olo ngowa'a mapake ua, re na'o ngini ni mau dadi tuanga, balasu ni dadi siḏa sa'olo falalomu.
42022027	'A guna lebe la-lamo'o i'a: Ngowa'a ga'a tegoro oromo toma meja bolo ngowa'a ga'a side-de'oso ngowa'a 'aḏi oromo?! Tantu ḏua ngowa'a ga'a tegoro oromo toma meja. Mada'a Ngoi, sa'olo ninga Tuanga, taninga sigolona To dadi sa'olo ninga falalomu.
42022028	Tari susa re sangisara ngini ni mamete'e ra Ngoi tau-taunu.
42022029	Re ma tero sa'olo 'ari Ḇaḇa 'o pula'a kuasa ḏua ra Ngoi di'a to parenta, so'o gena ḏi'i Ngoi ḏuanga i'a to pula'a kuasa gena-ge ra ngini.
42022030	Dadi ngini ḏuanga i'a na basono roanga re monere re ni ka'e re ni oromo mamete'e ra Ngoi tari pareta ma dara. Ngini matengo re matengo ḏuanga i'a ni tegoro toma ḏe-ḏegoro nyagi moi re romoḏiḏi di'a ni parenta ngowa'a Israel suku nyagi moi re romoḏiḏi.”
42022031	“Simon, Simon na 'isene la-la. 'Iblisi sanga kuasa ḏua di'a baja ngini ma tero sa'olo taro'o gandum: siwo-wola ma 'eno'o re ma la'eme, la 'ori i'a ma la-la re 'ori i'a ma jira 'i mawo-wola.
42022032	Mada'a Ngoi to manyiata di'a ngana Simon, la 'ani ngo-ngaku enanga 'i elala awa re wakutu ngana reno maḏibo ra Ngoi, ngana balasu na'u site'e 'ani ioronongoḏu manga ngo-ngaku ḏi'i.”
42022033	Petrus 'o sangoro, “Ma Jou, ngoi to ḏu-ḏuanga ḏua di'a to osama bui re to sengene mamete'e ra Ma Jou!”
42022034	Mada'a Yesus 'o kanau, “Toma wangere nange-ne, Ngoi to siajele ra ngana Petrus, namo solene nyangu, ngana no soloto Ngoi soi ro'ange ḏua.”
42022035	Togumu i'a, Yesus 'o kanau ra ananga, “ 'Au nga'ene, Ngoi to 'utusu ngini re to simaha ua ngini ni gasa tohe, pipisi bolo tarupa; 'oru ḇato ngini ni mabasono tala 'i kuranga ra ngini?” Ananga ya sangoro, “Ua.”
42022036	Yesus 'o kanau, “Mada'a nange-ne 'a guna ḇato rai tohe, pipisi bolo tarupa, unanga balasu 'a gasa-gasa. 'A guna ḇato kai samaranga ua unanga balasu 'a wu'unu 'ai juba la ma pipisi 'a sitibo 'ai samaranga.
42022037	Sababu Ngoi to siajele ra ngini nena-ne: 'Oru ga'a 'i silefo ḏua toma Boku 'Ofi-'Ofi enanga balasu 'i dadi ra Ngoi. Bu-bula'a toma Boku 'Ofi-'Ofi enanga ma betongo so'o ne: ‘Ngowa'a 'aḏi 'a'a Unanga ma tero sa'olo ngowa'a ma jira.’ Nena-ne sa'i dadi toma 'orasa nange-ne.”
42022038	Yesus 'ai me-mete'e 'aḏi kanau, “Ma Jou, na oḏi'i 'ane-ne, 'age rema samaranga ḇotu ḏiḏi.” Yesus 'o kanau, “Gena ḏua.”
42022039	Yesus 'a sisoi'i tala limau Yerusalem re 'o tagi ma tero sa'olo biasa toma Polono Zaitun, 'Ai me-mete'e mai 'aḏi tagi ḏi'i 'aḏi mete'e Unanga.
42022040	Wakutu ananga 'aḏi ngadolo toma ngi'i gena-ge, Yesus 'o kanau Tai me-mete'e, “Ni manyiata, la awa ngini ni eta'a toma ḏosa wakutu ni sanga bo-baja.”
42022041	Gena ḏua, Yesus 'o masai'i i'a ra ananga ma giḏanga ḏa poini reo maḏi soi moi, kara Unanga 'o maḏipolono re 'o manyiata
42022042	ma betongo so'o ne: “Baba, na'o no nyengara, sawo'o 'i romanga reo sangisara ga'a Ngoi balasu ta basono, na sikiḏanga ra Ngoi. Mada'a awa mete'e Ngoi 'ari mau, ḏuga-ḏuga mete'e Baba 'ani mau ḇato.” [
42022043	Toma 'orasa gena-ge, mala'ekata matengo 'i sapolo da'u toma soroga tala ya site'e Yesus 'ai 'akala re sinyingara.]
42022044	Yesus tai 'akala re sinyingara ma dara 'o basono sangisara re kangela madutu dadi Unanga 'o manyiata mode-mode'e singadolo 'Ai galasau'u 'i tege ma tero sa'olo ngaunu.
42022045	Wakutu Yesus 'o manyiata togumu ḏua, Unanga 'o maḏibo ino Tai me-mete'e. Unanga 'o sanga i'a ananga 'aḏi matai otu sababu manga 'akala re sinyingara 'i kangela.
42022046	Ḏua Yesus 'o kanau i'a ra ananga, “I'a sa'olo ngini ni matai otu! Momi'i re ni manyiata, la awa ngini ni eta'a toma ḏosa wakutu ni sanga bo-baja.”
42022047	Wakutu Yesus 'o ka-kanau moju, 'age rema ngowa'a duo-duono rimoi 'aḏi sapolo, ananga gena-ge manga bi-biri'i 'a Yudas, unanga 'o osama nyo-nyoimi ra Yesus 'ai me-mete'e. Yudas 'o jau i'a Yesus kara 'U dume 'Ai bobongolo.
42022048	Mada'a Yesus 'o kanau ra unanga, Yudas, “I'a sa'olo no dume Ngoi so'o nena-ne, ngana mau no sipula'a Ngoi, Manusia ma Ngowa'a Nau'u, tari lawana!”
42022049	Wakutu Yesus 'ai me-mete'e ya oḏi'i 'oru ga'a sa'i dadi, ananga 'aḏi kanau, “Ma Jou, jobilaha ngomi mi lawana ananga reo samaranga?”
42022050	Ḏua 'Ai me-mete'e matengo 'a tuono 'ai samaranga re 'a cafa 'a 'imam 'agung 'ai budaka 'ai ngau'u ma kuwiḏa singadolo 'i tola'a.
42022051	Mada'a Yesus 'o kanau, “Gena ḏua!” Togumu i'a, Yesus 'a cigi budaka gena-ge 'ai ngau'u ri la.
42022052	Gena ḏua, Yesus 'o kanau toma 'imam-'imam ma sae'e re ra Ma Jou'ongu Madutu 'ai Wala ma ja-jaga ma sae'e re toma Yahudi manga sae'e ga'a 'aḏi sapolo toma ngi'i gena-ge di'a 'aḏi cako'o 'a Unanga, “I'a sa'olo ngini ni sapolo re ninga samaranga re bu-butulu di'a ni cako'o ngoi ma tero sa'olo ngowa'a ma jira?!
42022053	Ma wangere ma jelele gena, Ngoi 'age taninga sigolona ra Ma Jou'ongu Madutu 'ai Wala, mada'a ngini ni cako'o Ngoi ua. Mada'a nena-ne enanga ma 'orasa 'i ngadolo ngini na si'a'a sababu 'Iblisi ma kuasa 'i ḏegoro manusia.”
42022054	Ananga 'aḏi cako'o Yesus re 'U gasa Unanga toma 'imam 'agung 'ai wala, Petrus 'o tu-tuu'u tamanga ḏuḏunu mada'a, 'o sebanga i'a ua, unanga toma giḏanga.
42022055	Ra 'imam 'agung 'ai wala ma soana ma sigolona, 'age rema ngowa'a 'aḏi 'a'a u'u di'a ananga 'aḏi marasu'u. Petrus 'o tagi i'a ra ananga manga sigolona re 'o tegoro marasu'u marimoi toma ngowa-ngowa'a ga'a ya sigoloḏi u'u gena-ge.
42022056	'Age rema falalomu we-were'a matengo mo oḏi'i 'a Petrus tegoro sebanga toma u'u gena-ge, munanga mo tailako re mo kanau, “Ngowa'a nena-ne ḏi'i unanga mamete'e rea Yesus!”
42022057	Mada'a Petrus 'o masoloto re 'o kanau, “Unanga gena-ge, ngoi to nana'o ua!”
42022058	Ti'ara ua, 'age ngowa'a lelegu matengo ḏi'i, 'o oḏi'i 'a Petrus re 'o kanau, “Ngana ḏi'i osama nyo-nyoimi ra Yesus 'ai me-mete'e!” Mada'a Petrus 'a sangoro, “Ua, ngoi ua!”
42022059	Ḏa jam rimoi palisi'i, ngowa'a lelegu matengo ḏi'i 'o kanau 'a siduga-duga, “Mode-mode'e unanga nena-ne Yesus 'ai me-mete'e, sababu unanga ngowa'a Galilea.”
42022060	Mada'a Petrus 'a sangoro, “ 'Ani maksudu 'oru, ngoi ta waro ua!” Toma 'orasa gena-ge 'a Petrus 'o ka-kanau moju, namo 'i solene.
42022061	Ma Jou 'o magelelo re 'o lakodoto 'a Petrus. Ḏua 'a Petrus 'a si'elingi ie mangale Ma Jou 'o kanau pasala ḏua ra unanga, “Toma wangere nange-ne namo solene nyangu, ngana no soloto Ngoi soi ro'ange ḏua.”
42022062	Ḏua Petrus 'o masupu re 'o 'aḏi jomo-jomo.
42022063	Ngowa-ngowa'a ga'a jaga-jaga Yesus, ananga 'aḏi je-jengere re 'aḏi ca'olo Unanga.
42022064	Ananga ya damunu 'Ai la'o reo ḇa'a kara 'aḏi sano, “Hei nabi, tai'i na ta'ajiri 'a guna rana ca'olo Ngana?”
42022065	Demo je-jengere ma repe, ananga ya sikanau i'a ra Unanga.
42022066	Da-daini i'a moju, Yahudi manga bi-biri'i re 'imam-'imam ma sae'e re guru-guru 'agama ananga 'aḏi malomu, kara sordado-sordado ga'a 'aḏi ja-jaga Yesus 'aḏi gasa Unanga sitalaḏi ra ananga manga Mahkamah 'Agama.
42022067	Ananga 'aḏi sano ra Yesus, “Siajele ra ngomi mode-mode'e, ngana nena-ne 'O Kristus bolo ua?” Yesus 'a sangoro, “Na'o Ngoi to siajele ra ngini, ngini rini ngaku Ngoi ua!
42022068	Re na'o Ngoi to sano ra ngini, ngini ni sangoro ua.
42022069	Mada'a ti'ara riwara, Ngoi, Manusia ma Ngowa'a Nau'u ḏuanga i'a to tegoro ra Ma Jou'ongu Madutu 'ai giama ma kuwiḏa i'a, Unanga gena-ge 'Ai kuasa ma pari cua.”
42022070	Ananga mo-moini 'aḏi kanau, “Na'o so'o gena, Ngana nena-ne mode-mode'e Ma Jou'ongu Madutu 'ai Ngowa'a Nau'u?” Yesus 'a sangoro, “Tero mode'e, sa'olo ngini ni kanau.”
42022071	Ḏua ananga 'aḏi kanau, “Paralu riwara sakisi, ngene masiretene wa 'isene iḏingi 'i supu ra Unanga 'ai madanga masiretene!”
42023001	Ngowa'a mo-moini toma Mahkamah 'Agama gena-ge ananga 'aḏi made'oso, kara 'aḏi gasa 'a Yesus sitalaḏi ra gubernur Pilatus.
42023002	I'a da'a, ananga mulaingi 'U kalaki 'a Yesus. Ananga 'aḏi kanau, “Ngomi sanga Unanga nena-ne, 'o sihaga ngowa'a kawasa: Unanga 'o kanau fangu balastengi awa ra Kaisar, re 'o aje ḏi'i, Unanga 'O Kristus re 'Olana.”
42023003	Ḏua 'a Pilatus 'o sano ra Yesus, “Ngana nena-ne, mode-mode'e Yahudi manga 'olana bolo ua?” Yesus 'a sangoro, “Tero mode'e sa'olo ngana no kanau.”
42023004	Ḏua 'a Pilatus 'o kanau toma 'imam-'imam ma sae'e re toma ngowa'a kawasa, “Ngoi ta sanga 'Ai sala rimoi i'a mai ua di'a to singe-ngeta'a hukumu ra Unanga.”
42023005	Mada'a ananga ganapu 'aḏi simau-mau re 'aḏi kanau ra Pilatus, “Unanga 'ai do-doto'o 'o sihaga ngowa'a toma daeraha Yudea mo-moini. Mulaingi toma daeraha Galilea singadolo 'orasa nange-ne ri ngadolo 'ane-ne, toma Yerusalem.”
42023006	Wakutu gubernur Pilatus 'a 'isene so'o gena, 'o sano, “Unanga nena-ne ngowa'a Galilea?”
42023007	Ananga 'aḏi sangoro, “Tero mode'e, Unanga gena-ge ngowa'a Galilea.” Wakutu Pilatus 'o 'isene mangale 'a Yesus 'ai 'asala toma daeraha toma 'Olana Herodes 'ai pareta ma dara, unanga 'o siḏingoto 'a Yesus ra Herodes. Toma 'orasa gena-ge 'a Herodes 'o tegoro toma limau Yerusalem.
42023008	'A Herodes 'o maroanga madutu, wakutu 'o ma'u sanga ra Yesus, sababu ma di'ara ḏua unanga 'o 'isene habari mangale 'a Yesus 'o 'a'a ga'a hera-heranga. Sababu gena-ge, unanga mau 'o ma'u sanga ra Yesus. Herodes 'o mau oḏi'i Yesus 'o 'a'a ga'a hera-heranga rimoi la unanga 'a sakisi.
42023009	Sababu gena-ge 'a Herodes 'a singadolo 'ai so-sano ma repe ra Yesus, mada'a Yesus kama sangoro i'a mai ua unanga 'ai so-sano gena-ge.
42023010	'Imam-'imam ma sae'e re guru-guru 'agama 'aḏi talaḏi ḏi'i re 'aḏi singadolo manga da'awa lebe ḏubuso mangale Yesus ra Herodes.
42023011	Herodes re 'ai sordado 'aḏi je-jengere re siḇi-ḇisa re 'aḏi sipake pakeanga kabasarana ra Yesus, kara 'U siḏingoto Unanga dadunu 'o siḏibo ra Pilatus moju.
42023012	'Au nga'ene Herodes re Pilatus 'aḏi ma'u sabi ḏuḏunu, mada'a wangere nange-ne ananga raḏi dadi ma'u ḏagilomu.
42023013	Pilatus ya'u lomu 'imam-'imam ma sae'e, Yahudi manga bi-biri'i re ngowa'a kawasa.
42023014	Unanga 'o kanau ra ananga mo-moini, “Ngini gasa ino Unanga nena-ne ra ngoi re ni da'awa Unanga: Ngini ni aje Unanga 'o sihaga ngowa'a kawasa, la ananga gena-ge mau 'aḏi lawana Roma manga pamarenta. Ngini masiretene ni oḏi'i ḏua, ngoi reto niusu ḏua Unanga mada'a ngoi ta sanga 'ai sala rimoi i'a mai ua ma tero sa'olo ninga da'awa mo-moini gena-ge.
42023015	So'o gena-ge, 'a Herodes ḏi'i 'a sanga Unanga 'ai sala ua, dadi dadunu 'o siḏingoto Unanga ra ngoi. Unanga nena-ne 'o 'a'a 'ori i'a kama rapu ua. Dadi Unanga nena-ne patasa ua di'a Ngoi to singe-ngeta'a hukumu sengene.
42023016	Sababu gena-ge, ngasamoi ngoi to soma'a sordado 'aḏi ca'olo Unanga, kara 'aḏi sieanga Unanga.” [
42023017	Pilatus 'o kanau so'o gena, sababu ri dadi biasa ḏua, balasu sibebasa 'o ngowa'a bui matengo na'o 'o Paskah ma Wangere.]
42023018	Ngowa'a kawasa ga'a 'aḏi malomu toma ngi'i gena-ge, 'aḏi poa'a, “Sisengene Unanga! Sibebasa 'a Barabas!” (
42023019	Wakutu gena-ge 'a Barabas toma bui ma dara, sababu unanga 'o mete'e 'a'a kaco toma limau gena-ge re 'o sisengene ngowa'a.)
42023020	Pilatus mau 'o sibebasa 'a Yesus. Sababu gena-ge, unanga 'o kanau toma ngowa'a kawasa soi moi moju.
42023021	Mada'a ananga 'aḏi poa'a, “Sisalib Unanga! Sisalib Unanga!”
42023022	Ma soi ro'ange 'a Pilatus 'o kanau ra ananga, “Unanga 'ai sala 'oru? Ngoi ta sanga Unanga 'ai sala rimoi i'a mai ua! Dadi Unanga nena-ne patasa ua di'a Ngoi to singe-ngeta'a hukumu sengene. Sababu gena-ge, ngasamoi ngoi to soma'a sordado 'aḏi ca'olo Unanga kara to sieanga.”
42023023	Mada'a ananga ganapu 'aḏi poa'a siduga-duga Yesus balasu sanga salib. Ma ḏo-ḏogumu tala ananga manga maksudu 'i parasaja ua.
42023024	Dadi 'a Pilatus 'o singe-ngeta'a hukumu sengene ra Yesus, 'a mete'e ngowa'a kawasa manga mau,
42023025	re 'o sibebasa Barabas, ngowa'a bui matengo ga'a 'o 'a'a kaco re 'o sisengene ngowa'a. Pilatus 'o 'a'a so'o gena di'a sisanangi ngowa'a kawasa manga 'akala re sinyingara. Togumu i'a, unanga 'o sipula'a Yesus toma sordado-sordado, la ananga 'aḏi sisalib Unanga 'i mete'e ngowa'a kawasa manga mau.
42023026	Dadi sordado-sordado Roma 'aḏi gasa 'a Yesus toma limau Yerusalem ma ḏuḏunu. Toma ḏo-ḏagi ma dara 'aḏi ma'u sanga ngowa'a matengo 'ai lomanga 'a Simon. Unanga da'a limau Kirene ino 'o tagi osama toma limau Yerusalem. Ananga 'u tahana re 'u simau-mau 'u sidoiti 'a Yesus 'ai salib, 'a gasa tu-tuu'u ra Yesus 'ai ḏuḏunu.
42023027	Ngowa'a kawasa 'aḏi tagi tu-tuu'u ra Yesus 'ai ḏuḏunu. Ra ananga manga sigolona 'age rema we-were'a--we-were'a ananga 'aḏi rerese ma gaḏi.
42023028	Mada'a Yesus 'o magelelo tatamo toma ḏuḏunu re 'o kanau ra ananga, “Hei, we-were'a Yerusalem, ni gaḏi Ngoi awa, ni magaḏi tala ngini masiretene re ninga ngowa-ngowa'a!
42023029	Sababu ḏuanga i'a ma 'orasa 'i ngadolo na'o ngowa'a 'aḏi kanau, ‘Bara'utungu madutu, we-were'a kami lese ua, kama sanga ngowa'a ua re kama susu ngowa kiau ua!’
42023030	Toma 'orasa gena-ge, Ngowa'a ḏuanga i'a 'aḏi kanau toma kie-kie, ‘Pe-pe'ara ngomi!’ Re toma sau-sau, ‘Jujumu ngomi!’ ”
42023031	“Sababu na'o ananga ya 'a'a so'o nena-ne ra Ngoi ga'a ma tero sa'olo ate 'ahu-'ahu moju, lebe cira i'a ḏi'i ananga ya 'a'a toma ngowa'a baraḏosa ga'a ma tero sa'olo ate ma sengene!”
42023032	Sordado-sordado 'aḏi gasa ḏi'i ngowa'a lelegu nga muḏiḏi, ananga gena-ge ngowa'a ma jira, di'a hukumu sisengene mamete'e rea Yesus.
42023033	Wakutu 'aḏi ngadolo toma ngi'i ma lomanga “Ḏoḏowi”, sordado-sordado Roma 'aḏi sisalib 'a Yesus re ngowa'a ma jira nga muḏiḏi gena-ge ya'u sisalib ḏi'i: matengo Tai kuwiḏa re matengo Tai kuḇali.
42023034	Ḏua Yesus 'o manyiata, “Baba, singi-ngiranga manga ḏosa, sababu 'oru ga'a ananga ya 'a'a 'i mete'e tamanga waro ua ma dara.” Gena ḏua, sordado-sordado 'aḏi 'a'a loterei, la 'a guna 'o sanga Unanga 'ai pakeanga.
42023035	Ngowa'a kawasa 'aḏi matai sapolo toma ngi'i gena-ge di'a uningi 'a Yesus. Yahudi manga bi-biri'i 'aḏi je-jengere Unanga, re 'aḏi kanau, “Na'o Unanga mode-mode'e 'O Kristus ga'a Ma Jou'ongu Madutu 'o cumutu ḏua, tai'i i'a nange-ne Unanga masiretene 'a sisalamata 'Ai diri ma tero sa'olo 'O sisalamata ngowa'a ma lelegu.”
42023036	Sordado-sordado ḏi'i 'aḏi je-jengere Unanga. Ananga 'aḏi sapolo di'a 'aḏi pula'a 'anggur ko-kowi'i ra Unanga re
42023037	ananga 'aḏi kanau, “Na'o Ngana ngowa'a Yahudi manga 'Olana, no sisalamata 'Ani diri masiretene!”
42023038	Tai sae'e ma re'u toma salib co-cori ma tubu, sordado 'aḏi sipaku i'a papanga 'i silefo Mahkamah 'Agama manga da'awa ra Unanga ma betongo so'o ne: “Unanga nena-ne, ngowa'a Yahudi manga 'Olana.”
42023039	Ngowa'a ma jira nga muḏiḏi gena-ge ga'a sanga salib simete'e ra Yesus, matengo 'o je-jengere re 'o kanau, “Na'o Ngana 'O Kristus, na sisalamata 'Ani diri masiretene re sisalamata ngomi ḏi'i!”
42023040	Mada'a matengo ḏi'i 'u ḇangata unanga ga'a 'o je-jengere Yesus, “Ngana no mojongo Ma Jou'ongu Madutu ua! Ngana sanga hukumu sengene mamete'e ra Unanga.
42023041	Pa'i ngene nga muḏiḏi ḇato patasa wo sanga hukumu sengene mete'e ngene nanga ga'a. Mada'a Unanga 'ai sala ceka'a i'a mai ua!”
42023042	Ḏua unanga gena-ge 'o kanau, “Yesus no 'elingi ngoi wakutu no sapolo sa'olo 'olana.”
42023043	Yesus 'o kanau ra unanga, “No ngaku mode-mode'e 'Ari demo-demo nena-ne: Wangere nange-ne, ngana no mamete'e ra Ngoi toma Firdaus.”
42023044	Wakutu ḏa ca'olo nyagi moi re romoḏiḏi wangere 'olona tala, wangere ma la'o 'i taḏusu, re daeraha gena-ge mo-moini 'i dadi hafu-hafu singadolo ca'olo ro'ange wangere so'o ne'o.
42023045	Ngalana ma da-daku kole-kole ra Ma Jou'ongu Madutu 'ai Wala ma dara, enanga 'i raca kaci ḏiḏi, da'u ngadolo dau.
42023046	Ḏua Yesus 'o poa'a 'a siduga-duga, “Baba, Tani giama ma dara Ngoi ta sidoa'a 'Ari nyawa.” Gena ḏua, Unanga 'ai sangagara 'i togumu.
42023047	Sordado ma sae'e 'o oḏi'i 'oru ga'a 'i dadi ḏua, unanga 'o puji re silamo'o Ma Jou'ongu Madutu re 'o kanau, “Mode-mode'e Unanga nena-ne ngowa'a loasa re banari!”
42023048	Wakutu ngowa'a repe ga'a 'aḏi sapolo uningi toma ngi'i gena-ge, 'aḏi oḏi'i mo-moini ga'a 'i dadi ḏua, ananga mo-moini 'aḏi maḏibo ya sata manga katere, sababu manga 'akala re sinyingara ma tuduba lai siḏi.
42023049	Ngowa'a ga'a ma'u nana'o ra Unanga sidogo we-were'a ga'a 'aḏi mete'e Unanga da'a Galilea ino, ananga gena-ge 'aḏi made-de'oso toma giḏanga 'aḏi oḏi'i mo-moini ga'a 'i dadi ḏua.
42023050	'Age rema ngowa'a matengo 'ai lomanga 'a Yusuf, unanga 'ai 'asala toma limau Arimatea toma daeraha Yudea. Unanga ngowa'a la-la re ngowa'a loasa re banari, re 'o totoma Ma Jou'ongu Madutu 'ai Pareta. Unanga ḏi'i 'o osama nyo-nyoimi toma Mahkamah 'Agama mada'a 'o mete'e ua Mahkamah 'Agama manga putusanga di'a sisengene Yesus.
42023052	Yusuf nena-ne 'o talaḏi ra Pilatus, re 'o golo'o 'a Yesus 'ai mayeti, la unanga 'A palihara.
42023053	Gena ḏua, unanga 'a siguci Yesus 'ai mayeti toma salib. Ḏua unanga 'A sao re ḇa'a linen kara 'A gasa singosama toma kubu ma aḏu'u ga'a ngowa'a 'aḏi 'a'a toma bawata maḏi ma gagoro. Toma ngi'i gena-ge ngowa'a 'aḏi sigare mayeti matengo i'a mai nyangu.
42023054	Wangere gena-ge Jumata ma wangere. Wangere gena-ge wangere ma sadia di'a osama toma Sabata ma wangere. Toma 'orasa gena-ge Sabata ma wangere sa'i ri ngadolo.
42023055	We-were'a ga'a 'aḏi sapolo mamete'e ra Yesus da'a Galilea ino, ananga 'aḏi mete'e 'a Yusuf re 'aḏi oḏi'i kubu gena-ge, re 'aḏi oḏi'i ḏi'i sigare 'a Yesus 'ai mayeti ma duhu sa'olo.
42023056	Togumu i'a, ananga 'aḏi maḏibo 'aḏi sidodahe bou-bounu re rampa-rampa di'a si'ese 'a Yesus 'ai mayeti. 'O Sabata ma wangere, ananga 'aḏi matogumu 'a'a gu'uno, 'aḏi mete'e Musa 'ai hukumu.
42024001	Da-daini i'a moju toma Migu ma wangere, we-were'a gena-ge 'aḏi tagi toma kubu re 'aḏi gasa rampa-rampa ga'a ananga ya sidodahe pasala ḏua.
42024002	'Aḏi ngadolo toma kubu ya sanga i'a kubu ma da-damunu maḏi ri lulu ie.
42024003	Ḏua ananga 'aḏi osama toma kubu ma dara, mada'a ya sanga ua Ma Jou Yesus 'ai mayeti.
42024004	Ananga 'aḏi made-de'oso toma ngi'i gena-ge re ya waro manga gogare riwara, kage-kage ngowa'a nga muḏiḏi raḏi made-de'oso toma we-were'a manga gumuḏu re ananga manga pakeanga 'i ciḏo-ciḏoto.
42024005	We-were'a gena-ge 'aḏi mojongo lai siḏi, ḏua 'aḏi maḏipolono manga biono ngadolo toma tana'a toma ngowa'a nga muḏiḏi gena-ge. Ananga gena-ge 'aḏi kanau toma we-were'a gena-ge, “I'a sa'olo ngini disa ngowa'a 'ahu toma ngowa'a senge-sengene manga sigolona!
42024006	Unanga ro cua 'ane-ne, Unanga ro dadunu 'o 'ahu moju. Ni 'elingi 'oru ga'a Unanga 'o kanau pasala ḏua ra ngini wakutu Unanga toma Galilea
42024007	mangale Manusia ma Ngowa'a Nau'u ḏuanga i'a sipula'a toma ngowa'a baraḏosa re 'U sisalib, kara toma wangere ma soi ro'ange, Unanga dadunu 'o 'ahu moju.”
42024008	Dadi we-were'a gena-ge ananga ya si'elingi ie mangale Yesus 'ai demo-demo.
42024009	Wakutu ananga 'aḏi maḏibo da'a kubu ino, ananga ya sijarita ra Yesus 'ai so-soma'a nga nyagi moi re matengo re 'Ai me-mete'e lelegu mo-moini ga'a 'i dadi pasala ḏua.
42024010	We-were'a--we-were'a ga'a 'aḏi sijarita gena-ge ra Yesus 'ai so-soma'a, ananga gena-ge: ngo Maria Magdalena, ngo Yohana, re ngo Maria 'a Yakobus 'ai ngina, re we-were'a ma lelegu ḏi'i ga'a 'aḏi ma'u mete'e.
42024011	Mada'a Yesus 'ai me-mete'e ananga 'aḏi ta'ajiri we-were'a gena-ge 'aḏi jarita 'ori i'a ma faeda 'i cua. Dadi ananga ya ngaku ua.
42024012	Mada'a Petrus 'o te'oso re jau-jau 'o lalara si'a toma kubu, i'a da'a unanga 'o maruku re 'a tatamo kubu ma dara. Unanga 'a oḏi'i 'age pa'i ḇa'a linen. Petrus 'o heranga masala, ḏua ro maḏibo re madibanga tau-taunu tai 'akala re sinyingara ma dara 'oru ga'a 'i dadi pasala ḏua.
42024013	Toma wangere gena-ge ḏi'i, Yesus 'ai me-mete'e nga muḏiḏi 'aḏi tagi toma gamu rimoi ma lomanga Emaus. Toma limau Yerusalem tagi toma gamu Emaus ma giḏanga ḏa kilo nyagi moi re rimoi.
42024014	Toma ḏo-ḏagi ma dara ananga 'aḏi ma'u kanau mangale mo-moini 'oru ga'a 'i dadi pasala ḏua.
42024015	Wakutu ananga 'aḏi ma'u kanau re ma'u sano i'a re ino, Yesus masiretene 'o sebanga i'a re tagi mamete'e ra ananga.
42024016	Ananga 'aḏi oḏi'i Yesus, mada'a 'age 'ori i'a rimoi i'a ma tero sa'olo ngowa'a ya piri'u manga la'o reo ḇa'a, singadolo ananga 'aḏi nana'o Unanga ua.
42024017	Ḏua Yesus 'o sano, “Ngini ni makanau mangale 'oru toma ngo'omo ma golona?” Ananga 'aḏi matogumu tala remanga 'akala re sinyingara kangela 'i waiti tamanga biono.
42024018	Ḏua matengo 'ai lomanga Kleopas 'o sano ra Yesus, “Pa'i Jou matengo ḇato ngowa'a sa-sapolo ino toma limau Yerusalem ga'a na waro ua 'oru ga'a 'i dadi pasala ḏua!”
42024019	Yesus 'o sano, “ 'Oru 'i dadi ḏua?” Ananga ya sangoro, “ 'Oru ga'a 'i dadi ḏua ra Yesus, ngowa'a Nazaret ino. Unanga gena-ge 'o Nabi. 'Ai demo re 'Ai ga'a rema kuasa -- bae ra Ma Jou'ongu Madutu 'ai momina bae ḏi'i toma manusia mo-moini manga momina.
42024020	Mada'a 'imam-'imam ma sae'e re Yahudi manga bi-biri'i 'aḏi sipula'a unanga di'a sihukumu sengene re ananga 'U sisalib Unanga!
42024021	Momongolo ua ngomi masinganono Unanga nga'unu 'o sibebasa Israel tamanga lawana! Unanga ro sengene, singadolo nange-ne toma wangere ma soi ro'ange ḏua.
42024022	Sidogo ḏi'i, we-were'a nga muḏuo i'a tananga sigolona ananga 'aḏi sikage ngomi: Da-daini i'a moju, ananga raḏi tagi toma kubu.
42024023	Mada'a i'a da'a, ananga ya sanga ua Yesus 'ai mayeti. Ḏua 'aḏi maḏibo ino ra ngomi re 'aḏi siajele ananga 'aḏi oḏi'i mala'ekata-mala'ekata. Re mala'ekata-mala'ekata gena-ge 'i siajele mangale Yesus dadunu 'o 'ahu moju.
42024024	Ḏua nga muḏuo i'a taminga sigolona, ananga ya 'isene so'o gena jau-jau 'aḏi tagi ḏi'i toma kubu gena-ge re ya sanga i'a ma tero sa'olo we-were'a ya siajele, mada'a ananga 'aḏi oḏi'i Yesus ua.”
42024025	Ḏua Yesus 'o kanau i'a ra ananga, “Ngini mode-mode'e ni haga! Ni ngaku nyangu moju mangale 'oru ga'a nabi-nabi ya lefo ḏua 'ua re 'au wali!
42024026	Tantu ḏua, 'O Kristus balasu 'a basono ma sangisara kara nga'unu 'o osama Tai mulia.”
42024027	Gena ḏua, Yesus 'a sitarangi ra ananga 'oru ga'a silefo ḏua toma Boku 'Ofi-'Ofi ma dara mangale Unanga masiretene; mulaingi ra Musa 'ai boku-boku re nabi-nabi mo-moini manga boku.
42024028	Wakutu gena ananga sa'i ri co-cori osama toma gamu Emaus, Yesus 'o 'a'a sa'olo 'o mau tagi turusu.
42024029	Mada'a ananga 'aḏi baḏu re 'aḏi kanau ra Unanga, “No otu ra ngomi, sababu sa'i 'i lobi'i re sa'i 'i hafu-hafu.” Dadi Yesus 'o osama marimoi ra ananga.
42024030	Wakutu ananga 'aḏi tegoro oromo, Yesus 'a 'oro ma roti re 'O sibere ie murasa ma la ra Ma Jou'ongu Madutu, kara 'A poti-poti ma roti re 'O pula'a ra ananga.
42024031	Toma 'orasa gena-ge, ananga aro 'aḏi waro mangale Unanga gena-ge 'a Yesus - enanga 'i ma tero sa'olo manga la'o ma bi-biri'u ri woi'i. Mada'a kage-kage Unanga ro iranga tamanga sigolona.
42024032	Ananga 'aḏi makanau matengo re matengo, “Tero mode'e Unanga nena-ne Yesus sababu tananga 'akala re sinyingara ma dara basono tala ma roanga 'i ro'u-ro'u, wakutu Unanga 'o kanau ra ngene toma ngo'omo ma golona moju, re 'A sitarangi Boku 'Ofi-'Ofi ma dara ra ngene!”
42024033	Toma 'orasa gena-ge ḏua ananga te'oso re 'aḏi tagi maḏibo toma limau Yerusalem. I'a da'a, ananga gena-ge 'aḏi ma'u sanga Yesus 'ai me-mete'e nga nyagi moi re matengo re 'Ai me-mete'e ma lelegu, ananga 'aḏi malomu.
42024034	Ḏua ananga ga'a 'aḏi malomu gena-ge 'aḏi kanau, “Tero mode'e, Ma Jou ro dadunu 'o 'ahu moju! Unanga ro masibaiti ra Simon!”
42024035	Yesus 'ai me-mete'e nga muḏiḏi waro 'aḏi sapolo re ya sijarita ḏi'i 'oru ga'a ananga 'aḏi oḏi'i re 'aḏi basono toma ngo'omo ma golona, singadolo ananga 'aḏi waro Unanga gena-ge Yesus wakutu 'A poti-poti roti toma wala.
42024036	Wakutu ananga 'aḏi maja-jarita moju, kage-kage Yesus masiretene 'O made-de'oso tamanga sigolona, re 'O kanau, “Dame ra ngini mo-moini.”
42024037	Ananga 'aḏi kage re matai mojongo sababu 'aḏi ta'ajiri Unanga 'o ca'ata.
42024038	Mada'a Yesus 'o kanau, “I'a sa'olo ngini ni mojongo? I'a sa'olo ninga 'akala re sinyingara ma dara wawaḏu?
42024039	Oḏi'i 'Ari giama re 'Ari rou ma nyaboto. Nena-ne Ngoi ḏua! Ni cigi re ni tailako, sababu ca'ata ma la-la'eme re ma obongo 'i cua, ma tero Ngoi ua ga'a ngini masiretene rini oḏi'i.”
42024040	Gena ḏua, Yesus 'o sijumu 'Ai giama re rou ma nyaboto ra ananga.
42024041	Kalaha ananga 'aḏi maroanga siḏi woḏi re heranga, ananga 'aḏi ngaku nyangu moju. Sababu gena-ge, Yesus 'o sano ra ananga, “ 'Age reninga ngo-ngoromo?”
42024042	Ananga 'aḏi pula'a nyao'o osumu poti moi ra Unanga.
42024043	Yesus 'a 'oro nyao'o gena-ge, re 'a oromo ra ananga manga biono.
42024044	Togumu i'a, Unanga 'o kanau ra ananga, “Wakutu Ngoi to marimoi ra ngini moju, Ngoi ta siajele ḏua ra ngini: Mo-moini mangale Ngoi ga'a 'i silefo ḏua ra Musa re toma nabi-nabi manga boku re toma Mazmur ma dara; gena-ge balasu 'i dadi.”
42024045	Ḏua Yesus 'a welanga ananga manga fikirana, la ya sahe Boku 'Ofi-'Ofi ma dara.
42024046	Unanga 'o kanau ra ananga, “Toma Boku 'Ofi-'Ofi ma dara 'i silefo mangale 'O Kristus balasu basono sangisara, re sengene re toma wangere ma soi ro'ange Unanga dadunu 'o 'ahu moju.
42024047	Re ngowa-ngowa'a ḏuanga i'a 'aḏi singadolo habari rea Kristus gena-ge 'ai kuasa toma suku-suku mangale manusia balasu 'aḏi maḏibo toma ngo'omo boloto, la Ma Jou'ongu Madutu 'a singi-ngiranga manga ḏosa. Habari nena-ne balasu sirera re siwalata mulaingi toma limau Yerusalem singadolo toma dungia sitabi donga.
42024048	Ngini nena-ne ni dadi 'ari sakisi ga'a 'ori i'a mo-moini ri dadi pasala ḏua.
42024049	Ngoi masiretene ḏuanga i'a to siḏingoto Ma Ngagara 'Ofi-'Ofi ra ngini ga'a Ma Jou'ongu Madutu 'o sijaji 'ua re 'au wali. Mada'a ngini balasu ni totoma toma limau Yerusalem singadolo kuasa ra Ma Jou'ongu Madutu 'i sapolo tala ra ngini di'a site'e ngini.”
42024050	Togumu i'a, Yesus 'o gasa ananga tagi toma limau ma ḏuḏunu ngadolo toma gamu Betania. Toma ngi'i gena-ge Unanga 'a tede 'Ai giama re 'O sibarakati ananga.
42024051	Wakutu Yesus 'o sibarakati ananga moju, Unanga 'o sisoi'i tala ananga Ro pere sie toma soroga.
42024052	Ananga 'aḏi maḏipolono silamo'o re siḏubuso Unanga. Gena ḏua, 'aḏi maḏibo toma limau Yerusalem remanga 'akala re sinyingara ma roanga masala
42024053	re ananga 'aḏi puji re silamo'o Ma Jou'ongu Madutu tau-taunu ra Ma Jou'ongu Madutu 'ai Wala.
43001001	'Ua re 'au wali wakutu dungia 'i dadi nyangu, 'Idini rema enanga ḏua. 'Idini gena-ge 'i mamete'e ra Ma Jou'ongu Madutu, re 'Idini gena-ge ḏi'i Ma Jou'ongu Madutu.
43001002	'Ua re 'au wali ma mulaingi 'Idini gena-ge 'i mamete'e ra Ma Jou'ongu Madutu.
43001003	Ma Jou'ongu Madutu 'o pake Unanga gena-ge di'a 'O sidadi 'oru ḇato mo-moini. 'Ori i'a rimoi mai ua nga'unu 'i dadi, na'o Unanga ua.
43001004	Unanga gena-ge 'ahu ma cimi, re Unanga Ma Jou'ongu Madutu 'ai tarangi toma manusia.
43001005	Tarangi gena-ge 'i sitarangi toma hafu-hafu, re hafu-hafu nga'unu ua ya sisengene 'o tarangi gena-ge.
43001006	Ma Jou'ongu Madutu 'o 'utusu matengo 'o sapolo, 'ai lomanga 'a Yohanes.
43001007	Unanga 'o sapolo sa'olo sakisi di'a sihabari tarangi gena-ge, la ngowa'a mo-moini 'aḏi ngaku Unanga gena-ge.
43001008	Yohanes masiretene 'o tarangi ua, unanga pa'i sakisi mangale tarangi gena-ge.
43001009	Tarangi mode-mode'e ga'a sitarangi ngowa'a mo-moini manga 'akala re sinyingara, tarangi gena-ge ri sapolo toma dungia.
43001010	Unanga gena-ge ro sapolo re tegoro toma dungia nena-ne ga'a Unanga 'a sidadi. Mada'a ngowa'a 'aḏi tegoro toma dungia nena-ne 'aḏi oḏu'u dawongo Unanga.
43001011	Kalaha Unanga 'O sapolo Tai ji'o re 'Ai gamu, 'Ai herapongo 'aḏi oḏu'u dawongo Unanga.
43001012	Mada'a 'a guna ḇato 'o dawongo re 'o ngaku Unanga, Unanga 'o pula'a haku ra ananga di'a 'aḏi dadi Ma Jou'ongu Madutu 'ai ngowa-ngowa'a.
43001013	Ananga gena-ge 'aḏi dadi ua Ma Jou'ongu Madutu 'ai ngowa-ngowa'a, sababu manga ete re dotumu, bolo manusia manga nyafusu, bolo nau'u 'ai nyafusu. Mada'a ananga gena-ge 'aḏi dadi Ma Jou'ongu Madutu 'ai ngowa-ngowa'a sababu 'ahu su-sungi ga'a ma 'asala ra Unanga.
43001014	'Idini gena-ge ri dadi manusia, re Unanga 'o tegoro tananga sigolona re wa oḏi'i ḏua 'Ai kabasarana. Kabasarana gena-ge ma 'asala ra Ma Jou'ongu Madutu sababu Unanga 'Ai Ngowa'a Nau'u pa'i matengo. Sababu Unanga, ngene wa basono tala Ma Jou'ongu Madutu 'ai mura re dadalara masala ra ngene, re Unanga 'o sijumu ma ba-banari mangale Ma Jou'ongu Madutu ra ngene.
43001015	Toma wangere rimoi, Yohanes 'o pula'a 'ai sakisi mangale Yesus. Unanga 'o kanau, “Nena-ne Unanga ga'a ngoi to kanau, ‘Ngoi to sapolo siḏa, kara Unanga ḏuanga i'a 'o sapolo. Mada'a Unanga lebe la-lamo'o i'a ra ngoi, sababu wakutu ngoi to cua moju, Unanga 'age ḏua.’ ”
43001016	Sidogo ḏi'i, Unanga ga'a romanga reo mura re dadalara, Unanga gena-ge ḏi'i lebe la-lamo'o i'a rea Yohanes; sababu Rai mura re dadalara, ngene mo-moini rewo dawongo barakati rimoi ga'a lebe lamo'o i'a reo barakati rimoi ga'a siḏa.
43001017	Sababu Ma Jou'ongu Madutu 'ai hukumu, gena-ge ma barakati siḏa ga'a ngene wa dawongo ra Musa. Mada'a Ma Jou'ongu Madutu 'ai ba-banari re 'Ai mura re dadalara, gena-ge ma barakati su-sungi ga'a ngene wa basono tala sababu Yesus Kristus.
43001018	Matengo i'a mai nyangu ro oḏi'i Ma Jou'ongu Madutu, mada'a pa'i 'Ai Ngowa'a Nau'u matengo, ga'a 'O marimoi rai Ḇaḇa. Unanga gena-ge ra sibaiti re Ra sitarangi mangale Ma Jou'ongu Madutu ra ngene.
43001019	Yohanes 'o pula'a sakisi mangale unanga masiretene so'o ne: Toma wangere rimoi, Yahudi manga bi-biri'i toma limau Yerusalem 'aḏi soma'a 'imam-'imam re ngowa'a Lewi mamuni'a 'aḏi tagi ra Yohanes. Ananga gena-ge 'aḏi sano ra unanga: “Ngana ne 'a guna?”
43001020	Yohanes 'o sitaḇela'a i'a ra ananga: “Ngoi ne 'O Kristus ua!”
43001021	Ḏua ananga 'aḏi sano, “Na'o so'o gena, ngana ne 'a guna? Ngana ne nabi Elia?” Yohanes 'a sangoro, “Ua!” Ananga 'aḏi sano moju, “Bolo ngana 'o nabi ga'a sijaji pasala ḏua?” Yohanes 'a sangoro, “Ua!”
43001022	Dadi, ananga 'aḏi kanau, “Na'o so'o gena no masiajele ra ngomi, ngana ne 'a guna? Ngomi mi paralu 'ani sa-sangoro, la ngomi nga'unu ma siajele toma ngowa-ngowa'a ga'a 'aḏi siḏingoto ngomi. Dadi 'oru ngana no makanau tala mangale 'ani diri masiretene?”
43001023	Yohanes 'a sangoro 'o pake Nabi Yesaya 'ai demo-demo so'o ne: “Ngoi nena-ne 'ari iḏingi ga'a 'i kanau siduga-duga toma daeraha baulaco so'o ne: ‘Siboloto ngo'omo di'a Ma Jou.’ ”
43001024	Re tamanga sigolona gena-ge 'age ngowa'a Farisi manga so-soma'a ga'a
43001025	'aḏi sano, “Ngana 'O Kristus ua, 'a Elia ua, bolo 'o nabi ga'a sijaji pasala ḏua mai ua, dadi i'a sa'olo ngana no baptis ngowa'a?”
43001026	Yohanes 'a sangoro, “Ngoi pa'i to baptis ngowa'a reo ḇanyo, mada'a toma ngowa'a Yahudi manga sigolona, 'age rema ngowa'a matengo ga'a ngini nena-ne ni waro 'ai ḏe-ḏegoro ua.
43001027	Unanga 'o sapolo tuu'u reo ngoi, mada'a ta gasa 'Ai tarupa mai patasa ua.”
43001028	Mo-moini gena-ge 'i dadi toma gamu Betania, da'a toma Ḇanyo Yordan kaci moi. Toma ngi'i gena-ge, 'a Yohanes 'o baptis ngowa'a.
43001029	Ma ḇiḇini ino Yohanes 'o oḏi'i 'a Yesus 'o sapolo ra unanga. Ḏua Yohanes 'o kanau, “Oḏi'i Unanga nena-ne Ma Jou'ongu Madutu 'ai Doba ma Ngowa, ga'a 'O singi-ngiranga manusia manga ḏosa!
43001030	Unanga nena-ne ga'a ngoi to kanau, ‘Unanga ḏuanga i'a 'o sapolo tuu'u reo ngoi. Mada'a Unanga lebe la-lamo'o ra ngoi sababu sibuoro ngoi nyangu, Unanga 'age ḏua.’
43001031	Ma mulaingi, ngoi to waro ua Unanga gena-ge 'O Kristus. Mada'a ngoi 'ari ta-sapolo di'a to baptis ngowa'a reo ḇanyo, la ngowa'a Israel 'aḏi waro Unanga sa'olo 'O Kristus ḏi'i.”
43001032	Ḏua, Yohanes 'o pula'a sakisi so'o ne: “Ma mulaingi ngoi to waro ua Unanga gena-ge 'a guna. Mada'a Ma Jou'ongu Madutu ga'a 'o 'utusu ngoi di'a baptis ngowa'a reo ḇanyo, Unanga gena-ge 'o kanau ra ngoi, ‘Wakutu ngana no oḏi'i Ma Ngagara 'Ofi-'Ofi 'i matuhu ma tero sa'olo namo dara 'i 'uci, re 'i tegoro ra matengo i'a, Unanga gena-ge ḏuanga i'a 'O baptis ngowa'a rema Ngagara 'Ofi-'Ofi.’ Toma wangere rimoi, ngoi to oḏi'i Ma Jou'ongu Madutu 'ai Roh 'uci sa'olo namo dara da'u diwanga tala re 'i tegoro ra Yesus.
43001034	Dadi ngoi reto oḏi'i masiretene re to pula'a sakisi mangale Yesus gena-ge Ma Jou'ongu Madutu 'ai Ngowa'a Nau'u.”
43001035	Ma ḇiḇini ino, 'a Yohanes toma ngi'i gena-ge ḏi'i rai me-mete'e nga muḏiḏi.
43001036	Wakutu Yohanes 'o oḏi'i Yesus tola'a i'a, unanga 'o kanau, “Oḏi'i, Unanga gena-ge Ma Jou'ongu Madutu 'ai Doba ma Ngowa!”
43001037	Wakutu Yohanes 'ai me-mete'e nga muḏiḏi 'aḏi 'isene demo gena-ge, ananga gena-ge 'aḏi mete'e Yesus.
43001038	Yesus 'o magelelo tai ḏuḏunu re 'o oḏi'i ananga 'aḏi mete'e Unanga. Dadi Unanga 'o sano, “Ngini ni disa 'oru?” Ananga 'aḏi sangoro, “Rabi (gena-ge ma ngale: Guru) no tegoro le'a?”
43001039	Yesus 'o kanau, “Ino, ni oḏi'i masiretene.” Ananga 'aḏi tagi mamete'e ra Unanga re 'aḏi oḏi'i Unanga 'o tegoro le'a. 'Orasa gena-ge ca'olo rata wangere so'o ne'o re wangere gena-ge ananga 'aḏi tegoro ra Unanga.
43001040	Matengo ra ananga nga muḏiḏi ga'a ro 'isene 'a Yohanes 'o kanau re togumu i'a ro mete'e 'a Yesus, unanga gena-ge 'a Andreas (unanga re Simon Petrus gia nongoḏu).
43001041	Andreas 'o sisoi'i tala Yesus re 'o tagi ca-capati re 'o disa 'a Simon, ananga gia nongoḏu. Re unanga 'o kanau, “Ngomi remi ma'u sanga 'O Mesias” (gena-ge ma ngale: 'O Kristus).
43001042	Dadi Andreas 'o gasa i'a 'a Simon ra Yesus. Yesus 'o lakodoto 'a Simon re 'O kanau, “Ngana Simon 'a Yohanes 'ai ngowa'a nau'u. Ngana ḏuanga i'a ngowa'a 'aḏi si'aro'o 'a Kefas” (Kefas toma demo Yahudi ma tero sa'olo Petrus toma demo Yunani. Gena-ge ma ngale: maḏi).
43001043	Ma ḇiḇini ino, Yesus 'a putusu 'o tagi toma daeraha Galilea. Wakutu Unanga 'o tagi nyangu, unanga 'o ma'u sanga ra Filipus re 'o kanau, “Ino mete'e Ngoi.”
43001044	Filipus, Andreas re 'a Petrus, ananga manga 'asala toma gamu Betsaida.
43001045	Filipus 'o tagi 'o ma'u sanga ra Natanael re 'o kanau, “Ngomi remi ma'u sanga 'O Kristus ga'a silefo ḏua ra Musa 'ai hukumu, re nabi-nabi manga boku: Unanga gena-ge 'a Yesus toma limau Nazaret, 'a Yusuf 'ai ngowa'a nau'u!”
43001046	Mada'a Natanael 'a sangoro, “Nyengara 'o 'ori i'a ma la-la 'i sapolo toma Nazaret?!” Filipus 'a sangoro, “Ino, no oḏi'i masiretene.”
43001047	Wakutu Yesus 'o oḏi'i 'a Natanael ro sapolo, Unanga 'o kanau mangale 'a Natanael, “Oḏi'i unanga gena-ge ngowa'a Israel madutu kai sa-sakala ua.”
43001048	Natanael 'o sano ra Yesus, “Ma duhu sa'olo Jou no nana'o ngoi?” Yesus 'a sangoro, “ 'A Filipus 'o 'aro'o ngana nyangu, Ngoi retini oḏi'i ngana toma ate 'ara ma 'aḏu.”
43001049	Natanael 'o kanau, “Rabi, Jou mode-mode'e Ma Jou'ongu Madutu 'ai Ngowa'a Nau'u re mode-mode'e ngowa'a Israel manga 'Olana!”
43001050	Yesus 'o kanau, “Ngana no ngaku pa'i sababu Ngoi to kanau Ngoi reto oḏi'i ngana toma ate 'ara ma 'aḏu ḇato?! 'Ori i'a lebe la-lamo'o i'a reo gena-ge, ḏuanga i'a ngana na oḏi'i!”
43001051	Ḏua Yesus 'o kanau ḏi'i, “Ni ngaku mode-mode'e 'Ari demo-demo nena-ne: Ngini ḏuanga i'a ni oḏi'i diwanga 'i welanga re Ma Jou'ongu Madutu 'ai mala'ekata-mala'ekata 'aḏi 'uci pere toma Manusia ma Ngowa'a Nau'u.”
43002001	Toma wangere ma soi ro'ange toma limau Kana daeraha Galilea, 'age rema laya molo'ara. Toma laya gena-ge, Yesus 'ai ngina 'age ḏi'i.
43002002	Yesus re 'Ai me-mete'e ananga sanga saele ḏi'i toma laya madutu.
43002003	Wakutu toma laya gena-ge manga dodahe 'anggur ri moini, Yesus 'ai ngina mo kanau ra Yesus, “Ananga manga 'anggur ri moini.”
43002004	Yesus 'a sangoro, “Meme, i'a sa'olo no siajele ra Ngoi?! Ma 'orasa enanga 'i ngadolo nyangu di'a Ngoi ta siajele toma ngowa-ngowa'a mangale Ngoi nena-ne 'a guna.”
43002005	Mada'a Yesus 'ai ngina mo kanau i'a toma falalomu-falalomu, “ 'A'a ḇato 'oru ga'a Unanga 'o kanau ra ngini.”
43002006	Toma ngi'i gena-ge 'age tampayanga maḏi rarama, ga'a rimoi re rimoi nyengara sigonyo'o ḇanyo ḏa litere latu moi. Ḇanyo gena-ge ya sidodahe di'a ya sisoso'o manga giama re rou, mete'e Yahudi manga 'atoranga, la Ma Jou'ongu Madutu ya'u dawongo ananga.
43002007	Yesus 'o kanau toma falalomu-falalomu gena-ge, “Tampayanga-tampayanga na sigare ḇanyo.” Ḏua ananga ya sigare ḇanyo singadolo roma-romanga.
43002008	Ḏua Yesus 'o kanau ra ananga, “Nange-ne ni falo ḇanyo toma tampayanga ceka'a ua re ni gasa i'a toma laya ma sae'e.” Ḏua ananga ya si'a'a mete'e ma tero sa'olo Yesus 'o kanau.
43002009	Laya ma sae'e 'a tai'i ḇanyo gena-ge ga'a ri dadi 'anggur. Unanga masiretene 'a waro ua 'anggur gena-ge le'a ino, pa'i falalomu-falalomu masiretene ga'a ya falo ḇanyo gena-ge, ya waro. Ḏua laya ma sae'e 'o masebanga i'a toma geri molo'ara na-nau'u,
43002010	kara 'o kanau i'a ra unanga, “Biasa ḏua na'o laya so'o nena-ne, ngowa'a 'aḏi siḏagi siḏa 'anggur lai sa'i. Maha ngowa'a raḏi 'etolo, kara siḏagi 'anggur ma kuranga sa'i. Mada'a ngana no gogono 'anggur lai sa'i singadolo 'orasa nange-ne!”
43002011	Gena-ge Yesus 'ai didina'o heranga ma mulaingi re 'O 'a'a toma limau Kana, daeraha Galilea. Tai didina'o heranga gena-ge Unanga 'a sijumu 'Ai kuasa, dadi Unanga 'ai me-mete'e ananga 'aḏi ngaku Unanga.
43002012	Togumu i'a Yesus 'o tagi toma limau Kapernaum, re 'Ai ngina, 'Ai no-nongoḏu re 'Ai me-mete'e, ananga 'aḏi tagi mamete'e ra Unanga. Ananga mo-moini 'aḏi tegoro toma limau Kapernaum ḏa wangere muḏuo i'a.
43002013	Wakutu Yahudi manga wangere Paskah sa'i ri ngadolo, Yesus tagi toma limau Yerusalem.
43002014	Ra Ma Jou'ongu Madutu 'ai Wala ma soana, Yesus 'o oḏi'i ngowa-ngowa'a 'aḏi mawu'unu sapi, doba, namo dara, re ngowa-ngowa'a ga'a sijala pipisi, ananga gena-ge 'aḏi tegoro 'age remanga meja.
43002015	Ḏua Yesus 'o 'a'a ja-ja'olo reo gumi re 'O dusu'u ananga mo-moini ga'a mawu'unu, re manga doba re sapi ra Ma Jou'ongu Madutu 'ai Wala ma soana. Re Unanga 'a sipagara ngowa-ngowa'a ga'a sijala pipisi manga meja, singadolo ananga manga pipisi matai are.
43002016	Re Unanga 'o kanau i'a toma ngowa-ngowa'a ga'a 'aḏi wu'unu namo pombo, “Supu toma ngi'i nena-ne, re gasa mo-moini ninga namo pombo nena-ne. 'Ari Ḇaḇa 'ai wala, awa na sidadi bu-bu'unu ma ngi'i!”
43002017	Ḏua 'Ai me-mete'e ya si'elingi ie bu-bula'a toma Boku 'Ofi-'Ofi ma dara ma betongo so'o ne: “ 'Ari dadalara di'a 'Ani wala, ḏuanga i'a 'i sigasa ngoi tari sengene.”
43002018	Mada'a Yahudi manga bi-biri'i 'aḏi tuntutu ra Unanga 'aḏi kanau, “Sijumu ga'a hera-heranga rimoi ra ngomi, la ngomi ma waro mangale Ngana rani kuasa di'a no 'a'a mo-moini gena-ge.”
43002019	Yesus 'o sangoro ananga, “Na ruba Ma Jou'ongu Madutu 'ai Wala nena-ne re toma wangere ro'ange, Ngoi dadunu ta simomi'i.”
43002020	Ḏua ananga gena-ge 'aḏi kanau, “Sanga ua! Ngomi mi 'a'a wala nena-ne 'i oromo 'orasa ma di'ara musungu nyagi rata re rarama, re Ngana nga'unu na simomi'i pa'i toma wangere ro'ange ma dara ḇato?!”
43002021	Mada'a Yesus 'ai maksudu ua mangale Ma Jou'ongu Madutu 'ai Wala, enanga gena-ge 'Ai lese masiretene.
43002022	Ḏuanga i'a wakutu Ma Jou'ongu Madutu dadunu ro si'ahu Yesus moju, pasala i'a 'Ai me-mete'e ananga ya si'elingi ie Unanga 'ai demo-demo gena-ge. Sababu gena-ge, ananga 'aḏi ngaku 'oru ga'a 'i silefo toma Boku 'Ofi-'Ofi ma dara re 'oru ga'a Unanga ro siajele ra ananga.
43002023	Wakutu Paskah ma Wangere, Yesus 'age toma limau Yerusalem, ngowa'a manga repe 'aḏi ngaku Unanga sababu ananga 'aḏi oḏi'i 'Ai ga'a hera-heranga.
43002024	Mada'a Yesus masiretene 'o ngaku ua ananga gena-ge, sababu Unanga 'a waro ngowa'a mo-moini manga 'akala re sinyingara ma dara.
43002025	Unanga 'o paralu ua duga re domolo mangale manusia manga de'oso re ḏegoro, sababu Unanga masiretene ra waro 'oru ga'a 'age toma manusia manga 'akala re sinyingara ma dara.
43003001	'Age rema ngowa'a matengo 'ai lomanga Nikodemus. Unanga gena-ge ngowa'a Farisi re 'o osama nyo-nyoimi toma Mahkamah 'Agama.
43003002	Toma utu moi 'o sapolo ra Yesus re 'o kanau, “Rabi, ngoi to waro Jou guru ga'a Ma Jou'ongu Madutu 'U 'utusu. Sababu matengo i'a mai ua nga'unu 'o 'a'a ga'a hera-heranga ma tero sa'olo Jou, na'o Ma Jou'ongu Madutu 'o mamete'e ra unanga ua.”
43003003	Yesus 'a sangoro, “No ngaku mode-mode'e 'Ari demo-demo nena-ne: Na'o ngowa'a matengo i'a dadunu sibuoro ua, unanga 'o osama nyo-nyoimi yoḏu'u ra Ma Jou'ongu Madutu 'ai Pareta.”
43003004	Nikodemus 'o kanau, “Ma duhu sa'olo ngowa'a ga'a ro bi-biri'i 'ai ngina dadunu mu sibuoro moju?! Sanga ua, unanga 'o osama tai ngina mi po'olo, kara dadunu mu sibuoro moju!”
43003005	Yesus 'a sangoro: “No ngaku mode-mode'e 'Ari demo-demo nena-ne: Na'o matengo i'a mau 'o osama nyo-nyoimi ra Ma Jou'ongu Madutu 'ai Pareta, unanga gena-ge balasu dadunu sibuoro moju. Enanga gena-ge 'i dadi sababu Ma Ngagara 'Ofi-'Ofi ma kuasa re 'i sijumu wakutu ananga 'aḏi sanga baptis.
43003006	Manusia mo-moini manga ngina ya'u sibuoro. Mada'a 'ahu su-sungi tananga nyawa, Ma Ngagara 'Ofi-'Ofi ya sibuoro.
43003007	No heranga awa na'o Ngoi to kanau so'o ne: ‘Ngini mo-moini balasu dadunu sibuoro moju.’
43003008	Si'ade-'ade: Karawiana 'i hoa le'a ḇato, mete'e enanga ma mau. Ngene wa 'isene ma rurusu, mada'a 'i sapolo le'a ino wa waro ua, re 'i tagi le'a i'a ngene wa waro ua ḏi'i. So'o gena ḏi'i, matengo i'a ga'a Ma Ngagara 'Ofi-'Ofi ma kuasa 'u sibuoro.”
43003009	Ḏua Nikodemus 'o sano, “Ma duhu sa'olo enanga gena-ge 'i dadi?”
43003010	Yesus 'a sangoro, “Ngana nena-ne no dadi guru toma bangsa Israel, i'a sa'olo ngana na waro ua?!
43003011	No ngaku mode-mode'e 'Ari demo-demo nena-ne: Ngomi kanau pa'i mangale 'oru ga'a Ngomi ma waro, re mi pula'a sakisi pa'i mangale 'oru ga'a ngomi rema oḏi'i. Mada'a ngini ni dawongo ua ngomi minga sakisi.
43003012	Ngini ni ngaku ua na'o Ngoi to sijarita ra ngini, mangale 'oru ga'a ri dadi toma dungia nena-ne. Dadi, na'o Ngoi to sijarita ra ngini mangale 'ori i'a ga'a 'i dadi toma soroga, tantu ḏua ngini ni ngaku ua ḏi'i!
43003013	Matengo i'a mai nyangu ro pere da'u toma soroga. Pa'i Ngoi, Manusia ma Ngowa'a Nau'u, ga'a reto 'uci ḏua toma dungia, To waro 'oru 'i dadi toma soroga.
43003014	'Ua re 'au wali toma daeraha baulaco, 'a Musa 'o sibere cuku'u tamḇaga toma ate jule moi, la ngowa-ngowa'a ga'a cuku'u-cuku'u ya'u tubu'u nyengara 'aḏi dadi la, sababu 'aḏi oḏi'i cuku'u tamḇaga gena-ge. So'o gena ḏi'i, Manusia ma Ngowa'a Nau'u balasu 'o sibere toma salib,
43003015	la ngowa'a mo-moini ga'a 'aḏi ngaku Unanga, 'aḏi sanga 'ahu kasingado-ngadolo i'a.”
43003016	Ma Jou'ongu Madutu 'o dadalara manusia toma dungia ma tero so'o ne: Unanga ro 'utusu 'Ai Ngowa'a Nau'u pa'i matengo, la 'a guna ḇato 'o ngaku 'Ai Ngowa'a Nau'u gena-ge, 'o iranga ua kasingado-ngadolo i'a, mada'a 'o sanga 'ahu kasingado-ngadolo i'a.
43003017	Sababu Ma Jou'ongu Madutu 'o 'utusu 'Ai Ngowa'a Nau'u di'a sihukumu ua manusia toma dungia nena-ne, mada'a di'a sisalamata ananga gena-ge.
43003018	'A guna ḇato 'o ngaku Ma Jou'ongu Madutu 'ai Ngowa'a Nau'u, Ma Jou'ongu Madutu ḏuanga i'a 'u sihukumu ua. Mada'a 'a guna ḇato 'o ngaku ua Ma Jou'ongu Madutu 'ai Ngowa'a Nau'u, unanga pa'i totoma ḇato di'a Ma Jou'ongu Madutu 'u sihukumu, sababu unanga gena-ge 'o ngaku ua Ma Jou'ongu Madutu 'ai Ngowa'a Nau'u, pa'i matengo.
43003019	Yesus ro sapolo 'o gasa tarangi toma dungia nena-ne, mada'a manusia lebe sanangi hafu-hafu reo tarangi, sababu ananga manga ga'a ma jira. Sababu gena-ge, Ma Jou'ongu Madutu 'o sijuruhakimi manusia
43003020	Ngowa'a mo-moini ga'a 'aḏi 'a'a kajahatana ananga 'aḏi emono tarangi. Re ananga gena-ge 'aḏi oḏu'u sapolo toma tarangi, la manga ga'a ma jira gena-ge, ngowa'a ya oḏi'i awa.
43003021	Mada'a 'a guna ḇato ga'a 'o 'ahu mete'e Ma Jou'ongu Madutu 'ai ba-banari, unanga 'o sapolo toma tarangi, la ngowa'a nyengara 'aḏi oḏi'i unanga gena-ge 'o mete'e mode-mode'e Ma Jou'ongu Madutu 'ai 'akala ma mau.
43003022	Palisi i'a Yesus re 'Ai me-mete'e, ananga 'aḏi tagi toma daeraha Yudea. Yesus 'o tegoro ma di'ara wange muḏuo i'a re Unanga 'o baptis ngowa'a toma ngi'i gena-ge.
43003023	Wakutu 'a Yohanes 'o osama bui nyangu, Unanga 'o baptis ngowa'a toma limau Ainon, kiḏanga ua toma limau Salim, sababu ngi'i gena-ge ma ḇanyo lai repe. Ngowa-ngowa'a matai sapolo ra unanga re unanga ya'u baptis ananga.
43003025	'A Yohanes 'ai me-mete'e nga muḏuo i'a 'aḏi ma'u tolabe reo ngowa'a Yahudi mangale sigofi mete'e 'agama ma 'atoranga, la 'aḏi najis ua.
43003026	'A Yohanes 'ai me-mete'e gena-ge, ananga 'aḏi sapolo ra Yohanes re 'aḏi kanau, “Rabi, ngana no 'elingi bolo ua?! 'Age rema ngowa'a matengo ga'a mamete'e ra ngana da'a Ḇanyo Yordan kaci moi ga'a ngana no sijumu ra ngomi 'au nga'ene?! Unanga nange-ne 'O baptis ngowa'a ḏi'i re ngowa'a manga repe 'aḏi sapolo ra Unanga!”
43003027	Yohanes 'a sangoro: “Mo-moini ga'a manusia ya sanga, enanga gena-ge ma 'asala ra Ma Jou'ongu Madutu tala.
43003028	Ngini masiretene rena 'isene 'oru ga'a ngoi to kanau, ‘Ngoi nena-ne 'O Kristus ua, mada'a Ma Jou'ongu Madutu 'o 'utusu ngoi to siḏa ra Unanga.’
43003029	Geri molo'ara we-were'a gena-ge di'a geri molo'ara na-nau'u. Geri molo'ara na-nau'u 'ai ḏagilomu pa'i totoma re 'o 'isene di'a unanga 'ai sapolo. Unanga gena-ge 'o maroanga na'o 'o 'isene geri molo'ara na-nau'u 'ai iḏingi. Ngoi nena-ne ma tero sa'olo geri molo'ara na-nau'u 'ai ḏagilomu. Sababu gena-ge, ngoi 'ari roanga 'i ti-tiai sababu 'oru ga'a ngini reni siajele ra ngoi.
43003030	Unanga balasu 'o dadi ngowa'a lebe la-lamo'o, mada'a ngoi balasu to dadi ngowa'a lebe mapake ua.”
43003031	Unanga ngowa'a matengo ga'a 'o sapolo da'u soroga tala, lebe la-lamo'o reo ngowa'a mo-moini. Mada'a matengo ga'a 'ai 'asala toma dungia nena-ne pa'i manusia ḇato, re 'o siajele dungia ma ngale-ngale. Mada'a ngowa'a matengo ga'a 'o sapolo da'u soroga tala lebe la-lamo'o reo ngowa'a mo-moini.
43003032	Unanga 'o kanau mangale 'oru ga'a Unanga ra oḏi'i re Ra 'isene, mada'a matengo i'a mai ua ya ngaku Unanga 'ai sakisi.
43003033	Mada'a 'a guna ḇato ga'a 'a dawongo Unanga 'ai sakisi, ananga 'aḏi 'akoru mangale Ma Jou'ongu Madutu 'ai demo-demo 'i banari.
43003034	Sababu ngowa'a matengo ga'a Ma Jou'ongu Madutu 'o 'utusu Unanga gena-ge 'a singadolo Ma Jou'ongu Madutu 'ai demo-demo. Re Ma Jou'ongu Madutu 'o siromanga Unanga reo Ma Ngagara 'Ofi-'Ofi.
43003035	Ma Jou'ongu Madutu 'o dadalara 'Ai Ngowa'a Nau'u re 'O pula'a mo-moini ḏua 'Ai kuasa.
43003036	'A guna ga'a ngaku Ma Jou'ongu Madutu 'ai Ngowa'a Nau'u, unanga 'o sanga 'ahu kasingado-ngadolo i'a. Mada'a 'a guna ga'a 'o ngaku ua, unanga 'o sanga ua 'ahu kasingado-ngadolo i'a, mada'a ḏuanga i'a 'o sanga hukumu kasingado-ngadolo i'a.
43004001	Ḏua ngowa'a Farisi ya 'isene mangale Yesus 'o baptis ngowa'a lebe repe rea Yohanes,
43004002	(Ma nyonyata Yesus masiretene 'o baptis ua, mada'a 'Ai me-mete'e ananga gena-ge 'aḏi baptis ngowa'a.)
43004003	Wakutu Ma Jou 'a waro mangale ngowa'a Farisi raḏi isene habari gena-ge, Unanga 'a sisoi'i tala daeraha Yudea re 'O tagi toma daeraha Galilea.
43004004	Yesus 'ai ḏo-ḏagi gena-ge balasu tola'a i'a daeraha Samaria.
43004005	Yesus 'o ngadolo toma limau Sikhar, daeraha Samaria. Limau gena-ge kiḏanga ua re 'o tana'a ga'a ma siḏa 'a Yakub ra sibalangu di'a 'ai ngowa'a nau'u, 'a Yusuf.
43004006	Toma limau Sikhar ma ḏuḏunu, 'age Yakub 'ai sumu. Yesus 'o basono tala momoro masala Tai ḏo-ḏagi ma dara. Sababu gena-ge, Unanga 'o mangomasa toma sumu gena-ge ma gagoro. 'Orasa gena-ge ḏa ca'olo nyagi moi re romoḏiḏi.
43004007	Dadi Yesus 'ai me-mete'e 'aḏi tagi di'a tibo ngo-ngoromo toma limau ma dara. Togumu i'a, we-were'a Samaria matengo mo sapolo 'onyo'o ḇanyo toma sumu gena-ge. Yesus 'o kanau i'a ra munanga, “Meme, nyengara no pula'a ḇanyo di'a ngoi ta ka'e?”
43004009	We-were'a Samaria mo kanau i'a ra Yesus, “Tuanga ngowa'a Yahudi, ngoi we-were'a Samaria. Dadi i'a sa'olo Tuanga no golo'o ka'e ḇanyo ra ngoi?” (Ngowa'a Yahudi re ngowa'a Samaria 'aḏi ma'u sabi ḏuḏunu)
43004010	Yesus 'a sangoro, “Na'o ngana na waro mangale Ma Jou'ongu Madutu 'ai bu-bula'a re Ngoi nena-ne 'a guna ga'a to golo'o ka'e ra ngana, tantu ḏua, ngana masiretene ḏuanga i'a no golo'o ka'e ḇanyo ra Ngoi, re Ngoi to pula'a ḇanyo 'ahu ra ngana.”
43004011	We-were'a gena-ge mo sangoro, “Tuanga 'ani sisiala 'i cua, re sumu nena-ne lai ngido tala. Dadi le'a ino, Tuanga no sanga ḇanyo 'ahu gena-ge?
43004012	Yakub, ngomi minga ete re dotumu 'o sidodahe sumu nena-ne di'a ngomi. Unanga masiretene 'a ka'e ḇanyo nena-ne re ḏi'i 'ai ngowa-ngowa'a nau'u re 'ai haiwani. I'a sa'olo Tuanga no ta'ajiri Tuanga lebe la-lamo'o rea Yakub?!”
43004013	Yesus 'o kanau, “ 'A guna 'o ka'e ḇanyo nena-ne 'ai camala dudungu moju.
43004014	Mada'a 'a guna 'o ka'e ḇanyo ga'a Ngoi to pula'a, ananga manga camala dudungu riwara nena re si'a. Sababu ḇanyo ga'a Ngoi to pula'a gena-ge enanga 'i dadi ḇanyo ma la'o tamanga lese ma dara ga'a 'i sipula'a ḇanyo 'ahu re 'ahu kasingado-ngadolo i'a.”
43004015	We-were'a gena-ge mo kanau, “Tuanga, no pula'a ḇanyo gena-ge, la ngoi 'ari camala kama dudungu riwara nena re si'a re to sapolo 'ane riwara di'a to 'onyo'o ḇanyo.”
43004016	Yesus 'o kanau ra munanga, “No maḏibo re no gasa 'ani nau'u ino 'ane.”
43004017	We-were'a gena-ge mo sangoro, “Ngoi kari nau'u ua.” Yesus 'o kanau ra munanga, “Tero mode'e.”
43004018	Sababu ngana no molo'ara soi romotoa ḏua, re na-nau'u ga'a 'ahu marimoi ra ngana, gena-ge 'ani nau'u ua. Dadi 'ani demo 'i banari masala.
43004019	We-were'a gena-ge mo kanau, “Nange-ne ngoi to waro Tuanga nena-ne Nabi!
43004020	Ngomi minga ete re dotumu ananga gena-ge 'aḏi silamo'o re siḏubuso Ma Jou'ongu Madutu toma kie nena-ne. Mada'a Tuanga 'ani bangsa 'aḏi kanau, pa'i ma ngi'i toma limau Yerusalem ḇato ga'a ngowa'a balasu 'aḏi silamo'o re siḏubuso Ma Jou'ongu Madutu.”
43004021	Yesus 'o kanau, “No ngaku Ngoi. Ḏuanga i'a ma 'orasa 'i ngadolo wakutu ngowa'a 'aḏi silamo'o re siḏubuso Ma Jou'ongu Madutu toma ngi'i le'a ḇato; pa'i toma kie nena-ne ḇato ua bolo pa'i toma limau Yerusalem ḇato ua ḏi'i.
43004022	Ngini ngowa'a Samaria ni silamo'o re siḏubuso 'oru ga'a ngini masiretene na nana'o ua. Mada'a ngomi ngowa'a Yahudi mi silamo'o re siḏubuso Unanga ga'a ngomi mi nana'o, sababu ngowa'a matengo ga'a ḏuanga i'a 'o gasa salamata toma ngowa'a Yahudi manga sigolona.
43004023	Mada'a enanga ma 'orasa ḏuanga i'a 'i ngadolo - re nange-ne ma 'orasa gena-ge 'i ngadolo ḏua - wakutu ngowa-ngowa'a ga'a mau 'aḏi silamo'o re siḏubuso Ma Jou'ongu Madutu manga Ḇaḇa ananga gena-ge balasu 'aḏi pake Ma Ngagara 'Ofi-'Ofi re pa'i 'aḏi mete'e Ma Jou'ongu Madutu 'ai ba-banari ḇato. Sababu ananga ga'a 'aḏi silamo'o re siḏubuso so'o gena-ge 'aḏi sisanangi Ma Jou'ongu Madutu 'ai 'akala re sinyingara.
43004024	Ma Jou'ongu Madutu gena-ge Roh. Dadi 'a guna ḇato mau 'o silamo'o re siḏubuso Unanga, ananga gena-ge balasu 'o pake Ma Ngagara 'Ofi-'Ofi re pa'i mete'e Ma Jou'ongu Madutu 'ai ba-banari ḇato.”
43004025	We-were'a gena-ge mo kanau i'a ra Yesus, “Ngoi to waro 'O Mesias (ma ngale: 'O Kristus) ḏuanga i'a 'o sapolo. Wakutu 'o sapolo, Unanga ḏuanga i'a 'o sitarangi mangale 'ori i'a mo-moini ra ngene.”
43004026	Yesus 'a sangoro, “Ngoi nena-ne Unanga ga'a to ka-kanau ra ngana.”
43004027	Toma 'orasa gena-ge, Yesus 'ai me-mete'e 'aḏi ḏibo re 'aḏi heranga sababu 'aḏi sanga i'a Yesus 'o ma'u kanau reo we-were'a Samaria gena-ge. Mada'a matengo i'a mai ua 'o nau'u di'a sano toma we-were'a gena-ge, “Meme no paralu 'oru?” bolo, 'o sano ra Yesus, “I'a sa'olo Tuanga no makanau reo munanga nena-ne?”
43004028	Gena ḏua, we-were'a gena-ge ma sisoi'i tala 'ami tampayanga re mo ḏibo jau-jau toma limau ma dara, re mo siajele toma ngowa-ngowa'a 'age,
43004029	“Ino ngini ni oḏi'i ngowa'a matengo ga'a 'o siajele ra ngoi mangale 'oru ḇato ga'a ngoi ta si'a'a ḏua! Ḏa Unanga gena-ge 'O Kristus!”
43004030	Ngowa-ngowa'a gena-ge 'aḏi sisoi'i tala limau re 'aḏi tagi ma'u sanga ra Yesus.
43004031	Toma 'orasa gena-ge, Yesus 'ai me-mete'e 'aḏi sinyika Unanga 'o oromo. Ananga 'aḏi kanau, “Rabi, ino ngene wo oromo si.”
43004032	Mada'a Yesus 'a sangoro, “Ra Ngoi rema ngo-ngoromo ga'a ngini na waro ua.”
43004033	Ḏua, Yesus 'ai me-mete'e 'aḏi ma'u sano matengo re matengo, “ 'A guna gasa ngo-ngoromo di'a Yesus 'a oromo wakutu ngomi mi cua 'ane?”
43004034	Yesus 'o kanau ra ananga, “Mete'e Ma Jou'ongu Madutu ga'a Ro 'utusu Ngoi, Unanga 'ai mau re siḏuanga munara ga'a Unanga ro pula'a ra Ngoi, gena-ge Ngoi 'ari ngo-ngoromo!
43004035	Ngini ni kanau, ‘Ngara rata moju, 'orasa 'utu'u 'i ngadolo.’ Mada'a Ngoi to siajele ra ngini nena-ne: Oḏi'i gandum toma guḏa ma siḇauru i'a, enanga 'i totoma pa'i wa 'utu'u ḇato!
43004036	Nange-ne ngowa'a 'utu-'utu'u 'aḏi sanga manga ngogele. Dadi ngowa'a ga'a siare gisisi re ngowa'a 'utu-'utu'u, ananga mo-moini 'aḏi sanangi. Gena-ge ma hasili ma ngale: ngowa'a ga'a raḏi sanga 'ahu kasingado-ngadolo i'a.
43004037	Dolabololo nena-ne 'i banari, ‘Matengo i'a 'o siare gisisi re ngowa'a lelegu 'o 'utu'u.’
43004038	Ngoi to 'utusu ngini ni tagi di'a ni 'utu'u toma guḏa ga'a ngini ni munara ua. Ngowa'a lelegu raḏi munara siḏa, mada'a ngini sanga 'utungu toma ngowa'a manga galasau'u ma duduala.”
43004039	Toma limau gena-ge ngowa'a Samaria manga repe 'aḏi ngaku Yesus, sababu we-were'a nange-ge 'ami sakisi: “Unanga 'o siajele ra ngoi mangale 'oru ḇato ga'a ngoi ta si'a'a ḏua!”
43004040	Sababu gena-ge, ngowa-ngowa'a Samaria 'aḏi tagi ma'u sanga ra Yesus re 'aḏi golo'o Unanga di'a 'O tuḏu ra ananga. Dadi Unanga 'o tuḏu ra ananga ma di'ara wange ḏiḏi.
43004041	Re ngowa'a manga repe moju 'aḏi ngaku Yesus, sababu ananga masiretene ya 'isene 'Ai do-doto'o.
43004042	Ḏua ananga gena-ge 'aḏi kanau i'a toma we-were'a gena-ge, “Nange-ne ngomi remi ngaku mode-mode'e mada'a pa'i sababu 'ani demo ḇato ua, mada'a sababu remi 'isene masiretene Unanga 'ai demo-demo re ngomi remi waro Unanga gena-ge Salamata ma Cimi mode-mode'e di'a dungia nena-ne.”
43004043	Palisi'i wange ḏiḏi, Unanga tagi toma daeraha Galilea.
43004044	'Au nga'ene, Yesus masiretene ro kanau, “Nabi matengo, ngowa'a 'u silamo'o ua tai daeraha masiretene.”
43004045	Mada'a wakutu Yesus 'o sapolo toma daeraha Galilea, ngowa-ngowa'a 'aḏi dawongo Unanga remanga 'akala re sinyingara sa-sanangi, sababu ananga raḏi oḏi'i Unanga 'o 'a'a ga'a hera-heranga toma limau Yerusalem wakutu ananga raḏi malomu toma Paskah ma Wangere.
43004046	Gena ḏua, Yesus dadunu 'o maḏibo toma limau Kana, daeraha Galilea, ngi'i ga'a Unanga ro si'a'a ḇanyo 'i dadi 'anggur. 'Age toma limau Kapernaum pegawe kadato matengo 'ai ngowa'a nau'u siḏi lai siḏi.
43004047	Wakutu unanga gena-ge 'o 'isene Yesus ro sapolo toma daeraha Galilea da'a Yudea ino, unanga 'o tagi ra Yesus re 'o maḏigaro'o ra Unanga, la Unanga 'o tagi toma limau Kapernaum di'a si-la 'ai ngowa'a nau'u ga'a sa'i 'o sengene.
43004048	Yesus 'o kanau i'a toma pegawe kadato gena-ge, “Na'o ngini ni oḏi'i nyangu didina'o heranga re 'ori i'a hera-heranga, ngini ni ngaku ua!”
43004049	Pegawe kadato gena-ge 'o kanau ra Yesus, “Tuanga, capati no tagi, 'ari ngowa'a nau'u sa'i 'o sengene.”
43004050	Yesus 'o kanau ra unanga, “Tagi ḇato 'ani ngowa'a nau'u ro la.” Unanga gena-ge 'o ngaku mode-mode'e Yesus 'ai demo-demo, dadi 'o tagi maḏibo.
43004051	Toma ḏo-ḏagi ma dara moju, pegawe kadato gena-ge 'ai falalomu-falalomu 'aḏi sapolo ma'u sanga ra unanga re 'aḏi siajele ra unanga mangale 'ai ngowa'a nau'u ga'a 'o siḏi ro la.
43004052	Ḏua unanga 'o sano tai falalomu-falalomu gena-ge, ca'olo muḏuo 'ari ngowa'a nau'u ro la. Ananga ya sangoro, “ 'Au nyigo wangere 'olona ḏa ca'olo rimoi, 'ai gagama ri iranga.”
43004053	Ḏua unanga, ma ḇaḇa 'a si'elingi ie, 'au nyigo toma 'orasa ḏa ca'olo rimoi, Yesus 'o kanau ra unanga, “ 'Ani ngowa'a ro la.” Dadi mulaingi 'orasa gena-ge re si'a, unanga re 'ai ngitu re ngale, ananga mo-moini 'aḏi ngaku Yesus.
43004054	Gena-ge didina'o heranga ma soi ḏiḏi ga'a Yesus 'a si'a'a toma daeraha Galilea wakutu Unanga 'o maḏibo da'a daeraha Yudea ino.
43005001	Palisi i'a Yesus 'o tagi toma limau Yerusalem di'a 'o mete'e ngowa'a Yahudi manga wangere lamo'o.
43005002	Toma limau Yerusalem co-cori, “Ngalana Doba” 'age rema ma'ori'i ma ngi'i ga'a toma demo 'Ibrani si'aro'o Betesda, rema gandaria romotoa.
43005003	Toma gandaria-gandaria gena-ge, 'age rema ngowa'a siḏi manga repe: ngowa'a hafu, ngowa'a cug̱a, re ngowa'a ḇolo. Ananga mo-moini 'aḏi lu-lulu re 'aḏi totoma na'o ḇanyo gena-ge 'i lupe.
43005004	Sababu soi rai o'o i'a mala'ekata matengo 'o sapolo toma ngi'i gena-ge re ya silupe ma ḇanyo. Re ngowa'a siḏi matengo ga'a 'uci siḏa toma ḇanyo gena-ge wakutu ḇanyo lupe-lupe moju, unanga 'o dadi la.
43005005	Toma ngi'i gena-ge rema na-nau'u matengo ga'a ro siḏi ma di'ara musungu nyagi ro'ange re tu'angere ḏua.
43005006	Yesus 'o oḏi'i na-nau'u gena-ge pa'i 'o lu-lulu re ra disa waro unanga ro siḏi ma di'ara ḏua. Yesus 'o sano ra unanga gena-ge, “Ngana mau no la?”
43005007	Unanga 'a sangoro, “Jou, 'age 'a guna ua di'a singosama ngoi toma ḇanyo, na'o ma ḇanyo enanga 'i lupe. Wakutu ngoi to jau i'a toma ḇanyo, ngowa'a lelegu lebe ngadolo siḏa.”
43005008	Dadi Yesus 'o kanau ra unanga, “Momi'i ie, na lolo 'ani jungutu re no tagi.”
43005009	Toma 'orasa gena-ge ḏua, unanga ro la, re 'a lolo 'ai jungutu re 'o tagi. Gena-ge sidaene i'a toma Sabata ma wangere.
43005010	Sababu gena-ge, ngowa'a Yahudi manga bi-biri'i 'aḏi kanau i'a toma ngowa'a ga'a ro la gena-ge, “Wangere nange-ne Sabata ma wangere re Musa 'ai hukumu 'i wosono ngana na gasa 'ani jungutu toma wangere nena-ne!”
43005011	Ngowa'a gena-ge 'a sangoro, “Unanga ga'a 'o si-la ngoi gena-ge 'O kanau ra ngoi, ‘Na lolo 'ani jungutu re no tagi.’ ”
43005012	Dadi ananga gena-ge 'aḏi sano unanga, “ 'A guna Unanga gena-ge ga'a 'o soma'a ngana na lolo 'ani jungutu re no tagi?”
43005013	Mada'a ngowa'a ga'a ro la gena-ge, 'a waro ua sababu Yesus ro masicapuru toma ngowa'a repe.
43005014	Togumu i'a, Yesus 'o ma'u sanga ngowa'a gena-ge ra Ma Jou'ongu Madutu 'ai Wala ma soana. Yesus 'o kanau ra unanga, “Nange-ne ngana reno la. Awa no 'a'a ḏosa moju, la awa na sanga ma bahala lebe tubuso i'a.”
43005015	Gena ḏua, ngowa'a gena-ge 'o tagi re 'o masiajele toma Yahudi manga bi-biri'i mangale Yesus 'o si-la unanga.
43005016	Sababu gena-ge, Yahudi manga bi-biri'i mulaingi 'U sikangela Yesus, sababu Unanga 'o si-la ngowa'a toma Sabata ma wangere.
43005017	Yesus 'o kanau i'a ra ananga, “ 'Ari Ḇaḇa 'o munara tau-taunu singadolo 'orasa nange-ne, re Ngoi to munara ḏi'i.”
43005018	Yesus 'ai demo-demo gena-ge si'a'a ngowa'a Yahudi manga bi-biri'i ganapu disa ngo'omo di'a mau sisengene Unanga. Sababu pa'i Yesus 'a mete'e ua ḇato ananga manga 'agama ma 'atoranga mangale Sabata ma wangere, mada'a Unanga masiretene ḏi'i ro kanau, Ma Jou'ongu Madutu Unanga 'ai Ḇaḇa re dadi Unanga 'a site-tero 'ai diri ma tero sa'olo Ma Jou'ongu Madutu.
43005019	Yesus 'a sangoro ra ananga so'o ne: “Ni ngaku mode-mode'e 'Ari demo-demo nena-ne: Ngoi, Ma Jou'ongu Madutu 'ai Ngowa'a Nau'u, to 'a'a 'oru ḇato Rari kuasa masiretene yoḏu'u. Ngoi nyengara to 'a'a 'ori i'a pa'i mete'e 'oru ga'a Ngoi reto oḏi'i 'Ari Ḇaḇa ro si'a'a ḏua. Sababu 'oru ḇato 'Ari Ḇaḇa 'a si'a'a, gena-ge ḏi'i Ngoi, 'Ai Ngowa'a Nau'u, ta si'a'a.
43005020	Gena-ge 'i dadi sababu 'Ari Ḇaḇa 'o dadalara Ngoi, 'Ai Ngowa'a Nau'u, re 'o sijumu mo-moini ga'a Unanga 'a si'a'a ra Ngoi. Sidogo ḏi'i, 'Ari Ḇaḇa 'o sijumu Tai Ngowa'a Nau'u 'ori i'a lebe lamo'o i'a ḏi'i, singadolo ngini ni dadi heranga:
43005021	'Ari Ḇaḇa dadunu 'o si'ahu moju ngowa'a senge-sengene, re 'O pula'a 'ahu kasingado-ngadolo i'a ra ananga. So'o gena ḏi'i Ngoi, 'Ai Ngowa'a Nau'u, To pula'a 'ahu kasingado-ngadolo i'a ra guna ḇato mete'e 'Ari mau.
43005022	Sidogo ḏi'i, 'Ari Ḇaḇa masiretene 'O sijuruhakimi 'a guna ua sababu 'Ai kuasa mo-moini Unanga ra sipula'a ra Ngoi, 'Ai Ngowa'a Nau'u, di'a sijuruhakimi manusia.
43005023	'Ari Ḇaḇa 'a si'a'a so'o gena, la ngowa'a mo-moini 'aḏi silamo'o Ngoi ma tero sa'olo ananga 'aḏi silamo'o Unanga. 'A guna ḇato ga'a silamo'o ua 'Ai Ngowa'a Nau'u, silamo'o ua ḏi'i 'Ai Ḇaḇa ga'a 'utusu ḏua Unanga gena-ge.
43005024	Ni ngaku mode-mode'e 'Ari demo-demo nena-ne: 'A guna ga'a 'a totoho mode-mode'e 'Ari demo-demo gena-ge re 'o ngaku Unanga ga'a Ro 'utusu Ngoi, unanga gena-ge 'o sanga hukumu ua mada'a 'o sanga 'ahu kasingado-ngadolo i'a. Unanga gena-ge ro malage toma ngowa'a senge-sengene ma ngi'i re ro sanga 'ahu kasingado-ngadolo i'a.
43005025	Ni ngaku mode-mode'e 'Ari demo-demo nena-ne: Ḏuanga i'a ma 'orasa 'i ngadolo - re nange-ne 'orasa gena-ge 'i ngadolo ḏua - wakutu ngowa'a ga'a ma tero sa'olo ngowa'a senge-sengene, ananga gena-ge 'aḏi 'isene Ma Jou'ongu Madutu 'ai Ngowa'a Nau'u 'ai iḏingi. Re ngowa'a ga'a ya totoho, ananga ḏuanga i'a 'aḏi 'ahu.
43005026	Ma tero sa'olo 'Ari Ḇaḇa masiretene 'o dadi 'ahu ma cimi, so'o gena ḏi'i, Ngoi, 'Ai Ngowa'a Nau'u masiretene, To dadi 'ahu ma cimi ḏi'i, sababu Unanga ro pula'a 'Ai kuasa ra Ngoi.
43005027	Re ḏi'i, Unanga ro pula'a ḏua 'Ai kuasa ra Ngoi, 'Ai Ngowa'a Nau'u, di'a sijuruhakimi manusia, sababu Ngoi Manusia Ma Ngowa'a Nau'u.
43005028	Awa ni heranga ni 'isene so'o gena-ge, sababu ḏuanga i'a ma 'orasa 'i ngadolo wakutu ngowa-ngowa'a raḏi sengene mo-moini ananga 'aḏi 'isene 'Ari iḏingi.
43005029	Ananga 'aḏi supu toma kubu ma dara ie. Ngowa'a ga'a manga de'oso re ḏegoro ri la-la, ananga 'aḏi dadunu 'ahu moju di'a sanga 'ahu kasingado-ngadolo i'a. Mada'a ngowa'a ga'a manga de'oso re ḏegoro ri cira, ananga 'aḏi dadunu 'ahu moju di'a sanga hukumu kasingado-ngadolo i'a.”
43005030	“Ngoi masiretene To 'a'a 'ori i'a mete'e 'Ari mau yoḏu'u. Ngoi pa'i to sijuruhakimi mete'e sa'olo 'Ari Ḇaḇa 'o siajele ra Ngoi. 'Ari putusanga gena-ge 'i 'adili, sababu Ngoi ta mete'e 'Ari mau masiretene ua, mada'a To mete'e 'Ari Ḇaḇa 'Ai mau, Unanga ga'a Ro 'utusu Ngoi.
43005031	Na'o Ngoi to pula'a sakisi mangale 'Ari diri masiretene, sakisi gena-ge ngowa'a ya ngaku ua.
43005032	Mada'a 'age ngowa'a lelegu, ga'a pula'a sakisi mangale Ngoi, re Ngoi ta waro mangale sakisi gena-ge 'i banari.
43005033	Ngini reni 'utusu ngowa'a di'a 'aḏi sapolo ra Yohanes, re unanga ro pula'a sakisi ga'a 'i banari mangale Ngoi.
43005034	Mada'a Ngoi to paralu ua sakisi toma manusia ino. Ngoi to si'elingi ngini mangale Yohanes 'ai sakisi, la ngini ni sanga salamata.
43005035	'A Yohanes ma tero sa'olo lapuru ga'a 'i sipula'a cahaya. Ngini ni maroanga di'a ni 'isene 'ai demo-demo, mada'a pa'i ngasamoi ḇato.
43005036	Mada'a 'age sakisi ga'a lebe lamo'o i'a rea Yohanes. Gena-ge 'Ari munara ga'a Ngoi ta si'a'a nange-ne re 'Ari Ḇaḇa ro sipula'a munara gena-ge ra Ngoi di'a Ta siḏuanga. Munara gena-ge masiretene 'i pula'a sakisi mangale 'Ari Ḇaḇa Ro 'utusu Ngoi.
43005037	Re ḏi'i, 'Ari Ḇaḇa masiretene ga'a Ro 'utusu Ngoi 'O pula'a sakisi mangale Ngoi. Ngini ni 'isene ua Unanga 'ai iḏingi bolo ni oḏi'i ua Unanga 'ai rupa.
43005038	Ḏi'i 'Ai demo-demo 'i gogono ua taninga 'akala re sinyingara ma dara sababu ni ngaku Ngoi ua, Unanga 'Ai 'utusana.
43005039	Ngini ni madoto'o la-la Boku 'Ofi-'Ofi sababu ni ta'ajiri na'o ngini ni 'a'a so'o gena-ge ni sanga 'ahu kasingado-ngadolo i'a. Ma nyonyata, Boku 'Ofi-'Ofi gena-ge 'i pula'a sakisi mangale Ngoi!
43005040	Mada'a ngini masiretene ni oḏu'u sapolo ra Ngoi, la ni sanga 'ahu kasingado-ngadolo i'a.
43005041	Ngoi to disa ua manusia manga puji re silamo'o,
43005042	sababu Ngoi tini nana'o ngini. Ngoi tini waro ngini ninga 'akala re sinyingara ma dara ni dadalara ua Ma Jou'ongu Madutu.
43005043	Ngoi to sapolo rari Ḇaḇa 'Ai kuasa, mada'a ngini ni dawongo Ngoi ua. Mada'a na'o ngowa'a lelegu 'aḏi sapolo remanga kuasa masiretene, ngini na'u dawongo ananga!
43005044	Ngini ni ma'u dawongo puji re silamo'o matengo re matengo, mada'a ni makutale ua sanga puji re silamo'o ra Ma Jou'ongu Madutu tala, ga'a Unanga pa'i matengo ḇato. Dadi sanga ua, ngini ni ngaku Ngoi.
43005045	Awa ni ta'ajiri Ngoi tini kalaki ra Ma Jou'ongu Madutu. Mada'a nabi Musa ḏuanga i'a nu kalaki ngini. Enanga gena-ge Musa 'ai hukumu ga'a ngini na ta'ajiri 'i nyengara sisalamata ngini.
43005046	Momongolo ua, 'a Musa ro lefo ḏi'i mangale Ngoi. Dadi na'o ngini ni ngaku 'a Musa 'ai demo, ngini ḏi'i ni ngaku Ngoi.
43005047	Mada'a ngini ni ngaku ua 'oru ga'a Musa 'a silefo ḏua. Dadi tantu ḏua, ngini ni ngaku ua ḏi'i 'oru ga'a Ngoi to siajele ra ngini!”
43006001	Gena-ge pasala i'a, Yesus 'a dowanga 'ai ḏo-ḏagi da'a talaga Galilea kaci moi ga'a ngowa'a ya silomanga talaga Tiberias.
43006002	Wakutu Yesus ngadolo da'a talaga kaci moi, ngowa'a manga repe 'aḏi mete'e Unanga, sababu ananga ya oḏi'i ḏua Unanga 'o 'a'a didina'o heranga: Unanga 'o si-la ngowa-ngowa'a siḏi.
43006003	Yesus re 'Ai me-mete'e ananga mabere ie toma polono ma gagoro re 'aḏi tegoro toma ngi'i gena-ge.
43006004	Toma 'orasa gena-ge Yahudi manga Paskah ma Wangere sa'i ri co-cori.
43006005	Wakutu Yesus 'o oḏi'i ngowa'a manga repe 'aḏi sapolo ra Unanga, Unanga 'o kanau ra Filipus, “Ngene wo tibo ngo-ngoromo le'a, la ngowa'a repe gena-ge nyengara 'aḏi oromo?”
43006006	(Yesus 'a waro 'oru ga'a Unanga 'o 'a'a, mada'a Unanga kanau so'o gena di'a 'O tai'i 'a Filipus 'ai ngo-ngaku.)
43006007	Filipus 'o sangoro, “Kalaha matengo re matengo sanga roti pa'i ceka'a ua, roti ma ijana pipisi salaka latu ḏiḏi mai ngadolo ua, di'a ngowa'a manga repe nena-ne.”
43006008	Yesus 'ai me-mete'e ma lelegu, 'a Andreas (unanga re 'a Simon Petrus gia nongoḏu) unanga 'o kanau,
43006009	“ 'Ane ngowa 'olo na-nau'u matengo unanga rai roti ngai romotoa re 'ai nyao'o ngai ḏiḏi. Mada'a, tantu ḏua enanga gena-ge 'i ngadolo ua di'a ngowa'a repe nena-ne!”
43006010	Yesus 'o kanau, “Ngini ni soma'a ananga mo-moini 'aḏi tegoro tala.” Sababu tana'a gena-ge rurubu mitanga, dadi ananga mo-moini nyengara 'aḏi tegoro tala. Ngowa-ngowa'a gena-ge na-nau'u ḇato ḏa nga cala romotoa.
43006011	Gena ḏua, Yesus 'a 'oro roti gena-ge re 'O sibere ie murasa ma la ra Ma Jou'ongu Madutu, kara 'A sibalangu roti gena-ge toma ngowa'a repe. So'o gena ḏi'i nyao'o gena-ge. Dadi ngowa'a repe 'aḏi oromo singadolo 'aḏi matai wunusu mo-moini.
43006012	Wakutu ananga mo-moini raḏi oromo singadolo 'aḏi wunusu Yesus 'o kanau Tai me-mete'e, “Ni lomu roti ma jingianga, la awa singadolo budiga.”
43006013	Wakutu ananga ya lomu ma jingianga togumu ḏua, ma jingianga gena-ge 'i roma-romanga pipigu nyagi moi re romoḏiḏi.
43006014	Ngowa'a repe ga'a ya oḏi'i Yesus 'o 'a'a ga'a hera-heranga gena-ge, ananga 'aḏi kanau, “Mode-mode'e Unanga nena-ne Nabi ga'a ngene wo singanono 'O sapolo toma dungia nena-ne.”
43006015	Yesus 'a waro ananga raḏi sapolo remanga maksudu 'aḏi simau-mau Unanga 'o dadi ananga manga 'olana. Sababu gena-ge, Unanga 'o tagi masilalo'o toma daeraha sau-sau, la pa'i Unanga 'o matengo ḇato.
43006016	Wakutu 'orasa sa'i ri lobi'i, Unanga 'ai me-mete'e 'aḏi 'uci toma talaga,
43006017	kara 'aḏi mabalene toma oti re 'aḏi amono tagi toma limau Kapernaum. Mada'a singadolo ri lobi'i Yesus 'o sapolo ra ananga nyangu.
43006018	Toma 'orasa gena-ge ḏua, talaga mulaingi momoku, sababu karawiana lai siḏi.
43006019	Wakutu ananga 'aḏi amono ma giḏanga ḏa kilo romotoa bolo kilo rarama, ananga 'aḏi oḏi'i Yesus 'o sapolo 'o tagi toma ḇanyo ma re'u 'a meta-meta ino manga oti. Ananga 'aḏi matai mojongo masala.
43006020	Mada'a Unanga 'o kanau ra ananga, “Ngoi nena-ne, mojongo awa.”
43006021	Ḏua remanga 'akala re sinyingara sa-sanangi ananga 'aḏi dawongo Yesus tamanga oti ma dara. Toma 'orasa gena-ge ḏua, kage-kage ananga raḏi ngadolo toma talaga ma 'uḏu, ngi'i ga'a ananga mau 'aḏi ngadolo.
43006022	Ma ḇiḇini ino, ngowa'a repe 'ane toma talaga kaci moi moju 'aḏi sapolo disa Yesus, sababu ananga ya waro oti pa'i rimoi toma talaga ma 'uḏu 'au nyigo. Ananga raḏi oḏi'i Yesus 'ai me-mete'e raḏi si'a da'a kaci moi reo oti gena-ge, re waro ḏi'i Yesus 'o mete'e ua.
43006023	Ḏua ngowa-ngowa'a toma limau Tiberias da'a kaci moi 'aḏi sapolo remanga oti 'ane, co-cori ngi'i ga'a Ma Jou ro sibere ie murasa ma la ra Ma Jou'ongu Madutu, kara 'o sibalangu roti re nyao'o toma ngowa'a repe di'a 'aḏi oromo.
43006024	Wakutu ngowa'a repe 'aḏi oḏi'i Yesus re 'Ai me-mete'e raḏi cua toma ngi'i gena-ge, ananga ḏi'i 'aḏi mabalene toma oti-oti ga'a da'a talaga kaci moi ino, re 'aḏi amono si'a da'a kaci moi toma limau Kapernaum 'aḏi disa Yesus.
43006025	Ananga 'aḏi ngadolo da'a talaga kaci moi re 'aḏi ma'u sanga ra Yesus re 'aḏi sano, “Rabi, 'au ngau ngana no ngadolo 'ane?”
43006026	Yesus 'a sangoro, “Ni ngaku mode-mode'e 'Ari demo-demo nena-ne: I'a sa'olo ngini ni disa Ngoi? Sababu ni oḏi'i Ngoi to 'a'a ga'a hera-heranga re ni sahe ga'a gena-ge ma ngale 'oru?! Ua! Ngini ni disa Ngoi sababu ngini reni oromo singadolo reni wunusu!
43006027	Awa ngini ni munara pa'i disa ḇato di'a ngo-ngoromo ga'a 'i capati cira. Jobilaha ngini ni munara disa di'a ngo-ngoromo ga'a kama cira ua, re ga'a sigasa toma 'ahu kasingado-ngadolo i'a. Ngo-ngoromo gena-ge Ngoi, Manusia ma Ngowa'a Nau'u, nyengara to pula'a di'a ngini, sababu Ma Jou'ongu Madutu ro sijumu mangale Unanga ro cumutu Ngoi di'a siḏagi munara gena-ge re Ngoi tu sisanangi Unanga.”
43006028	Ḏua ananga 'aḏi sano ra Yesus, “Ngomi balasu mi 'a'a 'oru, la nyengara mi sisanangi Ma Jou'ongu Madutu?”
43006029	Yesus 'a sangoro ra ananga, “Ma Jou'ongu Madutu 'o mau ra ngini nena-ne: Ngini balasu ni ngaku Ngoi ga'a Ma Jou'ongu Madutu Ri 'utusu.”
43006030	Dadi ananga 'aḏi kanau, “Na'o so'o gena, no 'a'a ga'a hera-heranga, la ngomi ma oḏi'i re mi ngaku Ma Jou'ongu Madutu 'o 'utusu Ngana.
43006031	Wakutu ngomi minga ete re dotumu toma daeraha baulaco, ananga 'aḏi oromo manna, ma tero sa'olo 'i silefo toma Boku 'Ofi-'Ofi so'o ne: ‘Unanga 'o pula'a ananga roti da'u soroga tala.’ ”
43006032	Ḏua Yesus 'o kanau ra ananga, “Ni ngaku mode-mode'e 'Ari demo-demo nena-ne: Roti gena-ge 'a Musa ua 'a pula'a, mada'a 'Ari Ḇaḇa. Re Unanga gena-ge ḏi'i 'O pula'a ra ngini roti mode-mode'e da'u soroga tala.
43006033	Sababu roti ga'a Ma Jou'ongu Madutu 'a pula'a, gena-ge Ngoi nena-ne, ga'a To 'uci da'u soroga tala re To pula'a 'ahu kasingado-ngadolo i'a toma manusia.”
43006034	Ananga 'aḏi kanau, “Jou, no pula'a ḏi'i roti gena-ge di'a ngomi.”
43006035	Yesus 'o kanau ra ananga, “Ngoi nena-ne roti ga'a sigasa 'ahu. Ngowa'a ga'a sapolo ra Ngoi, ananga kama sawini riwara re ngowa'a ga'a ngaku Ngoi, ananga manga camala kama dudungu riwara.
43006036	Kalaha rini oḏi'i Ngoi, ngini ni ngaku ua moju. Gena-ge ma tero sa'olo Ngoi reto kanau ra ngini,
43006037	Mada'a ngowa'a mo-moini 'Ari Ḇaḇa 'o sidoa'a ra Ngoi, ananga gena-ge ḏuanga i'a 'aḏi sapolo ra Ngoi. Re 'a guna ḇato ga'a sapolo ra Ngoi, Ngoi ta'u itomo ua.
43006038	Sababu Ngoi reto 'uci da'u soroga tala mete'e Ngoi 'ari mau masiretene ua, mada'a mete'e Unanga ga'a Ro 'utusu Ngoi, Unanga gena-ge 'ai mau.
43006039	Re Unanga ga'a Ro 'utusu Ngoi, Unanga 'ai mau nena-ne: Ngowa'a mo-moini ga'a Unanga sipula'a ra Ngoi, matengo i'a mai ua 'aḏi iranga. Siḏibo ḏi'i, Ngoi ḏuanga i'a dadunu Ta'u si'ahu moju ananga gena-ge toma Kiamata ma Wangere.
43006040	Nena-ne 'Ari Ḇaḇa 'ai mau: ngowa'a mo-moini ga'a oḏi'i Ngoi, Manusia ma Ngowa'a Nau'u, re 'aḏi ngaku Ngoi, ananga gena-ge 'aḏi sanga 'ahu kasingado-ngadolo i'a, re toma Kiamata ma Wangere, Ngoi dadunu ta'u si'ahu moju ananga gena-ge.”
43006041	Ḏua ngowa-ngowa'a Yahudi mulaingi 'aḏi kuḏubungu mangale Yesus, sababu Unanga 'o kanau, “Ngoi nena-ne roti ga'a 'uci da'u soroga tala.”
43006042	Ananga 'aḏi kanau matengo re matengo, “Yesus nena-ne 'a Yusuf 'ai ngowa'a nau'u! Ngomi mi nana'o 'Ai ḇaḇa re 'Ai ngina. I'a sa'olo Unanga 'o kanau mangale Unanga 'uci da'u soroga tala!”
43006043	Ḏua Yesus 'o kanau ra ananga, “Awa ni kuḏubungu.
43006044	Na'o 'ari Ḇaḇa ga'a 'utusu Ngoi, Unanga 'o sigasa ua ananga ra Ngoi, ḏua matengo i'a mai ua nyengara 'aḏi sapolo ra Ngoi. Re 'a guna ḇato ga'a sapolo ra Ngoi, ḏuanga i'a toma Kiamata ma Wangere, Ngoi dadunu ta'u si'ahu moju ananga.
43006045	Toma nabi-nabi manga boku ma dara ri silefo so'o ne: ‘Ananga mo-moini ḏuanga i'a 'aḏi madoto'o ra Ma Jou'ongu Madutu tala.’ Dadi ngowa'a mo-moini 'aḏi 'isene re madoto'o Tari Ḇaḇa, ananga gena-ge 'aḏi sapolo ra Ngoi.
43006046	Matengo i'a mai ua 'o oḏi'i 'Ari Ḇaḇa, ḏuga-ḏuga pa'i Ngoi ga'a to sapolo da'u ra Ma Jou'ongu Madutu tala; pa'i Ngoi gena-ge ḇato to oḏi'i 'Ari Ḇaḇa.
43006047	Ni ngaku mode-mode'e 'Ari demo-demo nena-ne: 'A guna ga'a ngaku Ngoi, unanga gena-ge ro sanga 'ahu kasingado-ngadolo i'a.
43006048	Ngoi masiretene roti ga'a sigasa 'ahu.
43006049	'Ua re 'au wali ninga ete re dotumu toma daeraha baulaco ananga 'aḏi oromo manna. Mada'a ngene wo waro enanga gena-ge 'i pula'a 'ahu ua, sababu ananga mo-moini 'aḏi sengene.
43006050	Mada'a roti ga'a 'i 'uci da'u soroga tala so'o gena-ge ua. Ngowa'a ga'a oromo roti gena-ge ananga ḏuanga i'a 'aḏi sengene ua.
43006051	Ngoi nena-ne roti 'ahu ga'a 'i 'uci da'u soroga tala. Na'o 'a guna ḇato oromo roti gena-ge, ḏuanga i'a 'o 'ahu kasingado-ngadolo i'a. Roti gena-ge 'Ari lese ga'a ḏuanga i'a ta sidoa'a, la manusia nyengara sanga 'ahu.”
43006052	Wakutu ngowa'a Yahudi ya 'isene i'a Yesus 'ai demo-demo gena-ge, ananga 'aḏi ma'u rubutu matengo re matengo. Ananga 'aḏi kanau, “Ma duhu sa'olo ngowa'a nena-ne 'o pula'a 'ai lese di'a ngene wa oromo?!”
43006053	Ḏua Yesus 'o kanau ra ananga, “Ni ngaku mode-mode'e 'Ari demo-demo nena-ne: Na'o ngini ni oromo ua Ngoi 'ari lese, Ngoi Manusia ma Ngowa'a Nau'u, re ni ka'e ua Ngoi 'ari ngaunu, ngini sanga ua 'ahu kasingado-ngadolo i'a
43006054	'A guna ḇato 'o oromo 'Ari lese re 'o ka'e 'Ari ngaunu, unanga gena-ge ro sanga 'ahu kasingado-ngadolo i'a re Ngoi dadunu tu si'ahu moju toma Kiamata ma Wangere.
43006055	Sababu 'Ari lese gena-ge ngo-ngoromo 'i sigasa 'ahu, re 'Ari ngaunu gena-ge ngo-ngo'e 'i sigasa 'ahu.
43006056	'A guna ḇato 'o oromo 'ari lese re ka'e 'ari ngaunu, unanga gena-ge 'o marimoi ra Ngoi, re Ngoi to marimoi ra unanga.
43006057	'Ari Ḇaḇa, Unanga 'ahu ma cimi, Ro 'utusu Ngoi re Ngoi to 'ahu ra Unanga ino. So'o gena ḏi'i, ngowa'a ga'a oromo 'Ari lese, ananga 'aḏi sanga 'ahu ra Ngoi.
43006058	Ngoi nena-ne roti ga'a 'uci da'u soroga tala. Ngoi ma tero ua manna ga'a ninga ete re dotumu ya oromo 'ua re 'au wali. Kalaha ananga ya oromo manna gena-ge, ananga 'aḏi sengene ḏi'i. Mada'a ngowa'a ga'a oromo roti gena-ge, ḏuanga i'a 'aḏi 'ahu kasingado-ngadolo i'a.”
43006059	Yesus 'o kanau mo-moini gena-ge, wakutu Unanga 'o doto'o ngowa-ngowa'a toma wala puji toma limau Kapernaum.
43006060	Togumu i'a ananga ya 'isene Yesus 'o kanau so'o gena-ge, ngowa'a manga repe Tai me-mete'e manga sigolona, ananga 'aḏi kanau, “Do-doto'o gena-ge tubuso masala, 'a guna nga'unu 'a mete'e?!”
43006061	Yesus masiretene 'a waro 'Ai me-mete'e 'aḏi kuḏubungu mangale 'Ai do-doto'o. Dadi Unanga 'o kanau, “I'a sa'olo ngini porata, Tari demo-demo gena-ge?
43006062	Na'o so'o gena-ge, ḏuanga i'a enanga ma dadi sa'olo na'o ngini ni oḏi'i Manusia ma Ngowa'a Nau'u 'o pere maḏibo Tai ngi'i ma siḏa?!
43006063	Ga'a si'a'a manusia 'aḏi 'ahu, gena-ge Ma Jou'ongu Madutu 'ai Roh. Manusia manga de-de'e, ma faeda 'i cua di'a sigasa 'ahu kasingado-ngadolo i'a. Demo-demo gena-ge ga'a Ngoi ta sikanau ra ngini, demo-demo nena-ne ra Ma Jou'ongu Madutu 'ai Roh ino ga'a sigasa 'ahu kasingado-ngadolo i'a.
43006064	Mada'a 'age ḏi'i taninga sigolona ananga 'aḏi ngaku ua.” Yesus 'o kanau so'o gena, sababu toma mulaingi i'a moju Unanga ra waro ananga ga'a 'aḏi ngaku ua re 'a guna 'o sipula'a Unanga Tai lawana.
43006065	Dadi, Yesus dadunu 'o kanau moju, “Ma sababu gena-ge, Ngoi ta siajele ra ngini, matengo i'a mai ua nga'unu 'o sapolo ra Ngoi, ḏuga-ḏuga unanga sanga saele Tari Ḇaḇa masiretene.”
43006066	Mulaingi toma 'orasa gena-ge 'Ai me-mete'e manga repe 'aḏi sisoi'i tala Yesus, re 'aḏi mete'e Unanga riwara.
43006067	Dadi Yesus 'o sano Tai me-mete'e nga nyagi moi re nga muḏiḏi, “Sa'olo ngini? Ngini ni sisoi'i tala Ngoi ḏi'i?”
43006068	Simon Petrus 'o kanau, “Ma Jou, ra guna moju ngomi mi mete'e? Ma Jou, pa'i 'Ani demo-demo ḇato 'i sigasa ngomi toma 'ahu kasingado-ngadolo i'a;
43006069	re ngomi remi ngaku re waro mode-mode'e Ma Jou Ngowa'a 'Ofi-'Ofi ga'a Ma Jou'ongu Madutu 'U 'utusu.”
43006070	Yesus 'a sangoro, “Ngoi masiretene to cumutu ngini nga nyagi moi re nga muḏiḏi nena-ne. Mada'a 'age rema ngowa'a matengo taninga sigolona unanga ma tero sa'olo 'Iblisi!”
43006071	(Yesus 'ai maksudu 'a Yudas - Simon Iskariot 'ai ngowa'a nau'u. Kalaha Yudas 'o osama nyo-nyoimi ra Yesus 'ai me-mete'e nga nyagi moi re nga muḏiḏi, unanga ḏuanga i'a 'o sipula'a Yesus Tai lawana.)
43007001	Palisi i'a Yesus 'o tagi le'a ḇato toma daeraha Galilea. Unanga 'o oḏu'u tagi toma daeraha Yudea, sababu Yahudi manga bi-biri'i da'a 'aḏi mau sisengene Unanga.
43007002	Mada'a wakutu gena-ge sa'i co-cori wangere lamo'o wakutu ngowa'a 'aḏi tegoro toma suyu'u ma 'atu ate ma so'a,
43007003	Yesus 'ai no-nongoḏu 'aḏi kanau ra Unanga, “No sisoi'i tala ngi'i nena-ne, re tagi toma daeraha Yudea, la 'Ani me-mete'e da'a nga'unu 'aḏi oḏi'i 'Ani ga'a hera-heranga ḏi'i.
43007004	Sababu matengo i'a mai ua ga'a 'o mau dadi ngowa'a la-lamo'o 'a gogono 'ai ga'a. Na'o Jou nga'unu no 'a'a ga'a hera-heranga, No tagi re No sijumu enanga gena-ge, la ngowa'a mo-moini toma dungia sitabi donga nyengara ya oḏi'i.”
43007005	(Ananga 'aḏi kanau so'o gena-ge sababu 'Ai no-nongoḏu mai 'aḏi ngaku Unanga ua.)
43007006	Sababu gena-ge, Yesus 'o kanau ra ananga, “Ngoi 'ari 'orasa 'i ngadolo nyangu di'a to tagi toma limau Yerusalem. Mada'a ra ngini, 'orasa 'oru ḇato ni nyengara tagi toma limau Yerusalem,
43007007	sababu matengo i'a mai ua 'o emono ngini. Mada'a di'a Ngoi, ngowa'a toma dungia nena-ne raḏi emono Ngoi, sababu Ngoi to siajele ra ananga mangale manga ga'a 'i cira.
43007008	Dadi ngini ni tagi masiretene toma laya gena-ge, Ngoi to tagi ua, sababu Ngoi 'ari 'orasa 'i ngadolo nyangu.”
43007009	Yesus 'o kanau so'o gena-ge Tai no-nongoḏu, dadi Unanga 'o tegoro moju toma daeraha Galilea.
43007010	Yesus 'ai no-nongoḏu 'aḏi tagi toma laya suyu'u ma 'atu ate ma so'a toma limau Yerusalem. Wakutu ananga gena-ge raḏi tagi siḏa togumu i'a, Yesus 'o siduu'u matengo, 'o masigogoro toma laya gena-ge. Dadi matengo i'a mai ua 'o waro Unanga 'o mete'e laya gena-ge.
43007011	Toma laya gena-ge, Yahudi manga bi-biri'i 'aḏi disa Unanga re 'aḏi sano-sano, “Unanga le'a?”
43007012	Toma laya gena-ge ma dara, ngowa'a repe 'aḏi ma'u jujuḏu mangale Unanga. Mamuni'a 'aḏi kanau, “Unanga ngowa'a la-la.” Mada'a mamuni'a ḏi'i 'aḏi kanau, “Ua, Unanga 'o sihaga ngowa'a repe.”
43007013	Mada'a matengo i'a mai ua 'o kanau sibio-biono i'a mangale Unanga sababu ananga 'aḏi mojongo Yahudi manga bi-biri'i.
43007014	Toma laya ma si'olona i'a, Yesus 'o supu re 'O osama ra Ma Jou'ongu Madutu 'ai Wala ma soana re mulaingi 'O doto'o ngowa-ngowa'a toma ngi'i gena-ge.
43007015	Dadi Yahudi manga bi-biri'i 'aḏi heranga masala re 'aḏi kanau, “Unanga ne kama sakola ua, mada'a 'Ai wo-waro ma repe mangale Boku 'Ofi-'Ofi!”
43007016	Yesus 'a sangoro, “Ngoi to doto'o 'Ari do-doto'o ua, mada'a do-doto'o ra Unanga ga'a Ro 'utusu Ngoi.
43007017	'A guna ḇato ga'a mau mete'e Ma Jou'ongu Madutu 'ai 'akala ma mau, ananga gena-ge ḏuanga i'a ya disa waro 'oru ga'a Ngoi to doto'o ma 'asala ra Ma Jou'ongu Madutu bolo ra Ngoi masiretene.
43007018	Ngowa'a matengo ga'a 'o pula'a 'ai do-doto'o masiretene 'aḏi disa ngowa'a 'aḏi silamo'o unanga. Mada'a ngowa'a matengo ga'a 'o disa ngowa'a 'aḏi silamo'o Unanga ga'a 'U 'utusu, ngowa'a gena-ge 'o loasa re banari re kama sa-sakala ua.
43007019	'A Musa ro pula'a Ma Jou'ongu Madutu 'ai hukumu ra ngini. Mada'a taninga sigolona matengo i'a mai ua ya mete'e hukumu gena-ge. I'a sa'olo ngini mau ni sisengene Ngoi?”
43007020	Ngowa'a repe 'aḏi kanau, “Ngana roh ma jira ni dungosama! 'A guna mau 'o sisengene Ngana?!”
43007021	Yesus 'o kanau ra ananga, “Ngini ni heranga sababu Ngoi to 'a'a pa'i ga'a hera-heranga rimoi ḇato toma Sabata ma wangere.
43007022	Mada'a ngini masiretene ni munara toma Sabata ma Wangere wakutu ni suna ninga ngowa'a. Musa 'o pula'a 'atoranga mangale ngini balasu ni suna ninga ngowa-ngowa'a. (Ma nyonyata 'atoranga gena-ge ma 'asala ra Musa ua, mada'a ma 'asala tamanga ete re dotumu wakutu 'a Musa 'o cua moju.) Dadi sababu 'atoranga gena-ge na'o ngini balasu ni suna ninga ngowa'a toma Sabata ma wangere, ngini ni siḏagi suna ma 'atoranga toma wangere gena-ge!
43007023	Na'o ngini 'a'a so'o gena-ge, la ni sito'u awa 'a Musa 'ai hukumu mangale suna, i'a sa'olo ngini ni duruta Ngoi, sababu to si-la ngowa'a toma Sabata ma Wangere, la 'ai lese mo-moini enanga 'i la?
43007024	Awa ni sijuruhakimi ngowa'a sababu 'oru ga'a ni oḏi'i, mada'a balasu ni sijuruhakimi mete'e toma ba-banari ma dara.”
43007025	Ḏua ngowa'a Yerusalem nga muḏuo i'a 'aḏi kanau, “Unanga nena-ne ga'a ngowa'a bi-biri'i 'aḏi disa-disa di'a 'U sengene?
43007026	Mada'a oḏi'i Unanga 'o kanau rema bebasa toma mandan, re ngowa'a bi-biri'i matengo i'a mai ua 'o ḇangata Unanga. Ngene nanga bi-biri'i ḏa raḏi mawaro mangale Unanga nena-ne 'O Kristus?!
43007027	Mada'a wakutu 'O Kristus 'o sapolo, matengo i'a mai ua 'a waro 'Ai 'asala le'a ino. Mada'a ngene rewa waro Unanga nena-ne 'Ai 'asala.”
43007028	Ḏua wakutu Yesus 'o doto'o moju ra Ma Jou'ongu Madutu 'ai Wala ma soana, 'o kanau rai iḏingi 'a siduga-duga: “Ya ngini ni kanau ni waro Ngoi nena-ne 'a guna re 'Ari 'asala le'a ino! Mada'a Ngoi 'ari ta-sapolo mete'e Ngoi 'Ari mau masiretene ua. Mada'a Unanga ga'a ngene balasu wo ngaku, Unanga gena-ge Ro 'utusu Ngoi. Mada'a ngini ni nana'o ua Unanga gena-ge.
43007029	Ngoi to nana'o Unanga, sababu Ngoi 'ari 'asala ra Unanga ino re Unanga gena-ge Ro 'utusu ngoi.”
43007030	Toma 'orasa gena-ge, ananga 'aḏi tai'i cako'o 'a Yesus, mada'a matengo i'a mai ua nga'unu 'o gu'u Unanga sababu 'Ai 'orasa 'i ngadolo nyangu.
43007031	Ngowa'a repe tamanga sigolona ga'a 'aḏi ngaku Unanga, ananga 'aḏi kanau, “Unanga gena-ge 'O Kristus ga'a ro sapolo! Sababu Unanga nga'unu 'o 'a'a ga'a hera-heranga lebe repe.”
43007032	Ngowa'a Farisi nga muḏuo i'a 'aḏi 'isene ngowa'a repe 'aḏi majujuḏu mangale 'a Yesus. Dadi ngowa'a Farisi re 'imam-'imam ma sae'e ananga 'aḏi soma'a Ma Jou'ongu Madutu 'ai Wala ma ja-jaga 'aḏi tagi cako'o 'a Yesus.
43007033	Yesus 'o kanau toma ngowa'a repe ra Ma Jou'ongu Madutu 'ai Wala ma soana, “Pa'i ngoma moi ḇato ngoi to mamete'e ra ngini. Togumu i'a Ngoi toma ḏibo ra Unanga ga'a 'O 'utusu ngoi.
43007034	Ngini ḏuanga i'a ni disa Ngoi mada'a ni sanga Ngoi ua, sababu ra Ngoi 'ari ngi'i, ngini ni sapolo yoḏu'u.”
43007035	Ḏua ngowa'a Yahudi manga bi-biri'i 'aḏi ma'u kanau matengo re matengo, “Unanga nena-ne 'o mau tagi le'a singadolo ngene sanga unanga ua? Ḏa Unanga mau 'o tagi toma ngowa'a Yahudi ga'a 'aḏi tegoro toma ngowa'a Yunani manga nagara, re 'o doto'o ngowa'a Yunani.
43007036	'Ai maksudu 'oru wakutu Unanga 'o kanau, ‘Ngini ḏuanga i'a ni disa Unanga, mada'a ni sanga Unanga ua.’ Re ‘Ngi'i ga'a Unanga 'o tagi, ngi'i gena-ge ngini ni sapolo yoḏu'u’?”
43007037	Toma wangere ma ḏo-ḏogumu laya suyu'u ma 'atu ate ma so'a, wangere gena-ge wangere ma lamo'o, Yesus 'o made-de'oso ra Ma Jou'ongu Madutu 'ai Wala ma soana, re 'o kanau rai iḏingi 'a siduga-duga: “Ngowa'a ga'a manga camala 'i dudungu, balasu 'aḏi sapolo ra Ngoi di'a 'aḏi ka'e!
43007038	Gena-ge ma tero sa'olo ri silefo toma Boku 'Ofi-'Ofi so'o ne: ‘ 'A guna ḇato 'o ngaku Ngoi, tai 'akala re sinyingara ma dara 'i waloro ḇanyo sigasa toma 'ahu.’ ”
43007039	Yesus 'ai demo-demo so'o gena-ge mangale Ma Ngagara 'Ofi-'Ofi wakutu ngowa'a ga'a raḏi ngaku Unanga, ḏuanga i'a ya dawongo. Toma 'orasa gena-ge Ma Ngagara 'Ofi-'Ofi 'i sipula'a nyangu, sababu Yesus 'o sanga mulia nyangu.
43007040	Ngowa'a repe 'aḏi 'isene Yesus 'ai demo so'o gena-ge, re tamanga sigolona 'age mamuni'a 'aḏi kanau, “Tantu ḏua, Unanga nena-ne Nabi gena-ge ga'a Ma Jou'ongu Madutu 'o sijaji 'ua re 'au wali.”
43007041	Mamuni'a 'aḏi kanau, “Unanga nena-ne 'O Kristus.” Mada'a mamuni'a 'aḏi kanau, “ 'Ah sanga ua, 'O Kristus 'o sapolo toma Galilea ino!
43007042	Toma Boku 'Ofi-'Ofi ma dara 'i silefo mangale 'O Kristus ra 'Olana Daud 'ai ju'uda, re 'O sapolo toma gamu Betlehem, 'Olana Daud 'ai ji'o re gamu.”
43007043	Dadi ananga 'aḏi ma'u lawana mangale Yesus.
43007044	Mamuni'a mau 'aḏi cako'o Unanga, mada'a matengo i'a mai ua 'aḏi gare giama ra Unanga.
43007045	Ma ḏo-ḏogumu, Ma Jou'ongu Madutu 'ai Wala ma ja-jaga ga'a 'aḏi sanga soma'a tagi cako'o Yesus, ananga 'aḏi maḏibo. 'Imam-'imam ma sae'e re ngowa-ngowa'a Farisi 'aḏi sano ra ananga, “I'a sa'olo ni cako'o re ni gasa ino Unanga ua?”
43007046	Ananga gena-ge 'aḏi sangoro, “Ngomi mi sanga nyangu ngowa'a matengo ga'a 'o kanau sa'olo Unanga.”
43007047	Ngowa-ngowa'a Farisi 'aḏi kanau, “ 'Oru ngini ḏi'i Unanga nu'u sihaga?!
43007048	Matengo i'a mai ua tananga bi-biri'i bolo ngowa'a Farisi raḏi ngaku Unanga!
43007049	Mada'a pa'i ngowa'a haga ma repe ḇato 'aḏi ngaku Unanga sababu ananga gena-ge 'aḏi waro ua 'a Musa 'ai hukumu. Dadi ananga ḏuanga i'a 'aḏi sanga hukumu ra Ma Jou'ongu Madutu!”
43007050	'Age rema ngowa'a matengo toma ngowa'a Farisi manga sigolona, 'ai lomanga 'a Nikodemus, unanga ro lawi'i ra Yesus soi moi. Unanga 'o kanau toma ngowa'a Farisi ma lelegu,
43007051	“Mete'e Musa 'ai hukumu, ngene wo singe-ngeta'a hukumu yoḏu'u ra matengo i'a, na'o 'ai gamamu wa 'isene nyangu re 'ai ga'a wa parikisa nyangu.”
43007052	Ananga gena-ge 'aḏi sangoro, “ 'Oru ngana ngowa'a Galilea ḏi'i?! Disa waro ḇato toma Boku 'Ofi-'Ofi re ngana na sanga waro mangale nabi matengo i'a mai ua, 'ai 'asala toma Galilea ino!” [
43007053	Togumu i'a ananga mo-moini 'aḏi matai ḏibo tamanga wala masiretene.
43008001	Mada'a Yesus 'o tagi toma Polono Zaitun.
43008002	Ma ḇiḇini ino da-daini i'a moju, Unanga dadunu 'o tagi ra Ma Jou'ongu Madutu 'ai Wala ma soana. Ngowa'a manga repe 'aḏi sapolo ra Unanga re 'O tegoro di'a 'O doto'o.
43008003	Toma 'orasa gena-ge, guru-guru 'agama re ngowa-ngowa'a Farisi ananga 'aḏi gasa ino ra Yesus we-were'a matengo ga'a sicako'o mo 'a'a tinikai. Ananga 'aḏi soma'a we-were'a gena-ge mo made-de'oso toma mandan,
43008004	kara 'aḏi kanau ra Unanga, “Guru, we-were'a nena-ne ngomi mi sicako'o mo 'a'a tinikai.
43008005	Mete'e 'a Musa 'ai hukumu, we-were'a ga'a mo 'a'a tinikai so'o gena-ge ngene balasu wo poini munanga reo maḏi singadolo mo sengene. Dadi mete'e Ngana, ngene balasu wo 'a'a 'oru?”
43008006	Ananga manga so-sano ma maksudu di'a 'aḏi disa Yesus 'ai sala, la ananga 'U kalaki Unanga. Mada'a Yesus pa'i maruku ḇato re 'O lefo toma tana'a Rai rarag̱a.
43008007	Wakutu ananga gena-ge 'aḏi sano tau-taunu ra Unanga reo so-sano ma tero, Unanga 'o made'oso re 'O kanau i'a ra ananga, “Ngowa'a matengo ga'a kai ḏosa ua, unanga gena-ge 'o poini siḏa reo maḏi toma we-were'a nena-ne.”
43008008	Ḏua Yesus dadunu 'o maruku re 'o lefo moju toma tana'a rai rarag̱a.
43008009	Wakutu ananga ya 'isene Yesus 'o kanau so'o gena, ananga mulaingi 'aḏi sisoi'i tala Yesus. Ananga 'aḏi ma tuono matengo-matengo: siḏa-siḏa ngowa'a ga'a raḏi 'umuru i'a singadolo masimo-moini tala ma jingianga Yesus masiretene re we-were'a gena-ge mo made-de'oso moju toma ngi'i gena-ge.
43008010	Ḏua Yesus dadunu 'o made'oso moju re 'o sano i'a toma we-were'a gena-ge, “Ananga mo-moini ananga le'a? Matengo i'a mai ua ga'a mau sihukumu ngana?”
43008011	Munanga ma sangoro, “Matengo i'a mai ua, Jou.” Ḏua Yesus 'o kanau, “Ngoi ḏi'i mau tini sihukumu ngana ua. Nange-ne no tagi re awa no 'a'a tinikai moju.”]
43008012	Ḏua Yesus 'o kanau moju toma ngowa'a repe so'o ne: “Ngoi nena-ne dungia ma tarangi, ngowa'a ga'a mete'e Ngoi ananga 'aḏi 'ahu toma hafu-hafu ma dara ua, mada'a ananga gena-ge 'aḏi sanga tarangi, la ananga nyengara 'aḏi 'ahu toma tarangi ma dara.”
43008013	Ngowa-ngowa'a Farisi 'aḏi kanau ra Unanga, “Sababu Ngana no pula'a sakisi mangale 'Ani diri masiretene, ngomi ma dawongo ua 'Ani sakisi gena-ge sa'olo banari.”
43008014	Yesus 'o sangoro, “Kalaha Ngoi to pula'a sakisi mangale 'Ari diri masiretene, enanga gena-ge 'i banari moju, sababu Ngoi ta waro le'a ino Ngoi to sapolo re le'a i'a Ngoi to tagi. Ngini waro ua le'a ino Ngoi to sapolo re le'a i'a Ngoi to tagi.
43008015	Ngini ni sijuruhakimi ngowa'a manga hali mete'e manusia manga mau, mada'a Ngoi, matengo i'a mai ua Ta sijuruhakimi ua.
43008016	Mada'a na'o Ngoi to sijuruhakimi ngowa'a manga hali, 'oru ga'a Ngoi to putusu gena-ge 'i 'adili. Sababu pa'i Ngoi masiretene ua To putusu, mada'a 'Ari Ḇaḇa ga'a Ro 'utusu Ngoi, 'O mamete'e ra Ngoi.
43008017	Taninga hukumu masiretene, Musa 'a lefo so'o ne: Na'o 'age rema ngowa'a sakisi nga muḏiḏi ga'a manga demo ma tero, ngowa'a sakisi gena-ge nyengara ngowa'a ya ngaku.
43008018	So'o gena-ge ḏi'i 'age nga muḏiḏi ga'a 'aḏi pula'a sakisi mangale Ngoi: Ngoi masiretene re 'Ari Ḇaḇa ga'a Ro 'utusu Ngoi.”
43008019	Ḏua ngowa'a Farisi 'aḏi sano ra Unanga, “ 'Ani Ḇaḇa gena-ge Unanga le'a?” Yesus 'a sangoro, “Ngini ni nana'o Ngoi ua re ni nana'o ua ḏi'i 'Ari Ḇaḇa. Na'o ngini nana'o Ngoi, tantu ḏi'i ni nana'o 'Ari Ḇaḇa.”
43008020	Mo-moini gena-ge Yesus 'o kanau wakutu Unanga 'o doto'o ra Ma Jou'ongu Madutu 'ai Wala ma soana, Unanga tegoro co-cori toma jou-jou ma burua. Mada'a matengo i'a mai ua 'o cako'o Unanga, sababu ma 'orasa enanga 'i ngadolo nyangu.
43008021	Yesus dadunu 'o kanau moju ra ananga gena-ge, “Ngoi ḏuanga i'a to tagi re ngini ḏuanga i'a ni disa Ngoi. Mada'a ngini ḏuanga i'a ni sengene taninga ḏosa-ḏosa moju. Ngi'i ga'a Ngoi to tagi, ngini gena-ge ni sapolo yoḏu'u.”
43008022	Ḏua Yahudi manga bi-biri'i 'aḏi ma'u kanau matengo re matengo: “Unanga 'ai maksudu 'oru: ‘Toma ngi'i ga'a Ngoi to tagi ngini ni sapolo yoḏu'u?’ Ḏa Unanga 'o masisengene!”
43008023	Ḏua Yesus dadunu 'o kanau moju ra ananga, “Ngini ni sapolo dau ie, mada'a Ngoi to sapolo da'u tala. Ngini toma dungia ino, mada'a Ngoi toma dungia ino ua.
43008024	Ma sababu gena-ge, Ngoi to kanau ra ngini mangale ngini ḏuanga i'a ni sengene taninga ḏosa-ḏosa moju. Na'o ngini ngaku ua, mangale ‘Ngoi nena-ne Unanga ga'a 'o 'ahu kasingado-ngadolo i'a’ mode-mode'e ngini ḏuanga i'a ni sengene taninga ḏosa-ḏosa ma dara moju.”
43008025	Ananga 'aḏi sano, “Ngana nena-ne 'a guna?” Yesus 'a sangoro, “Ngoi nena-ne ga'a reto kanau ra ngini toma mulaingi!
43008026	Ma repe moju 'ori i'a ga'a To mau Ta sikanau, la to sijuruhakimi ngini. Mada'a Ngoi to kanau ua Ngoi masiretene 'Ari demo, mada'a To kanau Unanga ga'a Ro 'utusu Ngoi, Unanga gena-ge 'Ai demo. Re Unanga 'ai demo 'i banari. Ngoi to siajele toma ngowa'a dungia nena-ne, 'oru ga'a Ngoi to 'isene ra Unanga ino.”
43008027	Ananga gena-ge ya sahe ua mangale 'oru ga'a Unanga siajele ra ananga mangale 'Ai Ḇaḇa.
43008028	Sababu gena-ge, Yesus 'o kanau ra ananga, “Maha ḏuanga i'a ngini ni sikau'u Ngoi, Manusia ma Ngowa'a Nau'u, kara ni waro mangale ‘Ngoi nena-ne Unanga ga'a 'o 'ahu kasingado-ngadolo i'a.’ Re ngini ḏuanga i'a ni waro mangale 'ori i'a rimoi i'a ua Ngoi ta si'a'a, mete'e Ngoi 'ari mau masiretene. Ngoi to siajele ra ngini, pa'i 'oru ḇato ga'a 'Ari Ḇaḇa 'O doto'o ra Ngoi.
43008029	Re Unanga ga'a Ro 'utusu Ngoi mamete'e ra Ngoi. Sanga ua, Unanga sieanga i'a Ngoi to matengo, sababu Ngoi ta si'a'a tau-taunu 'oru ga'a sisanangi Unanga 'ai 'akala re sinyingara.”
43008030	Yesus 'a siajele mo-moini gena-ge togumu i'a, ngowa'a manga repe 'aḏi ngaku Unanga.
43008031	Gena-ge ḏua Yesus 'o kanau toma ngowa-ngowa'a Yahudi ga'a raḏi ngaku Unanga, “Na'o ngini ni 'ahu mete'e Ngoi 'ari do-doto'o, ngini mode-mode'e 'Ari me-mete'e.
43008032	Ḏua ngini ḏuanga i'a ni waro mode-mode'e Ma Jou'ongu Madutu 'ai ba-banari re ngini ni bebasa toma ḏosa ma kuasa.”
43008033	Ananga 'aḏi sangoro ra Unanga, “Ngomi nena-ne 'a Abraham 'ai ju'uda. Dadi ngomi soi moi nyangu mi dadi budaka ra guna ḇato! Dadi i'a sa'olo Ngana no kanau: ‘Ngini ḏuanga i'a sanga bebasa toma ḏosa ma kuasa’?”
43008034	Yesus 'o kanau ra ananga, “Ni ngaku mode-mode'e 'Ari demo-demo nena-ne: Ngowa'a ga'a 'a'a ḏosa, ananga gena-ge 'aḏi dadi ḏosa ma budaka.
43008035	Re ngowa'a budaka, unanga 'o sanga ngi'i tatapu ua toma tuanga 'ai ngitu re ngale. Mada'a na'o tuanga 'ai ngowa'a nau'u, tantu ḏua unanga gena-ge 'o sanga ngi'i tatapu kasingado-ngadolo i'a.
43008036	Sababu gena-ge na'o Ngoi, Manusia ma Ngowa'a Nau'u, 'O sibebasa ngini, ngini mode-mode'e ni bebasa toma ḏosa ma kuasa.
43008037	Ngoi to waro ngini nena-ne 'a Abraham 'ai ju'uda. Kalaha so'o gena-ge ngini mau sisengene Ngoi, sababu ngini dawongo ua 'Ari do-doto'o.
43008038	'Oru ga'a Ngoi ta oḏi'i Tari Ḇaḇa, gena-ge ta siajele ra ngini, mada'a ngini ni 'a'a 'oru ga'a ninga ḇaḇa nu doto'o.”
43008039	Ananga ya sangoro, “Ngomi minga ḇaḇa 'a Abraham.” Yesus 'o kanau, “Na'o ngini mode-mode'e 'a Abraham 'ai ngowa'a, tantu ḏua ngini ni 'a'a 'oru ga'a 'a Abraham 'a 'a'a.
43008040	Ngoi ta singadolo ra ngini 'oru ga'a 'i banari ga'a Ngoi masiretene to 'isene ra Ma Jou'ongu Madutu ino, mada'a ngini mau ni sisengene Ngoi! 'A Abraham 'o 'a'a so'o gena-ge ua.
43008041	Ngini ni 'a'a mete'e 'oru ga'a ninga ḇaḇa masiretene 'a 'a'a.” Ananga ya sangoro, “Ngomi ngowa'a haram ua, ngomi minga Ḇaḇa pa'i matengo ḇato, gena-ge Ma Jou'ongu Madutu masiretene.”
43008042	Ḏua Yesus 'o kanau ra ananga, “Na'o mode-mode'e Ma Jou'ongu Madutu ngini ninga Ḇaḇa, ngini ni dadalara Ngoi, sababu Ngoi reto sapolo ra Ma Jou'ongu Madutu ino re nange-ne Ngoi 'ane. Ngoi reto sapolo mete'e Ngoi 'ari 'akala ma mau masiretene ua, mada'a Unanga ga'a Ro 'utusu Ngoi, Unanga gena-ge 'Ai 'akala ma mau.
43008043	Ma sababu 'oru ngini ni sahe ua 'oru ga'a Ngoi to kanau ra ngini?! Sababu ngini pa'i 'isene 'Ari do-doto'o mada'a ni dawongo ua.
43008044	Ngini ninga ḇaḇa 'Iblisi, re ngini mau ni mete'e 'Iblisi ma mau. Toma ma mulaingi singadolo nange-ne, 'Iblisi 'i mau sisengene ngowa'a. Soi moi nyangu 'Iblisi 'i kanau 'oru ga'a 'i banari. Sababu ba-banari 'i tegoro ua toma 'Iblisi. Wakutu enanga 'i kanau sa-sakala, gena-ge biasa ḏua, sababu enanga sa-sakala re sa-sakala mo-moini ma cimi.
43008045	Dadi sababu Ngoi to siajele 'oru ga'a 'i banari, ngini ni ngaku Ngoi ua!
43008046	'Age 'a guna taninga sigolona ga'a 'a sibukiti mangale Ngoi to 'a'a ḏosa?! Na'o Ngoi to siajele 'oru ga'a 'i banari, i'a sa'olo ngini ni ngaku Ngoi ua?!
43008047	Ngowa'a ga'a manga 'asala ra Ma Jou'ongu Madutu ino, 'aḏi 'isene re mete'e Unanga 'ai demo. Mada'a ngini ninga 'asala ra Ma Jou'ongu Madutu ino ua. Sababu gena-ge ngini ni oḏu'u 'isene 'Ari demo.”
43008048	Ngowa'a Yahudi 'aḏi sangoro i'a ra Unanga, “Tero mode'e 'oru ga'a ngomi kanau: ‘Ngana ngowa'a Samaria re roh ma jira Ni dungosama’!”
43008049	Yesus 'o kanau ra ananga, “Ngoi roh ma jira ri dungosama ua. Ngoi to silamo'o 'Ari Ḇaḇa, mada'a ngini ni je-jengere Ngoi.
43008050	Ngoi to disa ua ngowa'a di'a 'aḏi silamo'o 'ari diri. Mada'a 'age rema ngowa'a matengo Unanga 'o disa di'a ngowa'a ga'a 'aḏi silamo'o Ngoi. Unanga gena-ge 'O sijuruhakimi 'oru ga'a Ngoi to kanau 'i banari bolo ua.
43008051	Ni ngaku mode-mode'e 'Ari demo-demo nena-ne: 'A guna ḇato ga'a 'o mete'e 'Ari demo, unanga kama sengene ua mada'a 'o 'ahu kasingado-ngadolo i'a.”
43008052	Ḏua ngowa'a Yahudi 'aḏi kanau ra Yesus, “Nange-ne ngomi ma waro ngana ne roh ma jira ni dungosama. Abraham masiretene ro sengene so'o gena-ge ḏi'i nabi-nabi mo-moini raḏi sengene. Dadi i'a sa'olo No kanau, ‘Na'o 'a guna ḇato 'o mete'e 'Ani demo, unanga kama sengene ua?’
43008053	Abraham masiretene ro sengene, re nabi mo-moini raḏi sengene. Ngana nena-ne 'a guna?! Sanga ua, ngana lebe la-lamo'o reo ngomi minga ḇaḇa Abraham!”
43008054	Yesus 'o sangoro, “Na'o Ngoi to silamo'o 'Ari diri, gena-ge ma faeda 'i cua. Mada'a 'Ari Ḇaḇa, Unanga gena-ge 'o silamo'o Ngoi. Unanga gena-ge ga'a ngini ni kanau: ‘Unanga ninga Jou'ongu Madutu.’
43008055	Kalaha ngini ni nana'o Unanga gena-ge ua, Ngoi tu nana'o. Na'o Ngoi to kanau Tu nana'o Unanga ua, Ngoi to dadi ngowa'a sa-sakala ma tero sa'olo ngini. Mada'a Ngoi tu nana'o Unanga re To mete'e 'Ai demo-demo.
43008056	Ninga ḇaḇa 'a Abraham 'o mau oḏi'i 'Ari ta-sapolo re maroanga mangale gena-ge. Ma nyonyata unanga 'o maroanga sababu 'o oḏi'i 'Ari ta-sapolo.”
43008057	Ḏua ngowa'a Yahudi 'aḏi kanau ra Unanga, “ 'Ani 'umuru ngadolo nyagi romotoa nyangu. I'a sa'olo no kanau reno oḏi'i 'a Abraham?!”
43008058	Yesus 'o sangoro, “Ni ngaku mode-mode'e 'Ari demo-demo nena-ne: Ngoi to kanau ra ngini, sibuoro 'a Abraham nyangu, Ngoi 'age ḏua.”
43008059	Gena ḏua, ngowa'a Yahudi 'aḏi 'oro maḏi di'a 'aḏi poini Unanga, mada'a Unanga 'o magogono, kara 'o sisoi'i tala Ma Jou'ongu Madutu 'ai Wala ma soana.
43009001	Wakutu Yesus 'o tagi i'a, Unanga 'o oḏi'i ngowa'a hafu matengo masinge-ngeta'a da'u tala.
43009002	Unanga 'ai me-mete'e 'aḏi sano ra Unanga, “Rabi, i'a sa'olo ngowa'a nena-ne 'o hafu singe-ngeta'a da'u tala moju? Unanga 'ai ḏosa bolo 'ai ḇaḇa re ngina manga ḏosa?”
43009003	Yesus 'a sangoro, “Unanga 'o hafu ma sababu unanga masiretene 'ai ḏosa bolo 'ai ḇaḇa re ngina manga ḏosa ua. Mada'a gena-ge 'i dadi, la ngowa'a ya oḏi'i re waro mangale Ma Jou'ongu Madutu 'ai kuasa 'i waiti ra unanga.
43009004	Wakutu rema wangere moju, ngene balasu wa si'a'a Unanga 'ai munara ga'a Ro 'utusu Ngoi. Sababu 'orasa lobi'i 'i ngadolo ḏua, matengo i'a mai ua nga'unu munara.
43009005	Wakutu Ngoi to 'ahu moju toma dungia nena-ne, Ngoi nena-ne dungia ma tarangi.”
43009006	Wakutu Yesus 'o kanau so'o gena togumu i'a, Unanga 'o obi'i toma tana'a re 'ai obi'i 'a sicapuru reo tana'a, kara 'a siḇiasa toma ngowa hafu 'ai la'o.
43009007	Re Unanga 'o kanau i'a toma ngowa'a hafu gena-ge, “No tagi re no maloca'a toma ḇanyo Siloam” (Siloam ma ngale: Sanga 'utusu). Dadi unanga 'o tagi 'o maloca'a. Wakutu unanga 'o maḏibo ino, unanga nyengara 'o oḏi'i.
43009008	'Ai wala-wala sebanga re ngowa'a lelegu ga'a biasa oḏi'i unanga tegoro golo-golo'o, ananga 'aḏi sano, “ 'Oru unanga nena-ne ḏua, ngowa'a ga'a biasa tegoro golo-golo'o?!”
43009009	'Age ngowa'a mamuni'a ga'a 'aḏi kanau, “Gena-ge unanga ḏua.” Mada'a 'age ḏi'i ga'a 'aḏi kanau, “Ua, sa'i ma tero ra unanga.” Mada'a unanga masiretene 'o kanau, “Ngoi nena-ne unanga.”
43009010	Ananga 'aḏi sano ra unanga, “Ma sababu sa'olo singadolo ngana nyengara no oḏi'i?”
43009011	Unanga 'o sangoro, “Ngowa'a matengo ga'a 'ai lomanga Yesus, Unanga 'o 'a'a pece, 'A siḇiasa tari la'o re 'O kanau ra ngoi, ‘No tagi re no maloca'a toma ḇanyo Siloam.’ Ngoi to tagi re to maloca'a. Gena ḏua, ngoi nyengara to oḏi'i.”
43009012	Ananga 'aḏi sano ra unanga, “Ngowa'a matengo gena-ge Unanga le'a?” Unanga 'a sangoro, “Ngoi to waro ua.”
43009013	Yesus 'o 'a'a pece, kara 'O si-la ngowa'a hafu, gena-ge Unanga 'a 'a'a toma Sabata ma wangere. Sababu gena-ge, ananga 'aḏi gasa i'a ngowa'a hafu gena-ge, ga'a 'ai la'o ri la, toma ngowa-ngowa'a Farisi.
43009015	Ḏua ngowa-ngowa'a Farisi 'aḏi sano ra unanga gena-ge, “Ma sababu sa'olo ngana nyengara no oḏi'i.” Unanga 'a sangoro, “Unanga 'o siḇiasa pece tari la'o, gena ḏua ngoi to maloca'a re nyengara to oḏi'i.”
43009016	Ngowa'a Farisi nga muḏuo i'a 'aḏi kanau, “Unanga gena-ge 'ai 'asala ua ra Ma Jou'ongu Madutu tala, sababu 'o silamo'o ua Sabata ma wangere.” Mada'a ngowa'a Farisi ma lelegu ḏi'i 'aḏi kanau, “Tantu ḏua, ngowa'a baraḏosa 'a nga'unu ua 'o 'a'a didina'o heranga so'o gena-ge?” Gena ḏua, ananga mulaingi 'aḏi ma'u tolabe i'a re ino.
43009017	Dadi, ngowa'a Farisi 'aḏi sano moju toma ngowa'a gena-ge, “Ngana 'ani 'akala ma sanga sa'olo Unanga gena-ge, Unanga ga'a si-la ngana singadolo nyengara no oḏi'i?” Unanga 'a sangoro, “Unanga gena-ge nabi.”
43009018	Mada'a Yahudi manga bi-biri'i, ananga 'aḏi oḏu'u ngaku mangale unanga gena-ge nyangu moju 'o hafu re nange-ne nyengara 'o oḏi'i. Sababu gena-ge, ananga 'aḏi 'aro'o 'ai ḇaḇa re ngina.
43009019	Ananga 'aḏi sano, “Ngowa'a matengo nena-ne ninga ngowa'a nau'u ga'a 'ai la'o hafu masinge-ngeta'a da'u tala moju bolo ua? I'a sa'olo nange-ne unanga nyengara ro oḏi'i?”
43009020	'Ai ḇaḇa re ngina 'aḏi sangoro, “Ngomi remi waro mode-mode'e, unanga nena-ne ngomi minga ngowa'a nau'u re unanga 'ai la'o hafu masinge-ngeta'a da'u tala moju.
43009021	Mada'a ma sababu sa'olo nange-ne unanga nyengara 'o oḏi'i, ngomi masiretene ma waro ua. Re 'a guna 'a si-la 'ai la'o, gena-ge ḏi'i mai ngomi ma waro ua. Ni sano ḇato ra unanga, unanga ro tubaie ḏua. Unanga nyengara 'o sangoro di'a unanga masiretene.”
43009022	'Ai ḇaḇa re ngina, ananga 'aḏi kanau so'o gena-ge, sababu ananga 'aḏi mojongo ngowa'a Yahudi manga bi-biri'i: Na'o 'a guna ḇato 'o mangaku Yesus, Unanga 'O Kristus, unanga gena-ge 'o osama toma wala puji riwara.
43009023	Gena-ge ma sababu 'ai ḇaḇa re ngina 'aḏi kanau, “Unanga ro tubaie ḏua, dadi ni sano ḇato ra unanga.”
43009024	Ḏua ngowa'a Farisi dadunu 'aḏi 'aro'o moju ngowa'a hafu gena-ge re 'aḏi kanau ra unanga, “Ngana balasu no masisasi mangale no kanau 'ori i'a ga'a banari. Ngomi mi waro Unanga gena-ge ngowa'a baraḏosa.”
43009025	Unanga gena-ge 'a sangoro, “ 'Oru Unanga 'O baraḏosa bolo ua, ngoi ta waro ua. Mada'a pa'i rimoi ḇato ngoi ta waro: Ma siḏa ngoi to hafu, nange-ne nyengara to oḏi'i!”
43009026	Ḏua ngowa'a Farisi dadunu 'aḏi kanau moju ra unanga, “Unanga 'o 'a'a 'oru ra ngana? Ma sababu sa'olo Unanga 'o si-la ngana?”
43009027	Unanga 'a sangoro, “Ngoi to sijarita ḏua ra ngini mada'a ni oḏu'u ngaku Ngoi. I'a sa'olo nange-ne ni mau 'isene moju? Bolo ni mau ni dadi Unanga 'ai me-mete'e ḏi'i?!”
43009028	Ḏua ananga 'aḏi duruta unanga re 'aḏi kanau, “Ngana Unanga 'ai me-mete'e. Ngomi 'a Musa 'ai me-mete'e.
43009029	Ngomi ma waro mangale Ma Jou'ongu Madutu ro kanau ra Musa. Mada'a Unanga gena-ge ngomi mi waro ua 'Ai 'asala le'a ino.”
43009030	Ngowa'a ga'a ro la gena-ge 'o sangoro, “Heranga masala mangale ngini ni waro ua Unanga 'ai 'asala. Momongolo ua, Unanga ri si-la 'ari la'o singadolo ngoi nyengara to oḏi'i.
43009031	Ngene wa waro, Ma Jou'ongu Madutu 'a dawongo ua ngowa'a baraḏosa manga go-golo'o. Pa'i ngowa'a ga'a 'aḏi ta'aloko ra Unanga re 'aḏi mete'e Unanga 'ai mau, ananga manga go-golo'o Ma Jou'ongu Madutu 'a dawongo.
43009032	Mulaingi dungia 'i dadi, wa 'isene nyangu rema ngowa'a matengo ga'a nga'unu si-la ngowa'a matengo 'ai la'o hafu masinge-ngeta'a da'u tala moju, dadi nyengara 'o oḏi'i.
43009033	Na'o Unanga gena-ge 'Ai 'asala ra Ma Jou'ongu Madutu tala ua, tantu ḏua Unanga nga'unu ua 'a'a so'o gena-ge.”
43009034	Ananga ya sangoro, “ 'Oru? Ngana no siromanga reo ḏosa wakutu sibuoro tala moju, nange-ne ngana no mau doto'o ngomi?!” Mulaingi gena-ge re sino ananga 'aḏi simaha ua unanga gena-ge 'o osama toma wala puji.
43009035	Wakutu Yesus 'o 'isene mangale ngowa'a Farisi 'aḏi simaha ua unanga 'o osama toma wala puji, dadi Yesus 'o disa unanga gena-ge. Wakutu Yesus 'o ma'u sanga unanga gena-ge, 'O kanau, “ 'Oru ngana no ngaku toma Manusia ma Ngowa'a Nau'u?”
43009036	Ngowa'a matengo gena-ge 'a sangoro, “Tuanga, Unanga gena-ge 'a guna? Siajele ra ngoi, la ngoi to ngaku Unanga.”
43009037	Yesus 'o kanau, “Ngana reno oḏi'i Unanga. Ma nyonyata, Unanga gena-ge nange-ne 'o kanau ra ngana.”
43009038	Ngowa'a gena-ge 'o kanau, “Ma Jou, ngoi tini ngaku.” Re unanga 'o maḏipolono tala talaḏi ra Yesus re 'o silamo'o re siḏubuso Unanga.
43009039	Yesus 'o kanau, “Ngoi to sapolo di'a To sijuruhakimi dungia nena-ne, la ngowa'a ga'a 'aḏi hafu nga'unu 'aḏi oḏi'i, re ngowa'a ga'a raḏi oḏi'i 'aḏi dadi hafu!”
43009040	'Age rema ngowa'a Farisi nga muḏuo i'a ga'a mamete'e rea Yesus ya 'isene Unanga 'o kanau so'o gena-ge. Dadi ananga 'aḏi sano ra Unanga, “Dadi 'Ani maksudu ngomi nena-ne mi hafu ḏi'i?”
43009041	Yesus 'o kanau ra ananga, “Na'o ngini ni fikiri mode-mode'e ni hafu sababu ni waro ua 'oru ga'a banari, ngini ni sala ua ra Ma Jou'ongu Madutu 'ai momina. Mada'a sababu ngini ni kanau, ‘Ngomi nga'unu mi oḏi'i,’ gena-ge ma ngale: tantu ḏua ngini ni sala moju ra Ma Jou'ongu Madutu 'ai momina.”
43010001	“Ni ngaku mode-mode'e 'Ari demo-demo nena-ne: Ngowa'a matengo ga'a 'o osama toma doba ma karunga 'a mete'e ma ngalana ua, mada'a 'o pere mete'e ngo'omo lelegu; unanga gena-ge ngowa'a to-tori'i re ngowa'a ra-rabasa.
43010002	Mada'a ngowa'a ga'a 'aḏi osama mete'e karunga ma ngalana, unanga gena-ge 'o doba ma sowohi.
43010003	Ngalana ma ja-jaga 'a welanga ngalana di'a unanga re doba-doba 'i mete'e unanga 'ai iḏingi sababu enanga ya nana'o. Unanga gena-ge 'a 'aro'o enanga ma lomanga rimoi-rimoi re 'a gasa enanga sisupu.
43010004	Wakutu unanga 'o gasa doba-doba mo-moini gena-ge sisupu, unanga 'o tagi sisiḏa toma doba ma biono re doba-doba 'i mete'e unanga, sababu enanga ya nana'o unanga 'ai iḏingi.
43010005	Mada'a enanga 'i mete'e yoḏu'u ngowa'a lelegu, enanga 'i wiḏi toma ngowa'a gena-ge, sababu 'i nana'o ua ngowa'a lelegu 'ai iḏingi.”
43010006	Yesus 'a sijarita 'ade-'ade gena-ge ra ananga, mada'a ananga ya sahe ua, 'oru ga'a Unanga 'ai maksudu.
43010007	Sababu gena-ge, Yesus 'o kanau soi moi moju, “Ni ngaku mode-mode'e 'Ari demo-demo nena-ne: Ngoi nena-ne karunga ma ngalana di'a doba-doba.
43010008	Ngowa'a mo-moini raḏi sapolo siḏa ra Ngoi, ananga gena-ge ngowa'a to-tori'i re ngowa'a ra-rabasa, mada'a doba-doba ya 'isene ua ananga manga iḏingi.
43010009	Ngoi nena-ne karunga ma ngalana. 'A guna ḇato 'o osama sababu 'o ngaku Ngoi, unanga ḏuanga i'a 'o sanga salamata. Unanga gena-ge ma tero sa'olo doba ga'a supu re osama re 'i sanga ngo-ngoromo.
43010010	To-tori'i 'aḏi sapolo pa'i 'aḏi tori'i, 'aḏi sisengene re 'aḏi singiranga ḇato. Mada'a Ngoi nena-ne to sapolo, la manusia nyengara 'aḏi sanga 'ahu ga'a 'i romanga reo Ma Jou'ongu Madutu 'ai barakati.
43010011	Ngoi nena-ne Sowohi ma La-La. Sowohi ma La-La sidoa'a 'ai 'ahu di'a sisalamata doba-doba.
43010012	Ngowa'a ga'a pa'i sanga sewa sijaga 'o doba, ananga dadi sowohi ua re doba-doba ma dutu ua. Dadi na'o serigala 'i sapolo, ananga 'aḏi wiḏi sisoi'i tala doba-doba. Re serigala ya cako'o singadolo doba-doba gena-ge matai are.
43010013	Ngowa'a sewa gena-ge 'o wiḏi sababu unanga 'o munara pa'i disa pipisi, unanga 'a kalesanga ua doba-doba gena-ge.
43010014	Ngoi nena-ne Sowohi ma La-La. Ngoi to nana'o 'Ari doba-doba re enanga ri nana'o Ngoi,
43010015	ma tero sa'olo 'Ari Ḇaḇa 'o nana'o Ngoi re Ngoi to nana'o 'Ari Ḇaḇa. Re Ngoi ta sidoa'a 'Ari 'ahu di'a sisalamata 'Ari doba-doba.
43010016	'Age doba-doba ma lelegu ḏi'i ga'a enanga 'i osama toma karunga gena-ge nyangu. Enanga ḏi'i balasu Ta gasa ino, re enanga ya 'isene Ngoi 'ari iḏingi. Dadi enanga mo-moini 'i dadi toropo moi, re pa'i Ngoi matengo ḇato To dadi sowohi di'a mo-moini.
43010017	'Ari Ḇaḇa ro dadalara Ngoi, sababu Ngoi to sidoa'a 'Ari 'ahu, la Ngoi dadunu to sanga 'Ari 'ahu moju.
43010018	Matengo i'a mai ua nga'unu ya 'oro 'Ari 'ahu. Ngoi ta sidoa'a 'Ari 'ahu 'i mete'e 'Ari mau masiretene. Ngoi rari kuasa di'a ta sidoa'a 'Ari 'ahu, re Rari kuasa dadunu To 'ahu moju. Parenta gena-ge 'Ari Ḇaḇa ro sipula'a ra Ngoi.”
43010019	Sababu Yesus 'o kanau so'o gena-ge, ngowa-ngowa'a Yahudi dadunu 'aḏi ma'u tolabe moju matengo re matengo.
43010020	Ngowa'a repe 'aḏi kanau, “Unanga roh ma jira 'U dungosama! Unanga 'o pona! 'Oru ngini 'isene Unanga?”
43010021	Mada'a 'age ḏi'i ngowa'a lelegu ga'a 'aḏi kanau, “Ngowa'a matengo ga'a 'o roh ma jira 'U dungosama 'o kanau so'o gena ua. Nyengara 'o roh ma jira 'i si-la ngowa'a hafu, dadi nyengara 'o oḏi'i?!”
43010022	Toma limau Yerusalem ngowa'a 'aḏi 'a'a laya di'a wangere lamo'o wakutu ananga 'aḏi 'elingi tabisi Ma Jou'ongu Madutu 'ai Wala. 'Orasa gena-ge 'orasa 'alo-'alo.
43010023	Yesus 'o tagi toma gandaria silomanga Salomo 'ai gandaria, ra Ma Jou'ongu Madutu 'ai Wala ma soana.
43010024	Wakutu ngowa'a Yahudi 'aḏi sapolo malomu ananga 'aḏi sigoloḏi Unanga re 'aḏi kanau, “Singadolo ngau ngana no sieanga i'a ngomi minga 'akala re sinyingara 'i ogoro ua? Nange-ne no sitarangi ra ngomi: Ngana nena-ne, mode-mode'e 'O Kristus, bolo ua?”
43010025	Yesus 'a sangoro, “Ngoi reto kanau ḏua ra ngini mada'a ngini ni ngaku ua. 'Ari ga'a hera-heranga Ngoi reta si'a'a rari Ḇaḇa 'ai kuasa, gena-ge 'i sibukiti mangale Ngoi nena-ne 'a guna.
43010026	Mada'a ngini ngaku ua, sababu ngini ni osama Tari doba ma nyo-nyoimi ua.
43010027	'Ari doba-doba ya 'isene 'Ari iḏingi. Ngoi ta nana'o enanga re enanga 'i mete'e Ngoi.
43010028	Ngoi to pula'a 'ahu kasingado-ngadolo i'a ra ananga, re kasingado-ngadolo i'a ananga kama binasa ua. Ananga Tari giama ma sata re matengo i'a mai ua nga'unu 'u ra-rabasa.
43010029	'Ari Ḇaḇa ro pula'a ananga ra Ngoi, re 'Ai kuasa ma pari cua. Matengo i'a mai ua nga'unu 'o ra-rabasa ananga Tari Ḇaḇa 'ai giama ma sata.
43010030	Ngoi re 'Ari Ḇaḇa, ngomi gena-ge rimoi.”
43010031	Ḏua ngowa'a Yahudi dadunu 'aḏi 'oro maḏi-maḏi moju di'a 'aḏi poini 'a Yesus.
43010032	Mada'a Yesus 'o kanau ra ananga, “Ngini rini oḏi'i Ngoi 'ari ga'a hera-heranga ma repe, ga'a 'Ari Ḇaḇa 'o soma'a Ngoi ta si'a'a. Dadi ngini mau ni poini Ngoi reo maḏi di'a 'Ari ga'a hera-heranga 'oru?”
43010033	Ngowa'a Yahudi 'aḏi sangoro, “Ngomi mau mi poini ua Ngana reo maḏi sababu 'Ani ga'a hera-heranga, mada'a sababu Ngana no si'u'u ua Ma Jou'ongu Madutu. Kalaha Ngana nena-ne pa'i manusia ḇato, No kanau Ngana Ma Jou'ongu Madutu.”
43010034	Ḏua Yesus 'o sangoro ra ananga, “Na waro ua ra Musa 'ai hukumu 'i silefo mangale ngowa'a Yahudi manga bi-biri'i so'o ne: ‘Ma Jou'ongu Madutu ro kanau ngini nena-ne ma tero sa'olo jou'ongu-jou'ongu’?!
43010035	Ngene wa waro mangale 'oru ga'a ri silefo toma Boku 'Ofi-'Ofi 'i siḏagi kasingado-ngadolo i'a. Dadi 'ua re 'au wali Ma Jou'ongu Madutu 'o si'aro'o ngowa'a Yahudi manga bi-biri'i gena-ge ‘jou'ongu’, ananga pa'i raḏi dawongo ḇato Unanga 'ai demo.
43010036	Momongolo ua, Ngoi nena-ne, Ma Jou'ongu Madutu masiretene 'o siwola i'a Ngoi re Unanga 'o 'utusu Ngoi di'a to sapolo toma dungia nena-ne. Dadi, i'a sa'olo ngini kanau Ngoi to si'u'u ua Ma Jou'ongu Madutu, sababu Ngoi to kanau, ‘Ngoi Ma Jou'ongu Madutu 'ai Ngowa'a Nau'u’?!
43010037	Na'o Ngoi to siḏagi ua munara ga'a tari Ḇaḇa, ni ngaku Ngoi awa.
43010038	Kalaha ngini ni ngaku ua 'Ari demo mangale Ngoi 'a guna, ni ngaku Ngoi sababu Ngoi to 'a'a ga'a hera-heranga ga'a Tari Ḇaḇa ino. Na'o so'o gena ngini na waro re na sahe mangale 'Ari Ḇaḇa 'o marimoi ra Ngoi re Ngoi to marimoi Tari Ḇaḇa.”
43010039	Wakutu ananga 'aḏi isene gena-ge, ananga dadunu 'aḏi makutale moju cako'o 'a Yesus, mada'a 'aḏi nga'unu ua.
43010040	Yesus 'o ḏibo da'a Ḇanyo Yordan kaci moi. Toma ngi'i ga'a ma mulaingi 'a Yohanes ro baptis ngowa'a. Toma ngi'i gena-ge Unanga 'o tegoro,
43010041	re ngowa'a manga repe 'aḏi sapolo ra Unanga re 'aḏi kanau, “Kalaha Yohanes kai ga'a hera-heranga ua, mada'a mo-moini ga'a unanga 'o kanau mangale Yesus nena-ne 'i banari.”
43010042	Dadi ngowa'a manga repe toma ngi'i gena-ge ananga 'aḏi ngaku Yesus.
43011001	'Age rema ngowa'a matengo 'ai lomanga Lazarus ga'a 'o tegoro toma gamu Betania ma wala ḏu moi re 'ai biḏanga nga muḏiḏi, ngo Maria re ngo Marta.
43011002	(Ngo Maria gena-ge matengo ga'a mo siba-ba'ala 'ami bo-bounu ra Ma Jou 'ai rou re masipii'i rami utu.) Toma 'orasa gena-ge Lazarus 'o eta'a toma si-siḏi.
43011003	Dadi ngo Maria re ngo Marta, ananga 'aḏi soma'a ngowa'a matengo 'o tagi re 'o sihabari ra Yesus, “Ma Jou, 'Ani ḏagilomu ga'a no dadalara, unanga 'o siḏi.”
43011004	Wakutu Yesus 'a 'isene habari gena-ge, Unanga 'o kanau, “Si-siḏi gena-ge 'i sigasa toma sengene ua. Gena-ge ri dadi, la ngowa'a 'aḏi oḏi'i Ma Jou'ongu Madutu 'ai kuasa re 'aḏi silamo'o masala ḏi'i Unanga gena-ge 'Ai Ngowa'a Nau'u.”
43011005	Yesus 'O dadalara ngo Marta re ngo Maria re manga iḏanga 'a Lazarus.
43011006	Sababu gena-ge, wakutu Unanga 'a 'isene habari mangale 'a Lazarus 'o siḏi, Unanga 'o matahana Tai ngi'i wange ḏiḏi moju.
43011007	Wange ḏiḏi pasala i'a, Yesus 'o kanau Tai me-mete'e, “Ino ngene wo maḏibo toma daeraha Yudea.”
43011008	Ananga ya sangoro, “Mada'a Rabi, 'au ngau i'a ngowa-ngowa'a Yahudi da'a mau 'aḏi poini Jou reo maḏi singadolo no sengene, simara nange-ne Jou no mau maḏibo i'a da'a moju?!”
43011009	Ḏua Yesus 'o sangoro ra ananga reo 'ade-'ade so'o ne: “Wange moi ma dara 'age jam nyagi moi re romoḏiḏi wakutu 'i tarangi. Ngowa'a ga'a 'aḏi tagi wakutu wa-wangere kama pele'e ua, sababu 'aḏi oḏi'i wangere ma la'o ma tarangi.
43011010	Mada'a ngowa'a ga'a 'aḏi tagi wakutu lobi'i, ananga 'aḏi pele'e sababu tarangi 'i cua.”
43011011	Togumu i'a Yesus 'o kanau so'o gena-ge, Unanga dadunu 'o kanau moju, “Ngene nanga ḏagilomu 'a Lazarus, unanga 'o otu. Mada'a maha Ngoi to tagi i'a Tu simomi'i.”
43011012	Yesus 'ai me-mete'e ananga 'aḏi kanau, “Ma Jou na'o Lazarus 'o otu, unanga ḏuanga i'a 'o la.”
43011013	Yesus 'ai maksudu 'a Lazarus ro sengene. Mada'a ananga 'aḏi ta'ajiri Unanga 'ai maksudu mangale Lazarus 'o otu biasa.
43011014	Sababu gena-ge, Yesus 'a sitarangi 'ai maksudu ra ananga, re 'o kanau, “Lazarus ro sengene.
43011015	Ngoi to sanangi sababu ngoi to cua da'a ra Lazarus. Sababu 'oru ga'a 'i dadi donga rimoi di'a ngini ni ngaku Ngoi. Ino ngene wo tagi wo si'a da'a ra Lazarus.”
43011016	Ḏua 'a Tomas, ga'a ngowa'a 'o si'aro'o unanga 'ngowa'a sasalanga, 'o kanau Tai ḏagilomu-ḏagilomu Yesus 'ai me-mete'e, “Ino, ngene wo mete'e Yesus dadi ngene wo sengene mamete'e ra Unanga.”
43011017	Wakutu Yesus 'o ngadolo toma ngi'i gena-ge, 'a Lazarus utu rata ḏua toma kubu ma dara.
43011018	Gamu Betania co-cori limau Yerusalem, ḏa ma giḏanga kilo ro'ange.
43011019	Ngowa'a Yahudi manga repe 'aḏi sapolo di'a 'aḏi sihiburu ngo Marta re ngo Maria, sababu Lazarus ananga manga iḏanga ro sengene.
43011020	Wakutu ngo Marta mo 'isene Yesus ro sapolo, munanga mo supu mo ma'u sanga Unanga. Mada'a ngo Maria munanga toma wala ma dara.
43011021	Marta mo kanau ra Yesus, “Ma Jou, na'o Ma Jou 'ane ḏua toma wangere gena-ge, tantu ḏua 'ari iḏanga 'o sengene ua.
43011022	Mada'a kalaha so'o gena, ngoi ta waro mangale wangere nange-ne, na'o Ma Jou no golo'o 'oru ḇato ra Ma Jou'ongu Madutu, Unanga No pula'a.”
43011023	Yesus 'o kanau i'a ra munanga, “ 'Ani iḏanga dadunu 'o 'ahu moju.”
43011024	Marta ma sangoro, “Ngoi ta waro unanga ḏuanga i'a dadunu 'o 'ahu moju toma Kiamata ma Wangere, wakutu ngowa'a senge-sengene dadunu 'aḏi 'ahu moju.”
43011025	Yesus 'o kanau i'a ra munanga, “Ngoi nena-ne dadunu to si'ahu ngowa-ngowa'a sengene, re To pula'a 'ahu ḏi'i. Kalaha ngowa-ngowa'a raḏi sengene, ananga gena-ge ga'a 'aḏi ngaku Ngoi, dadunu 'aḏi 'ahu moju.
43011026	Re 'a guna ḇato 'o 'ahu-'ahu ga'a 'o ngaku Ngoi, unanga kama sengene ua nena-ne re si'a. Ngana no ngaku bolo ua, 'oru ga'a Ta kanau?”
43011027	Marta ma sangoro, “Ya Ma Jou, ngoi to ngaku Ma Jou 'O Kristus, Ma Jou'ongu Madutu 'ai Ngowa'a Nau'u, ga'a Unanga ro sijaji di'a 'O 'utusu toma dungia nena-ne.”
43011028	Wakutu Marta mo kanau ra Yesus togumu i'a, munanga mo ḏibo, mo 'aro'o ngo Maria re mo jujuḏu ra ngo Maria, “Guru ro sapolo, Unanga 'o sano ngana.”
43011029	Wakutu Maria mo 'isene gena-ge, munanga jau-jau mo te'oso, re mo supu mau ma'u sanga ra Yesus.
43011030	Toma 'orasa gena-ge, Yesus 'o osama nyangu toma gamu Betania, Unanga toma gamu ma dudunu moju toma ngi'i ga'a ngo Marta mo ma'u sanga re mo jarita ra Unanga.
43011031	Wakutu ngowa-ngowa'a Yahudi ga'a sihiburu ngo Maria toma wala ma dara, 'aḏi oḏi'i ngo Maria mo supu ca-capati, ananga 'aḏi tagi tu-tuu'u ra munanga 'ami dudunu, sababu ananga 'aḏi ta'ajiri, ngo Maria mo tagi toma kubu di'a mo rerese ma gaḏi.
43011032	Wakutu ngo Maria mo ma'u sanga ra Yesus, munanga mo maḏipolono ra Yesus 'ai biono re mo kanau, “Ma Jou, na'o Ma Jou 'ane ḏua, tantu ḏua 'ari iḏanga, 'a Lazarus, 'o sengene ua.”
43011033	Yesus 'ai 'akala re sinyingara 'i kangela wakutu Unanga 'o oḏi'i ngo Maria mo rerese ma gaḏi. Mada'a Unanga 'ai ruta 'i momoto sababu ngowa-ngowa'a Yahudi ga'a 'aḏi siduu'u ngo Maria, ananga mai 'aḏi rerese ma gaḏi ḏi'i.
43011034	Ḏua Yesus 'o sano ra ananga, “Ngini ni sigare 'ai mayeti le'a?” Ananga ya sangoro, “Ma Jou, ino re No oḏi'i.”
43011035	Yesus 'ai 'ongoro turono.
43011036	Ḏua ngowa-ngowa'a Yahudi 'aḏi kanau, “Oḏi'i Unanga 'o dadalara madutu 'a Lazarus!”
43011037	Mada'a mamuni'a tamanga sigolona 'age 'aḏi kanau, “Ngowa'a hafu matengo, Unanga 'o si-la. I'a sa'olo Unanga 'o si-la 'a Lazarus ua, la 'o sengene awa?”
43011038	Sababu gena-ge, Yesus 'ai ruta 'i momoto moju, Unanga re ananga mo-moini 'aḏi tagi toma kubu ma aḏu'u ga'a ananga 'o sigare 'a Lazarus 'ai mayeti. Kubu ma aḏu'u gena-ge sidamunu reo maḏi lamo'o.
43011039	Yesus 'o kanau ra ananga, “Na silage maḏi gena-ge.” Mada'a 'a Lazarus 'ai biḏanga ngo Marta mo kanau, “Ma Jou, wangere rata ḏua, unanga toma kubu ma dara, dadi ro bounu.”
43011040	Yesus 'o kanau ra ngo Marta, “Ngoi reto kanau ra ngana, na'o no ngaku, ngana ḏuanga i'a no oḏi'i kuasa lamo'o ra Ma Jou'ongu Madutu tala.”
43011041	Dadi ananga ya silage ma maḏi kubu ma da-damunu. Gena ḏua, Yesus 'o talaḏi ie diwanga re 'O kanau: “Murasa ma la Baba, sababu Baba rena dawongo ḏua 'Ari go-golo'o.
43011042	Ngoi to waro Baba na 'isene tau-taunu 'Ari go-golo'o, mada'a Ngoi to kanau so'o gena-ge nange-ne di'a ngowa-ngowa'a ga'a ananga ya oḏi'i, la 'aḏi ngaku Baba reno 'utusu Ngoi.”
43011043	Wakutu Yesus 'o kanau so'o gena-ge togumu i'a, Unanga dadunu 'o kanau ḏi'i 'a siduga-duga: “Lazarus, no supu ino!”
43011044	Lazarus ga'a ro sengene, unanga 'o supu, 'ai giama re 'ai rou 'i piri'u reo ḇa'a, re 'ai biono mai rema sa-sao. Yesus 'o kanau ra ananga, “Ni woi'i 'ai rou re 'ai giama ma bi-biri'u re 'ai biono ma sa-sao, la unanga 'o tagi re oḏi'i bebasa.”
43011045	Sababu gena-ge, ngowa'a Yahudi manga repe ga'a 'aḏi tutumu ngo Maria ananga gena-ge 'aḏi ngaku Yesus, wakutu ananga ya oḏi'i Unanga gena-ge dadunu 'o si'ahu moju 'a Lazarus.
43011046	Mada'a 'age mamuni'a tamanga sigolona 'aḏi tagi siajele toma ngowa'a Farisi re ya siajele 'oru ga'a Yesus ro 'a'a ḏua.
43011047	Sababu gena-ge ngowa-ngowa'a Farisi, 'imam-'imam ma sae'e re 'agama ma bi-biri'i lelegu ga'a osama nyo-nyoimi toma Mahkamah 'Agama, ananga 'aḏi malomu re 'aḏi ma'u sano, “Ngene balasu wo 'a'a sa'olo ra Unanga gena-ge? Unanga ro 'a'a ga'a hera-heranga ma repe.
43011048	Na'o ngene wo sieanga unanga gena-ge, marai ngowa'a mo-moini 'aḏi ngaku Unanga! Ma ḏo-ḏogumu tala, Roma manga sordado ḏuanga i'a 'aḏi sapolo ya sijira ngene bangsa Yahudi re Ma Jou'ongu Madutu ga'a ngene wo silamo'o re siḏubuso, Unanga 'ai Wala.”
43011049	Tamanga sigolona 'age rema ngowa'a matengo 'ai lomanga Kayafas 'o dadi 'imam 'agung toma musungu gena-ge, unanga gena-ge 'o kanau, “Ngini ni waro 'oru ua!
43011050	Ngini ni ma'insafu ua mangale di'a ngowa'a repe manga la, lebe bae wo sisengene Unanga matengo, awa-awa ngene nanga bangsa 'i dadi cira.”
43011051	Kayafas 'o kanau so'o gena-ge mete'e unanga 'ai 'akala ma mau ua, mada'a mete'e Ma Jou'ongu Madutu 'ai 'akala ma mau. Unanga 'o dadi 'imam 'agung toma musungu gena-ge, re 'o nubuata mangale ḏuanga i'a Yesus 'o sengene di'a ngowa'a Yahudi.
43011052	Re pa'i ngowa'a Yahudi ḇato ua, mada'a di'a silomu re sirimoi Ma Jou'ongu Madutu 'ai ngowa-ngowa'a ga'a ma'u are.
43011053	Mulaingi toma wangere gena-ge ngowa'a Yahudi manga bi-biri'i 'aḏi mafakati di'a sisengene Unanga.
43011054	Sababu gena-ge, Yesus 'o talaḏi ua toma mandan ngowa-ngowa'a Yahudi. Unanga 'o sisoi'i tala daeraha Yudea, kara 'o tagi toma limau Efraim co-cori daeraha baulaco. Toma ngi'i gena-ge, Yesus re 'Ai me-mete'e 'aḏi tegoro.
43011055	Toma 'orasa gena-ge ngowa'a Yahudi manga wangere Paskah ri co-cori. Dadi ngowa-ngowa'a repe toma gamu-gamu 'aḏi tagi toma limau Yerusalem di'a 'aḏi mete'e manga 'atoranga ya si'ofi manga diri, wakutu Paskah ma Wangere 'i ngadolo nyangu.
43011056	Ananga gena-ge 'aḏi disa Yesus tau-taunu. Re wakutu 'aḏi malomu ra Ma Jou'ongu Madutu 'ai Wala ma soana, ananga 'aḏi ma'u kanau matengo re matengo, “Ninga 'akala ma sanga sa'olo? Toma Paskah ma Wangere ma laya, Unanga ḏa 'O sapolo ua?!”
43011057	Ananga 'aḏi kanau so'o gena, sababu 'imam-'imam ma sae'e re ngowa'a Farisi ananga 'aḏi sisupu manga parenta mangale ngowa-ngowa'a ga'a ya waro Yesus 'ai ngi'i, balasu ya siajele, la ananga 'U cako'o.
43012001	Wangere rarama moju, kara Paskah ma Wangere 'i ngadolo, Yesus 'o tagi toma gamu Betania, Lazarus 'ai gamu. Lazarus ga'a Yesus dadunu 'u si'ahu moju.
43012002	Ananga 'aḏi 'a'a laya di'a silamo'o Yesus. Re 'a Lazarus rai ioronongoḏu 'aḏi majoreke oromo mamete'e ra Unanga. Re ngo Marta mo de-de'oso ananga.
43012003	Ḏua ngo Maria mo gasa 'ami bo-bounu narwastu ḏa litere ma jule ma ijana lai hali madutu, munanga masiba-ba'ala ra Yesus 'ai rou, re masi'ese 'Ai rou remi utu, singadolo wala ma dara mo-moini gena-ge 'i romanga reo bounu.
43012004	Mada'a ngowa'a matengo ra Yesus 'ai me-mete'e ga'a ḏuanga i'a 'o sipula'a Yesus Tai lawana, Yudas Iskariot 'o kanau,
43012005	“I'a sa'olo bo-bounu ma ijana ma hali enanga, na wu'unu ḇato, re ma pipisi ni sipula'a toma ngowa'a ma dinga'unu ua? Bo-bounu ma ijana gena-ge pipisi salaka latu ro'ange.”
43012006	Yudas 'o kanau so'o gena sababu unanga ngowa'a to-tori'i re soi rai o'o i'a unanga 'o tori'i pipisi toma kas, ga'a unanga 'a gu'u. Unanga 'o sioḏi'i ua ngowa'a ma dinga'unu ua!
43012007	Mada'a Yesus 'o sangoro, “Sieanga i'a ḇato we-were'a gena-ge! Munanga mo 'a'a so'o gena-ge di'a 'Ari palihara ma wangere.
43012008	Ngowa'a ma dinga'unu ua 'age ra ngini tau-taunu, mada'a Ngoi to ti'ara ua ra ngini.”
43012009	Ngowa'a Yahudi manga repe 'aḏi 'isene habari mangale Yesus da'a toma gamu Betania. Dadi ananga matai sapolo pa'i manga maksudu mau oḏi'i Yesus ḇato ua, mada'a 'aḏi mau oḏi'i 'a Lazarus ḏi'i ga'a Yesus dadunu 'u si'ahu moju tai sengene.
43012010	Dadi, 'imam-'imam ma sae'e 'aḏi mafakati di'a sisengene ḏi'i 'a Lazarus,
43012011	sababu unanga gena-ge, ngowa'a Yahudi manga repe 'aḏi ngaku Yesus.
43012012	Ma ḇiḇini ino, ngowa'a repe ga'a raḏi sapolo toma limau Yerusalem di'a silamo'o Paskah ma Wangere, ananga 'aḏi 'isene habari Yesus toma ḏo-ḏagi ma dara mau sapolo toma Limau Yerusalem ḏi'i.
43012013	Dadi ananga 'aḏi 'oro ate palem ma so'a re 'aḏi tagi supu limau gena-ge di'a ma'u sanga Unanga. Ananga gena-ge 'aḏi poa'a tau-taunu: “Puji re silamo'o Ma Jou'ongu Madutu! Sibarakati Unanga ga'a sapolo rea Ma Jou'ongu Madutu 'ai lomanga. Sibarakati Israel manga 'Olana!”
43012014	Yesus 'o bau keledai ma ngowa re 'a palene. Gena-ge ma tero sa'olo ri silefo toma Boku 'Ofi-'Ofi ma dara so'o ne:
43012015	“Mojongo awa, ngowa-ngowa'a toma limau Yerusalem; Oḏi'i ninga 'Olana 'o sapolo, Unanga 'o mabalene toma keledai ra-ramasa ie!”
43012016	Toma 'orasa gena-ge, Yesus 'ai me-mete'e ya sahe mo-moini nyangu. Mada'a wakutu Yesus ro sengene re simulia togumu i'a, ananga gena-ge 'aḏi si'elingi ie 'oru ga'a ri dadi ḏua ra Unanga toma wangere gena-ge, ma tero sa'olo 'oru ga'a ri silefo toma Boku 'Ofi-'Ofi ma dara.
43012017	Ngowa-ngowa'a repe ga'a ya sisakisi tala mangale Yesus 'o dadunu si'ahu moju 'a Lazarus toma kubu ma dara ie, ananga ya sijarita kama togumu ua.
43012018	Sababu gena-ge, ngowa'a manga repe matai tagi ma'u sanga ra Yesus, sababu ananga ya 'isene Yesus 'a 'a'a ga'a hera-heranga gena-ge.
43012019	Dadi Ngowa-ngowa'a Farisi 'aḏi ma'u kanau matengo re matengo, “Ngene wo dola'aku Unanga yoḏu'u. Oḏi'i ḇato, ngowa'a toma dungia sitabi donga matai mete'e Unanga!”
43012020	Ngowa'a repe ga'a 'aḏi tagi toma limau Yerusalem di'a Paskah ma Wangere ma laya, 'age ḏi'i rema ngowa'a Yunani nga muḏuo i'a tamanga sigolona.
43012021	Ananga 'aḏi ma'u sanga ra Filipus re 'aḏi golo'o, “Tuanga, na'o nyengara gari'a ngomi ma'u sanga ra Yesus.” (Filipus 'ai 'asala toma gamu Betsaida, daeraha Galilea ino.)
43012022	Filipus 'o tagi re 'o siajele manga go-golo'o ra Andreas, kara ananga nga muḏiḏi ya siajele ra Yesus.
43012023	Yesus 'o kanau i'a ra ananga, “Ma 'orasa 'i ngadolo ḏua di'a ngowa'a 'aḏi silamo'o Ngoi, Manusia ma Ngowa'a Nau'u.
43012024	Ni ngaku mode-mode'e 'Ari demo-demo nena-ne: 'Ari lese ma tero sa'olo gandum ma moi'i ngai moi. Na'o gandum ma moi'i ngai moi ngowa'a ya so'ana ua re jujumu ua reo tana'a, enanga gena-ge nena-ne re si'a ngai moi ḇato. Mada'a na'o wa so'ana, enanga togumu i'a ma hasili 'i lai repe.
43012025	Toma dungia nena-ne, 'a guna ḇato 'o dadalara pa'i 'ai 'ahu toma dungia nena-ne ḇato, unanga gena-ge 'o sanga ua 'ahu kasingado-ngadolo i'a. Mada'a 'a guna ḇato 'o lebe dadalara Ngoi reo 'ai 'ahu toma dungia nena-ne, unanga gena-ge ḏuanga i'a 'o sanga 'ahu kasingado-ngadolo i'a.
43012026	'A guna ḇato mau dadi 'Ari falalomu, ngowa'a gena-ge balasu 'o mete'e Ngoi, la 'Ari falalomu gena-ge 'o mamete'e ra Ngoi toma ngi'i le'a ḇato Ngoi to tagi. Re 'Ari Ḇaḇa 'o silamo'o falalomu gena-ge.”
43012027	“Nange-ne 'Ari 'akala re sinyingara 'i kangela singadolo ta waro ua 'oru ga'a to kanau Tari Ḇaḇa? Na'o mete'e 'Ari 'akala re sinyingara, Ngoi to kanau so'o ne: ‘Baba silalo'o sangisara ra Ngoi ga'a ḏuanga i'a 'i ngadolo!’ Mada'a ma sababu gena-ge Ngoi reto sapolo toma dungia nena-ne!
43012028	Dadi Ngoi to kanau so'o ne: ‘Baba, no simulia 'Ani lomanga!’ ” Ḏua iḏingi da'u diwanga tala ma betongo so'o ne: “Ngoi reta simulia re dadunu Ta simulia moju.”
43012029	Iḏingi gena-ge ngowa'a repe ya 'isene, ananga 'aḏi kanau, “Gena-ge 'o murasa.” Mada'a ma lelegu 'aḏi kanau, “Mala'ekata ro kanau ra Unanga!”
43012030	Yesus 'o kanau ra ananga, “Iḏingi gena-ge di'a Ngoi ua, mada'a di'a ngini.
43012031	Nange-ne ma 'orasa 'i ngadolo ḏua di'a sijuruhakimi ngowa'a mo-moini toma dungia nena-ne. Nange-ne Ngoi to dusu'u 'Iblisi ga'a kuasa toma dungia.
43012032	Mada'a di'a Ngoi masiretene, maha wakutu sikau'u Ngoi toma dungia nena-ne, kara Ngoi to lomu ngowa'a mo-moini ra Ngoi.”
43012033	Yesus 'o kanau so'o gena-ge, la ngowa'a 'aḏi waro 'Ai se-sengene ma ngo'omo.
43012034	Ngowa'a repe 'aḏi kanau i'a ra Unanga, “Mete'e Musa 'ai hukumu: 'O Kristus 'o 'ahu kasingado-ngadolo i'a. I'a sa'olo Ngana no kanau, ‘Manusia ma Ngowa'a Nau'u balasu sikau'u toma dungia nena-ne’? 'A guna nena-ne ‘Manusia ma Ngowa'a Nau'u’?”
43012035	Yesus 'a sangoro, “Tarangi gena-ge 'i tegoro ra ngini ti'ara ua. Dadi ngini balasu ni mete'e tarangi gena-ge, sababu awa-awa ngini ni osama toma hafu-hafu. Ngowa'a ga'a tagi toma hafu-hafu 'aḏi waro ngo'omo ua.
43012036	Na'o tarangi gena-ge rema enanga moju ra ngini, ngini balasu ni ngaku tarangi gena-ge, la ni dadi ngowa-ngowa'a ga'a 'ahu toma tarangi gena-ge ma dara.” Wakutu Yesus 'o kanau ra ananga togumu i'a, Unanga masiretene 'o masijumu riwara toma mandan.
43012037	Kalaha Yesus 'o 'a'a ga'a hera-heranga lai repe tamanga sigolona, ananga 'U ngaku ua moju.
43012038	Dadi 'ua re 'au wali Nabi Yesaya 'ai demo toma Boku 'Ofi-'Ofi 'i sitotomo: “Ma Jou'ongu Madutu, ngomi minga habari 'a guna 'a ngaku?! Kalaha Ma Jou'ongu Madutu 'o sijumu 'Ai kuasa toma ngowa'a repe, ananga 'aḏi dawongo ua moju // minga habari!”
43012039	Ma sababu gena-ge, ananga nga'unu 'aḏi ngaku Unanga ua, sababu 'ua re 'au wali Yesaya masiretene ḏi'i ro lefo mangale Ma Jou'ongu Madutu so'o ne:
43012040	“Ngoi ta'u sihafu manga la'o re Ta'u site'e manga 'akala, la ananga manga la'o 'i oḏi'i ua re manga 'akala re sinyingara ya sahe ua, dadi awa ananga 'aḏi ḏibo ra Ngoi, la 'aḏi dawongo 'Ari salamata.”
43012041	Yesaya 'o kanau so'o gena-ge sababu unanga ro oḏi'i Yesus 'ai kuasa, dadi 'o kanau mangale Unanga.
43012042	Kalaha Yesaya 'o kanau so'o gena-ge Yahudi manga bi-biri'i tamanga sigolona manga repe 'aḏi ngaku Yesus. Mada'a ananga gena-ge 'aḏi siajele ua manga ngo-ngaku toma mandan, sababu 'aḏi mojongo ngowa'a Farisi ya'u simaha ua ananga gena-ge di'a 'aḏi osama toma wala puji.
43012043	Sababu ananga lebe nyanyaḏi manusia ya'u puji re silamo'o reo Ma Jou'ongu Madutu 'o puji re silamo'o ananga gena-ge.
43012044	Dadi Yesus 'o kanau siduga-duga, “Ngowa'a ga'a ngaku Ngoi, ananga 'aḏi ngaku pa'i Ngoi ḇato ua, mada'a 'aḏi ngaku Unanga ḏi'i ga'a Ro 'utusu Ngoi.
43012045	Re ngowa'a ga'a 'aḏi oḏi'i Ngoi, ananga 'aḏi oḏi'i Unanga ḏi'i ga'a Ro 'utusu Ngoi.
43012046	Ngoi to sapolo toma dungia nena-ne to gasa tarangi, la ngowa'a ga'a 'aḏi ngaku Ngoi, ananga gena-ge 'aḏi 'ahu toma hafu-hafu ma dara riwara.
43012047	Ngowa'a ga'a 'aḏi 'isene 'Ari do-doto'o mada'a ya siḏagi ua tamanga 'ahu ma dara, Ngoi masiretene ua ta'u sihukumu. Sababu Ngoi to sapolo di'a to sihukumu ua manusia toma dungia nena-ne, mada'a di'a sisalamata ananga.
43012048	'A guna ḇato 'o dawongo ua re 'o mete'e ua 'Ari demo-demo, di'a unanga gena-ge 'age rema juruhakimi ḏua! 'Ari demo-demo gena-ge ga'a ta sikanau, enanga gena-ge 'i singe-ngeta'a hukumu ra unanga toma Kiamata ma Wangere.
43012049	Sababu Ngoi to kanau mete'e 'Ari mau masiretene ua, mada'a 'Ari Ḇaḇa ga'a Ro 'utusu Ngoi, Unanga gena-ge ro soma'a 'oru ga'a balasu ta singadolo re ta sikanau ra ngini.
43012050	Re Ngoi to waro 'Ari Ḇaḇa 'ai parenta gena-ge 'i sigasa toma 'ahu kasingado-ngadolo i'a. Dadi Ngoi to sikanau pa'i 'oru ḇato ga'a 'Ari Ḇaḇa ro doto'o Ngoi.”
43013001	Wakutu Paskah ma Wangere ma laya sa'i ri ngadolo, Yesus 'a waro mangale 'ai 'orasa 'i ngadolo di'a Unanga 'a sisoi'i tala dungia nena-ne re 'O maḏibo Tai Ḇaḇa. Unanga 'o dadalara 'Ai me-mete'e, re 'o dadalara ti-tiai ananga gena-ge singadolo 'Ai 'ahu ma ḏo-ḏogumu.
43013002	Toma lobi'i gena-ge, Yesus re 'Ai me-mete'e ananga 'aḏi oromo mamete'e. 'Iblisi ri osama ra Yudas 'ai 'akala re sinyingara. Unanga gena-ge 'a Simon Iskariot 'ai ngowa'a nau'u. Dadi unanga mau 'o sipula'a Yesus Tai lawana.
43013003	Yesus ro waro mangale 'ai Ḇaḇa ro pula'a kuasa mo-moini ra Unanga. Unanga 'a waro ḏi'i mangale Unanga ro sapolo ra Ma Jou'ongu Madutu tala, re ḏuanga i'a 'o maḏibo ie ḏi'i ra Ma Jou'ongu Madutu.
43013004	Sababu gena-ge, Unanga 'o made'oso 'a woi'i 'ai juba re 'a piri'u 'ai golona reo handuk.
43013005	Gena ḏua, Unanga 'o 'oro ḇanyo 'a sibala toma bokolo, kara mulaingi 'a soso'o 'Ai me-mete'e manga rou, re 'a sidudungu Rai handuk ga'a 'a piri'u Tai golona.
43013006	Unanga 'o ngadolo ra Simon Petrus re Simon Petrus 'o kanau, “Ma Jou mau na soso'o ngoi nena-ne 'ari rou?!”
43013007	Yesus 'a sangoro, “Nange-ne ngana na sahe nyangu 'oru ga'a Ngoi ta si'a'a, mada'a ḏuanga i'a ngana na sahe.”
43013008	Petrus 'o kanau ra Yesus, “Ua Ma Jou, na soso'o awa ngoi nena-ne 'ari rou!” Mada'a Yesus 'a sangoro, “Na'o Ngoi ta soso'o 'ani rou ua, ngana no marimoi ua ra Ngoi.”
43013009	Simon Petrus 'o kanau, “Ma Jou, na'o so'o gena, awa pa'i 'ari rou, mada'a 'ari giama re 'ari sae'e ḏi'i!”
43013010	Yesus 'o kanau ra Petrus, “Ngowa'a matengo ga'a 'o ma'ori'i unanga ro 'ofi mo-moini, pa'i 'ai rou ḇato balasu sigofi moju, ma lelegu paralu sigofi riwara. Ngini rini 'ofi, mada'a mo-moini ua!” (
43013011	Yesus ra waro, 'a guna ḏuanga i'a 'o sipula'a Unanga Tai lawana. Sababu gena-ge, Unanga 'o kanau, “Ngini rini 'ofi, mada'a mo-moini ua.”)
43013012	Wakutu Yesus 'o soso'o ananga manga rou togumu i'a, Unanga dadunu 'a pake 'ai juba, kara 'O majoreke re 'o kanau ra ananga, “Ngini na sahe bolo ua 'oru ga'a Ngoi reta si'a'a?!
43013013	Ngini ni si'aro'o Ngoi ‘ninga Guru’, re ‘ninga Jou’, gena-ge 'i banari.
43013014	Na'o Ngoi sa'olo ninga Jou, re ninga Guru, reto soso'o ninga rou, ngini ḏi'i balasu ni ma'u soso'o ninga rou matengo re matengo.
43013015	Ngoi reta sijumu nana'o rimoi gena-ge ra ngini, la ngini ḏi'i ni si'a'a sa'olo Ngoi ta si'a'a ra ngini.
43013016	Ni ngaku mode-mode'e 'Ari demo-demo nena-ne: Budaka matengo 'o lebe la-lamo'o i'a ua reo tuanga. Re so-soma'a matengo lebe la-lamo'o i'a ua reo matengo ga'a 'u 'utusu unanga.
43013017	Dadi nange-ne ngini rena waro 'Ari do-doto'o gena-ge. Sababu gena-ge na'o ngini na si'a'a, ngini ni sanga barakati ra Ma Jou'ongu Madutu tala.
43013018	Barakati gena-ge ga'a Ngoi reto siajele ra ngini, gena-ge di'a ngini mo-moini ua. Ngoi ta waro 'a guna rana ga'a Ngoi reto cumutu. Mada'a 'oru ga'a 'i silefo toma Boku 'Ofi-'Ofi balasu 'i dadi: ‘Matengo ga'a oromo mamete'e ra Ngoi, unanga gena-ge ḏuanga i'a 'o dadi 'Ari lawana.’
43013019	Gena-ge 'i dadi nyangu, mada'a nange-ne Ngoi to siajele ra ngini, la wakutu 'i dadi, ngini ni ngaku mangale ‘Ngoi nena-ne Unanga ga'a 'o 'ahu kasingado-ngadolo i'a.’
43013020	Ni ngaku mode-mode'e 'Ari demo-demo nena-ne: 'A guna ḇato 'o dawongo ngowa'a matengo ga'a Ngoi to 'utusu, unanga gena-ge 'o dawongo Ngoi. Re 'a guna ga'a 'o dawongo Ngoi, 'o dawongo ḏi'i Unanga ga'a Ro 'utusu Ngoi.”
43013021	Yesus 'o kanau so'o gena togumu i'a, 'Ai 'akala re sinyingara 'i kangela re 'o kanau, “Ni ngaku mode-mode'e 'Ari demo-demo nena-ne: 'age rema ngowa'a matengo taninga sigolona ga'a ḏuanga i'a 'o sipula'a Ngoi Tari lawana.”
43013022	Yesus 'ai me-mete'e matai heranga, re 'aḏi ma'u tatamo matengo re matengo, sababu ya waro ua 'a guna ga'a Yesus 'ai maksudu.
43013023	Yesus 'ai me-mete'e matengo ga'a Unanga 'o dadalara madutu, 'o majoreke ra Yesus 'ai gumuḏu'u.
43013024	Simon Petrus 'o pula'a kode ra unanga gena-ge re Simon 'o kanau ra unanga, “Sano ra Yesus, 'a guna ga'a Unanga 'ai maksudu?”
43013025	Ḏua unanga gena-ge 'o masebanga i'a ra Yesus, re 'o sano, “Ma Jou, 'a guna unanga gena-ge?”
43013026	Yesus 'a sangoro, “Ngowa'a matengo ga'a Ngoi to pula'a roti re ta sitono toma moku togumu i'a, gena-ge unanga. Ḏua Yesus 'o 'oro roti ma jule re 'A tono toma sawo'o, kara 'O pula'a ra Yudas, Simon Iskariot 'ai ngowa'a nau'u.”
43013027	Yudas 'a dawongo roti palisi i'a, 'Iblisi 'i dungosama tai 'akala re sinyingara ma dara. Ḏua Yesus 'o kanau ra unanga: “ 'Oru ga'a ngana mau na si'a'a, si'a'a capati i'a.”
43013028	Mada'a ananga ga'a 'aḏi majoreke oromo toma ngi'i gena-ge, matengo i'a mai ua ya sahe, i'a sa'olo Yesus ro kanau so'o gena ra Yudas.
43013029	Mamuni'a 'aḏi ta'ajiri Yesus 'o soma'a Yudas 'o tibo 'ori i'a ga'a 'i paralu di'a laya, bolo 'o pula'a pipisi toma ngowa'a ma dinga'unu ua, sababu 'a Yudas 'o dadi manga pipisi ma gu-gu'u.
43013030	Yudas 'a dawongo roti gena-ge togumu i'a, unanga ro supu, 'orasa gena-ge 'i lobi'i ḏua.
43013031	Yudas 'o supu palisi i'a, Yesus 'o kanau, “Nange-ne ngowa'a 'aḏi silamo'o Manusia ma Ngowa'a Nau'u. Re ḏi'i ngowa'a 'aḏi silamo'o Ma Jou'ongu Madutu sababu 'oru ga'a 'i dadi ra Ngoi.
43013032	Na'o ngowa'a 'aḏi silamo'o Ma Jou'ongu Madutu sababu 'oru ga'a 'i dadi ra Ngoi, Ma Jou'ongu Madutu masiretene 'o sijumu toma manusia mangale 'Ai Ngowa'a Nau'u 'Ai kuasa ma pari cua. Re Unanga 'a si'a'a capati so'o gena-ge.
43013033	'Ari ngowa-ngowa'a ga'a tini dadalara, Ngoi to tegoro taninga sigolona 'i ti'ara riwara. Ngini ḏuanga i'a ni disa Ngoi, mada'a ma tero sa'olo Ngoi reto kanau toma ngowa'a Yahudi manga bi-biri'i, so'o gena ḏi'i nange-ne Ngoi to siajele ra ngini nena-ne: Ngi'i ga'a Ngoi to tagi, ngini ni sapolo yoḏu'u.
43013034	Ngoi to pula'a ra ngini parenta ma su-sungi: Ni ma'u dadalara matengo re matengo. Ngini balasu ni ma'u dadalara matengo re matengo, ma tero sa'olo Ngoi tini dadalara ngini ḏua.
43013035	Na'o ngini matengo re matengo ni ma'u dadalara, ngowa'a mo-moini ḏuanga i'a ya waro mangale ngini Ngoi 'ari me-mete'e.”
43013036	Simon Petrus 'o sano ra Yesus, “Ma Jou, mau no tagi le'a?” Yesus 'a sangoro, “Nange-ne, toma ngi'i Ngoi to tagi, ngana no mete'e Ngoi yoḏu'u. Mada'a ngana ḏuanga i'a no mete'e Ngoi.”
43013037	Petrus 'o sano, “Ma Jou i'a sa'olo nange-ne ngoi to mete'e yoḏu'u? Ngoi to ḏu-ḏuanga ḏua to sengene di'a Ma Jou.”
43013038	Yesus 'a sangoro, “Mode-mode'e ngana no ḏu-ḏuanga ḏua no sengene di'a Ngoi?! No ngaku mode-mode'e 'Ari demo-demo nena-ne: namo 'i solene nyangu, ngana no soloto Ngoi soi ro'ange ḏua!”
43014001	Yesus 'o kanau moju, “Awa ngini ninga 'akala re sinyingara 'i kangela. Ni ngaku tau-taunu Ma Jou'ongu Madutu re ni ngaku Ngoi tau-taunu ḏi'i.
43014002	Tari Ḇaḇa 'ai wala 'age kamara ma repe. Ngoi ḏuanga i'a to tagi di'a ta sidodahe ngini ninga kamara-kamara. Ngoi to kanau ra ngini so'o gena sababu mode-mode'e 'age rema kamara-kamara gena-ge di'a ngini.
43014003	Ngoi ḏuanga i'a to tagi to sidodahe kamara di'a ngini. Sababu gena-ge, Ngoi dadunu to sapolo moju di'a Tini gasa Tari ngi'i, la le'a Ngoi gena, ngini gena ḏi'i.
43014004	Ngi'i ga'a Ngoi to tagi, ngini na waro enanga ma ngo'omo.”
43014005	Ḏua 'a Tomas 'o kanau ra Yesus, “Ma Jou, ngomi ma waro ua no tagi le'a. Dadi sa'olo ngomi ma waro enanga ma ngo'omo?!”
43014006	Yesus 'o sangoro, “Ngoi nena-ne ngo'omo di'a ni sapolo ra Tari Ḇaḇa. Ngoi nena-ne to sijumu 'oru ga'a 'i banari mangale 'Ari Ḇaḇa. Re ḏi'i Ngoi nena-ne to pula'a 'ahu kasingado-ngadolo i'a. Pa'i Ngoi nena-ne ḇato to dadi ngo'omo ga'a sigasa ngowa'a Tari Ḇaḇa.
43014007	Na'o ngini ni nana'o Ngoi, ngini ḏi'i ni nana'o 'ari Ḇaḇa. Nange-ne ngini ni nana'o Unanga re ni oḏi'i ḏua Unanga.”
43014008	Ḏua 'a Filipus 'o kanau ra Yesus, “Ma Jou, na sijumu Ḇaḇa gena-ge ra ngomi, la ngomi mi sano riwara.”
43014009	Yesus 'o sangoro, “Filipus, ma di'ara ḏua Ngoi 'age taninga sigolona, i'a sa'olo nange-ne ngana no nana'o Ngoi ua?! Ngowa'a ga'a raḏi oḏi'i Ngoi, raḏi oḏi'i 'Ari Ḇaḇa ḏi'i. Dadi i'a sa'olo ngana no kanau, ‘Sijumu Ḇaḇa gena-ge ra ngomi’?
43014010	Ngana no ngaku bolo ua mangale Ngoi to marimoi Tari Ḇaḇa re 'Ari Ḇaḇa 'o marimoi ra Ngoi?! 'Oru ga'a to kanau ra ngini pa'i 'Ari demo masiretene ua. 'Ari Ḇaḇa ga'a 'O marimoi ra Ngoi, Unanga gena-ge 'O pake Ngoi di'a 'a'a 'Ai munara masiretene.
43014011	Ngaku Ngoi nena-ne: Ngoi to marimoi Tari Ḇaḇa re 'ari Ḇaḇa 'o marimoi ra Ngoi. Bolo ni ngaku Ngoi sababu reni oḏi'i 'Ari ga'a hera-heranga ga'a Ngoi ta 'a'a!
43014012	Ni ngaku mode-mode'e 'Ari demo-demo nena-ne: 'A guna ḇato 'o ngaku Ngoi, ḏuanga i'a nyengara 'o 'a'a ma tero Ngoi reta 'a'a. Ma nyonyata, unanga nyengara 'o 'a'a lebe lamo'o i'a reo Ngoi, sababu Ngoi to tagi Tari Ḇaḇa.
43014013	Re 'oru ḇato ga'a ngini golo'o ra Ngoi ni pake 'Ari lomanga, Ngoi ta si'a'a di'a ngini, la Ngoi to sigasa puji re silamo'o Tari Ḇaḇa.
43014014	'Oru ḇato ga'a ngini golo'o ra Ngoi ni pake 'Ari lomanga, Ngoi ta si'a'a ra ngini.”
43014015	“Na'o ngini ni dadalara Ngoi, ngini ni mete'e Ngoi 'ari parenta.
43014016	Ngoi ḏuanga i'a to golo'o Tari Ḇaḇa re Unanga ḏuanga i'a 'O pula'a ra ngini Ri-riono ma lelegu, ga'a ḏuanga i'a 'i mamete'e ra ngini kasingado-ngadolo i'a.
43014017	Ri-riono gena-ge Ma Ngagara 'Ofi-'Ofi ra Ma Jou'ongu Madutu tala. Enanga gena-ge 'i siajele mangale ba-banari ra Ma Jou'ongu Madutu tala. Ngowa'a toma dungia nena-ne 'aḏi dawongo Enanga ua, sababu ananga gena-ge 'aḏi oḏi'i ua re 'aḏi nana'o Enanga ua. Mada'a ngini ni nana'o Enanga gena-ge, sababu Enanga 'i mamete'e ra ngini re ḏuanga i'a 'I marimoi ra ngini.
43014018	Ngoi tini sisoi'i tala ngini ua, sa'olo ngowa'a daga. Ngoi ḏuanga i'a dadunu to sapolo moju ra ngini.
43014019	Ti'ara riwara, ngowa'a toma dungia nena-ne 'aḏi oḏi'i Ngoi. Mada'a ngini nena-ne dadunu ni oḏi'i Ngoi moju. Re ngini ḏuanga i'a ni 'ahu sababu Ngoi nena-ne dadunu To 'ahu moju.
43014020	Wakutu ma wangere enanga 'i ngadolo ḏua ga'a Ngoi dadunu to 'ahu moju, ngini ḏuanga i'a ni waro mangale Ngoi re 'Ari Ḇaḇa, ngomi mi marimoi. Re ngini ni marimoi ra Ngoi, re Ngoi to marimoi ra ngini.
43014021	'A guna ḇato 'o dawongo 'Ari parenta re 'a mete'e, unanga gena-ge 'o dadalara Ngoi. Re 'Ari Ḇaḇa ḏuanga i'a 'O dadalara unanga gena-ge ga'a 'o dadalara Ngoi, re Ngoi ḏi'i to dadalara unanga re Ngoi masiretene to masijumu ra unanga gena-ge.”
43014022	Ḏua Yudas (Yudas Iskariot ua) 'o sano ra Yesus, “Ma Jou, i'a sa'olo no masijumu pa'i ra ngomi ḇato. Mada'a Ma Jou no masijumu ua toma ngowa-ngowa'a ga'a toma dungia nena-ne?”
43014023	Yesus 'o sangoro, “Na'o 'a guna ḇato 'o dadalara Ngoi, unanga 'a mete'e 'Ari do-doto'o. 'Ari Ḇaḇa ḏuanga i'a 'o dadalara unanga. Re 'Ari Ḇaḇa re Ngoi, ngomi mi sapolo ra unanga remi tegoro marimoi ra unanga.
43014024	Unanga ga'a 'o dadalara Ngoi ua, unanga 'a mete'e ua 'Ari do-doto'o. Re Do-doto'o gena-ge pa'i ra Ngoi ḇato ua, mada'a Tari Ḇaḇa ga'a Ro 'utusu Ngoi.
43014025	Mo-moini gena-ge Ngoi reto siajele ḏua ra ngini wakutu Ngoi 'age taninga sigolona moju.
43014026	Mada'a Ri-riono, Ma Ngagara 'Ofi-'Ofi ga'a Ma Jou'ongu Madutu ḏuanga i'a 'o 'utusu Rai kuasa, Enanga gena-ge ḏuanga i'a 'I doto'o ngini re 'I si'elingi ngini 'oru ḇato ga'a Ngoi to siajele pasala ḏua ra ngini.
43014027	Ḏuanga i'a Ngoi 'Ari dame Ta sisoi'i tala ra ngini. Dame gena-ge ga'a Ngoi to pula'a ra ngini 'i ma tero ua reo ngowa-ngowa'a ga'a toma dungia nena-ne 'aḏi pula'a ra ngini. Awa ni mojongo re awa ninga 'akala re sinyingara 'i kangela.
43014028	Ngini rena 'isene ḏua Ngoi to kanau: Ngoi ḏuanga i'a to tagi mada'a Ngoi dadunu To sapolo moju ra ngini. Na'o ngini ni dadalara Ngoi, ninga 'akala re sinyingara 'i sanangi mangale Ngoi to tagi Tari Ḇaḇa 'Ai ngi'i, sababu 'Ari Ḇaḇa lebe la-lamo'o reo Ngoi.
43014029	Ngoi to tagi nyangu. Mada'a, nange-ne Ngoi reta siajele ḏua ra ngini, la wakutu 'orasa 'i ngadolo, ngini ni kage riwara, re ni ngaku.
43014030	Ngoi to kanau repe riwara ra ngini, sababu 'Iblisi ga'a 'i pareta dungia nena-ne, sa'i ri sapolo. Mada'a enanga 'i kuasa yoḏu'u Tari diri.
43014031	Mada'a mo-moini gena-ge balasu 'i dadi, la ngowa-ngowa'a ga'a toma dungia 'aḏi ma'insafu mangale Ngoi to dadalara 'Ari Ḇaḇa re Ta si'a'a 'oru ga'a Unanga 'o soma'a Ngoi. Ino ngene wa soi'i tala ngi'i nena-ne.”
43015001	Yesus 'o kanau, “Ngoi nena-ne 'anggur ma lese lamo'o mode-mode'e, re 'Ari Ḇaḇa Unanga guḏa ma dutu.
43015002	'Anggur ma umanga mo-moini ra Ngoi ga'a 'i sowo'o ua, wa tola'a. Re ma umanga mo-moini ga'a rema sowo'o, wa silagara, la 'i dadi 'ofi kara ma sowo'o ganapu repe.
43015003	Ngini reni 'ofi sababu ngini reni dawongo 'Ari do-doto'o.
43015004	Ngini balasu ni marimoi tau-taunu ra Ngoi, re Ngoi to marimoi ra ngini. Pa'i ma umanga ḇato kama 'anggur ma lese lamo'o ua 'i sowo'o yoḏu'u, enanga balasu 'i marimoi toma 'anggur ma lese lamo'o. So'o gena ḏi'i, ngini nga'unu ni sowo'o pa'i na'o ni marimoi ra Ngoi ḇato.
43015005	Ngoi nena-ne 'anggur ma lese lamo'o re ngini enanga ma umanga-umanga. 'A guna ḇato ga'a marimoi ra Ngoi re Ngoi ḏi'i marimoi ra unanga, 'ai sowo'o 'i repe. Sababu na'o ni marimoi ua ra Ngoi, ngini ni 'a'a 'ori i'a i'a yoḏu'u.
43015006	Na'o 'a guna ḇato ga'a marimoi ua ra Ngoi, unanga gena-ge ma tero sa'olo 'anggur ma umanga ga'a ri tola'a, kara 'i dadi ngonono. 'Anggur ma umanga gena-ge, ngowa'a ya lomu kara ya upa'a toma u'u re enanga 'i ro'u.
43015007	Na'o ngini marimoi tau-taunu ra Ngoi re 'Ari do-doto'o ni gogono tau-taunu taninga 'akala re sinyingara ma dara, ni golo'o 'oru ḇato Tari Ḇaḇa, tantu ḏua Unanga nu pula'a ra ngini.
43015008	Na'o ngini ninga sowo'o lai repe, 'Ari Ḇaḇa ngowa'a 'U silamo'o re ngini mode-mode'e ni dadi 'Ari me-mete'e.
43015009	Ma tero 'ari Ḇaḇa ro dadalara Ngoi, so'o gena ḏi'i Ngoi reto dadalara ngini. Ngini balasu ni marimoi tau-taunu ra Ngoi, la ngini ni basono tala 'Ari dadalara tau-taunu.
43015010	Na'o ngini ni mete'e 'Ari parenta, ngini ni marimoi ra Ngoi tau-taunu re ni basono tala 'Ari dadalara. Gena-ge ma tero Ngoi reto mete'e 'Ari Ḇaḇa 'Ai parenta re To marimoi ra Unanga, re dadi Ngoi to basono tala 'Ai dadalara tau-taunu.
43015011	Ngoi ta siajele mo-moini gena-ge ra ngini, la ngini sanga 'Ari roanga taninga 'akala re sinyingara ma dara, re ḏi'i ninga roanga 'i dadi ti-tiai.
43015012	Ngoi 'ari parenta nena-ne: Ngini balasu ni ma'u dadalara matengo re matengo, ma tero Ngoi tini dadalara ngini.
43015013	Dadalara ga'a lai lamo'o so'o ne: Matengo i'a ga'a 'o dadalara 'ai ḏagilomu, singadolo 'o sipula'a 'ai 'ahu, la 'ai ḏagilomu 'o 'ahu.
43015014	Na'o ngini ni siḏagi 'Ari parenta taninga 'ahu, ngini ni dadi 'Ari ḏagilomu.
43015015	Ngoi to si'aro'o ngini 'Ari budaka riwara, sababu budaka ya waro ua manga tuanga 'ai munara. Siḏibo ḏi'i ngini, Ngoi tini si'aro'o ḏagilomu, sababu 'oru ḇato ga'a Ngoi reto 'isene tari Ḇaḇa, reta siajele ḏua ra ngini.
43015016	Ngini nena-ne ni cumutu Ngoi ua. Siḏibo ḏi'i, Ngoi nena-ne reto cumutu ngini ḏua, re Tini 'utusu ni tagi, la ninga sowo'o lai repe, re enanga gena-ge sowo'o kasingado-ngadolo i'a. Dadi 'oru ḇato ga'a ngini golo'o Tari Ḇaḇa ni pake 'Ari lomanga, ngini ḏuanga i'a ni sanga.
43015017	'Ari parenta nena-ne: Ni ma'u dadalara matengo re matengo.”
43015018	“Na'o ngowa-ngowa'a ga'a toma dungia nena-ne 'aḏi emono ngini, 'elingi, ananga gena-ge raḏi emono Ngoi lebe siḏa.
43015019	Na'o ngini ni marimoi toma ngowa-ngowa'a ga'a toma dungia nena-ne, tantu ḏua ananga gena-ge 'aḏi dadalara ngini sa'olo manga ngowa-ngowa'a masiretene. Mada'a Ngoi reto cumutu ngini ḏua re siwola i'a tamanga sigolona. Sababu gena-ge, ananga gena-ge 'aḏi emono ngini.
43015020	'Elingi 'oru ga'a Ngoi reto kanau ḏua ra ngini: Budaka 'o lebe la-lamo'o i'a ua reo tuanga. Ngowa'a raḏi sisikisa Ngoi ḏua, ananga ḏuanga i'a 'aḏi sisikisa ngini ḏi'i. Na'o ananga ya mete'e 'Ari do-doto'o, tantu ḏua ananga ḏuanga i'a ya mete'e ḏi'i ngini ninga do-doto'o.
43015021	Mo-moini gena-ge ananga ḏuanga i'a ya si'a'a ra ngini, sababu ngini Ngoi 'ari me-mete'e. Re ḏi'i sababu ananga 'aḏi nana'o ua Unanga ga'a Ro 'utusu Ngoi.
43015022	Na'o Ngoi to sapolo ua re to siajele ua mo-moini gena-ge ra ananga gena-ge, ananga kamanga sala ua sababu kamanga donga ua di'a 'aḏi mete'e 'Ari do-doto'o re 'aḏi ngaku Ngoi. Mada'a nange-ne ananga raḏi kanau yoḏu'u mangale ananga kamanga sala ua, sababu ananga raḏi isene 'Ari do-doto'o mada'a ya ngaku ua.
43015023	'A guna ḇato ga'a emono Ngoi, unanga ḏi'i 'o emono 'Ari Ḇaḇa.
43015024	Na'o Ngoi to 'a'a ua ga'a hera-heranga tamanga sigolona ga'a matengo i'a mai ua 'o si'a'a yoḏu'u, ananga kamanga sala ua, sababu kamanga donga ua di'a 'aḏi oḏi'i 'Ari ga'a hera-heranga re 'aḏi ngaku Ngoi. Mada'a nange-ne, ananga gena-ge raḏi oḏi'i 'Ari ga'a hera-heranga gena-ge, mada'a ananga raḏi emono Ngoi re raḏi emono 'Ari Ḇaḇa ḏi'i.
43015025	Mada'a enanga gena-ge ri dadi, la demo ga'a 'i silefo ra Musa 'ai hukumu 'i sitotomo: ‘Ananga 'aḏi emono Ngoi kama 'alasana ua.’
43015026	Ri-riono ḏuanga i'a 'i sapolo ga'a Ngoi ḏuanga i'a Ta 'utusu da'u Rari Ḇaḇa tala. Enanga gena-ge Ma Ngagara 'Ofi-'Ofi ga'a 'I sitarangi mangale ba-banari Tari Ḇaḇa tala. Wakutu Enanga gena-ge 'I sapolo ḏua, Enanga 'I pula'a sakisi mangale Ngoi.
43015027	Re ngini mo-moini ḏi'i balasu ni pula'a sakisi mangale Ngoi, sababu ma mulaingi i'a moju ngini reni mamete'e ra Ngoi.”
43016001	“Mo-moini gena-ge Ngoi ta siajele ra ngini, la awa ngini ni celolo ḏuḏunu ra Ngoi.
43016002	Ngowa'a ḏuanga i'a 'aḏi dusu'u ngini toma wala-wala puji. Ma nyonyata enanga ma 'orasa ḏuanga i'a 'i ngadolo wakutu ngowa'a ga'a 'aḏi sisengene ngini, ananga 'aḏi ta'ajiri 'aḏi siḏagi Ma Jou'ongu Madutu 'ai 'akala ma mau.
43016003	Mada'a ananga 'aḏi 'a'a so'o gena-ge, sababu ananga 'aḏi nana'o ua 'Ari Ḇaḇa bolo Ngoi.
43016004	Ma mulaingi enanga gena-ge Ngoi to siajele nyangu ra ngini sababu Ngoi to mamete'e moju ra ngini. Mada'a nange-ne Ngoi reto kanau ra ngini, la wakutu gena-ge 'i dadi ngini ni 'elingi 'oru ga'a Ngoi reto siajele ḏua ra ngini.”
43016005	“Nange-ne Ngoi to tagi ra Unanga ga'a Ro 'utusu Ngoi. Mada'a matengo i'a mai ua taninga sigolona 'o sano, ‘Ngoi to tagi le'a?’
43016006	Nange-ne ngini ninga 'akala re sinyingara 'i kangela, sababu Ngoi to kanau ra ngini so'o gena-ge.
43016007	Mada'a ni ngaku mode-mode'e 'Ari demo-demo nena-ne: Jobilaha di'a ngini mangale Ngoi to tagi. Sababu na'o Ngoi to tagi ua, Ri-riono gena-ge 'I sapolo ra ngini ua. Mada'a, na'o Ngoi to tagi, Ngoi ḏuanga i'a to 'utusu Ri-riono gena-ge 'I sapolo ra ngini.
43016008	Wakutu Enanga gena-ge 'I sapolo, Enanga ḏuanga i'a 'I sitarangi toma ngowa-ngowa'a dungia nena-ne mangale: ananga ngowa'a baraḏosa, mada'a Ngoi mode-mode'e ngowa'a loasa re banari, re ḏi'i ananga 'aḏi sijuruhakimi Ngoi 'i banari ua.
43016009	Enanga 'i sitarangi ra ananga gena-ge mangale ananga ngowa'a baraḏosa, sababu 'aḏi ngaku Ngoi ua.
43016010	Enanga 'i sitarangi ra ananga gena-ge mangale Ngoi mode-mode'e ngowa'a loasa re banari, sababu Ngoi to tagi Tari Ḇaḇa re 'aḏi oḏi'i Ngoi riwara.
43016011	Enanga 'i sitarangi ra ananga gena-ge mangale 'aḏi sijuruhakimi Ngoi 'i banari ua, sababu 'Iblisi ga'a 'i parenta toma dungia nena-ne, ri sanga katula.
43016012	Ma repe moju Ngoi mau to kanau ra ngini, mada'a nange-ne ngini ni dawongo ni nga'unu nyangu 'Ari demo.
43016013	Mada'a wakutu Ma Ngagara 'Ofi-'Ofi 'i sapolo, Enanga 'i sigasa wo-waro mangale do-doto'o banari mo-moini ra Ma Jou'ongu Madutu tala. Enanga gena-ge 'I kanau ua mete'e Enanga masiretene ma mau. Mada'a Enanga pa'i 'I kanau ḇato 'oru ga'a Ri 'isene ra Ma Jou'ongu Madutu ino, re Ri siajele ra ngini 'oru ga'a 'i dadi toma biono i'a.
43016014	'Oru ga'a Enanga ri siajele ra ngini, ma 'asala ra Ngoi. Dadi Enanga ḏuanga i'a 'i silamo'o Ngoi.
43016015	Ba-banari mo-moini ma 'asala Tari Ḇaḇa gena-ge, re Ngoi reta waro ḏi'i. Ma sababu gena-ge Ngoi to kanau, 'oru ga'a Ma Ngagara 'Ofi-'Ofi 'i siajele ra ngini, gena-ge ma 'asala ra Ngoi.”
43016016	“Ti'ara ua ngini ni oḏi'i Ngoi riwara. Mada'a togumu i'a ti'ara ua ḏi'i, ngini dadunu ni oḏi'i Ngoi moju.”
43016017	Yesus 'ai me-mete'e nga muḏuo i'a 'aḏi ma'u sano matengo re matengo, “ 'Ai maksudu 'oru wakutu Unanga 'o kanau, ‘Ti'ara ua ngini ni oḏi'i Ngoi riwara. Mada'a togumu i'a ti'ara ua ḏi'i, ngini dadunu ni oḏi'i Ngoi moju.’ Re 'Ai maksudu 'oru ḏi'i wakutu 'O kanau, ‘Sababu Ngoi to tagi tari Ḇaḇa’?”
43016018	Ananga 'aḏi sano tau-taunu, “ 'Ai maksudu 'oru wakutu Unanga 'o kanau ‘Ti'ara ua?’ Ngene wa sahe ua Unanga 'ai maksudu 'oru?”
43016019	Yesus 'o waro ananga mau 'aḏi sano ra Unanga mangale gena-ge, dadi 'O kanau, “Ngini ni ma'u sano matengo re matengo mangale 'Ai maksudu wakutu Ngoi to kanau, ‘Enanga ti'ara ua re ngini ni oḏi'i Ngoi riwara. Mada'a enanga togumu i'a ti'ara ua ngini oḏi'i Ngoi moju.’
43016020	Ni ngaku mode-mode'e 'Ari demo-demo nena-ne: Ngini ḏuanga i'a ni rerese ma gaḏi, mada'a ngowa'a toma dungia nena-ne 'aḏi maroanga. Toma 'orasa gena-ge, ngini ni garura mada'a ḏuanga i'a garura gena-ge singali reo roanga.
43016021	Na'o were'a matengo sa'i mo maḏe-ḏegoro i'a, tantu ḇato munanga ma basono tala si-siḏi madutu, sababu gena-ge biasa 'i dadi. Mada'a wakutu munanga remo sibuoro ngowa kiau, ma si-siḏi gena-ge rema sidaioranga, sababu remo maroanga ngowa kiau matengo munanga rema sibuoro toma dungia.
43016022	So'o gena ḏi'i di'a ngini: Nange-ne ngini nena-ne ninga 'akala re sinyingara 'i garura, mada'a Ngoi ḏuanga i'a to ma'u sanga ra ngini. Toma 'orasa gena-ge, ngini ninga 'akala re sinyingara 'i maroanga, re matengo i'a mai ua nga'unu 'a ra-rabasa roanga gena-ge taninga 'akala re sinyingara ma dara.
43016023	Toma 'orasa gena-ge, ngini ni sano riwara ra Ngoi mangale 'oru ḇato. Ni ngaku mode-mode'e 'Ari demo-demo nena-ne: 'Oru ḇato ngini golo'o Tari Ḇaḇa ni pake Ngoi 'ari lomanga, Unanga 'a pula'a ra ngini.
43016024	Singadolo 'orasa nange-ne ngini ni golo'o 'oru-'oru nyangu ni pake Ngoi 'ari lomanga. Mada'a ni golo'o ḇato re ḏuanga i'a ni sanga, la ngini ninga roanga 'i ti-tiai.”
43016025	“Mo-moini gena-ge Ngoi reto kanau ra ngini to pake 'ade-'ade. Mada'a ḏuanga i'a ma 'orasa 'i ngadolo Ngoi to pake 'ade-'ade riwara, mada'a to kanau sitarangi i'a ra ngini mangale 'Ari Ḇaḇa.
43016026	Toma 'orasa gena-ge, ngini ni golo'o Tari Ḇaḇa ni pake Ngoi 'ari lomanga. Ngoi to paralu ua to golo'o Tari Ḇaḇa di'a ngini,
43016027	sababu 'Ari Ḇaḇa masiretene 'o dadalara ngini. Unanga 'o dadalara ngini sababu ngini ni dadalara Ngoi, re ni ngaku mangale Ngoi to sapolo da'u Tari Ḇaḇa tala.
43016028	Ngoi 'ari 'asala Tari Ḇaḇa, re To sapolo ḏua toma dungia nena-ne. Mada'a nange-ne Ngoi ta sisoi'i tala dungia nena-ne di'a To maḏibo sie Tari Ḇaḇa.”
43016029	Ḏua Yesus 'ai me-mete'e 'aḏi kanau, “Nange-ne Jou no kanau sitarangi re no pake 'ade-'ade riwara.
43016030	Nange-ne ngomi ma waro, Jou na waro mo-moini. Dadi paralu ua di'a matengo i'a mai ua 'o sano ra Jou mangale 'oru ḇato, sababu Jou reno waro 'oru ḇato ga'a ngomi mau mi sano. Sababu gena-ge, ngomi ngaku Jou reno sapolo ra Ma Jou'ongu Madutu tala.”
43016031	Yesus 'o sangoro, “Dadi nange-ne ngini ni ngaku mode-mode'e Ngoi reto sapolo ra Ma Jou'ongu Madutu tala?!
43016032	Mada'a ma 'orasa 'i ngadolo re nange-ne 'i ngadolo ḏua, wakutu ngini ni matai are ni maḏibo taninga wala matengo-matengo re ni sisoi'i tala Ngoi masiretene. Mada'a Ngoi to matengo ua, sababu 'Ari Ḇaḇa 'o mamete'e ra Ngoi.
43016033	Mo-moini gena-ge Ngoi to siajele ra ngini, la ngini ni basono tala dame taninga 'akala re sinyingara ma dara, sababu ni marimoi ra Ngoi. Toma dungia nena-ne ngini sanga sangisara. Mada'a ni site'e ninga 'akala re sinyingara: Ngoi reta singiranga dungia nena-ne ma kuasa!”
43017001	Yesus 'o kanau so'o gena togumu i'a, unanga 'o talaḏi ie diwanga re 'O manyiata, “Baba nange-ne ma 'orasa ri ngadolo, simulia 'Ani Ngowa'a Nau'u, la 'Ani Ngowa'a Nau'u ḏi'i 'O simulia Baba.
43017002	Baba reno pula'a kuasa Tani Ngowa'a Nau'u di'a 'O parenta ngowa'a mo-moini toma dungia nena-ne, la Unanga 'o pula'a 'ahu kasingado-ngadolo i'a toma ngowa'a mo-moini ga'a Reno pula'a ḏua ra Ngoi.
43017003	'Ahu kasingado-ngadolo i'a ma ngale so'o ne: Ngowa'a 'aḏi nana'o 'Ari Ḇaḇa, 'aḏi nana'o Ngoi ḏi'i. 'Ari Ḇaḇa pa'i matengo ḇato ga'a Ma Jou'ongu Madutu mode-mode'e; re Ngoi, Yesus Kristus ga'a 'Ari Ḇaḇa Ri 'utusu.
43017004	Baba, Ngoi tini simulia ḏua toma dungia nena-ne, sababu Ngoi ta siḏuanga 'Ani munara ga'a Baba no siwatasa ra Ngoi.
43017005	Baba, nange-ne Ngoi to golo'o ra Baba nena-ne, No simulia Ngoi nena-ne, wakutu Ngoi dadunu to ḏibo ra Baba moju, ma tero Baba no simulia Ngoi wakutu dungia nena-ne 'i dadi nyangu.”
43017006	“Baba, ngowa'a mo-moini toma dungia nena-ne ga'a Baba reno pula'a ra Ngoi, Ngoi ta siajele ra ananga gena-ge mangale Baba, la 'aḏi nana'o Baba. Ananga gena-ge 'Ani 'umata ga'a reno pula'a ra Ngoi, re raḏi mete'e 'Ani 'Idini.
43017007	Nange-ne ananga raḏi waro ḏua mangale 'oru ḇato ga'a Baba reno pula'a ra Ngoi, ma 'asala ra Baba.
43017008	'Ani demo ga'a Baba reno pula'a ra Ngoi, Ngoi ta siajele ḏua ra ananga. Re ananga gena-ge ya dawongo ḏua re raḏi waro mangale Ngoi mode-mode'e to sapolo ra Baba ino re ananga raḏi ngaku Baba reno 'utusu Ngoi ḏua.
43017009	Ngoi to manyiata di'a ananga gena-ge. Ngoi to manyiata ua di'a ngowa'a mo-moini toma dungia nena-ne, mada'a di'a ngowa-ngowa'a ga'a Baba reno pula'a ra Ngoi, sababu ananga gena-ge Baba reno cumutu.
43017010	Ngowa'a mo-moini ga'a ta Ngoi, gena-ge ḏi'i ta Baba. Re ngowa'a mo-moini ga'a ta Baba, gena-ge ḏi'i ta Ngoi. Re Ngoi reto sanga mulia sababu ananga gena-ge.
43017011	Nange-ne Ngoi to sapolo ra Baba, dadi Ngoi ḏuanga i'a to tegoro riwara toma dungia nena-ne, mada'a ananga 'aḏi tegoro toma dungia moju. Dadi Baba, ga'a No 'Ofi-'Ofi, No kadiarata ananga Rani kuasa. 'Ani kuasa ga'a no pula'a ra Ngoi, la Ngoi to si'a'a ananga 'aḏi marimoi ma tero Ngoi re Baba, Ngene wo marimoi.
43017012	Wakutu Ngoi 'age ra ananga Ngoi nena-ne Ta'u kadiarata re Ta'u saolo Rani kuasa. Re matengo ua 'o iranga, ḏuga-ḏuga pa'i matengo ḇato, unanga gena-ge ga'a Baba reno sitantukanga ḏua di'a 'o sanga hukumu kasingado-ngadolo i'a. Gena-ge balasu 'i dadi ra unanga gena-ge, la sitotomo 'oru ga'a 'i silefo toma Boku 'Ofi-'Ofi ma dara.
43017013	Nange-ne Ngoi to sapolo ra Baba. Mada'a demo mo-moini gena-ge Ngoi ta siajele ḏua wakutu Ngoi toma dungia nena-ne moju, la ananga 'aḏi basono tala maroanga ma tero Ngoi.
43017014	Ngoi reta siajele ḏua ra ananga 'Ani demo-demo singadolo ngowa'a toma dungia nena-ne ya'u emono ananga, sababu ananga 'aḏi marimoi ua reo ngowa'a toma dungia nena-ne, ma tero Ngoi ḏi'i to marimoi ua reo ngowa'a toma dungia nena-ne.
43017015	Ngoi to golo'o ua Baba no 'oro ananga toma dungia nena-ne, mada'a Baba no saolo ananga toma 'Iblisi ma kuasa.
43017016	Ngoi to marimoi ua toma ngowa'a dungia nena-ne, so'o gena ḏi'i ananga 'aḏi marimoi ua toma ngowa'a dungia nena-ne.
43017017	No pake 'Ani demo ga'a 'i banari di'a siwola i'a ananga toma ngowa'a dungia nena-ne, sa'olo 'Ani ngowa'a 'ofi-'ofi.
43017018	Ma tero sa'olo 'Ari Baba reno 'utusu Ngoi toma dungia nena-ne, so'o gena ḏi'i Ngoi ta'u 'utusu ananga toma dungia nena-ne.
43017019	Ngoi ta sidoa'a 'Ari 'ahu ra Baba di'a mete'e 'Ani mau, la ananga ḏi'i 'aḏi sidoa'a manga 'ahu di'a 'aḏi mete'e 'Ani mau, sababu ananga raḏi ngaku 'Ani do-doto'o ga'a 'i banari.”
43017020	“Ngoi to manyiata pa'i 'Ari me-mete'e nena-ne ḇato ua, mada'a di'a ngowa-ngowa'a ḏi'i ga'a ḏuanga i'a 'aḏi ngaku Ngoi sababu ananga nena-ne manga habari.
43017021	Ngoi to golo'o ra Baba mangale ananga mo-moini gena-ge 'aḏi marimoi ma tero Baba marimoi ra Ngoi, re Ngoi to marimoi ra Baba. Na'o nyengara gari'a ananga 'aḏi marimoi ra Ngene, la ngowa'a toma dungia nena-ne ananga ḏuanga i'a 'aḏi ngaku mangale Baba reno 'utusu Ngoi.
43017022	Ngoi nena-ne Ta'u pula'a ḏua 'Ani mulia ra ananga ga'a Baba reno pula'a ra Ngoi, la ananga 'aḏi marimoi, ma tero Ngene wo marimoi.
43017023	Ngoi to marimoi ra ananga re Baba no marimoi ra Ngoi, la ananga mode-mode'e 'aḏi marimoi. Ḏua ngowa'a toma dungia ḏuanga i'a ya waro mangale Baba masiretene Reno 'utusu Ngoi, re Baba no dadalara ananga ma tero Baba no dadalara Ngoi.
43017024	Baba, Ngoi to mau ngowa'a ga'a Baba reno pula'a ra Ngoi, ananga 'aḏi mamete'e ra Ngoi toma ngi'i ga'a Ngoi 'age, la ananga ya oḏi'i 'Ari mulia. Mulia gena-ge ga'a Baba reno pula'a ḏua ra Ngoi, sababu Baba no dadalara Ngoi wakutu dungia 'i dadi nyangu.
43017025	Baba ga'a no 'adili, kalaha ngowa'a toma dungia nena-ne 'aḏi nana'o Baba ua, mada'a Ngoi to nana'o Baba. Re 'Ari me-mete'e 'aḏi waro mangale Baba reno 'utusu Ngoi.
43017026	Ngoi reta siajele ḏua mangale Baba ra ananga, re Ngoi ḏuanga i'a ta siajele tau-taunu, la ananga 'aḏi basono tala 'Ani dadalara tamanga 'akala re sinyingara ma tero Ngoi to basono tala 'Ani dadalara Tari 'akala re sinyingara re dadi Ngoi ḏi'i to tegoro tamanga 'akala re sinyingara.”
43018001	Wakutu Yesus 'o manyiata togumu i'a, Unanga re 'Ai me-mete'e 'aḏi tagi 'aḏi masala i'a toma ḇanyo Kidron kaci moi. Toma ngi'i gena-ge, ananga 'aḏi osama toma guḏa zaitun ḇotu moi.
43018002	Yudas ga'a ḏuanga i'a 'o sipula'a Yesus rai lawana, unanga ḏi'i 'a waro ngi'i gena-ge. Sababu soi rai o'o i'a Yesus re 'Ai me-mete'e, ananga ga'a 'aḏi malomu toma ngi'i gena-ge.
43018003	Dadi Yudas 'o sapolo toma guḏa gena-ge. Unanga gena-ge 'o gasa sordado-sordado Roma regu rimoi re Ma Jou'ongu Madutu 'ai Wala ma ja-jaga nga muḏuo i'a. Ananga gena-ge 'aḏi gasa dare, lantera re 'oboro. Re ananga gena-ge, 'imam-'imam ma sae'e re ngowa-ngowa'a Farisi ya'u 'utusu.
43018004	Yesus 'a waro mo-moini 'oru ga'a ngasamoi 'i dadi ra Unanga. Dadi Unanga 'o sisoi'i tala ngi'i gena-ge 'o ma'u sanga ra ananga, kara 'o sano, “Ngini ni disa 'a guna?”
43018005	Ananga ya sangoro, “Yesus ngowa'a Nazaret.” Yesus 'o kanau, “Ngoi nena-ne Unanga.” (Re Yudas ga'a gasa ananga gena-ge toma ngi'i gena-ge, unanga 'o made-de'oso ra ananga.)
43018006	Wakutu Yesus 'o kanau, “Ngoi nena-ne Unanga,” ananga 'aḏi madorusu re 'aḏi ruba ie toma tana'a.
43018007	Soi moi moju Yesus dadunu 'o sano ra ananga, “Ngini ni disa 'a guna?” Ananga ya sangoro, “Yesus ngowa'a Nazaret.”
43018008	Yesus 'o sangoro, “Ngoi reto kanau ḏua, ‘Ngoi nena-ne Unanga.’ Re na'o ngini ni disa Ngoi ḇato, ni sieanga i'a 'Ari me-mete'e 'aḏi tagi.”
43018009	Wakutu Yesus 'o kanau so'o gena, Unanga 'o sitotomo 'oru ga'a Unanga 'o manyiata 'au nga'ene: “Baba, ngowa-ngowa'a ga'a Baba no sidoa'a ra Ngoi, matengo i'a mai ua ananga 'aḏi iranga.”
43018010	Ḏua Simon Petrus 'a tuono 'ai samaranga, kara 'o cafa 'a 'imam 'agung 'ai budaka 'ai ngau'u ma kuwiḏa singadolo tola'a. (Budaka gena-ge 'ai lomanga Malkus.)
43018011	Ḏua Yesus 'o kanau i'a ra Petrus, “Dadunu na singosama 'ani samaranga toma sarungu. Ngana no ta'ajiri mangale Ngoi to oḏu'u sanga sangisara ga'a 'Ari Ḇaḇa 'a sitantukanga ḏua Ngoi balasu ta sanga?!”
43018012	Ḏua sordado-sordado Roma regu rimoi re manga sae'e re ḏi'i Ma Jou'ongu Madutu 'ai Wala ma ja-jaga, ananga 'aḏi cako'o 'a Yesus re 'U piri'u.
43018013	Siḏa-siḏa ananga 'U gasa sitalaḏi ra Hanas, Kayafas 'ai dedono na-nau'u. Toma musungu gena-ge, Kayafas 'o dadi 'imam 'agung.
43018014	Kayafas gena-ge ngowa'a ga'a pula'a duga re domolo toma ngowa-ngowa'a Yahudi manga bi-biri'i: “Jobilaha ngowa'a matengo 'o sengene di'a ngowa'a repe.”
43018015	Simon Petrus re Yesus 'ai me-mete'e matengo, ananga 'aḏi mete'e tu-tuu'u ra Yesus. Sababu 'imam 'agung ro nana'o Yesus 'ai me-mete'e ma lelegu unanga 'o osama mamete'e ra Yesus toma 'imam 'agung 'ai wala ma soana.
43018016	Mada'a Petrus balasu 'o totoma toma ngalana ma ḏuḏunu. Ḏua Yesus 'ai me-mete'e ma lelegu gena-ge, unanga 'o supu reo makanau toma we-were'a ga'a ngalana ma ja-jaga, kara munanga mo singosama 'a Petrus toma dara.
43018017	We-were'a ngalana ma ja-jaga mo sano i'a ra Petrus, “Hei ngana ḏi'i Unanga nena-ne 'Ai me-mete'e?” Petrus 'a sangoro, “Ngoi ua.”
43018018	Utu gena-ge 'alo. Dadi budaka-budaka re ngowa-ngowa'a ja-jaga, ananga 'aḏi 'a'a u'u reo konu'u. Gena ḏua, ananga 'aḏi marasu'u re 'aḏi made-de'oso sigoloḏi u'u gena-ge. Petrus 'o masebanga i'a ra ananga toma u'u, la 'o marasu'u ḏi'i mamete'e ra ananga.
43018019	'Imam 'agung 'o sano ra Yesus mangale 'Ai me-mete'e re 'Ai do-doto'o.
43018020	Yesus 'o sangoro, “Ngoi to kanau toma mandan. Ngoi to doto'o tau-taunu toma wala-wala puji re ra Ma Jou'ongu Madutu 'ai Wala ma soana, ngi'i ngowa'a Yahudi 'aḏi malomu, soi moi nyangu Ngoi to kanau 'ori i'a Ta go-gogono.
43018021	Dadi i'a sa'olo ngana no sano ra Ngoi moju? No sano ḇato ra ananga ga'a ya 'isene 'Ari do-doto'o. Tantu ḏua ananga ya waro 'oru ga'a Ngoi to kanau!”
43018022	Wakutu Yesus 'o kanau so'o gena, 'imam 'agung 'ai ngowa'a ja-jaga matengo 'U sata Yesus re 'o kanau, “No nau'u masala No kanau so'o gena-ge toma 'imam 'agung!”
43018023	Yesus 'a sangoro, “Na'o Ngoi 'ari demo bale moi 'i rapu, nange-ne na siajele 'Ari rapu 'oru! Mada'a na'o 'oru ga'a Ngoi to kanau 'i banari, i'a sa'olo no sata Ngoi?”
43018024	Gena ḏua, Hanas 'o soma'a ananga 'aḏi gasa Yesus ga'a 'ai giama 'i pi-piri'u moju, ra Kayafas 'imam 'agung.
43018025	Simon Petrus 'o made-de'oso 'o marasu'u moju toma ngi'i gena-ge, 'age ngowa-ngowa'a 'aḏi sano, “ 'Oru ngana nena-ne ḏi'i Yesus 'ai me-mete'e?” Mada'a Petrus 'o masoloto, “Ngoi ua!”
43018026	'Age rema 'imam 'agung 'ai budaka matengo. Unanga gena-ge 'ai ioro re nongoḏu ngowa'a matengo ga'a Petrus 'a cafa 'ai ngau'u ma kuwiḏa. Unanga gena-ge, 'o kanau, “Ngoi to oḏi'i 'au nange-ne ngana ḏi'i no mamete'e ra Yesus toma guḏa zaitun!”
43018027	Mada'a Petrus 'o masoloto moju. Toma 'orasa gena-ge namo 'i solene.
43018028	Da-daini i'a moju ananga raḏi 'oro 'a Yesus ra Kayafas 'ai wala, kara 'U gasa Unanga ra gubernur Roma 'ai kadato. Ngowa-ngowa'a Yahudi manga bi-biri'i masiretene 'aḏi osama ua toma kadato ma dara, la awa manga diri 'i faja mete'e 'agama ma 'atoranga, sababu ananga mau 'aḏi mete'e oromo toma Paskah ma Wangere ma laya.
43018029	Sababu gena-ge, Governor Pilatus 'o supu re 'o sano ra ananga, “Ngini ninga da'awa 'oru ra Unanga nena-ne?”
43018030	Ananga ya sangoro, “Na'o Unanga kai sala ua, ngomi mi gasa ua ra Tuanga!”
43018031	Ḏua Pilatus 'o kanau ra ananga, “Nu 'oro re nu gasa Unanga, la nu sijuruhakimi Unanga mete'e ngini ninga hukumu masiretene.” Mada'a ngowa'a Yahudi manga bi-biri'i 'aḏi sangoro, “Ngomi mi sihukumu sengene ngowa'a yoḏu'u.”
43018032	(Enanga 'i dadi so'o gena-ge, la sitotomo 'oru ga'a Yesus ro kanau ḏua, mangale Unanga 'ai se-sengene ma ngo'omo.)
43018033	Pilatus dadunu 'o osama tai Kadato ma dara re 'o 'aro'o Yesus, kara 'o sano, “Ngana ngowa'a Yahudi manga 'Olana bolo ua?”
43018034	Yesus 'o sangoro, “Mete'e 'ani 'akala ma sanga masiretene bolo ngowa'a lelegu 'aḏi siajele ra ngana mangale Ngoi?”
43018035	Pilatus 'o sangoro, “Ngoi ngowa'a Yahudi ua! Ngowa'a Yahudi 'Ani bangsa masiretene, ananga re 'imam-'imam ma sae'e ḏi'i, ananga gena-ge 'aḏi gasa Ngana ra ngoi. 'Oru ga'a Ngana reno 'a'a?”
43018036	Yesus 'o kanau, “Ngoi 'ari pareta ma 'asala toma dungia nena-ne ua. Sababu na'o ma 'asala toma dungia nena-ne, Ngoi 'ari ngowa-ngowa'a 'aḏi sapolo lawana, la ngowa'a Yahudi manga bi-biri'i 'aḏi cako'o Ngoi ua. Mada'a mode-mode'e Ngoi 'ari pareta ma 'asala toma dungia nena-ne ua.”
43018037	Ḏua Pilatus dadunu sano moju, “Na'o so'o gena, Ngana nena-ne 'olana?” Yesus 'o sangoro, “Ngana masiretene no aje, Ngoi nena-ne 'Olana, re 'ani demo 'i banari. 'Ari ngina sibuoro Ngoi re ngoi to sapolo toma dungia nena-ne, di'a maksudu rimoi ḇato: di'a To pula'a sakisi mangale 'ori i'a ga'a ba-banari. Ngowa'a mo-moini ga'a 'aḏi disa ba-banari, ananga gena-ge 'aḏi mete'e Ngoi 'ari do-doto'o.”
43018038	Pilatus 'o sano, “Ba-banari gena-ge 'oru?!” Gena ḏua, unanga dadunu 'o supu re 'o kanau toma ngowa-ngowa'a Yahudi, “Ngoi ta sanga Unanga 'ai sala rimoi i'a mai ua.
43018039	Mada'a mete'e ngini ninga 'atoranga wakutu Paskah ma Wangere, ngoi to sibebasa matengo toma bui. Dadi na'o ngini ni mau, ngoi nyengara to sibebasa Unanga, ngowa'a Yahudi manga 'olana?”
43018040	Ananga ya sangoro ya siduga-duga, “Sibebasa Unanga awa, sibebasa 'a Barabas!” (Barabas gena-ge unanga 'o lawana Roma ma pareta.)
43019001	Ḏua Pilatus 'o soma'a 'ai sordado 'aḏi sipo Yesus.
43019002	Re sordado gena-ge 'aḏi 'a'a lastari reo ate ma umanga ga'a dodowo'o, kara ya sigare ra Yesus 'ai sae'e. Gena ḏua, ananga 'U sipake juba ungu.
43019003	Ḏua, ananga 'aḏi sapolo tau-taunu ra Unanga re 'aḏi kanau, “Suba, Ngana ngowa'a Yahudi manga 'olana, na'o nyengara gari'a Ngana no 'ahu kasingado-ngadolo i'a!” Gena ḏua, ananga 'aḏi sata Unanga.
43019004	Pilatus dadunu 'o supu moju re 'o kanau i'a toma ngowa'a Yahudi manga repe, “Oḏi'i! Ngoi to sisupu Unanga ra ngini, la ngini ni waro mangale Ngoi to sanga Unanga kai sala ceka'a i'a mai ua.”
43019005	Gena ḏua, Yesus 'o supu 'o pake Tai sae'e rema lastari dodowo'o re 'U sipake juba 'ungu. Pilatus 'o kanau i'a toma ngowa'a Yahudi manga repe, “Ni oḏi'i Unanga nena-ne!”
43019006	Wakutu 'imam-'imam ma sae'e re Ma Jou'ongu Madutu 'ai Wala ma ja-jaga 'aḏi oḏi'i Yesus, ananga 'aḏi poa'a, “Sisalib Unanga! Sisalib Unanga!” Mada'a Pilatus 'o kanau ra ananga, “Ngini masiretene 'oro Unanga, re ni sisalib Unanga. Mete'e ngoi, ngoi ta sanga Unanga kai sala ceka'a i'a mai ua.”
43019007	Ngowa'a Yahudi ya sangoro, “Mete'e minga hukumu, Unanga balasu sihukumu sengene sababu Unanga masiretene 'o kanau Unanga Ma Jou'ongu Madutu 'ai Ngowa'a Nau'u.”
43019008	Wakutu Pilatus 'o isene manga demo so'o gena-ge, unanga 'o ganapu mojongo.
43019009	Dadi Pilatus dadunu 'o osama tai Kadato re wakutu ananga dadunu siosama Yesus. Pilatus 'o sano ra Yesus, “Ngana 'ani 'asala le'a ino?” Mada'a Yesus 'o sangoro ua.
43019010	Pilatus 'o kanau ra Yesus, “Ngana no waro bolo ua? Ngoi rari kuasa di'a sibebasa Ngana, re di'a rari kuasa di'a Tini sisalib!”
43019011	Yesus 'o sangoro, “Na'o Ma Jou'ongu Madutu 'o pula'a kuasa ua ra ngana, ngana no kuasa Ngoi yoḏu'u. Sababu gena-ge, matengo ga'a sipula'a Ngoi ra ngana, unanga 'ai ḏosa lebe lamo'o i'a.”
43019012	Mulaingi gena-ge, Pilatus 'o disa ngo'omo di'a 'o sibebasa Yesus. Mada'a ngowa'a Yahudi 'aḏi poa'a tau-taunu, “Na'o ngana no sibebasa Unanga, ngana 'a Kaisar 'ai ḏagilomu ua. 'A guna ḇato 'o kanau unanga masiretene 'olana, 'o lawana Kaisar.”
43019013	Wakutu Pilatus 'a 'isene ananga manga demo-demo gena-ge, unanga 'o supu re 'o tegoro toma kurusi juruhakimi ga'a si'aro'o mesele maḏi (toma demo 'Ibrani: Gabata).
43019014	Toma 'orasa gena-ge sa'i ca'olo nyagi moi re romoḏiḏi wangere 'olona, re Paskah ma Wangere ma laya sa'i co-cori. Pilatus 'o kanau toma ngowa-ngowa'a Yahudi gena-ge, “Unanga nena-ne, ngini ninga 'olana!”
43019015	Mada'a ananga 'aḏi poa'a, “Sisengene Unanga! Sisengene Unanga! Sisalib Unanga!” Pilatus 'o sano i'a ra ananga, “Ngini ni mau ngoi to sisalib ninga 'olana?” 'Imam-'imam ma sae'e ananga ya sangoro, “Pa'i Kaisar matengo ḇato ngomi minga 'olana!”
43019016	Ma ḏo-ḏogumu Pilatus 'o sipula'a Yesus tai sordado di'a 'U sisalib. Dadi sordado-sordado 'aḏi 'oro Yesus, kara 'aḏi gasa di'a 'aḏi sisalib Unanga.
43019017	Yesus masiretene 'a doiti 'Ai salib tagi toma ngi'i ga'a si'aro'o, “Ḏoḏowi ma Ngi'i” (toma demo 'Ibrani: Golgota).
43019018	Toma ngi'i gena-ge sordado 'aḏi sisalib Yesus. Re ngowa'a nga muḏiḏi ma lelegu ḏi'i sisalib 'aḏi simete'e Yesus: matengo Tai kuḇali re matengo Tai kuwiḏa, re ananga nga muḏiḏi si'olona Yesus.
43019019	Tai sae'e ma re'u toma salib co-cori ma tubu, sordado 'aḏi sipaku i'a papanga 'i silefo Mahkamah 'Agama ga'a Pilatus 'o soma'a silefo ma betongo so'o ne: “Yesus ngowa'a Nazaret, ngowa'a Yahudi manga 'Olana.”
43019020	Yesus ananga 'U salib kiḏanga ua toma limau Yerusalem singadolo ngowa'a manga repe ya baca 'oru ga'a 'i silefo gena-ge, re 'i silefo toma demo 'Ibrani, demo Latin re demo Yunani ḏi'i.
43019021	'Imam-'imam ma sae'e 'aḏi kanau, “Lefo awa: ‘Ngowa'a Yahudi manga 'Olana,’ mada'a lefo ḇato, ‘Unanga nena-ne 'o kanau, Ngoi ngowa'a Yahudi manga 'Olana.’ ”
43019022	Mada'a Pilatus 'o kanau, “ 'Oru ga'a ngoi ta lefo ḏua, ngali 'i yoḏu'u.”
43019023	Sordado-Sordado gena-ge 'aḏi sisalib Yesus togumu i'a, ananga ya 'oro Yesus 'ai pakeanga, kara ya sibalangu balangu rata, la matengo-matengo 'aḏi sanga balangu moi. Gena ḏua, ananga ya 'oro ḏi'i Yesus 'ai juba, enanga kama dini ua da'u situwaḏi.
43019024	Sordado gena-ge 'aḏi makanau matengo re matengo, “'Ai juba nena-ne ngene wa tola'a awa, ino ngene wo 'a'a loterei, la ngasamoi 'i eta'a ra guna.” Gena-ge 'i dadi 'i sitotomo 'oru ga'a 'i silefo pasala ḏua toma Boku 'Ofi-'Ofi so'o ne: “Ananga ya sibalangu 'Ari pakeanga. Re 'Ari juba 'aḏi 'a'a loterei.” Dadi sordado gena-ge ananga ya si'a'a so'o gena-ge.
43019025	Co-cori Yesus 'ai salib, 'age rema we-were'a nga muḏuo i'a 'aḏi made-de'oso: Yesus 'ai ngina, re 'Ai ngina 'ami nongoḏu, Maria 'a Klopas 'ai were'a, re ngo Maria Magdalena.
43019026	Wakutu Yesus 'o oḏi'i 'Ai ngina re 'Ai me-mete'e ga'a Unanga ya'u dadalara, ananga gena-ge 'aḏi made-de'oso toma ngi'i gena-ge, Unanga 'o kanau i'a Tai ngina, “Ngina, nena-ne 'ani ngowa'a nau'u.”
43019027	Re Yesus 'o kanau i'a Tai me-mete'e matengo, “Munanga nena-ne ngana 'ani ngina.” Dadi mulaingi nange-ne re si'a Yesus 'ai me-mete'e matengo gena-ge 'o dawongo Yesus 'ai ngina tai wala.
43019028	Gena ḏua, Yesus ra waro mangale mo-moini gena-ge 'i ḏu-ḏuanga ḏua re la mo-moini 'oru ga'a 'i silefo ḏua toma Boku 'Ofi-'Ofi ri sitotomo, Unanga 'o kanau, “Ngoi 'Ari camala dudungu.”
43019029	Toma ngi'i gena-ge, 'age rema sawo'o rimoi ma dara 'anggur ko-kowi'i. Ananga 'aḏi 'oro bunga karang ya tono toma 'anggur ko-kowi'i re ya sitopo'o toma hisop ma umanga, kara ya situbo ie ra Yesus 'ai 'uḏu ma betu'u di'a Unanga 'a cono'o.
43019030	Yesus 'a ḇowisi ma 'anggur gena-ge togumu i'a, Unanga 'o kanau, “Togumu ḏua!” Gena ḏua, Unanga 'a ruku tala 'Ai sae'e re 'Ai sangagara 'i togumu.
43019031	'Orasa gena-ge co-cori Sabata ma wangere. Toma wangere gena-ge ngowa'a Yahudi manga bi-biri'i 'aḏi oḏu'u ngowa'a ga'a sengene toma salib, manga mayeti 'i ko-kole toma salib moju. Sidogo ḏi'i Sabata ma wangere nena-ne lebe lamo'o i'a reo Sabata ma lelegu. Sababu gena-ge, ngowa-ngowa'a Yahudi manga bi-biri'i 'aḏi sapolo golo'o ra Pilatus di'a ya sirapo'o ngowa-ngowa'a ga'a sanga salib manga unisi ma obongo, la 'aḏi sengene capati kara siguci toma salib.
43019032	Dadi sordado-sordado gena-ge 'aḏi tagi re sirapo'o ngowa'a nga muḏiḏi manga unisi ma obongo ga'a 'aḏi sisalib mamete'e ra Yesus; matengo togumu matengo.
43019033	Wakutu ananga 'aḏi ngadolo ra Yesus, 'aḏi oḏi'i Yesus ro sengene, dadi ya rapo'o 'Ai unisi ma obongo riwara.
43019034	Mada'a sordado matengo 'a ruju Yesus 'ai gagoro reo kalawi singadolo Yesus 'ai ngaunu 'i 'uisi capuru reo ḇanyo.
43019035	Unanga masiretene ga'a 'o oḏi'i gena-ge 'i dadi, unanga gena-ge 'o pula'a sakisi, la ngini ni ngaku. Unanga 'ai sakisi gena-ge 'i banari, sababu unanga 'a waro 'oru ga'a ra oḏi'i, gena-ge ri dadi.
43019036	Enanga 'i dadi, la 'oru ga'a 'i silefo pasala ḏua toma Boku 'Ofi-'Ofi ma dara 'i sitotomo: “ 'Ai obongo ngai moi mai ua 'i rapo'o.”
43019037	Toma Boku 'Ofi-'Ofi ma dara 'i silefo pasala ḏua ḏi'i so'o ne: “Ananga ḏuanga i'a 'aḏi tatamo ie Unanga ga'a ananga raḏi siruju reo kalawi.”
43019038	Pasala i'a Yusuf ngowa'a Arimatea sapolo golo'o watasa ra Pilatus di'a 'a 'oro Yesus 'ai mayeti. (Yusuf gena-ge unanga ḏi'i osama nyo-nyoimi ra Yesus 'ai me-mete'e mada'a sigo-gogono, sababu unanga 'o mojongo ngowa'a Yahudi manga ngowa'a bi-biri'i). 'A Pilatus 'o pula'a watasa ra Yusuf, dadi unanga 'a 'oro Yesus 'ai mayeti.
43019039	Nikodemus ga'a ma siḏa wakutu lobi'i 'o sapolo ra Yesus, unanga 'o tagi mamete'e ra Yusuf. Nikodemus 'o gasa mur re gaharu sicapuru, ma ḏubuso ḏa kilo nyagi ro'ange.
43019040	Ananga nga muḏiḏi ya 'oro Yesus 'ai mayeti, kara ya sao reo ḇa'a linen re ya sigo-gori'i reo bo-bounu mete'e sa'olo Yahudi manga 'adata di'a palihara.
43019041	Toma ngi'i Yesus sanga salib 'age guḏa ḇotu moi rema kubu ma aḏu'u su-sungi, ga'a ngowa'a ya sigare matengo i'a mai nyangu.
43019042	Sababu kubu ma aḏu'u gena-ge lai cori, re co-cori ḏi'i Sabata ma wangere, Yesus ananga 'U sigare toma ngi'i gena-ge.
43020001	Toma migu ma wangere cori wangere i'a, ngo Maria Magdalena mo tagi toma kubu ma aḏu'u. Munanga mo oḏi'i maḏi kubu ma da-damunu enanga ri lage.
43020002	Dadi munanga mo maḏibo mo la-lalara mo disa 'a Simon Petrus re Yesus 'ai me-mete'e ga'a Unanga 'o dadalara. Maria mo kanau ra ananga, “Ngowa'a raḏi 'oro Ma Jou 'ai mayeti toma kubu ma aḏu'u re ngomi ma waro ua ananga 'U gare le'a.”
43020003	Gena ḏua, 'a Petrus re Yesus 'ai me-mete'e lelegu gena-ge ananga nga muḏiḏi 'aḏi tagi ra Yesus 'ai kubu ma aḏu'u.
43020004	Ananga nga muḏiḏi 'aḏi lalara mada'a Yesus 'ai me-mete'e lelegu lebe capati 'o ngadolo siḏa toma kubu ma aḏu'u.
43020005	Unanga 'o maruku re 'o tatamo ḇato Yesus 'ai kubu ma aḏu'u ma dara, mada'a 'o osama ua toma dara, re 'o oḏi'i pa'i ḇa'a ga'a sisao Yesus 'ai mayeti, 'i soi'i tala.
43020006	Ḏua Simon Petrus 'o sapolo tuu'u re 'o osama toma kubu ma aḏu'u re 'a oḏi'i ḇa'a mayeti ma sa-sao.
43020007	Mada'a ḇa'a ga'a sisao Yesus 'ai sae'e, enanga ma tero sa'olo ngowa'a ya lolo, re sigare toma ngi'i lelegu reo ḇa'a mayeti ma sa-sao.
43020008	Yesus 'ai me-mete'e lelegu ga'a 'o sapolo siḏa nange-ge toma kubu ma aḏu'u, unanga 'o osama ḏi'i, 'o oḏi'i re 'o ngaku Yesus dadunu 'o 'ahu moju.
43020009	Kalaha toma Boku 'Ofi-'Ofi 'i silefo ḏua mangale Unanga dadunu 'o 'ahu moju, singadolo 'orasa gena-ge ananga ya sahe ua moju, Yesus balasu dadunu 'o 'ahu moju toma ngowa'a senge-sengene manga sigolona.
43020010	Gena ḏua, Yesus 'ai me-mete'e nga muḏiḏi 'aḏi maḏibo.
43020011	Mada'a ngo Maria Magdalena mo made-de'oso moju ra Yesus 'ai kubu ma aḏu'u ma biono, re mo rerese ma gaḏi. Wakutu munanga gena-ge mo gaḏi moju, munanga re mo maruku mo tatamo i'a toma kubu ma aḏu'u ma dara.
43020012	Re mo oḏi'i mala'ekata nga muḏiḏi mapake baju buḏo, tegoro toma kubu ma aḏu'u toma ngi'i ga'a sigare Yesus 'ai mayeti, matengo papolo sae'e re matengo ḏi'i papolo rou.
43020013	Mala'ekata-mala'ekata 'aḏi sano ra ngo Maria, “Meme, i'a sa'olo no rerese ma gaḏi?” Munanga mo sangoro, “Ngowa'a raḏi 'oro 'ari Jou, re ngoi ta waro ua, ananga 'U gare le'a”
43020014	Munanga mo kanau so'o gena togumu i'a, mo magelelo tami ḏuḏunu re mo oḏi'i Yesus 'o made-de'oso, mada'a ngo Maria mo waro Unanga ua.
43020015	Yesus 'o sano ra munanga, “Meme i'a sa'olo no rerese ma gaḏi? Ngana no disa 'a guna?” Maria mo ta'ajiri unanga gena-ge guḏa ma ja-jaga, mo kanau i'a ra Unanga, “Jou, na'o no silage Unanga toma ngi'i lelegu, na'o nyengara gari'a no sijumu ra ngoi, la ngoi Tu 'oro.”
43020016	Yesus 'o kanau ra munanga, “Maria.” Munanga mo magelelo ra Unanga re mo kanau reo demo 'Ibrani, “Rabuni!” (Gena-ge ma ngale: “Guru”)
43020017	Yesus 'o kanau ra munanga, “No gu'u awa Ngoi, sababu Ngoi to pere sie nyangu Tari Ḇaḇa. Mada'a no tagi re no siajele Tari me-mete'e mangale Ngoi ngasamoi to maḏibo To pere sie Tari Ḇaḇa re ngini ninga Ḇaḇa, Tari Jou'ongu Madutu re ra Ma Jou'ongu Madutu ga'a ngini ni silamo'o re siḏubuso.”
43020018	Dadi ngo Maria mo tagi re gasa habari gena-ge ra Yesus 'ai me-mete'e, re mo kanau, “Ngoi reto oḏi'i Ma Jou!” Re mo siajele mo-moini ga'a Yesus ro siajele ra munanga.
43020019	Toma migu ma wangere ma lobi'i tala, Yesus 'ai me-mete'e 'aḏi malomu toma wala ḏu moi, re wala ma ngalana ya kuci mo-moini, sababu 'aḏi mojongo ngowa'a Yahudi manga bi-biri'i. Kage-kage Yesus 'o sapolo re 'O made-de'oso tamanga sigolona, re 'O kanau i'a ra ananga, “Dame ra ngini!”
43020020	Unanga 'o kanau so'o gena togumu i'a, 'A sijumu ra ananga 'Ai giama re 'Ai gagoro ma nyaboto. Wakutu ananga ya oḏi'i 'Ai nyaboto, ananga 'aḏi waro Unanga mode-mode'e Ma Jou, re ananga 'aḏi maroanga masala.
43020021	Ḏua Yesus 'o kanau soi moi moju, “Dame ra ngini! Ngoi tunu 'utusu ngini ma tero 'Ari Ḇaḇa Ro 'utusu Ngoi.”
43020022	Gena ḏua, Unanga 'a siwusu 'Ai sangagara ra ananga, re 'O kanau, “Ni dawongo Ma Ngagara 'Ofi-'Ofi.
43020023	Na'o ngini ni si'apongo 'a guna ḇato 'ai ḏosa, Ma Jou'ongu Madutu ḏi'i 'a singi-ngiranga 'ai ḏosa. Mada'a na'o ngini ni si'apongo ua ngowa'a matengo 'ai ḏosa, Ma Jou'ongu Madutu ḏi'i 'a singi-ngiranga ua 'ai ḏosa.”
43020024	Tomas (ga'a si'aro'o Ngowa'a Sasalanga) unanga osama ḏi'i Yesus 'ai me-mete'e nga nyagi moi re nga muḏiḏi. Wakutu Yesus 'o masijumu nange-ge, Tomas 'o cua.
43020025	Sababu gena-ge, Yesus 'ai me-mete'e ma lelegu 'aḏi siajele tau-taunu ra Tomas, “Ngomi remi oḏi'i Ma Jou!” Mada'a Tomas 'a sangoro, “Na'o ngoi to oḏi'i nyangu 'Ai nyaboto toma giama ga'a ananga ya paku re 'Ari rarag̱a ta singosama nyangu Tai nyaboto gena-ge, re ḏi'i na'o 'Ari giama ta singosama nyangu Tai gagoro ma nyaboto ga'a ananga ya siruju reo kalawi, ngoi to ngaku ceka'a i'a mai ua mangale Unanga dadunu 'o 'ahu moju.”
43020026	Toma migu soi moi palisi i'a, Yesus 'ai me-mete'e ananga dadunu 'aḏi malomu toma wala gena-ge ḏi'i. Toma 'orasa gena-ge, 'age 'a Tomas ḏi'i. Kalaha wala ma ngalana mo-moini ya kuci, kage-kage Yesus 'o sapolo re 'O made-de'oso tamanga sigolona re 'O kanau, “Dame ra ngini!”
43020027	Gena ḏua, Unanga 'o kanau ra Tomas, “No singosama 'ani rarag̱a Tari giama ma nyaboto, oḏi'i 'Ari giama. Re na singosama 'ani giama Tari gagoro ma nyaboto. Awa no sitaka-taka, no ngaku sababu nena-ne Ngoi!”
43020028	Tomas 'o kanau i'a ra Yesus, “ 'Ari Jou re 'Ari Jou'ongu Madutu!”
43020029	Ḏua Yesus 'o kanau ra unanga, “Ngana no ngaku sababu reno oḏi'i Ngoi. Bara'utungu ngowa'a ga'a 'aḏi ngaku Ngoi, kalaha 'aḏi oḏi'i Ngoi ua.”
43020030	'Age ga'a hera-heranga ma repe moju ga'a Yesus 'o si'a'a Tai me-mete'e manga momina, mada'a gena-ge 'i silefo ua toma boku nena-ne.
43020031	Mada'a mo-moini gena-ge ri silefo toma boku nena-ne, la nyengara ngini ni ngaku mangale Yesus gena-ge 'O Kristus, Ma Jou'ongu Madutu 'ai Ngowa'a Nau'u re na'o ni ngaku Unanga, ngini sanga 'ahu kasingado-ngadolo i'a.
43021001	Togumu i'a, Yesus 'o masijumu soi moi moju Tai me-mete'e toma talaga Tiberias.
43021002	Toma 'orasa gena-ge, Simon Petrus, Tomas (ga'a si'aro'o Ngowa'a Sa-salanga), Natanael toma limau Kana ino daeraha Galilea, 'a Zebedeus 'ai ngowa'a nau'u nga muḏiḏi re Yesus 'ai me-mete'e ma lelegu nga muḏiḏi, ananga mo-moini gena-ge 'aḏi malomu.
43021003	Simon Petrus 'o kanau ra Yesus 'ai me-mete'e ma lelegu, “Ngoi to tagi disa nyao'o.” Ananga gena-ge ya sangoro, “Ngomi mi mete'e ḏi'i.” Dadi ananga mo-moini 'aḏi mabalene toma oti re 'aḏi disa nyao'o. Mada'a utu moi siwangere ananga kama sanga 'oru rimoi mai ua.
43021004	Da-daini i'a ma wangere sa'i ri pilata, ananga 'aḏi oḏi'i ngowa'a matengo 'o made-de'oso toma talaga ma 'uḏu, mada'a ananga 'aḏi waro ua, gena-ge Yesus.
43021005	Yesus 'o sano i'a ra ananga, “ 'Ari ḏagilomu, ngini ni kate bolo moa?” Ananga ya sangoro, “Moa!”
43021006	Yesus 'o kanau ra ananga, “Na upa'a ninga j̱ala taninga oti ma kuwiḏa i'a, la ni sanga nyao'o.” Dadi ananga ya upa'a manga j̱ala mete'e sa'olo Yesus 'o siajele ra ananga. Ḏua ananga ya nga'unu ua ya taba'a j̱ala gena-ge, sababu nyao'o repe woḏi.
43021007	Ḏua Yesus 'ai me-mete'e matengo ga'a Unanga 'o dadalara, 'o kanau ra Petrus, “Unanga gena-ge Ma Jou!” Wakutu Simon Petrus 'a 'isene, “Unanga gena-ge Ma Jou,” unanga jau-jau 'o pake 'ai juba 'a sipiri'u tai golona (sababu 'au nange unanga 'a woi'i 'ai baju) kara 'o masipoini toma ḇanyo.
43021008	Yesus 'ai me-mete'e ma lelegu ananga 'aḏi amono sisa talaga ma 'uḏu 'aḏi siduu'u 'a Petrus re ya taba'a manga j̱ala 'i romanga reo nyao'o. Ananga 'aḏi kiḏanga ua toma talaga ma 'uḏu ma giḏanga ḏa metere latu moi.
43021009	Wakutu ananga 'aḏi 'uci tamanga oti ino, ananga 'aḏi oḏi'i 'age rema nyao'o 'osumu toma u'u ga'a 'i si'a'a reo konu'u, re 'o roti ḏi'i.
43021010	Yesus 'o kanau ra ananga, “Ino ni gasa nyao'o ngai muḏuo i'a ga'a aro na sanga.”
43021011	Dadi Simon Petrus dadunu 'o mabalene toma oti, kara 'a taba'a manga j̱ala. Re j̱ala gena-ge 'i romanga reo nyao'o ma pa-pako: ma ngai latu moi re nyagi romotoa re ngai ro'ange. Kalaha so'o gena-ge, manga j̱ala 'i 'acingi ua.
43021012	Yesus 'o kanau ra ananga, “Ino ngene wo oromo.” Matengo i'a mai ua 'aḏi sano, “ 'A guna nena-ne?” Sababu ananga 'aḏi waro Unanga nena-ne Ma Jou.
43021013	Ḏua Yesus 'o masebanga i'a ra ananga re 'O 'oro roti, kara 'O pula'a ra ananga. Re ḏi'i, Unanga 'o 'oro nyao'o, kara 'O pula'a ra ananga.
43021014	Dadi Yesus 'o masijumu ma soi ro'ange Unanga dadunu ro 'ahu moju toma ngowa'a senge-sengene manga sigolona.
43021015	Ananga 'aḏi oromo togumu i'a, Yesus 'o sano ra Simon Petrus, “Simon, Yohanes 'ai ngowa'a nau'u, Ngana no dadalara Ngoi lebe lamo'o i'a reo 'Ari me-mete'e ma lelegu 'aḏi dadalara Ngoi?” Unanga 'a sangoro, “Ya, Ma Jou reno waro mangale ngoi to dadalara Ma Jou.” Ḏua Yesus 'o kanau, “Na kadiarata 'Ari doba-doba.”
43021016	Yesus 'o sano ma soi ḏiḏi ra unanga gena-ge, “Simon, Yohanes 'ai ngowa'a nau'u, ngana no dadalara Ngoi mode-mode'e?” Unanga 'a sangoro, “Ya Ma Jou reno waro mangale ngoi to dadalara Ma Jou.” Yesus 'o kanau, “Na kadiarata 'Ari doba-doba.”
43021017	Yesus 'o sano ma soi ro'ange ra unanga gena-ge, “Simon, Yohanes 'ai ngowa'a nau'u, ngana no dadalara Ngoi mode-mode'e?” Petrus 'ai 'akala re sinyingara 'i kangela sababu Yesus 'o sano soi ro'ange, na'o unanga 'o dadalara Yesus mode-mode'e. Petrus dadunu 'o sangoro, “Ma Jou reno waro 'ori i'a mo-moini, Ma Jou rena waro mangale ngoi to dadalara Ma Jou.” Yesus 'o kanau, “Na kadiarata 'Ari doba-doba.”
43021018	Yesus mau 'a sijumu ra Petrus mangale ḏuanga i'a Petrus 'ai se-sengene ma ngo'omo ga'a 'i silamo'o Ma Jou'ongu Madutu. Dadi Yesus 'o kanau, “No ngaku mode-mode'e 'Ari demo-demo nena-ne: Wakutu ngana no ra-ramasa ie moju, ngana no 'a'a bolo no mau 'oru ḇato mete'e 'ani 'akala re sinyingara ma mau. Mada'a na'o ngana reno piri'i, na sipula'a 'ani giama di'a ngowa'a lelegu ya piri'u, kara 'aḏi gasa ngana toma ngi'i ga'a na nyanyaḏi ua. Kalaha no sanga sangisara 'oru ḇato, ngana balasu mete'e Ngoi.”
43021020	Petrus 'o magelelo tai ḏuḏunu, unanga 'o oḏi'i Yesus 'ai me-mete'e ga'a 'o dadalara 'o tagi tuu'u ra ananga. (Wakutu ananga 'aḏi oromo Paskah, unanga gena-ge ro majoreke ra Yesus 'ai gumuḏu'u re 'o sano ra Unanga, “Ma Jou, 'a guna ga'a sipula'a Ma Jou Tani lawana?”)
43021021	Wakutu Petrus 'o oḏi'i unanga gena-ge, Petrus 'o sano ra Yesus, “Ma Jou sa'olo reo unanga nena-ne?”
43021022	Yesus 'o sangoro, “Na'o Ngoi to mau unanga 'o 'ahu singadolo Ngoi dadunu to sapolo moju, gena-ge ngana 'ani 'urusana ua. Pa'i ngana no mete'e Ngoi ḇato.”
43021023	Sababu gena-ge habari nena-ne 'i rera re walata Tai me-mete'e manga sigolona mangale unanga gena-ge kama sengene ua. Momongolo ua Yesus 'o kanau so'o gena ua. Unanga 'o kanau, “Na'o Ngoi to mau unanga 'o 'ahu singadolo Ngoi dadunu to sapolo moju, gena-ge ngana 'ani 'urusana ua.”
43021024	Unanga me-mete'e ga'a 'o pula'a sakisi mangale 'ori i'a mo-moini gena-ge ga'a unanga ra lefo toma boku nena-ne ma dara. Re ngene wa waro 'ai sakisi gena-ge 'i banari.
43021025	'Age ma repe moju ma lelegu ga'a Yesus 'a si'a'a. Na'o mo-moini gena-ge 'i silefo toma boku-boku, ngoi to fikiri dungia nena-ne 'i nga'unu ua gogono boku-boku gena-ge, sababu 'i repe woḏi.
44001001	Hei Teofilus ga'a ngoi tini silamo'o, 'au wali ta silefo ḏua tari boku ma siḏa-siḏa mangale wakutu Yesus 'o mulaingi 'ai munara
44001002	singadolo toma 'orasa Ma Jou'ongu Madutu 'o sibere Unanga sie da'u soroga. Toma 'orasa Ma Jou'ongu Madutu 'o sibere Yesus nyangu, Yesus rema Ngagara 'Ofi-'Ofi ma kuasa 'o pula'a 'ai bererongo Tai so-soma'a ga'a Unanga ya'u cumutu pasala ḏua.
44001003	Unanga 'o sanga sangisara re 'o sengene pasala i'a, Unanga 'o masijumu re pula'a nana'o ma repe Tai so-soma'a ma di'ara wangere nyagi rata ma dara, la ananga ya waro Unanga mode-mode'e dadunu 'o 'ahu moju. Re Unanga 'o siajele Tai so-soma'a mangale Ma Jou'ongu Madutu 'ai Pareta ḏi'i.
44001004	Toma 'orasa gena-ge, Yesus 'o oromo ma'u mete'e Rai so-soma'a mo-moini, Unanga 'o pula'a 'Ai pareta ne ra ananga, “Awa ngini ni tagi sisoi'i tala limau Yerusalem. Totoma ḇato 'age singadolo Ma Jou'ongu Madutu 'o pula'a Ma Ngagara 'Ofi-'Ofi ra ngini ga'a 'a sijaji pasala ḏua. Ma Ngagara 'Ofi-'Ofi gena-ge Ngoi ta siajele ḏua ra ngini 'au nga'ene.
44001005	Sababu 'a Yohanes 'o baptis ngowa'a reo ḇanyo mada'a toma bio-biono i'a, Ma Jou'ongu Madutu 'o baptis ngini rema Ngagara 'Ofi-'Ofi.”
44001006	Wakutu 'a Yesus re 'Ai so-soma'a 'aḏi malomu, ananga 'aḏi sano ra Yesus, “Ma Jou, 'orasa nange-ne mau dadunu no side'oso Israel manga pamarenta moju bolo ua?”
44001007	Yesus 'a sangoro, “Pa'i 'ari Ḇaḇa masiretene 'a sitantukanga ma wangere re ma wakutu. Mangale gena-ge ngini na disa waro awa, sababu ma haku 'i tegoro tari Ḇaḇa.
44001008	Mada'a ḏuanga i'a ngini ni sanga kuasa wakutu Ma Ngagara 'Ofi-'Ofi 'i 'uci re nu ḏegoro. Toma 'orasa gena-ge, ngini ni dadi 'Ari sakisi-sakisi toma limau Yerusalem, toma daeraha Yudea re daeraha Samaria mo-moini re ngadolo toma dungia sitabi donga.”
44001009	Yesus 'o kanau so'o gena togumu i'a, Ma Jou'ongu Madutu 'o sibere Unanga sie da'u soroga ra ananga manga biono re 'aḏi tatamo ie Unanga singadolo 'o kakamo 'i sao Unanga singadolo ananga 'U oḏi'i riwara.
44001010	Toma 'orasa ananga 'aḏi tatamo ie moju da'u diwanga wakutu Yesus 'o pere toma soroga, kage-kage ngowa'a nga muḏiḏi ga'a manga pakeanga bu-buḏo 'aḏi made-de'oso ra ananga manga gagoro.
44001011	Ananga 'aḏi kanau, “Hai ngowa-ngowa'a Galilea, i'a sa'olo ngini ni made-de'oso 'age re ni tatamo da'u diwanga? Yesus, ga'a Ma Jou'ongu Madutu 'o sibere da'u toma soroga ra ngini ninga biono, ḏuanga i'a dadunu 'O sapolo moju ma duhu 'i ma tero sa'olo ngini nu oḏi'i Unanga 'o pere toma soroga.”
44001012	Gena ḏua, Yesus 'ai so-soma'a 'aḏi 'uci da'u Polono Zaitun tala, 'aḏi maḏibo toma limau Yerusalem. Sau gena-ge ma giḏanga ḏa kilo moi si'a limau Yerusalem.
44001013	Wakutu Yesus 'ai so-soma'a 'aḏi ngadolo ḏua toma limau Yerusalem, 'aḏi tagi toma wala ga'a ananga raḏi tuḏu taunu re 'aḏi pere toma kamara da'u re'u. Ananga gena-ge: 'a Petrus, Yohanes, Yakobus, Andreas, Filipus, Tomas, Bartolomeus, Matius, Yakobus ('a Alfeus 'ai ngowa'a), Simon ('o dadalara masala nagara Israel) re 'a Yudas (Yakobus 'ai ngowa'a).
44001014	Ananga gena-ge mo-moini 'aḏi malomu tau-taunu di'a 'aḏi manyiata. Ananga 'aḏi manyiata ma'u mete'e we-were'a, ga'a 'aḏi mete'e re 'aḏi de-de'oso 'a Yesus 'au nga'ene, re ngo Maria, Yesus 'ai ngina, re sidogo 'a Yesus 'ai no-nongoḏu.
44001015	Toma wangere rimoi, 'age rema ngowa-ngowa'a ngaku Yesus 'aḏi malomu (ananga ḏa nga latu moi re nga nyagi romoḏiḏi). Toma 'orasa gena-ge, 'a Petrus 'o te'oso toma ngowa'a repe gena-ge manga sigolona re 'o kanau,
44001016	“Ioronongoḏu ngo-ngaku rimoi, 'oru ga'a silefo pasala ḏua toma Boku 'Ofi-'Ofi, gena-ge balasu 'i dadi. Ma siḏa moju Ma Ngagara 'Ofi-'Ofi 'i sigaraki 'a Daud 'ai 'akala re sinyingara, la unanga 'a siajele mangale 'a Yudas ga'a 'o sigasa ngo'omo ngowa-ngowa'a ga'a 'aḏi cako'o 'a Yesus.
44001017	Unanga gena-ge 'o osama nanga nyo-nyoimi re unanga 'o sanga cumutu di'a singadolo Habari Roanga ma'u mete'e ra ngene.”
44001018	(Yudas gena-ge ro sanga tana'a reo bo-bangu. Unanga sanga bo-bangu gena-ge sababu 'o dadi sae'e di'a ngowa-ngowa'a ga'a 'aḏi cako'o 'a Yesus. Toma tana'a gena-ge, unanga 'o masisengene kara 'o eta'a re 'ai po'olo 'i pici singadolo 'ai ga-gale mai otiti simoini.
44001019	Ngowa'a mo-moini ga'a 'aḏi tegoro toma limau Yerusalem ya 'isene 'oru 'i dadi ḏua mangale Yudas gena-ge. Sababu gena-ge, tana'a gena-ge ananga 'aḏi si'aro'o Akeldama ma ngale: Tana'a Ngaunu.)
44001020	“Gena-ge 'i dadi sababu Daud 'o lefo pasala ḏua tai boku, Mazmur, mangale Yudas ma betongo so'o ne: ‘Sieanga ḇato 'ai ngi'i 'i dadi garura; Awa matengo i'a 'a ḏegoro toma tana'a gena-ge.’ 'Age 'i silefo ḏi'i ma betongo so'o ne: ‘Sieanga i'a 'ai ḏe-ḏegoro ngowa'a lelegu ya ngali.’
44001021	Sababu gena-ge, ngene balasu wo cumutu matengo di'a ngali Yudas la 'o sakisi mangale Yesus 'o sengene ḏua mada'a dadunu 'o 'ahu moju. Wakutu ngene wo mete'e Ma Jou Yesus 'o tagi le'a ḇato unanga gena-ge balasu 'o mete'e ra ngene ḏi'i. Mulaingi 'a Yohanes 'a sidagi 'ai munara 'o baptis ngowa'a singadolo Ma Jou'ongu Madutu 'o sibere Yesus da'u toma soroga ra ngene nanga biono.”
44001023	Dadi, ananga ga'a 'aḏi malomu 'aḏi cumutu ngowa'a nga muḏiḏi: matengo 'a Yusuf, ngowa-ngowa'a ya'u si'aro'o unanga Barnabas (re 'u si'aro'o ḏi'i Yustus) re matengo ḏi'i 'a Matias.
44001024	Ḏua ananga 'aḏi manyiata 'aḏi golo'o, “Ma Jou, Ma Jou na waro ngowa'a mo-moini manga 'akala re sinyingara, 'a Yudas, Yesus 'ai so-soma'a, ro eta'a tai ḏe-ḏegoro re ro sengene, kara osama toma naraka. Dadi No sijumu ra ngomi ra ananga nga muḏiḏi nena-ne No cumutu 'a guna di'a 'a dowanga 'a Yudas 'ai munara sa'olo Yesus 'ai so-soma'a.”
44001026	Gena ḏua, ananga ya 'a'a loterei lomanga romoḏiḏi gena-ge, ḏua ma ju-jumutu 'i eta'a ra Matias. Dadi unanga 'o dadi Yesus 'ai so-soma'a. Sababu gena-ge, Yesus 'ai so-soma'a ri totomo nga nyagi moi re nga muḏiḏi.
44002001	Wakutu Pentakosta ma Wangere 'i ngadolo ḏua, ngowa-ngowa'a ngaku Yesus 'aḏi malomu toma wala ḏu moi.
44002002	Kage-kage, ananga 'aḏi 'isene sa'olo karawiana ma rurusu da'u diwanga tala. Ngowa-ngowa'a 'aḏi tego-tegoro toma wala gena-ge ya 'isene mo-moini.
44002003	Re ananga gena-ge ya oḏi'i sa'olo u'u ma duhu sa'olo yai'i 'i lai-lairi ya'u jajange ra ananga matengo re matengo.
44002004	Ananga mo-moini Ma Ngagara 'Ofi-'Ofi ya'u ḏegoro singadolo 'aḏi kanau reo ngowa'a lelegu manga demo 'i mete'e Ma Ngagara 'Ofi-'Ofi enanga ma mau.
44002005	Toma 'orasa gena-ge, ngowa'a Yahudi manga repe ga'a 'aḏi tegoro toma dungia sitabi donga, 'aḏi sapolo malomu toma limau Yerusalem sababu Pentakosta ma Wangere. Ananga mo-moini gena-ge ngowa-ngowa'a ga'a 'aḏi 'ahu di'a sisanangi Ma Jou'ongu Madutu 'ai 'akala re sinyingara.
44002006	Wakutu ngowa'a Yahudi manga repe gena-ge ya 'isene iḏingi gena-ge, ananga 'aḏi malomu ya'u gowolo ngowa-ngowa'a ngaku Yesus. Ananga mo-moini gena-ge 'aḏi 'isene ngowa-ngowa'a ngaku Yesus 'aḏi makanau ya pake ngowa'a wola i'a manga demo re 'aḏi heranga masala sababu matengo re matengo ya 'isene ananga manga demo masiretene.
44002007	Ananga 'aḏi heranga masala re 'aḏi kanau, “Ananga ga'a 'aḏi ka-kanau gena-ge ngowa'a Galilea!
44002008	I'a sa'olo singadolo ananga nyengara 'aḏi kanau ya pake ngene nanga demo-demo, demo ga'a ngene wa pake tananga nagara matengo re matengo?
44002009	Ngene ngowa'a toma Partia, Media, Elam, Mesopotamia, Yudea, Kapadokia, Pontus re Asia,
44002010	Frigia, Pamfilia, Mesir, ngowa'a toma daeraha-daeraha Libia co-cori Kirene ino, 'age ḏi'i ngowa'a ra ngene, 'aḏi sapolo toma limau Roma ino,
44002011	bae ngowa'a Yahudi, bae ngowa'a Yahudi ua ga'a osama 'agama Yahudi; ngowa'a Kreta re ngowa'a Arab ino. Momongolo ua, ngene mo-moini wa 'isene ananga 'aḏi kanau ya pake ngene nanga demo mangale 'ori i'a hera-heranga ga'a Ma Jou'ongu Madutu 'a si'a'a!”
44002012	Ananga mo-moini 'aḏi matai heranga masala re 'aḏi ma'u sano matengo re matengo, “Maksudu 'oru gena-ge?”
44002013	Mada'a 'age ḏi'i rema ngowa'a lelegu ya'u je-jengere. Ananga 'aḏi kanau, “Ananga nena-ne pa'i 'aḏi 'etolo ḇato!”
44002014	Ḏua 'a Petrus re Yesus 'ai so-soma'a nga nyagi moi re matengo, ananga 'aḏi te'oso re 'a Petrus 'o kanau 'o siduga-duga toma ngowa'a repe gena-ge, “Ioronongoḏu ngowa'a Yahudi re ngini mo-moini ga'a tegoro 'ane toma limau Yerusalem! Na 'isene la-la, sababu ngoi ta siajele ra ngini nena-ne 'i dadi ḏua.
44002015	Awa ngini ni ta'ajiri ngomi mi 'etolo. Ngomi mi 'etolo ua sababu 'orasa aro ca'olo siworo da-daini i'a!
44002016	Mada'a 'ua re 'au wali Ma Jou'ongu Madutu 'a siajele pasala ḏua ra Nabi Yoel mangale 'oru ga'a 'i dadi nena-ne:
44002017	Ma Jou'ongu Madutu 'o kanau, ‘Wakutu Kiamata ma Wangere 'i ngadolo nyangu, Ngoi ḏuanga i'a to siḏingoto Ma Ngagara 'Ofi-'Ofi di'a ngowa'a mo-moini, Ninga ngowa-ngowa'a, bae ngowa'a nau'u bae ngowa'a were'a ḏuanga i'a 'aḏi siajele 'Ari habari. Ngowa'a tubaie ḏuanga i'a 'aḏi sanga tingoḏi'i ra Ngoi, Ngowa'a bi-biri'i ḏuanga i'a 'aḏi sanga nanele ra Ngoi.
44002018	Toma 'orasa gena-ge, Ngoi to siḏingoto Ma Ngagara 'Ofi-'Ofi Tari budaka-budaka: bae we-were'a re na-nau'u, dadi ananga ḏuanga i'a nyengara 'aḏi siajele 'Ari demo.
44002019	Ngoi ḏuanga i'a to 'a'a 'ori i'a hera-heranga toma diwanga, re didina'o heranga toma dungia; 'age ngaunu re 'o u'u, re loworo.
44002020	Wangere ma la'o 'i taḏusu, ngara 'i dadi ko-kolili sa'olo ngaunu. Mada'a Ma Jou 'ai Wangere ma lamo'o 'i ngadolo nyangu. Ḏuanga i'a Ma Jou 'o sijumu 'ai kuasa re 'ai mulia wakutu Ma Jou 'ai Wangere ma lamo'o 'i ngadolo.
44002021	Toma 'orasa gena-ge, wakutu Ma Jou 'ai wangere ma lamo'o 'i ngadolo nyangu, 'a guna ḇato 'o maḏigaro'o ra Ma Jou di'a singi-ngiranga 'ai ḏosa, unanga sanga salamata.’ ”
44002022	Petrus dadunu 'o kanau moju, “Ioronongoḏu ngowa'a Israel! 'Oru ga'a ngoi ta siajele, balasu na 'isene. Ma Jou'ongu Madutu 'o sitantukanga Yesus, ngowa'a Nazaret, so'o ne: Unanga 'o pula'a kuasa ra Yesus, la 'o 'a'a ga'a hera-heranga, didina'o heranga re 'ori i'a hera-heranga, la ngini na waro ḏua Unanga gena-ge ra Ma Jou'ongu Madutu tala. Ngini mo-moini gena-ge ni waro masiretene 'i dadi mode-mode'e.
44002023	Kalaha Ma Jou'ongu Madutu 'a waro ḏua 'oru ḏuanga i'a 'i dadi, Unanga 'o sipula'a Yesus ra ngini: Enanga gena-ge 'i mete'e Ma Jou'ongu Madutu 'ai 'akala ma mau. Wakutu gena-ge, ngini nu sisengene Unanga sababu ngini nu sipula'a Unanga toma ngowa-ngowa'a ga'a 'aḏi mete'e ua Ma Jou'ongu Madutu 'ai hukumu, kara ananga 'U salib Unanga.
44002024	Mada'a, Ma Jou'ongu Madutu dadunu 'o si'ahu moju Yesus toma ngowa'a senge-sengene manga sigolona. Mete'e Ma Jou'ongu Madutu 'ai 'akala ma mau, Yesus balasu 'o basono sangisara singadolo 'O sengene, mada'a mete'e Ma Jou'ongu Madutu 'ai 'akala ma mau ḏi'i, sanga ua Unanga 'o sieanga i'a Yesus 'o sengene sikiḏanga.
44002025	Mangale Yesus nena-ne, 'a Daud 'o kanau pasala ḏua, ‘Ngoi to oḏi'i tau-taunu Ma Jou 'age tari biono. Ngoi ḏuanga i'a to mojongo ua 'a guna ḇato, sababu 'age Unanga sebanga ra ngoi.
44002026	Sababu gena-ge, 'ari 'akala re sinyingara 'i maroanga, 'ari madanga 'i puji re silamo'o, re 'ari lese ḏuanga i'a 'i tegoro rema ngo-nganono toma kubu ma dara,
44002027	sababu ḏuanga i'a Ma Jou'ongu Madutu 'o sieanga i'a ua ngoi to tegoro toma ngowa'a senge-sengene ma ngi'i, re ḏuanga i'a Unanga 'o sieanga i'a ua 'Ai Falalomu 'Ofi-'Ofi 'o wejere toma kubu ma dara.
44002028	Unanga 'o sijumu pasala ḏua ra ngoi ngo'omo di'a 'ahu kasingado-ngadolo i'a; 'ari 'akala re sinyingara ḏuanga i'a 'i monere sababu Ma Jou'ongu Madutu 'age ra ngoi re ngoi 'age ra Unanga tau-taunu.’
44002029	Ioronongoḏu ngowa'a Yahudi, ngoi ta siajele ra ngini rari 'akala re sinyingara mode-mode'e mangale Daud, ngene nanga ete re dotumu. Daud 'o siajele mangale unanga masiretene ua mada'a matengo i'a, sababu unanga ro sengene re 'ai maiyeti ya singosama ḏua toma kubu ma aḏu'u re 'ai obongo rema enanga tai kubu ma aḏu'u moju, singadolo 'orasa nange-ne tananga sigolona.
44002030	Daud 'o dadi nabi re unanga waro ḏua mangale Ma Jou'ongu Madutu 'ai jaji pasala ḏua. Ma Jou'ongu Madutu 'o jaji re 'o masisasi pasala ḏua ra unanga gena-ge so'o ne: Ḏuanga i'a ra 'Olana Daud 'ai ju'uda ino, 'age rema ngowa'a matengo Ma Jou'ongu Madutu 'o sitede unanga 'o dadi 'olana.
44002031	Dadi Daud 'a waro ḏuanga i'a Ma Jou'ongu Madutu 'o 'a'a 'oru. Sababu gena-ge, unanga 'o siajele habari da'u ra Ma Jou'ongu Madutu tala mangale 'O Kristus 'o sengene, mada'a dadunu 'O 'ahu moju toma ngowa'a senge-sengene manga sigolona. Daud 'o kanau so'o ne: ‘Ma Jou'ongu Madutu 'o sieanga i'a ua Unanga 'o tegoro toma ngowa'a senge-sengene manga sigolona singadolo 'Ai lese enanga 'i wejere.’
44002032	Sababu gena-ge, Daud 'a siajele mangale Yesus, Unanga gena-ge Ma Jou'ongu Madutu 'U si'ahu moju toma ngowa'a senge-sengene manga sigolona. Ḏua ngomi mo-moini maoḏi'i masiretene Yesus dadunu 'o 'ahu moju.
44002033	Ma Jou'ongu Madutu 'o sitede siḏegoro Yesus toma gau'u Tari giama ma kuwiḏa re Unanga dawongo Ma Ngagara 'Ofi-'Ofi ga'a Ma Jou'ongu Madutu 'o sijaji pasala ḏua. 'Orasa nena-ne, mo-moini ga'a ngini na 'isene re na oḏi'i ḏua, sababu Yesus siguci Ma Ngagara 'Ofi-'Ofi gena-ge ra ngomi.
44002034	Daud masiretene 'o pere ua da'u toma soroga, mada'a unanga 'o kanau, ‘Ma Jou'ongu Madutu 'o kanau rari Ma Jou:
44002035	No tegoro Tari giama ma kuwiḏa i'a, singadolo Ngoi ta 'a'a 'Ani lawa-lawana 'aḏi ta'aloko ra Ngana!’ ”
44002036	Petrus dadunu 'o kanau moju, “Sababu gena-ge, ngowa-ngowa'a Yahudi, ngini re ngowa'a Israel ma lelegu mo-moini balasu na waro mode-mode'e mangale Yesus ga'a ngini nu salib, Unanga gena-ge Ma Jou'ongu Madutu 'o sidadi nanga Jou re 'O Kristus.”
44002037	Wakutu ananga ya 'isene so'o gena, ananga manga 'akala re sinyingara 'i kangela masala. Ḏua ananga 'aḏi sano ra Petrus re 'a Yesus 'ai so-soma'a ma lelegu ḏi'i, “Ioronongoḏu, ngomi balasu mi 'a'a 'oru?”
44002038	'A Petrus 'a sangoro i'a ra ananga, “Ngini matengo re matengo balasu ni maḏibo toma ngo'omo boloto, kara ni sanga baptis ra Yesus Kristus 'ai lomanga, la Ma Jou'ongu Madutu 'o singi-ngiranga ninga ḏosa re ni dawongo Ma Ngagara 'Ofi-'Ofi.
44002039	Ma Jou'ongu Madutu nanga Jou, Unanga 'o sijaji pasala ḏua 'O pula'a Ma Ngagara 'Ofi-'Ofi gena-ge toma ngowa-ngowa'a mo-moini ga'a Unanga cumutu ḏua: bae ngini, bae ninga ju'uda, bae ngowa-ngowa'a ga'a 'aḏi tegoro toma ngi'i toma giḏanga.”
44002040	So'o gena 'a Petrus 'a sitarangi re 'o golo'o mode-mode'e ra ananga re rai demo ma repe ḏi'i 'a sida-dadunu ma betongo so'o ne: “Ngini balasu ni maḏibo toma ngo'omo boloto, la Ma Jou'ongu Madutu 'o sisalamata ngini toma bangsa ne ga'a 'aḏi madiga'a 'ori i'a ma jira. Ḏuanga i'a Ma Jou'ongu Madutu 'o sihukumu bangsa gena-ge.”
44002041	Ngowa-ngowa'a manga repe 'aḏi ngaku Petrus 'ai bobita, ḏua ananga gena-ge 'aḏi sanga baptis. Toma wangere gena-ge ngowa-ngowa'a ngaku Yesus manga nyo-nyoimi 'i dogo ḏa nga cala ro'ange.
44002042	Ananga ya mete'e mode-mode'e 'a Yesus 'ai so-soma'a manga do-doto'o re 'aḏi marimoi: Ananga 'aḏi malomu taunu di'a 'aḏi oromo, sibalangu roti, re 'aḏi manyiata.
44002043	Yesus 'ai so-soma'a 'aḏi 'a'a didina'o heranga re 'ori i'a hera-heranga ma repe. Sababu gena-ge, ngowa-ngowa'a mo-moini toma limau Yerusalem 'aḏi dadi mojongo re 'aḏi silamo'o masala Ma Jou'ongu Madutu 'ai lomanga.
44002044	Ngowa-ngowa'a ngaku Yesus mo-moini 'aḏi marimoi re na'o matengo rai 'ori i'a gena-ge 'i dadi di'a ta ananga mo-moini.
44002045	'Age mamuni'a 'aḏi wu'unu manga 'ori rana bolo manga tana'a re enanga ma ijana 'aḏi masibalangu te-tero 'i mete'e ananga matengo re matengo manga kuranga re ngadolo ua.
44002046	Wange moi-wange moi, ananga 'aḏi malomu ra Ma Jou'ongu Madutu 'ai Wala ma soana. Ananga masibalangu manga roti re 'aḏi oromo mamete'e tamanga wala remanga 'akala re sinyingara ga'a maroanga re maholo,
44002047	re 'aḏi puji re silamo'o Ma Jou'ongu Madutu tau-taunu. Ngowa'a mo-moini toma limau Yerusalem 'aḏi sanangi toma ngowa-ngowa'a ngaku Yesus manga 'ahu re manga de'oso re ḏegoro. Wange moi-wange moi Ma Jou'ongu Madutu 'a dogo manga nyo-nyoimi ngowa'a ngaku Yesus.
44003001	Toma wangere rimoi ca'olo ro'ange wangere so'o ne'o, 'a Petrus re Yohanes 'aḏi tagi ra Ma Jou'ongu Madutu 'ai Wala ma soana di'a 'aḏi manyiata. Toma 'orasa so'o gena-ge biasa ḏua ngowa'a Yahudi mo-moini 'aḏi manyiata.
44003002	Toma 'orasa gena-ge, ananga 'aḏi gasa ino ngowa'a matengo 'o ḇolo singe-ngeta'a dau tala moju, 'u sigare ra Ma Jou'ongu Madutu 'ai Wala ma soana ma ngalana lamo'o, ga'a ya si'aro'o ngalana Rousu. Ma wangere ma jelele i'a ananga 'u sigare toma ngi'i gena-ge, la 'u golo'o pipisi toma ngowa-ngowa'a 'aḏi osama ra Ma Jou'ongu Madutu 'ai Wala ma soana.
44003003	Wakutu unanga gena-ge 'o oḏi'i 'a Petrus re Yohanes 'aḏi co-cori osama ra Ma Jou'ongu Madutu 'ai Wala ma soana, unanga 'o golo'o sedekah ra ananga.
44003004	Ḏua 'a Petrus re 'a Yohanes 'aḏi tailako unanga, kara Petrus 'o kanau, “Tatamo ngomi.”
44003005	Dadi unanga 'o tailako ananga, wari i'a si 'aḏi pula'a 'ori i'a ra unanga.
44003006	Mada'a 'a Petrus 'o kanau i'a ra unanga, “Ngomi kaminga guraci re salaka ua, mada'a 'oru ga'a ra ngoi, ngoi to pula'a ra ngana: Rema kuasa ra Yesus Kristus ngowa'a Nazaret ino, no te'oso re no tagi!”
44003007	Ḏua 'a Petrus 'o riono 'a gu'u unanga 'ai giama ma kuwiḏa re 'u side'oso. Toma 'orasa gena-ge ḏua, ngowa'a ḇolo 'ai rou re 'ai rou ma camala ri te-te'e.
44003008	Gena ḏua, unanga 'o te'oso re 'o maḏupa-ḏupaka re mulaingi 'o tagi i'a ino. Ḏua, unanga 'o mamete'e ra Petrus re 'a Yohanes 'aḏi osama ra Ma Jou'ongu Madutu 'ai Wala ma soana re 'o tagi 'o mate-teḏene re 'o puji re silamo'o Ma Jou'ongu Madutu.
44003009	Ngowa'a mo-moini toma ngi'i gena-ge ya oḏi'i unanga ro tagi re 'o silamo'o Ma Jou'ongu Madutu 'ai lomanga
44003010	re 'aḏi waro ḏua unanga nena-ne ngowa'a ḇolo ga'a 'o tegoro 'o golo-golo'o sedekah toma “Ngalana Rousu” ra Ma Jou'ongu Madutu 'ai Wala ma soana. Ananga 'aḏi heranga masala 'oru 'i dadi ḏua toma ngowa'a nena-ne.
44003011	Unanga nena-ne 'a gu'u 'a Petrus re 'a Yohanes manga giama sababu 'o maroanga masala singadolo ananga nga ḏu'ange 'aḏi osama Serambi Salomo ra Ma Jou'ongu Madutu 'ai Wala ma soana. Ḏua ngowa'a mo-moini 'aḏi matai lalara sapolo re 'aḏi gowolo ananga sababu 'aḏi heranga masala.
44003012	Wakutu 'a Petrus 'o oḏi'i ngowa-ngowa'a gena-ge, unanga 'o kanau i'a ra ananga, “Hei ngowa-ngowa'a Israel, i'a sa'olo ngini ni heranga masala? I'a sa'olo ngini ni tailako ngomi? 'Oru ni ta'ajiri ngowa'a ḇolo nange-ne 'o tagi nyengara sababu ngomi minga kuasa bolo sababu ngomi ngowa'a loasa re banari?!
44003013	Na 'isene! Abraham, Ishak re 'a Yakub re ngene nanga ete re dotumu 'aḏi silamo'o re siḏubuso Ma Jou'ongu Madutu. Unanga gena-ge 'o silamo'o Yesus, Unanga 'Ai falalomu. Mada'a 'a Yesus ne, ngini nu sipula'a ra Pilatus. Re kalaha 'a Pilatus mau 'U sibebasa Unanga, ngini ni golo'o Pilatus 'o soma'a 'ai sordado-sordado 'aḏi sisalib Unanga!
44003014	Ngini ni dawongo ua Ngowa'a Loasa re Banari re Ngowa'a 'Ofi-'Ofi gena-ge, mada'a ngini ni golo'o 'a Pilatus 'o sibebasa ngowa'a se-sengene ngowa'a.
44003015	Ngini ni sisengene Unanga ga'a 'o 'ahu ma cimi. Unanga ro sengene, mada'a Ma Jou'ongu Madutu dadunu 'U si'ahu moju. Ngomi nena-ne mi dadi sakisi sababu maoḏi'i masiretene Yesus dadunu 'o 'ahu moju.
44003016	Ioronongoḏu ngowa'a Yahudi, ngowa'a ḇolo nena-ne, ngowa'a ga'a ngini ni nana'o re ni oḏi'i unanga ga'a 'o golo'o pipisi ma di'ara ḏua, unanga 'ai rou ma camala ri te-te'e sababu unanga 'o ngaku Yesus re 'Ai kuasa. Sababu unanga 'ai ngo-ngaku ra Yesus unanga gena-ge ro la ḏua. Re ngini ni oḏi'i masiretene 'oru 'i dadi ḏua ra unanga.
44003017	Ioronongoḏu ngowa'a Yahudi, ngoi ta waro ngini mo-moini: bae ngini, bae ninga bi-biri'i, ngini ni maḏiga'a ra Yesus so'o gena-ge sababu ni waro ua Yesus gena-ge 'O Kristus.
44003018	Mada'a, enanga gena-ge 'i dadi ma tero sa'olo Ma Jou'ongu Madutu 'a siajele pasala ḏua ra Unanga 'ai nabi-nabi mo-moini mangale 'O Kristus ga'a Unanga balasu 'o sanga sangisara.
44003019	Sababu gena-ge, ngini balasu ni maḏibo toma ngo'omo boloto re ni ngali ninga de'oso re ḏegoro re ni mete'e Ma Jou'ongu Madutu, la Unanga 'a singi-ngiranga ninga ḏosa-ḏosa,
44003020	kara Ma Jou'ongu Madutu 'o sapolo ra ngini re 'A site'e ninga ngo-ngaku re ḏuanga i'a 'O 'utusu Yesus 'o sapolo moju di'a ngini sababu Ma Jou'ongu Madutu 'a sitantukanga pasala ḏua mangale Unanga gena-ge 'O Kristus di'a ngini.
44003021	Unanga balasu 'o tegoro da'u toma soroga moju singadolo Ma Jou'ongu Madutu 'o sidadi 'ori i'a mo-moini 'i dadi su-sungi 'i ma tero sa'olo 'au wali nabi-nabi ya siajele pasala ḏua.
44003022	Musa 'o kanau mangale Yesus gena-ge, ‘Ma Jou'ongu Madutu ḏuanga i'a 'o sitede Matengo 'o dadi nabi ra ngini ninga bangsa manga sigolona masiretene, unanga gena-ge sa'olo ngoi, Musa. Ngini balasu na mete'e 'Ai demo wakutu Unanga nu kanau.
44003023	'A guna ḇato 'o 'isene mada'a 'a mete'e ua Nabi gena-ge 'ai demo, unanga gena-ge 'o osama nyo-nyoimi ua ra Ma Jou'ongu Madutu 'ai 'umata re 'o sanga hukumu sengene.’
44003024	Nabi-nabi manga repe, mulaingi Nabi Samuel re 'age ḏi'i nabi ma lelegu ya siajele pasala ḏua mangale 'ori i'a 'i dadi toma 'orasa gena-ge.
44003025	Nabi-nabi gena-ge ya siajele pasala ḏua mangale Ma Jou'ongu Madutu 'ai jaji ra Abraham, ninga ete re dotumu, ma betongo so'o ne: ‘Ngoi ta sibarakati ngowa'a mo-moini toma dungia sitabi donga ra Matengo tani ju'uda tala.’ Jaji gena-ge di'a ngini ḏi'i.
44003026	Sababu gena-ge, Ma Jou'ongu Madutu 'o sitede pasala ḏua 'Ai Falalomu Yesus, kara 'O soma'a Unanga 'o sapolo ra ngini siḏa, di'a Unanga 'o sibarakati ngini ngowa'a Yahudi, la ngini nyengara ni maḏibo toma ngo'omo boloto re ni mete'e mode-mode'e Unanga 'ai do-doto'o taninga 'ahu lobi'i re wangere.”
44004001	Wakutu ananga 'aḏi ma'u kanau moju, 'imam-'imam re sordado ma sae'e ra Ma Jou'ongu Madutu 'ai Wala ma ja-jaga, re ngowa-ngowa'a Saduki, ananga 'aḏi sapolo ra Petrus re 'a Yohanes.
44004002	Ananga 'aḏi ruta sababu 'a Petrus re Yohanes 'aḏi siajele toma ngowa-ngowa'a mangale Yesus ro sengene, mada'a dadunu 'o 'ahu moju. Nena-ne 'i dadi bukiti rimoi mangale ngowa'a 'aḏi sengene ḏua nyengara dadunu 'aḏi 'ahu moju ḏi'i.
44004003	Ḏua sordado-sordado gena-ge 'aḏi cako'o 'a Petrus re Yohanes, kara singosama toma bui. Sababu ri lobi'i, ananga 'aḏi tahana 'a Petrus re Yohanes utu gena-ge singadolo ma ḇiḇini i'a.
44004004	Mada'a ngowa-ngowa'a manga repe ga'a 'aḏi 'isene 'a Yesus 'ai so-soma'a gena-ge manga do-doto'o, ananga gena-ge 'aḏi ngaku re 'aḏi dadi ngowa'a ngaku Yesus. Manga nyo-nyoimi 'i madogo-dogo singadolo na-nau'u ḏa nga cala romotoa 'aḏi dadi ngowa'a ngaku Yesus.
44004005	Ma ḇiḇini i'a, Mahkamah 'Agama (Yahudi manga sae'e, 'agama ma bi-biri'i re guru-guru 'agama) ananga 'aḏi malomu toma limau Yerusalem.
44004006	Ananga 'aḏi ma'u sanga toma 'imam 'agung Hanas, Kayafas, Yohanes, Aleksander, re ngowa'a lelegu toma 'imam 'agung Hanas 'ai ngitu re ngale.
44004007	Ananga 'aḏi gasa 'a Petrus re 'a Yohanes sitalaḏi toma Mahkamah 'Agama. I'a da'a ananga 'aḏi sano, “Ma duhu sa'olo ngini ni si-la ngowa ḇolo gena-ge? Ni sipake 'oru bolo 'a guna 'ai kuasa singadolo ngini ni si-la unanga gena-ge?”
44004008	Petrus Ma Ngagara 'Ofi-'Ofi 'u ḏegoro 'a sangoro, “Tuanga-Tuanga Yahudi manga sae'e re Tuanga-Tuanga 'agama ma bi-biri'i.
44004009	Ngini ni sijuruhakimi ngomi sababu ngomi mi 'a'a 'ori i'a la-la: Ngomi mi si-la ngowa'a ḇolo gena-ge re ni disa waro ma duhu sa'olo mi si-la?
44004010	Na'o so'o gena, Tuanga-Tuanga mo-moini re ngowa'a Israel mo-moini balasu na waro mangale ngowa'a nena-ne 'o te'oso masiretene sababu unanga ro la. Gena-ge 'i dadi sababu Yesus Kristus, ngowa'a Nazaret, 'Ai de-de'e re 'Ai kuasa. Tuanga-Tuanga ni sisalib ḏua Unanga gena-ge mada'a Ma Jou'ongu Madutu dadunu 'u si'ahu moju.
44004011	Yesus nena-ne 'i silefo toma Boku 'Ofi-'Ofi ma dara ma betongo so'o ne: ‘Maḏi ga'a ngini, wala ma tukanga-tukanga, na upa'a ḏua, ma nyonyata maḏi gena-ge ri dadi maḏi ma re'u i'a di'a wala ma bangini.’
44004012	Pa'i ra Yesus ḇato nyengara ngowa-ngowa'a 'aḏi sanga 'ahu kasingado-ngadolo i'a. Sababu toma dungia sitabi donga, matengo i'a mai ua 'o sanga kuasa di'a 'o sisalamata ngene.”
44004013	Mahkamah 'Agama gena-ge 'aḏi dadi heranga masala. Sababu, kalaha ananga gena-ge ngowa'a kama sakola ua, ananga ya oḏi'i 'a Petrus re 'a Yohanes 'aḏi kanau kamanga mojongo ua. Ananga ḏi'i ya waro 'a Petrus re 'a Yohanes 'aḏi mete'e Yesus ḏua.
44004014	Mada'a ananga 'aḏi kanau yoḏu'u sababu ngowa ḇolo nena-ne ro la, re unanga 'o made-de'oso re 'o mamete'e rea Petrus re 'a Yohanes ra ananga manga biono.
44004015	Ḏua ananga 'aḏi soma'a Yesus 'ai so-soma'a nga muḏiḏi gena-ge 'aḏi supu sieanga tala kamara juruhakimi. Pasala i'a ananga 'aḏi masigaro'o.
44004016	Ananga 'aḏi ma'u kanau, “Ngowa-ngowa'a nena-ne, ngene wa'u 'a'a sa'olo? Ngowa'a mo-moini toma limau Yerusalem ya waro mangale ananga gena-ge 'a'a ga'a hera-heranga gena-ge. Ngene wa soloto mai 'i yoḏu'u.
44004017	Dadi habari mangale ananga manga ga'a hera-heranga gena-ge, awa-awa singadolo enanga 'i rera re walata, ngene balasu simaha awa ananga nga muḏiḏi 'aḏi siajele mangale Yesus ra guna ḇato.”
44004018	Ḏua juruhakimi-juruhakimi gena-ge 'aḏi 'aro'o 'a Petrus re 'a Yohanes dadunu osama re 'aḏi kanau, “Nga'unu ua ngini ni doto'o mangale Yesus bolo ni terongo Yesus 'ai lomanga.”
44004019	Mada'a Petrus re 'a Yohanes ya sangoro, “Ni madibanga masiretene, 'oru 'i banari ra Ma Jou'ongu Madutu 'ai momina: Mete'e Tuanga-Tuanga ninga mau bolo mete'e Ma Jou'ongu Madutu 'ai 'akala ma mau?!
44004020	Ngomi mi matogumu yoḏu'u masiajele 'oru ga'a ngomi masiretene maoḏi'i re ma'isene ḏua.”
44004021	Juruhakimi-juruhakimi gena-ge ya sanga ua enanga ma sababu di'a ya'u sihukumu 'a Petrus re 'a Yohanes, sababu ngowa'a manga repe ya oḏi'i ga'a hera-heranga gena-ge re 'aḏi puji re silamo'o Ma Jou'ongu Madutu. Dadi juruhakimi-juruhakimi 'aḏi kanau remanga ruta ra Petrus re 'a Yohanes, kara sisupu ananga.
44004022	Ngowa'a ḇolo ga'a ro la gena-ge, unanga 'ai 'umuru musungu nyagi rata pai'i.
44004023	Wakutu juruhakimi-juruhakimi 'aḏi sibebasa 'a Petrus re Yohanes pasala i'a, ananga 'aḏi maḏibo tamanga ḏagilomu, kara ananga ya sijarita mo-moini 'oru 'imam-'imam ma sae'e re Yahudi manga sae'e ya'u kanau ra ananga.
44004024	Wakutu 'a Petrus re Yohanes manga ḏagilomu ya 'isene mangale jarita gena-ge, ananga mo-moini ya sirimoi manga 'akala re sinyingara re 'aḏi manyiata ra Ma Jou'ongu Madutu. Ananga 'aḏi manyiata, “Ma Jou, no sidadi ḏua diwanga, dungia, ngoloto re ma dara mo-moini.
44004025	Re 'Ani Ngagara 'Ofi-'Ofi masiretene 'i sigaraki 'Ani falalomu, minga ete re dotumu, 'a Daud 'ai 'akala re sinyingara. Unanga gena-ge 'o kanau, ‘I'a sa'olo bangsa-bangsa Yahudi ua 'aḏi ruta re i'a sa'olo ngowa-ngowa'a Yahudi 'aḏi masigaro'o 'ori i'a mapake ua?
44004026	'Olana-'olana toma dungia 'aḏi madodahe di'a parangi re bangsa-bangsa toma dungia manga sae'e 'aḏi marimoi di'a 'aḏi lawana Ma Jou'ongu Madutu re 'Ai Mesias.’
44004027	'Oru Daud siajele pasala ḏua 'i dadi, sababu Herodes re 'a Pontius Pilatus ya'u lomu ḏua ngowa-ngowa'a Yahudi ua re ngowa-ngowa'a Israel toma limau gena-ge. Ananga 'aḏi ma'u sanga re 'aḏi ma'u rimoi 'aḏi lawana Yesus, 'Ani Falalomu 'Ofi-'Ofi. Unanga gena-ge, Ma Jou'ongu Madutu nu sitantukanga Unanga 'O dadi Mesias.
44004028	Ananga 'aḏi marimoi 'aḏi 'a'a so'o gena sababu Ma Jou'ongu Madutu 'au wali moju 'a sitantukanga pasala ḏua enanga balasu 'i dadi so'o gena mete'e 'Ai kuasa re 'Ai mau masiretene.
44004029	Nange-ne Ma Jou'ongu Madutu na waro mangale ananga 'aḏi sinati-nati ngomi. Ngomi ga'a ta Ma Jou'ongu Madutu ma tero sa'olo 'Ani budaka, mi golo'o na site'e minga 'akala re sinyingara, la mi singadolo Habari Roanga kaminga mojongo ua.
44004030	No riono ngomi, la ngowa'a siḏi ma'u si-la, re mi 'a'a didina'o heranga re 'ori i'a hera-heranga mete'e Yesus 'ai kuasa, Unanga 'Ani Falalomu 'Ofi-'Ofi.”
44004031	Ananga 'aḏi manyiata togumu i'a, ngi'i gena-ge 'i elala. Re ananga mo-moini Ma Ngagara 'Ofi-'Ofi ya'u ḏegoro re ananga 'aḏi singadolo Ma Jou'ongu Madutu 'ai demo kama mojongo ua.
44004032	Ngowa'a ngaku Yesus mo-moini ya sirimoi manga 'ahu re manga 'akala re sinyingara. Matengo i'a mai ua na'o rema 'ori rana 'a basono pa'i ta unanga masiretene ḇato ua, mada'a di'a ananga mo-moini.
44004033	Yesus 'ai so-soma'a gena-ge ananga 'aḏi pula'a sakisi rema kuasa lamo'o mangale Yesus 'o sengene ḏua, mada'a dadunu 'O 'ahu moju, re Ma Jou'ongu Madutu ya'u sibarakati ananga mo-moini.
44004034	'Age rema ngowa'a matengo i'a mai ua 'a bosono 'ai 'ahu 'i ngadolo ua, sababu soi rai o'o i'a matengo i'a rai wala bolo rai tana'a 'a wu'unu. Re enanga ma ijana 'a gasa re 'a sipula'a ra Yesus 'ai so-soma'a, kara ananga ya sibalangu di'a ananga mo-moini mete'e manga paralu.
44004036	So'o gena ḏi'i 'a Yusuf, unanga 'a wu'unu 'ai tana'a, ma ijana 'a gasa re 'a sipula'a ra Yesus 'ai so-soma'a. Yusuf 'ai 'asala ngowa'a Lewi toma Siprus ino. Yesus 'ai so-soma'a 'aḏi silomanga unanga Barnabas (lomanga gena-ge ma ngale: ngowa'a ga'a site'e 'akala re sinyingara).
44005001	Mada'a 'age rema na-nau'u matengo 'ai lomanga 'a Ananias. Unanga re 'ai were'a 'ami lomanga ngo Safira, 'aḏi wu'unu manga tana'a masiretene ḇotu moi.
44005002	Tana'a gena-ge ya wu'unu, re ma ijana kaci moi ya tahana di'a ananga re kaci moi ya gasa re ya sipula'a ra Yesus 'ai so-soma'a. Ananias 'ai 'ulungu ma jira gena-ge 'aḏi ma'u waro ananga were'a nau'u.
44005003	Ḏua 'a Petrus 'o kanau ra unanga gena-ge, “Ananias, i'a sa'olo ngana na sieanga i'a 'ani 'akala re sinyingara 'o 'Iblisi ya parenta? Wakutu ngana no masigo-gogoro na tahana tana'a ma ijana kaci moi di'a ngana, ngana no sa-sakala Ma Ngagara 'Ofi-'Ofi!
44005004	Wakutu na wu'unu nyangu, tana'a gena-ge ta ngana re na wu'unu togumu i'a ma ijana mai ta ngana moju. I'a sa'olo 'ani 'akala re sinyingara ma dara 'i baolo 'ulungu ma jira so'o gena? Ngana no sa-sakala manusia ua, mada'a no sa-sakala Ma Jou'ongu Madutu.”
44005005	Wakutu Ananias 'a 'isene demo gena-ge ḏua, unanga 'o ruba re 'o sengene. Ngowa'a mo-moini ya 'isene mangale gena-ge 'aḏi matai mojongo masala.
44005006	Gena-ge ḏua, ngowa'a tubaie-tubaie 'aḏi sapolo re ya sao Ananias 'ai mayeti, ya gasa sisupu, kara ya palihara.
44005007	Palisi'i i'a ḏa jam ro'ange i'a, 'ai were'a mo osama. Munanga ma waro ua, wakutu gena-ge 'o 'oru waro 'i dadi.
44005008	Petrus 'o kanau i'a ra munanga, “Tai'i na siajele ra ngoi, ninga tana'a ga'a ngini were'a nau'u na wu'unu ma ijana ma lamo'o so'o ne?” 'A ngo Safira ma sangoro, “Mode'e ma ijana ma lamo'o so'o gena-ge.”
44005009	Ḏua Petrus 'o kanau moju ra munanga, “I'a sa'olo ngini were'a nau'u ni marimoi ni tai'i Ma Ngagara 'Ofi-'Ofi? 'Isene! Ngowa'a tubaie-tubaie ga'a 'aḏi palihara 'ani nau'u aro 'aḏi maḏibo. Ananga gena-ge ḏi'i 'aḏi gasa sisupu ngana.”
44005010	Ma 'orasa gena-ge ḏua, ngo Safira mo ruba re mo sengene ra Petrus 'ai biono. Wakutu tubaie-tubaie 'aḏi osama, ananga 'aḏi sanga i'a munanga romo sengene. Ḏua ananga ya tede 'ami mayeti sisupu, kara gasa ya palihara tami nau'u 'ai gumuḏu'u.
44005011	Dadi ngowa-ngowa'a ngaku Yesus re ngowa-ngowa'a ma lelegu, ananga mo-moini gena-ge ga'a 'aḏi 'isene mangale 'oru ga'a 'i dadi gena-ge, 'aḏi matai mojongo.
44005012	Ḏua Yesus 'ai so-soma'a 'aḏi 'a'a didina'o heranga re 'ori i'a hera-heranga ma repe toma ngowa'a kawasa. Ngowa'a ngaku Yesus mo-moini, ya sirimoi manga 'akala re sinyingara 'aḏi malomu ra Ma Jou'ongu Madutu 'ai Wala toma surabi Salomo.
44005013	Ngowa'a kawasa 'aḏi silamo'o mode'e ngowa-ngowa'a ngaku Yesus. Mada'a, wakutu ngowa'a ngaku Yesus 'aḏi malomu, ngowa'a ga'a 'aḏi ngaku Yesus nyangu matengo i'a mai ua 'o sapolo malomu sababu 'aḏi mojongo.
44005014	Mada'a lebe ti'ara ganapu repe ngowa'a 'aḏi ngaku Ma Jou, bae na-nau'u re we-were'a.
44005015	Dadi ananga 'aḏi gasa ngowa-ngowa'a siḏi re ya sigare toma dederu bolo toma jungutu sisebanga i'a toma tapaka ma 'uḏu, la wakutu 'a Petrus 'o tola'a i'a, tiaro pa'i 'ai guḏumingi ḇato ya'u nga'unu, la ananga 'aḏi la.
44005016	Sababu gena-ge, ngowa-ngowa'a co-cori limau Yerusalem, 'aḏi matai sapolo re manga duo-duono 'aḏi gasa ngowa-ngowa'a siḏi re roh ma jira ya'u dungosama. Ngowa-ngowa'a siḏi re roh ma jira ya'u dungosama gena-ge, ananga 'aḏi la mo-moini.
44005017	Ḏua 'imam 'agung re 'ai me-mete'e mo-moini toma ngowa'a Saduki, manga 'akala re sinyingara 'i go-goḏi ra Yesus 'ai so-soma'a, sababu ngowa'a repe 'aḏi mete'e Yesus 'ai so-soma'a.
44005018	Ananga 'aḏi cako'o Yesus 'ai so-soma'a re ya'u singosama toma ngowa'a kawasa manga bui.
44005019	Mada'a ma lobi'i tala, Ma Jou'ongu Madutu 'ai mala'ekata matengo 'o welanga bui ma ngalana, re ya'u gasa sisupu ananga. Mala'ekata matengo gena-ge 'o kanau ra ananga,
44005020	“Tagi, ni made-de'oso ra Ma Jou'ongu Madutu 'ai Wala ma soana, re ni siajele toma ngowa'a kawasa mangale 'ahu su-sungi.”
44005021	Da-daini i'a moju, Yesus 'ai so-soma'a 'aḏi mete'e mala'ekata ma bererongo. Ananga 'aḏi tagi ra Ma Jou'ongu Madutu 'ai Wala ma soana, re 'aḏi mulaingi doto'o. Toma 'orasa gena-ge ḏi'i, 'imam 'agung re 'ai me-mete'e toma ngowa'a Saduki, ananga 'aḏi sapolo re 'aḏi 'aro'o Mahkamah 'Agama re ngowa'a Yahudi ma bi-biri'i mo-moini malomu, la 'aḏi ma'u kanau mangale Yesus 'ai so-soma'a. Ḏua ananga 'aḏi soma'a ngowa'a tagi toma bui 'aḏi gasa ino Yesus 'ai so-soma'a, la sitalaḏi ra ananga.
44005022	Mada'a wakutu ngowa'a ga'a 'aḏi sanga soma'a gena-ge 'aḏi ngadolo toma bui, Yesus 'ai so-soma'a raḏi cua. Ḏua ananga 'aḏi maḏibo re 'aḏi siajele toma Mahkamah 'Agama.
44005023	Ananga 'aḏi kanau, “Wakutu ngomi ngadolo toma bui, ngomi ma sanga 'o bui ma ngalana 'i kuci lai rousu re 'o ngowa'a jaga 'aḏi jaga-jaga toma ngalana gena-ge. Mada'a wakutu ngomi ma welanga ma ngalana, mi sanga matengo mai ua toma dara.”
44005024	Wakutu Ma Jou'ongu Madutu 'ai Wala ma ja-jaga ma sae'e re 'imam-'imam ma sae'e ya 'isene habari gena-ge, ananga ya waro ma gogare riwara mangale 'oru 'i dadi ra Yesus 'ai so-soma'a re 'aḏi mojongo, sababu ya waro ua 'oru 'i dadi ra ananga.
44005025	Ḏua, na-nau'u matengo, sapolo 'o gasa habari 'o kanau, “ 'Isene! Ngowa-ngowa'a ga'a Tuanga-Tuanga ni singosama toma bui, nange-ne raḏi doto'o ngowa'a repe ra Ma Jou'ongu Madutu 'ai Wala ma soana!”
44005026	Dadi Ma Jou'ongu Madutu 'ai Wala ma sae'e re 'ai ngowa-ngowa'a jaga 'aḏi tagi 'oro Yesus 'ai so-soma'a. Mada'a ya'u 'oro la-la, sababu 'aḏi mojongo awa-awa ngowa'a repe 'aḏi poini ananga reo maḏi.
44005027	Yesus 'ai so-soma'a ya'u gasa sitalaḏi toma Mahkamah 'Agama. Ḏua 'imam 'agung ya'u sano ananga.
44005028	Unanga 'o kanau, “Ngomi simaha ua, awa ngini ni doto'o ngowa-ngowa'a ra Yesus 'ai do-doto'o. Tai'i ngini ni oḏi'i nange-ne 'oru 'i dadi: Ninga do-doto'o toma limau Yerusalem sitabi donga re ni sikalaki ngomi mangale ngowa'a gena-ge ga'a ro sengene, ma sababu ngomi!”
44005029	Petrus re Yesus 'ai so-soma'a ma lelegu, 'aḏi sangoro, “Ngomi balasu mi mete'e Ma Jou'ongu Madutu 'ai 'akala ma mau re mi mete'e ua manusia manga 'akala ma mau. Sababu gena-ge, ngomi mi doto'o mangale Yesus,
44005030	Unanga ga'a ngini nu sisalib mada'a Ma Jou'ongu Madutu dadunu 'o si'ahu moju toma ngowa'a senge-sengene manga sigolona. Ma Jou'ongu Madutu gena-ge ga'a ngene nanga ete re dotumu 'aḏi silamo'o re siḏubuso.
44005031	Ma Jou'ongu Madutu ro pula'a ra Unanga, 'O ḏe-ḏegoro re 'O kuasa lai kau'u sa'olo sae'e re 'o Salamata ma Cimi, la Ma Jou'ongu Madutu 'o riono ngowa'a Israel 'aḏi maḏibo toma ngo'omo boloto, re la Unanga 'a singi-ngiranga manga ḏosa-ḏosa.
44005032	Ngomi nena-ne mi dadi sakisi mangale mo-moini gena-ge. Ma Ngagara 'Ofi-'Ofi, ga'a Ma Jou'ongu Madutu 'o pula'a ḏua di'a ngowa-ngowa'a ga'a 'aḏi mete'e Unanga 'ai 'akala ma mau, 'I dadi sakisi ḏi'i mangale Yesus.”
44005033	Wakutu Mahkamah 'Agama ya 'isene so'o gena, ananga 'aḏi ruta masala re 'aḏi ma'u fakati ya'u sisengene Yesus 'ai so-soma'a.
44005034	Mada'a, toma Mahkamah 'Agama 'age rema ngowa'a Farisi matengo 'ai lomanga 'a Gamaliel, unanga 'o dadi guru 'agama, re 'o sayanga ma jingi'i. Unanga 'o te'oso re 'o soma'a ngowa'a 'aḏi sisupu ceka'a ua Yesus 'ai so-soma'a.
44005035	Ḏua unanga 'o kanau toma Mahkamah 'Agama, “Ioronongoḏu ngowa'a Israel! Ngini ni madibanga la-la i'a mangale ḏuanga i'a ngini ni 'a'a sa'olo ra ananga nga muḏiḏi gena-ge.
44005036	Sababu ma siḏa 'i waiti ḏua ra Teudas, unanga 'o matuhu ngowa'a la-lamo'o, ḏua ḏa ngowa'a nga latu rata 'aḏi mete'e unanga. Mada'a unanga ngowa'a 'u sisengene re 'ai me-mete'e 'aḏi matai are.
44005037	Pasala i'a wakutu 'oro lomanga, 'i waiti ḏi'i matengo 'ai lomanga Yudas, ngowa'a Galilea. Sababu 'ai bo-baja lai te'e, ngowa'a manga repe ḏi'i 'aḏi mete'e unanga di'a 'aḏi malawana Roma manga pamarenta. Mada'a unanga ḏi'i ngowa'a 'u sisengene re 'ai me-mete'e mo-moini 'aḏi matai are.
44005038	Sababu gena-ge, mangale 'ori i'a 'i dadi ḏua ne, ngoi to ajele mangale ngini na'u 'a'a cira ananga awa, sieanga ananga ḇato! Na'o ananga manga do-doto'o re manga ga'a ma 'asala toma manusia, ḏuanga i'a enanga 'i iranga.
44005039	Mada'a ioronongoḏu ngowa'a Yahudi, na'o ma 'asala ra Ma Jou'ongu Madutu tala, 'a guna ua nga'unu 'a singi-ngiranga, sababu ngini ni malawana Ma Jou'ongu Madutu!” 'O Mahkamah 'Agama ya dawongo 'a Gamaliel 'ai ajele mangale gena-ge.
44005040	Ḏua Yesus 'ai so-soma'a 'aḏi sanga 'aro'o ya'u ca'olo re ya'u simaha ua 'aḏi doto'o mangale Yesus. Togumu i'a kara ya'u eanga.
44005041	Yesus 'ai so-soma'a ya sisoi'i tala Mahkamah 'Agama remanga roanga, sababu Ma Jou'ongu Madutu ya'u cumutu ananga balasu 'aḏi sanga je-jengere toma ngowa-ngowa'a gena-ge sababu ananga 'aḏi doto'o ngowa-ngowa'a ra Yesus 'ai do-doto'o.
44005042	Ma wangere ma jelele i'a, ananga 'aḏi doto'o re 'aḏi singadolo Habari Roanga tau-taunu mangale Yesus gena-ge 'O Kristus ra Ma Jou'ongu Madutu 'ai Wala ma soana re ngowa'a manga wala-wala.
44006001	Ngowa'a ngaku Yesus lebe ti'ara ganapu repe. Toma 'orasa gena-ge Ngowa'a Yahudi ga'a 'aḏi pake demo Yunani, 'aḏi kuḏubungu toma ngowa'a Yahudi ga'a 'aḏi pake demo 'Ibrani. Ngowa'a Yahudi ga'a ya pake Yunani manga demo 'aḏi kanau, “Ngomi minga balo-balo sanga balangu ua di'a manga 'ahu lobi'i re wangere.”
44006002	Sababu gena-ge, Yesus 'ai so-soma'a ya'u lomu ngowa'a ngaku Yesus mo-moini re 'aḏi kanau ra ananga, “Rousu ua, na'o ngomi mi matogumu doto'o Ma Jou'ongu Madutu 'ai demo, la mi 'urusu ngo-ngoromo.
44006003	Sababu gena-ge, ioronongoḏu ngo-ngaku rimoi, ngini ni cumutu ngowa'a nga tumudingi ga'a manga lomanga camari nyangu taninga sigolona, re Ma Ngagara 'Ofi-'Ofi ya'u ḏegoro re 'aḏi pahe, la nga'unu ngomi soma'a 'aḏi 'urusu gena-ge,
44006004	sababu ngomi mau mi manyiata re mi singadolo Ma Jou'ongu Madutu 'ai demo.”
44006005	Ananga mo-moini ya dawongo 'a Yesus 'ai so-soma'a manga demo. Ḏua ananga 'aḏi cumutu 'a Stefanus, unanga 'o ngaku mode-mode'e Yesus, re Ma Ngagara 'Ofi-'Ofi 'u ḏegoro. Gena ḏi'i 'aḏi cumutu 'a Filipus, Prokorus, Nikanor, Timon, Parmenas, re 'a Nikolaus ngowa'a Yahudi ua da'a limau Antiokhia ino mada'a ro osama Yahudi manga 'agama.
44006006	Ananga nga tumudingi, ga'a sanga cumutu gena-ge, ya'u sigasa i'a ra Yesus 'ai so-soma'a re 'aḏi siteru manga giama ra ananga, re 'aḏi manyiata golo'o Ma Jou'ongu Madutu ya'u sibarakati ananga.
44006007	Dadi, Ma Jou'ongu Madutu 'ai demo, 'i dogo rera re walata. Ngowa'a ngaku Yesus toma limau Yerusalem 'i ganapu 'aḏi dogo repe, re 'imam manga repe ḏi'i 'aḏi ngaku re 'aḏi mete'e Yesus 'ai do-doto'o.
44006008	Ma Jou'ongu Madutu 'o sibarakati Stefanus singadolo unanga 'o 'a'a didina'o heranga re 'ori i'a hera-heranga ma repe toma ngowa'a kawasa.
44006009	Mada'a rema ngowa'a 'aḏi lawana unanga, ananga gena-ge ngowa-ngowa'a toma wala puji ga'a si'aro'o Wala Puji Ngowa-ngowa'a Bebasa. Ngowa-ngowa'a toma wala puji gena-ge ngowa-ngowa'a Yahudi toma limau Kirene re toma limau Aleksandria. Ananga gena-ge, re ngowa'a Yahudi ḏi'i toma daeraha Kilikia re Asia, ma'u rubutu ra Stefanus.
44006010	Mada'a ananga 'aḏi nga'unu ua lawana Stefanus 'ai demo, sababu Ma Ngagara 'Ofi-'Ofi si'a'a unanga 'o pahe wakutu 'o kanau.
44006011	Ḏua ananga 'aḏi masigo-gogoro 'aḏi baja ngowa'a nga muḏuo i'a, la 'aḏi kanau so'o ne: “Ngomi mi 'isene ḏua unanga gena-ge 'o je-jengere 'a Musa re Ma Jou'ongu Madutu.”
44006012	Dadi ananga gena-ge 'aḏi tau-tau'u u'u toma ngowa-ngowa'a re ngowa'a Yahudi manga sae'e re 'o guru-guru 'agama. Ḏua ananga 'aḏi tagi cako'o 'a Stefanus, kara 'aḏi gasa unanga sitalaḏi toma Mahkamah 'Agama.
44006013	Ananga 'aḏi sitalaḏi sakisi-sakisi sa-sakala ra Stefanus. Sakisi-sakisi gena-ge 'aḏi kanau, “Unanga nena-ne 'o si'u'ua tau-taunu Ma Jou'ongu Madutu 'ai Wala re 'o je-jengere Musa 'ai hukumu.
44006014	Ngomi mi 'isene unanga 'o siajele mangale Yesus, ngowa'a Nazaret, 'a ruba Ma Jou'ongu Madutu 'ai Wala nena-ne re 'a ngali nanga 'adata re 'atoranga mo-moini ga'a 'a Musa ra sisoi'i tala ra ngene.”
44006015	Ngowa'a mo-moini ga'a 'aḏi tegoro toma Mahkamah 'Agama 'aḏi tailako 'a Stefanus re 'aḏi oḏi'i unanga 'ai biono ma tero sa'olo mala'ekata ma biono.
44007001	'Imam 'agung 'o sano ra Stefanus, “Ngowa-ngowa'a gena-ge 'aḏi siajele 'oru ga'a 'i banari bolo ua?”
44007002	Stefanus 'a sangoro, “Baba-baba re ngini ioronongoḏu ngowa'a Yahudi, tai'i ni 'isene ngoi! Nanga ete re dotumu 'a Abraham wakutu unanga 'o tegoro toma daeraha Mesopotamia moju, re 'o malage i'a nyangu toma limau Haran, Ma Jou'ongu Madutu rai mulia 'O sapolo ra unanga,
44007003	re 'O kanau, ‘Na sisoi'i tala 'ani nagara, re 'ani ngitu re ngale, 'ani ioro re nongoḏu, re no supu no tagi toma ngi'i rimoi, maha Ngoi tini sijumu ra ngana.’
44007004	Gena ḏua, Abraham 'a sisoi'i tala ngowa'a Mesopotamia manga daeraha, 'o malage i'a toma limau Haran. Abraham 'ai Ḇaḇa 'o sengene pasala i'a, Ma Jou'ongu Madutu 'o soma'a Abraham 'o malage ino, ga'a ḇaḇa-ḇaḇa re ioronongoḏu ngowa'a Yahudi mo-moini ya ḏegoro 'orasa nange-ne.
44007005	Wakutu gena-ge, daeraha nena-ne Ma Jou'ongu Madutu 'a sibalangu ua di'a Abraham 'ai warisi, awa lamo'o sata moi i'a mai ua. Mada'a Ma Jou'ongu Madutu 'a sijaji 'o pula'a daeraha nena-ne di'a Abraham re 'ai ju'uda. Wakutu gena-ge, 'a Abraham 'o sanga ngowa'a nyangu.
44007006	Ma Jou'ongu Madutu 'o kanau ra unanga, ‘ 'Ani ju'uda 'aḏi tegoro sa'olo ngowa'a sa-sapolo ino, toma ngowa'a wola i'a manga nagara. Bangsa gena-ge ma manusia 'aḏi sibudaka re 'aḏi sisikisa ananga ma di'ara musungu latu rata.
44007007	Mada'a Ngoi ta'u sihukumu 'o bangsa ga'a sibudaka ngini, re ngini ni supu toma nagara gena-ge, re ni silamo'o re siḏubuso Ngoi toma ngi'i nena-ne.’
44007008	Wakutu Ma Jou'ongu Madutu 'o siajele togumu i'a, Unanga 'o soma'a Abraham 'o suna 'ai ngowa'a sa'olo 'Ai jaji ma nana'o. Sababu gena-ge, Ishak, Abraham 'ai ngowa'a, sibuoro togumu i'a, ma soana wangere tu'angere 'a Abraham 'o suna unanga. Ḏua 'a Ishak 'o suna 'ai ngowa'a, re ḏuanga i'a 'a Yakub ḏi'i 'o suna 'ai ngowa'a nga nyagi moi re nga muḏiḏi, ananga gena-ge 'aḏi dadi 'o Yahudi manga ete re dotumu.
44007009	Sababu nanga ete re dotumu gena-ge 'aḏi telengoro ra Yusuf, ananga 'aḏi wu'unu unanga re 'o dadi budaka toma Mesir, mada'a Ma Jou'ongu Madutu 'o sieanga i'a unanga ua,
44007010	re 'O silalo'o unanga toma jira mo-moini. Wakutu unanga 'o talaḏi ra Firaun, Mesir manga 'olana, Ma Jou'ongu Madutu 'o sicocatu ra unanga 'o dadi utu ma ngai ma sua-sua, singadolo 'a Firaun 'o sitede unanga dadi gubernur toma Mesir re 'o sanga kuasa ra Firaun 'ai kadato.
44007011	Pasala i'a, toma nagara Mesir re Kana'an mo-moini 'i dadi 'orasa sawini singadolo ngowa'a 'aḏi basono kangela masala re nanga ete re dotumu manga ngo-ngoromo mai ri moini ḏi'i.
44007012	Wakutu 'a Yakub 'o 'isene toma nagara Mesir 'age rema gandum, unanga 'o soma'a 'ai ngowa-ngowa'a, ngene nanga ete re dotumu, 'aḏi tagi tibo gandum da'a toma nagara Mesir. Gena-ge 'orasa ma mulaingi.
44007013	Toma 'orasa ma soi ḏiḏi, wakutu ananga 'aḏi dadunu sapolo, 'a Yusuf 'o masiajele tai ioro re nongoḏu mangale unanga gena-ge 'a Yusuf. Toma 'orasa gena-ge, 'olana Mesir 'a waro mangale ananga gena-ge 'a Yusuf 'ai ioro re nongoḏu.
44007014	Pasala i'a, 'a Yusuf 'o siḏingoto habari tai ḇaḇa 'a Yakub. Unanga 'o golo'o 'ai ḇaḇa 'a Yakub re ananga rera moi mo-moini 'aḏi sapolo re tegoro toma nagara Mesir. Ananga mo-moini nga nyagi tumudingi re nga mutoara.
44007015	Ḏua 'a Yakub 'o tagi re 'o tegoro toma nagara Mesir, singadolo unanga re nanga ete re dotumu 'aḏi sengene.
44007016	Manga mayeti ya siḏibo toma gamu Sikhem re ya singosama toma kubu ma aḏu'u da'a. 'A Abraham ra tibo pasala ḏua kubu ma aḏu'u gena-ge ro pipisi salaka ra suku Hemor.
44007017	Wakutu Ma Jou'ongu Madutu 'ai jaji ra Abraham sa'i ri ngadolo, nanga bangsa toma nagara Mesir 'aḏi ganapu repe masala.
44007018	Ma ḏo-ḏogumu tala, 'olana lelegu matengo 'o parenta toma nagara Mesir. 'Olana gena-ge 'o nana'o ua 'a Yusuf ga'a ro sengene ḏua.
44007019	'Olana gena-ge 'ai gu-gasa cira masala tananga ete re dotumu: ngowa kiau aro sibuoro tala, unanga gena-ge 'o simau-mau ya upa'a manga ngowa kiau toma ḇanyo Nil, la 'aḏi sengene.
44007020	Wakutu gena-ge, 'a Musa 'o sibuoro ḏua. Unanga gena-ge 'o rousu masala. Ananga 'aḏi piara unanga ra ma ḇaḇa 'ai wala ma di'ara ngara ro'ange.
44007021	Ananga 'aḏi sirarini 'a Musa toma ḇanyo Nil togumu i'a, Firaun 'ai ngowa'a were'a mu 'oro re mo piara unanga sa'olo 'ami ngowa'a madutu.
44007022	Ngowa'a Mesir mo-moini manga wo-waro 'i sidoto'o ra unanga singadolo unanga rai kuasa bae tai demo re ganau, bae de'oso re ḏegoro.
44007023	Wakutu 'a Musa 'ai 'umuru musungu nyagi rata, 'ai 'akala re sinyingara 'i mau ma'u sanga 'ai ioronongoḏu ngowa'a Israel.
44007024	Ḏua unanga 'o oḏi'i ngowa'a Mesir 'aḏi sisikisa ngowa'a Israel matengo, dadi 'a Musa 'o riono ngowa'a Israel gena-ge re 'u sisengene ngowa'a Mesir gena-ge.
44007025	'A Musa 'o madibanga 'ai ioronongoḏu masiretene, nyengara ya sahe mangale Ma Jou'ongu Madutu 'o pake unanga di'a sibebasa ananga, mada'a ma nyonyata ananga ya sahe ua.
44007026	Ma ḇiḇini ino, unanga 'o oḏi'i ngowa'a Israel nga muḏiḏi 'aḏi ma'u tutu'u, ḏua unanga mau sila-la ananga re 'o kanau, ‘Ngini nena-ne ioronongoḏu, i'a sa'olo ngini ni ma'u tutu'u?’
44007027	Mada'a unanga ga'a 'o ca'olo 'ai ḏagilomu, 'o itomo 'a Musa, re 'o kanau, ‘ 'A guna ni sitede ngana no dadi sae'e re no sijuruhakimi ngomi?
44007028	Bolo ngana mau no sisengene ngoi, ma tero sa'olo 'au nyigo no sisengene ngowa'a Mesir matengo?’
44007029	Wakutu 'a Musa 'a 'isene demo gena-ge, unanga 'o wiḏi sisoi'i nagara Mesir re 'o tegoro toma daeraha Midian. I'a da'a, unanga 'o molo'ara re 'o sanga ngowa'a nau'u nga muḏiḏi.
44007030	Musungu nyagi rata palisi'i i'a, mala'ekata matengo sapolo ra Musa toma ngi'i dongi-dongi co-cori Kie Sinai. Mala'ekata gena-ge 'o waiti toma u'u ma dara toma rurubu dodowo'o ḏu moi 'i leja-lejanga.
44007031	Wakutu Musa 'a oḏi'i so'o gena 'o heranga. Dadi 'o maco-cori i'a toma ngi'i gena-ge 'o mau 'a disa waro 'o 'oru gena-ge. Ḏua unanga 'o 'isene Ma Jou'ongu Madutu 'ai iḏingi ma betongo so'o ne:
44007032	‘Ngoi nena-ne Ma Jou'ongu Madutu ga'a ninga ete re dotumu 'aḏi silamo'o re siḏubuso, Ngoi nena-ne Ma Jou'ongu Madutu ga'a Abraham, Ishak re Yakub 'aḏi silamo'o re siḏubuso.’ Wakutu Musa 'a 'isene iḏingi gena-ge, unanga 'o dadi mojongo singadolo terewete re 'a tatamo yoḏu'u 'o rurubu dodowo'o ḏu moi gena-ge.
44007033	Togumu i'a, Ma Jou'ongu Madutu 'o kanau, ‘Na woi'i ni tarupa, sababu ngi'i ga'a ngana no made-de'oso gena-ge tana'a 'ofi-'ofi.
44007034	Ngoi ta oḏi'i re ta waro 'Ari 'umata toma nagara Mesir, ananga manga 'ahu enanga 'i mamaḏi re ta 'isene ḏua ananga manga gogoru. Sababu gena-ge, ngoi to 'uci ta'u sisupu ananga. Ino, Ngoi tini 'utusu ngana no maḏibo toma nagara Mesir.’
44007035	Musa unanga nena-ne, ga'a ngowa'a Israel 'aḏi sije-jengere re 'aḏi dawongo ua, ananga 'aḏi kanau, ‘ 'A guna ni sitede ngana no dadi sae'e re no sijuruhakimi ngomi?’ Mada'a Ma Jou'ongu Madutu 'o 'utusu unanga 'o dadi ananga manga sae'e re 'o sisupu ngowa'a Israel re 'o sanga ri-riono toma mala'ekata ga'a 'o sapolo toma rurubu dodowo'o ḏu moi ga'a 'i leja-lejanga.
44007036	'A Musa 'o sibi-biri'i sisupu ngowa'a Israel toma nagara Mesir re 'o 'a'a didina'o heranga re 'ori i'a hera-heranga toma nagara Mesir, toma Ngoloto Kolili, re toma ngi'i dongi-dongi ma di'ara musungu nyagi rata ma dara.
44007037	Musa, unanga nena-ne ga'a 'o kanau toma ngowa'a Israel, ‘Ma Jou'ongu Madutu ḏuanga i'a 'o 'utusu nabi matengo. Unanga gena-ge 'o cumutu taninga sigolona ma tero sa'olo Unanga ro cumutu Ngoi.’
44007038	'A Musa 'o dadi demo ma do-dowanga toma ngowa'a Israel manga sigolona toma ngi'i dongi-dongi wakutu mala'ekata matengo 'o siajele ra nanga ete re dotumu toma Kie Sinai. Unanga 'a dawongo ra Ma Jou'ongu Madutu ino habari mangale nanga 'ahu ma duhu di'a 'a singadolo ra ngene.
44007039	Kalaha so'o gena, nanga ete re dotumu oḏu'u 'aḏi 'isene Musa. Ananga 'aḏi dawongo ua unanga, re 'aḏi mau maḏibo toma nagara Mesir.
44007040	Ananga 'aḏi soma'a Harun, ‘No 'a'a dulada di'a ngomi, la enanga 'i sibi-biri'i ngomi. Sababu ngomi mawaro ua 'oru 'i dadi ra Musa ga'a 'o sibi-biri'i ngomi mi supu toma Mesir!’
44007041	Ma 'orasa gena-ge, ananga 'aḏi 'a'a dulada sapi ma ngowa rimoi, kara ananga 'aḏi gasa manga jou-jou re 'aḏi 'a'a laya, la ya silamo'o dulada gena-ge ga'a manga giama ma munara masiretene.
44007042	Dadi Ma Jou'ongu Madutu ya'u sisoi'i tala ananga, re ya'u sieanga i'a ananga 'aḏi silamo'o re siḏubuso 'o mumuḏungu toma diwanga. Gena-ge 'i ma tero ga'a 'i silefo pasala ḏua toma nabi-nabi manga boku, ma betongo so'o ne: ‘Hai ngowa'a Israel, na tola'a re na tau'u haiwani di'a ninga jou-jou ma di'ara musungu nyagi rata toma ngi'i dongi-dongi, mada'a gena-ge di'a Ngoi ua.
44007043	Ngini na mete'e re na gasa dulada Molok ma suyu'u re dulada mumuḏungu di'a jou'ongu ma somoara Refan ngini ni silamo'o re siḏubuso jou'ongu-jou'ongu ma somoara gena-ge. Sababu gena-ge, Ngoi to nyengara ninga lawana 'aḏi gasa ngini toma giḏanga da'a nagara Babel kaci moi.’
44007044	Wakutu ete re dotumu 'aḏi tegoro toma ngi'i dongi-dongi ananga 'aḏi 'a'a Ma Jou'ongu Madutu 'ai suyu'u, 'aḏi mete'e Unanga 'ai 'atoranga re ma duhu mete'e Unanga 'ai 'akala ma mau ga'a Unanga ro pula'a ra Musa.
44007045	Togumu i'a, nanga ete re dotumu ya gasa-gasa suyu'u gena-ge le'a bolo le'a. Wakutu ananga re 'a Yosua 'aḏi rabasa daeraha nena-ne toma bangsa-bangsa ga'a Ma Jou'ongu Madutu ya'u sisupu ra ananga gena-ge, ananga 'aḏi gasa Ma Jou'ongu Madutu 'ai suyu'u gena-ge ḏi'i. Suyu'u gena-ge rema enanga moju singadolo Daud 'ai 'orasa.
44007046	Unanga gena-ge ga'a 'o sisanangi Ma Jou'ongu Madutu 'ai 'akala re sinyingara re 'o golo'o na'o nyengara 'o 'a'a Ma Jou'ongu Madutu 'ai Wala, Ma Jou'ongu Madutu ga'a Yakub 'o silamo'o re siḏubuso.
44007047	Mada'a 'a Salomo 'a side'oso Ma Jou'ongu Madutu 'ai Wala.
44007048	Momongolo ua, Ma Jou'ongu Madutu toma Gau'u 'a ḏegoro ua toma wala gena-ge ga'a manusia ya 'a'a. Nabi matengo 'o lefo tai boku so'o ne:
44007049	‘Diwanga sa'olo Ngoi to parenta ma ngi'i, re 'o tana'a ma tero sa'olo 'Ari rou ma ba-bangini, wala 'oru ngini side'oso di'a Ngoi?! Bolo ma ngi'i le'a di'a Ngoi to mangomasa?!
44007050	Ngoi, Ma Jou'ongu Madutu bolo 'a guna 'o sidadi 'ori i'a rana mo-moini gena-ge?!’
44007051	Ioronongoḏu ngowa'a Yahudi, ngini ninga sae'e lai te'e madutu re kangela masala ni mete'e Ma Jou'ongu Madutu, ngini reninga ngau'u mada'a ni 'isene Ma Jou'ongu Madutu 'ai demo ua. Ngini mo-moini ma tero sa'olo ninga ete re dotumu: Ngini ni lawana Ma Ngagara 'Ofi-'Ofi tau-taunu!
44007052	Nabi matengo i'a mai ua, ninga ete re dotumu 'aḏi sikisa ua! 'Ua re 'au wali, ananga 'aḏi sisengene Ma Jou'ongu Madutu 'ai nabi-nabi ga'a 'aḏi siajele mangale Yesus 'ai ta-sapolo, Unanga gena-ge Ngowa'a Loasa re Banari. Nange-ne ngini ni sipula'a Unanga gena-ge Tai lawana re ngini nu sisengene Unanga!
44007053	Ngini ni dawongo ḏua Ma Jou'ongu Madutu 'ai parenta-parenta ga'a mala'ekata-mala'ekata ya singadolo ra ngini, mada'a ngini mo-moini ni mete'e ua.”
44007054	Wakutu Mahkamah 'Agama ya 'isene mo-moini Stefanus 'o kanau so'o gena, ananga manga 'akala re sinyingara go-goḏi, re 'aḏi ruta masala ra unanga.
44007055	Mada'a Ma Ngagara 'Ofi-'Ofi 'u ḏegoro, ḏua unanga 'o magelelo ie 'o oḏi'i ie diwanga talanga re Ma Jou'ongu Madutu 'ai mulia re Yesus 'o made-de'oso toma ngi'i kuasa ma pari cua ra Ma Jou'ongu Madutu 'ai giama ma kuwiḏa i'a.
44007056	Stefanus 'o kanau, “Oḏi'i! Ngoi to oḏi'i soroga ma ngalana 'i welanga re Manusia ma Ngowa'a Nau'u 'o made-de'oso ra Ma Jou'ongu Madutu 'ai giama ma kuwiḏa i'a.”
44007057	Ngowa-ngowa'a toma Mahkamah 'Agama ya pu'i manga ngau'u re 'aḏi mapataha re 'aḏi marimoi mau cako'o unanga.
44007058	Ananga 'u taba'a unanga sisupu toma limau ma ḏuḏunu, kara ananga 'aḏi poini unanga reo maḏi. Re sakisi-sakisi gena-ge ya woi'i manga juba ya siḏingoto ra Saulus tubaie matengo, kara 'aḏi poini 'a Stefanus.
44007059	Wakutu ananga 'aḏi poini 'a Stefanus, unanga 'o maḏigaro'o re 'o manyiata, “Ma Jou Yesus, na dawongo 'ari nyawa!”
44007060	Ḏua 'a Stefanus 'o maḏipolono tala re 'o poa'a 'a siduga-duga 'o kanau, “Ma Jou, singa'unu awa ḏosa nena-ne ra ananga!” Unanga 'o kanau gena-ge togumu i'a, ḏua ro sengene.
44008001	'A Saulus 'o 'akoru ḏi'i di'a ananga 'aḏi sisengene Stefanus. Toma wangere gena-ge ḏua, ananga 'aḏi kunu'i ngowa-ngowa'a ngaku Yesus toma limau Yerusalem, singadolo ananga 'aḏi wiḏi matai are toma daeraha Yudea re daeraha Samaria, mada'a Yesus 'ai so-soma'a 'aḏi wiḏi ua.
44008002	Ngowa-ngowa'a loasa re banari 'aḏi palihara 'a Stefanus 'ai maiyeti toma kubu ma aḏu'u re ananga 'aḏi gaḏi unanga garura masala.
44008003	Mada'a Saulus mau 'o sisikisa ngowa-ngowa'a ngaku Yesus. Sababu gena-ge, unanga 'o supu-osama toma wala-wala, 'o cako'o re 'o iḏala ngowa-ngowa'a gena-ge re ya'u singosama bui.
44008004	Ngowa-ngowa'a ngaku Yesus ga'a 'aḏi wiḏi matai are gena-ge 'aḏi singadolo Habari Roanga ra Ma Jou'ongu Madutu ino toma ngi'i le'a bolo le'a.
44008005	'A Filipus, unanga ngowa'a ngaku Yesus, 'o wiḏi ḏi'i sisoi'i tala limau Yerusalem. Unanga 'o tagi toma limau Samaria 'o singadolo Habari Roanga mangale Yesus gena-ge 'O Kristus.
44008006	'Age ngowa'a manga repe roh ma jira ya'u dungosama, 'a Filipus 'a dusu'u, enanga 'i supu re 'i maboa-boa'a. Unanga 'o si-la ngowa'a ḇolo re ngowa'a ceg̱u manga repe ḏi'i. Wakutu ngowa'a repe 'aḏi 'isene 'a Filipus 'ai do-doto'o re 'aḏi oḏi'i 'o 'a'a didina'o heranga gena-ge, ananga 'aḏi tailako 'a Filipus 'ai demo-demo.
44008008	Dadi ngowa-ngowa'a toma limau Samaria 'aḏi maroanga masala.
44008009	Toma limau gena-ge, 'age rema ngowa'a nau'u matengo, 'ai lomanga Simon. Ma di'ara ḏua 'o 'a'a sarati singadolo ananga mo-moini toma limau gena-ge 'aḏi heranga masala. Unanga 'o matoro re 'o kanau ra ananga, “Ngoi ḏua, 'a guna riwara.”
44008010	Ananga mo-moini toma limau gena-ge, na-nau'u re we-were'a ce-ceka'a re la-lamo'o, 'aḏi tailako re 'aḏi 'isene unanga. Ananga gena-ge 'aḏi kanau, “Ngowa'a nena-ne 'ai de-de'e ra Ma Jou'ongu Madutu ino, ngene wo silomanga ‘ 'O Lamo'o Masala.’ ”
44008011	Ma di'ara ḏua ananga gena-ge 'aḏi heranga sababu Simon 'a si'a'a sarati gena-ge singadolo ananga 'aḏi mete'e unanga.
44008012	Filipus 'o singadolo Habari Roanga mangale Ma Jou'ongu Madutu 'ai Pareta re Yesus Kristus ḏi'i. Toma 'orasa gena-ge, ngowa'a repe 'aḏi ngaku 'oru ga'a Filipus 'o siajele. Dadi ananga sanga baptis ra Filipus, bae na-nau'u bae we-were'a.
44008013	'A Simon masiretene 'o ngaku ḏi'i. Ḏua unanga 'o sanga baptis re 'o mete'e 'a Filipus le'a bolo le'a. Simon 'o heranga tau-taunu wakutu 'o oḏi'i 'a Filipus 'o 'a'a didina'o heranga re 'a'a ga'a hera-heranga ma lamo'o.
44008014	Yesus 'ai so-soma'a toma limau Yerusalem ya 'isene ḏua mangale ngowa-ngowa'a toma limau Samaria 'aḏi ngaku ḏua Ma Jou'ongu Madutu 'ai demo mangale Yesus gena-ge 'O Kristus. Ḏua ananga 'aḏi cumutu 'a Petrus re 'a Yohanes, kara 'aḏi soma'a 'aḏi si'a da'a toma limau Samaria.
44008015	Wakutu 'a Petrus re 'a Yohanes 'aḏi ngadolo, ananga 'aḏi manyiata, la Ma Jou'ongu Madutu 'o pula'a Ma Ngagara 'Ofi-'Ofi toma ngowa-ngowa'a Samaria gena-ge,
44008016	sababu Ma Ngagara 'Ofi-'Ofi 'i 'uci re ya'u ḏegoro nyangu. Ananga gena-ge sanga baptis ra Ma Jou Yesus 'ai lomanga ḇato.
44008017	Ḏua 'a Petrus re 'a Yohanes ya siteru manga giama ra ananga matengo re matengo, kara Ma Ngagara 'Ofi-'Ofi 'i 'uci ya'u ḏegoro.
44008018	Wakutu Simon 'a oḏi'i ananga gena-ge Ma Ngagara 'Ofi-'Ofi ya'u ḏegoro sababu Yesus 'ai so-soma'a ya siteru manga giama ra ananga matengo re matengo, unanga 'o gasa 'o pipisi ra Petrus re 'a Yohanes,
44008019	re 'o kanau, “Kuasa gena-ge pula'a ino ra ngoi ḏi'i, la Ma Ngagara 'Ofi-'Ofi 'i 'uci re 'i ḏegoro ḏi'i na'o ngoi ta siteru 'ari giama ra guna ḇato.”
44008020	Mada'a Petrus 'a sangoro, “Ngana re 'ani pipisi ni osama naraka, sababu ngana na ta'ajiri Ma Jou'ongu Madutu 'ai cocatu nyengara na tibo reo pipisi!
44008021	Ngana no ma'u mete'e munara ra ngomi yoḏu'u sababu 'ani 'akala re sinyingara ma dara 'i banari ua ra Ma Jou'ongu Madutu 'ai momina.
44008022	Sababu gena-ge, na sieanga 'ani maksudu ma jira re no manyiata ra Ma Jou'ongu Madutu no golo'o Unanga 'o singi-ngiranga 'ani 'ulungu ma jira toma 'akala re sinyingara ma dara.
44008023	Sababu Ngoi ta waro 'Iblisi ni ḏegoro ngana re 'ani 'akala re sinyingara ma dara 'i go-goḏi masala.”
44008024	'A Simon 'o kanau i'a ra Petrus re 'a Yohanes, “Na'o so'o gena, ni riono ngoi re manyiata ra Ma Jou'ongu Madutu, la 'oru ngini ni siajele ge, awa 'i dadi ra ngoi.”
44008025	Pasala i'a, ananga 'aḏi sijarita remanga wo-waro masiretene mangale Yesus Kristus tamanga 'ahu ma dara re 'aḏi singadolo Habari Roanga, kara Petrus re 'a Yohanes 'aḏi maḏibo toma limau Yerusalem. Tamanga ḏo-ḏagi gena-ge, wakutu ananga 'aḏi tuḏu toma gamu-gamu toma daeraha Samaria, ananga 'aḏi singadolo mangale Habari Roanga ḏi'i.
44008026	Toma 'orasa gena-ge, Ma Jou'ongu Madutu 'ai mala'ekata matengo 'o kanau ra Filipus, “No tagi mete'e ngo'omo kore mie toma limau Yerusalem re limau Gasa ma sigolona.” Ngo'omo gena-ge 'i garura.
44008027	Ḏua Filipus 'o tagi. Toma 'orasa gena-ge, ngowa'a Etiopia 'ai ḏe-ḏegoro lai kau'u tai ḏo-ḏagi maḏibo toma nagara Etiopia. 'Au nga'ene, unanga gena-ge ro tagi toma limau Yerusalem di'a 'o silamo'o re siḏubuso Ma Jou'ongu Madutu. Unanga ngo Kandake 'ami Kadato ma ja-jaga re 'ami pipisi ma gu-gu'u ma sae'e; Kandake, munanga gena-ge ngowa'a Etiopia manga 'olana.
44008028	Tai ḏo-ḏagi maḏibo, ngowa'a Etiopia gena-ge tai goroba ma dara 'o baca nabi Yesaya 'ai boku.
44008029	Ma Ngagara 'Ofi-'Ofi 'i kanau ra Filipus, “No tagi re no sebanga i'a toma goroba ge.”
44008030	Filipus 'o lalara 'o masebanga i'a re 'o 'isene ngowa'a Etiopia gena-ge 'o baca nabi Yesaya 'ai boku. Filipus 'o sano, “Tuanga, 'oru no baca, no sahe bolo ua?”
44008031	Ngowa'a Etiopia gena-ge 'o sangoro, “Ngoi ta waro ua, na'o matengo i'a mai ua 'a sipula'a ma ngale ra ngoi!” Ḏua unanga 'o golo'o 'a Filipus 'o palene tai goroba re tegoro ma'u sebanga ra unanga.
44008032	Ngowa'a Etiopia gena-ge 'a baca ra nabi Yesaya 'ai boku. Nabi gena-ge 'o silefo ma betongo so'o ne: “Unanga ma tero sa'olo doba ya gasa mau ya tola'a, re 'o ma tero sa'olo doba ma ngowa ya guti ma gogo, mada'a 'i poa'a ua. So'o gena ḏi'i, Unanga kama kanau bale moi i'a mai ua.
44008033	Ananga 'U pula'a mara'a re 'U si'u'ua Unanga. Ḏua ananga 'U sengene singadolo matengo i'a ua ya sijarita mangale 'Ai ngowa re danongo.”
44008034	Ngowa'a Etiopia gena-ge 'o kanau ra Filipus, “Na'o no nyengara na siajele ra ngoi, nabi 'ai maksudu gena-ge 'a guna? Unanga masiretene bolo ngowa'a lelegu?”
44008035	Ḏua 'a Filipus 'o mulaingi kanau, pake bu-bula'a--bu-bula'a gena-ge ra Yesaya 'ai boku, la 'o singadolo Habari Roanga mangale Yesus toma ngowa'a Etiopia gena-ge.
44008036	Tamanga ḏo-ḏagi gena-ge ma dara, ananga 'aḏi ngadolo toma ngi'i rimoi rema ḇanyo. Ngowa'a Etiopia gena-ge 'o kanau, “Oḏi'i 'age rema ḇanyo! Nyengara bolo ua to sanga baptis?” [
44008037	Filipus 'o sangoro, “Tuanga na'o no ngaku rani 'akala re sinyingara mode-mode'e, nyengara Tuanga no sanga baptis.” Ngowa'a Etiopia gena-ge 'o kanau, “Ngoi to ngaku Yesus Kristus, Unanga gena-ge Ma Jou'ongu Madutu 'ai Ngowa'a Nau'u.”]
44008038	Ḏua unanga 'o soma'a goroba ma ga-gasa sitogumu goroba gena-ge, kara ananga nga muḏiḏi 'aḏi 'uci toma ḇanyo ma dara re 'a Filipus 'o baptis unanga.
44008039	Wakutu ananga 'aḏi pere ie toma du-dudungu, kage-kage Ma Ngagara 'Ofi-'Ofi 'u gasa 'a Filipus toma ngi'i ma lelegu. Ḏua ngowa'a Etiopia gena-ge 'o oḏi'i Filipus riwara. Unanga 'a dowanga 'ai ḏo-ḏagi rai roanga masala.
44008040	Siwaro i'a ua, 'a Filipus 'o ngadolo ḏua toma limau Asdod. Wakutu unanga 'a dowanga 'ai ḏo-ḏagi toma limau Kaisarea, 'o tuḏu toma limau mo-moini 'o singadolo Habari Roanga.
44009001	Toma 'orasa gena-ge, 'a Saulus 'o nyafusu sisengene tau-taunu ngowa-ngowa'a ngaku Yesus. Sababu gena-ge, unanga 'o tagi toma 'imam 'agung
44009002	re 'o golo'o surata watasa. Unanga mau gasa surata gena-ge toma wala puji ma sae'e toma limau Damsyik. Dadi na'o unanga ya'u sanga ngowa-ngowa'a 'aḏi mete'e Ma Jou Yesus 'ai do-doto'o, na-nau'u bolo we-were'a, unanga ya'u cako'o re ya'u gasa toma limau Yerusalem.
44009003	Wakutu Saulus re ngowa-ngowa'a 'aḏi ma'u mete'e ra unanga 'aḏi co-cori ḏua toma limau Damsyik, kage-kage tarangi rimoi da'u diwanga tala 'i nga'unu re sigoloḏi unanga.
44009004	Unanga 'o ruba re 'o 'isene iḏingi rimoi ma betongo ra unanga, “Saulus, Saulus, i'a sa'olo ngana no sisikisa Ngoi?”
44009005	Saulus 'o sano, “Ma Jou, Ngana 'a guna?” Iḏingi gena-ge ya sangoro, “Ngoi ne Yesus ga'a ngana no sisikisa.
44009006	Mada'a nena-ne ḏua, no momi'i re no tagi osama toma limau. I'a da'a ngana na waro 'o 'oru ga'a ngana balasu na 'a'a.”
44009007	Ngowa-ngowa'a ga'a 'aḏi ma'u mete'e ra Saulus gena-ge 'aḏi sawana singadolo ya waro manga gogare riwara, sababu ya 'isene ma betongo mada'a 'aḏi oḏi'i matengo ua.
44009008	Saulus 'o momi'i re 'a welanga 'ai la'o, mada'a 'o oḏi'i ri oḏu'u. Ḏua ananga 'u gu'u 'ai giama re 'u tuda singosama da'a toma limau Damsyik.
44009009	Ma di'ara wangere ro'ange, unanga 'ai la'o 'i hafu, re kama oromo re ka'e mai ua.
44009010	'Age toma limau Damsyik, matengo 'ai lomanga 'a Ananias, unanga ngowa'a ngaku Yesus. Tai tingoḏi'i ma dara Ma Jou 'o kanau ra unanga, “Ananias!” Ananias 'o sangoro, “Ya, Ma Jou.”
44009011	Ma Jou Yesus 'o kanau, “Ino no tagi so'o nena ḏua. Tagi ra Yudas 'ai wala toma Ngo'omo Boloto. I'a da'a, ngana no sano, ‘le'a ngowa'a matengo 'ai lomanga Saulus, unanga gena-ge ngowa'a Tarsus’. Toma 'orasa gena-ge, Saulus 'o manyiata re 'o sanga tingoḏi'i.
44009012	Tai tingoḏi'i ma dara, 'o oḏi'i na-nau'u matengo 'ai lomanga 'a Ananias 'o sapolo, kara 'a siteru 'ai giama ra unanga di'a 'o oḏi'i nyengara moju.”
44009013	Ananias 'o sangoro, “Ma Jou, ngoi to 'isene ḏua ngowa'a repe 'aḏi siajele mangale ngowa'a gena-ge. Unanga gena-ge 'o sisikisa ḏua ngowa-ngowa'a ngaku Yesus toma limau Yerusalem.
44009014	Re nange-ne unanga 'o sapolo 'ane re 'o sanga watasa toma 'o 'imam-'imam ma sae'e di'a 'o cako'o ngowa'a ngaku Yesus mo-moini.”
44009015	Mada'a Ma Jou 'o kanau ra Ananias, “Tagi ḇato! Sababu Ngoi to cumutu unanga 'o de-de'oso Ngoi. Unanga 'o sihabari mangale Ngoi toma ngowa-ngowa'a Yahudi ua re manga 'olana re ngowa-ngowa'a Israel ḏi'i.
44009016	Ngoi masiretene ta sijumu ra unanga ḏuanga i'a unanga balasu 'o sanga ma sangisara ma repe mura ua, sababu 'o sihabari mangale Ngoi.”
44009017	Dadi, Ananias 'o tagi re 'o osama toma wala ma dara gena-ge re 'a siteru 'ai giama ra Saulus. Unanga 'o kanau, “Saulus 'ari dowara, ngana no oḏi'i Ma Jou Yesus toma ngo'omo ma golona wakutu no tagi ino 'ane. Unanga gena-ge 'o soma'a ngoi to sapolo ra ngana, la no oḏi'i moju re ngana Ma Ngagara 'Ofi-'Ofi ni ḏegoro.”
44009018	Toma 'orasa gena-ge ḏua, Saulus 'a basono sa'olo nyao'o ma ḏungi'i 'i palata ra Saulus 'ai la'o, re unanga ro oḏi'i moju. Togumu i'a, unanga 'o momi'i re 'o sanga baptis.
44009019	Unanga 'o oromo togumu i'a, 'ai de-de'e ri ḏibo moju. Ma di'ara wangere muḏuo i'a, Saulus 'o tegoro toma ngowa-ngowa'a ngaku Yesus toma limau Damsyik.
44009020	Wakutu Saulus 'o tegoro toma limau Damsyik, unanga 'o osama toma wala-wala puji re 'o singadolo mangale Yesus gena-ge Ma Jou'ongu Madutu 'ai Ngowa'a Nau'u.
44009021	Ngowa'a mo-moini ya 'isene 'aḏi heranga masala. Ananga 'aḏi makanau matengo re matengo, “Unanga nena-ne ga'a 'o sisengene ngowa'a ngaku Yesus toma limau Yerusalem! Unanga 'ai maksudu 'o sapolo 'ane 'o cako'o re 'o gasa ngowa'a gena-ge toma 'imam-'imam ma sae'e!”
44009022	Mada'a Saulus 'ai kuasa ganapu te'e re lamo'o. Unanga 'o pula'a nana'o mangale Yesus gena-ge sa'olo 'O Kristus singadolo ngowa'a Yahudi toma limau Damsyik 'aḏi rubutu ri yoḏu'u.
44009023	Ma di'ara ḏua, ngowa'a Yahudi 'aḏi mafakati di'a sisengene 'a Saulus.
44009024	Lobi'i re wangere, ananga 'u danu unanga toma limau ma ngalana lamo'o di'a 'aḏi sisengene 'a Saulus. Mada'a 'a Saulus 'a waro manga masenge gena-ge.
44009025	Dadi 'age utu moi, 'a Saulus 'ai me-mete'e 'aḏi 'oro unanga, kara ananga 'u sigare toma karajanga lamo'o. Ḏua ananga 'u sisiala mete'e limau ma jangela ḏuḏunu.
44009026	Wakutu 'a Saulus 'o tagi toma limau Yerusalem, i'a da'a unanga 'a sitai'i mau 'o marimoi toma ngowa-ngowa'a ngaku Yesus. Mada'a ananga 'aḏi dawongo ua sababu 'aḏi mojongo unanga. Ananga 'aḏi ngaku ua unanga ro dadi ngowa'a ngaku Yesus.
44009027	Ḏua 'a Barnabas 'o sapolo ra unanga re 'u gasa ra Yesus 'ai so-soma'a. Barnabas 'a sijarita ra ananga mangale 'a Saulus 'o oḏi'i Ma Jou toma ngo'omo ma golona re Ma Jou ro siajele ra unanga. Barnabas 'o siajele ḏi'i 'a Saulus 'o singadolo mangale Yesus kama mojongo ua toma ngowa'a Damsyik.
44009028	Yesus 'ai so-soma'a 'aḏi ngaku 'a Barnabas. Dadi, 'a Saulus 'o tegoro re malomu ra Yesus 'ai so-soma'a re ngowa-ngowa'a ngaku Yesus. Unanga 'o doto'o ḏi'i mangale Yesus kama mojongo ua le'a ḇato toma limau Yerusalem
44009029	Unanga 'o kanau re 'o ma'u rubutu tau-taunu toma ngowa'a Yahudi ga'a 'aḏi pake Yunani manga demo. Mada'a ananga 'aḏi disa ngo'omo, la sisengene unanga.
44009030	Wakutu ngowa-ngowa'a ngaku Yesus ma lelegu ya 'isene gena-ge, ananga 'u gasa Saulus toma limau Kaisarea. Togumu i'a 'u siḏingoto unanga toma limau Tarsus.
44009031	Toma 'orasa gena-ge, ngowa-ngowa'a ngaku Yesus mo-moini toma daeraha Yudea, daeraha Galilea re daeraha Samaria 'aḏi basono dame. Ma Ngagara 'Ofi-'Ofi ya'u riono tamanga 'ahu ma dara singadolo manga ngo-ngaku ganapu te'e, ananga 'aḏi 'ahu 'aḏi silamo'o re mojongo Ma Jou'ongu Madutu tau-taunu, re ngowa-ngowa'a ngaku Yesus dogo repe.
44009032	'A Petrus 'o tagi toma daeraha le'a bolo le'a 'o tutumu ngowa'a ngaku Yesus. 'Age wangere rimoi, unanga 'o tutumu ngowa-ngowa'a ngaku Yesus toma limau Lida.
44009033	I'a da'a, unanga 'o ma'u sanga na-nau'u ḇolo matengo 'ai lomanga 'a Eneas. Unanga kama momi'i i'a mai ua toma dederu ma di'ara musungu tu'angere ma dara.
44009034	'A Petrus 'o kanau ra unanga, “Eneas, 'a Yesus Kristus 'o si-la ngana. Momi'i re na lolo 'ani jungutu.” Toma 'orasa gena-ge ḏua, Eneas 'o momi'i.
44009035	Ngowa'a manga repe masala toma limau Lida re daeraha Saron 'aḏi oḏi'i 'a Eneas. Sababu gena-ge, ananga manga repe 'aḏi ngaku Ma Jou Yesus.
44009036	Toma limau Yope, 'age rema ngowa'a were'a matengo 'ami lomanga ngo Tabita. Munanga ngowa'a ngaku Yesus. ('Ami lomanga toma Yunani manga demo ngo Dorkas, Dorkas ma ngale: manjanga.) Munanga mo 'a'a 'ori i'a la-la tau-taunu re mo riono ngowa'a ma dinga'unu ua.
44009037	Toma 'orasa gena-ge, munanga mo siḏi singadolo mo sengene. 'Ami maiyeti, ngowa'a ya 'ori'i re ya sigare toma kamara da'u re'u.
44009038	Limau Yope, 'i ma'u cori re limau Lida. Wakutu ngowa-ngowa'a ngaku Yesus toma limau Yope 'aḏi 'isene 'a Petrus unanga da'a toma limau Lida, ananga 'aḏi 'utusu nga muḏiḏi 'aḏi tagi si'a ra Petrus. Wakutu ananga gena-ge 'aḏi ngadolo, 'aḏi golo'o mode-mode'e ra Petrus, “No caiti ino.”
44009039	Togumu i'a, Petrus 'o ma'u mete'e ra ananga. Ngadolo da'a 'u gasa toma kamara da'u re'u. Ngowa'a balo-balo sigoloḏi 'a Petrus re 'aḏi gaḏi re 'aḏi sijumu manga baju re juba ga'a ngo Dorkas madini wakutu mo 'ahu-'ahu moju.
44009040	'A Petrus 'o soma'a ananga mo-moini 'aḏi masupu. Unanga 'o maḏipolono re 'o manyiata. Ḏua 'o talaḏi i'a ma maiyeti re 'o kanau, “Tabita, no momi'i!” Toma 'orasa gena-ge ḏua, 'ami la'o 'i welanga re mo oḏi'i 'a Petrus, kara munanga mo momi'i.
44009041	'A Petrus 'a gu'u 'ami giama re 'o riono side'oso munanga. Togumu i'a 'a Petrus 'o 'aro'o ngowa-ngowa'a ngaku Yesus re ngowa'a balo-balo, kara 'o siḏibo munanga ra ananga.
44009042	Habari mangale gena-ge, ngowa'a mo-moini ya 'isene toma limau Yope. Sababu gena-ge ngowa'a repe 'aḏi ngaku Ma Jou Yesus.
44009043	'A Petrus 'o tegoro wangere muḏuo i'a moju ra Simon 'ai wala - Simon gena-ge ga'a wa-wati'i haiwani ma 'eno'o.
44010001	Toma limau Kaisarea, 'age rema na-nau'u matengo, ngowa'a Yahudi ua 'ai lomanga Kornelius, unanga gena-ge 'o kapiteng toma sordado Italia ma balangu.
44010002	Unanga re ngowa'a mo-moini ga'a tegoro tai wala ma dara, ananga 'aḏi 'ahu di'a sisanangi Ma Jou'ongu Madutu re 'aḏi silamo'o re mojongo Ma Jou'ongu Madutu. Unanga 'o pula'a pipisi lai repe toma ngowa'a Yahudi ma dinga'unu ua manga repe. Unanga 'o manyiata ra Ma Jou'ongu Madutu tau-taunu ḏi'i.
44010003	Toma wangere rimoi, ḏa ca'olo ro'ange wangere so'o ne'o, unanga 'o sanga tingoḏi'i re 'o oḏi'i mode-mode'e Ma Jou'ongu Madutu 'ai mala'ekata matengo ga'a 'o kanau, “Kornelius!”
44010004	Kornelius 'o talaḏi i'a rai mojongo re 'o kanau, “Ma Jou, rema 'oru?” Mala'ekata gena-ge 'o sangoro, “Ma Jou'ongu Madutu 'a 'isene 'ani go-golo'o ḏua re 'a sidaioranga ua 'ani 'akala re sinyingara ma la-la toma ngowa-ngowa'a ma dinga'unu ua.
44010005	Nange-ne ḏua, no soma'a ngowa-ngowa'a 'aḏi tagi toma limau Yope si'a re 'aḏi sidola'a Simon, unanga gena-ge 'ai lomanga madutu 'a Simon Petrus.
44010006	Unanga gena-ge 'o tegoro ra Simon, ga'a wa-wati'i haiwani ma 'eno'o, 'ai wala cori toma ngoloto ma 'uḏu.”
44010007	Ḏua mala'ekata gena-ge 'o sisoi'i tala, kara Kornelius 'o 'aro'o 'ai falalomu nga muḏiḏi re 'ai sordado matengo. Sordado gena-ge 'ai pengawala, ga'a 'o 'ahu di'a sisanangi Ma Jou'ongu Madutu 'ai 'akala re sinyingara.
44010008	Kornelius 'a siajele mo-moini ra ananga 'oru 'i dadi toma wangere gena-ge re 'o soma'a ananga 'aḏi tagi si'a toma limau Yope re 'aḏi sidola'a 'a Simon Petrus.
44010009	Ma ḇiḇini ino, cori wangere 'olona, ananga toma ngo'omo ma golona sa'i ngadolo toma limau Yope, 'a Petrus 'o pere toma wala ma re'u di'a 'o manyiata.
44010010	'A Petrus 'o basono sawini masala re mau 'o oromo. Wakutu ananga 'aḏi sidodahe 'ai ngo-ngoromo, unanga 'o sanga tingoḏi'i.
44010011	Tai tingoḏi'i ma dara gena-ge, unanga 'o oḏi'i diwanga 'i talanga re 'ori i'a rimoi sa'olo ḇa'a ro-roata ga'i moi 'i siala da'u tala ma dere rata ge 'i piri'u.
44010012	Toma dara, 'age rema haiwani fara muḏuo i'a: ma rou rata, tare-tare, re namo diwanga.
44010013	Ḏua iḏingi rimoi ma betongo so'o ne: “Petrus, no te'oso re na tola'a haiwani gena-ge, kara na oromo!”
44010014	Petrus 'o sangoro, “Ma Jou, sanga ua! Sababu soi moi nyangu ngoi to oromo 'ori i'a ga'a 'i wosono taminga 'agama ma 'atoranga, ma tero haiwani-haiwani gena-ge.”
44010015	Re iḏingi gena-ge 'i kanau moju ma soi ḏiḏi ra unanga, “Na'o Ma Jou'ongu Madutu 'o nyengara na oromo haiwani-haiwani gena-ge, awa na itomo.”
44010016	Iḏingi gena-ge 'i dadunu singadolo soi ro'ange. Gena ḏua, kage-kage ma ḇa'a ge 'i pere sie toma diwanga.
44010017	Wakutu Petrus 'o masano moju tai 'akala re sinyingara ma dara mangale ma maksudu 'oru tingoḏi'i gena-ge, Kornelius 'ai ju-jumutu ga'a 'aḏi saele 'aḏi ngadolo ra Simon 'ai wala ma hisa ma ngalana.
44010018	Ḏua ananga 'aḏi 'aro'o 'aḏi sano, “ 'Ane rema ngowa'a matengo, ananga 'u si'aro'o Simon Petrus, 'o tuḏu 'ane bolo ua?”
44010019	Wakutu Petrus 'o mafikiri moju mangale tingoḏi'i ma maksudu, Ma Ngagara 'Ofi-'Ofi 'i kanau ra unanga, “Hei Petrus, 'age rema ngowa'a nga ḏu'ange 'aḏi disa ngana.
44010020	Dadi caiti no 'uci re no mataka-taka awa mete'e ananga, sababu ngoi to soma'a ananga 'aḏi sapolo ra ngana.”
44010021	Ḏua Petrus 'o 'uci re 'o kanau i'a ra ananga gena-ge, “Ngoi ne ngowa'a ga'a ngini ni disa, di'a 'oru ni sapolo 'ane?”
44010022	Ananga ya sangoro, “Kapiteng Kornelius 'o soma'a ngomi sapolo 'ane. Unanga ngowa'a loasa re banari re 'o silamo'o re mojongo Ma Jou'ongu Madutu. Ngowa'a Yahudi mo-moini 'aḏi silamo'o masala unanga ḏi'i. Ma Jou'ongu Madutu 'ai mala'ekata matengo 'o soma'a unanga 'o golo'o 'a Tuanga no sapolo tai wala, la 'o 'isene 'oru Tuanga no siajele ra unanga.”
44010023	Ḏua, Petrus 'o 'aro'o ananga mo-moini gena-ge 'aḏi osama toma wala re 'aḏi tuḏu otu utu moi. Ma ḇiḇini i'a, unanga 'o momi'i re 'o tagi ma'u mete'e ra ananga gena-ge 'aḏi tagi toma limau Kaisarea. Ngowa'a ngaku Yesus nga muḏuo i'a toma limau Yope 'aḏi mete'e ḏi'i.
44010024	Ma da-daini i'a, ananga 'aḏi ngadolo da'a toma limau Kaisarea. 'Age ḏi'i, Kornelius re 'ai ioro re nongoḏu re 'ai ḏagilomu-ḏagilomu cori ya'u 'aro'o pasala ḏua. Ananga mo-moini 'aḏi totoma 'a Petrus 'o sapolo.
44010025	Wakutu Petrus 'o osama ra Kornelius 'ai wala, Kornelius 'o mapagara 'ai biono tala re 'o silamo'o re siḏubuso Petrus.
44010026	Mada'a Petrus 'a gu'u 'ai giama re 'u taba'a side'oso re 'o kanau ra unanga, “Te'oso! Ngoi masiretene manusia 'i ma tero sa'olo ngana ḏi'i.”
44010027	Wakutu 'a Petrus 'o osama ra Kornelius 'ai wala ma dara ananga 'aḏi ma'u ka-kanau moju re 'age unanga 'o sanga i'a ngowa'a manga repe 'aḏi malomu.
44010028	Ḏua unanga 'o kanau i'a ra ananga, “Ngini masiretene na waro mangale mete'e ngowa'a Yahudi manga 'agama ma 'atoranga, ngowa-ngowa'a Yahudi simaha ua 'aḏi tuḏu bolo 'aḏi malomu toma ngowa-ngowa'a Yahudi ua. Mada'a Ma Jou'ongu Madutu 'o sijumu pasala ḏua tari tingoḏi'i nange-ge mangale ngoi nyengara to tuḏu bolo to malomu ra guna ḇato: bae ngowa'a Yahudi bae ngowa'a Yahudi ua.
44010029	Sababu gena-ge, wakutu Tuanga no golo'o ngoi to sapolo ino, ngoi ta itomo ua. Dadi nange-ne, ngoi mau ta waro i'a sa'olo Tuanga, 'ani ioro re nongoḏu re 'ani ḏagilomu-ḏagilomu cori ni golo'o ngoi to sapolo ino?”
44010030	Kornelius 'a sangoro, “ 'Au gangele, enanga ma 'orasa ḏa ca'olo ro'ange so'o nena-ne ḏi'i, ngoi masiretene to manyiata tari wala. Kage-kage na-nau'u matengo 'o made-de'oso ino re 'ai pakeanga lai jamanga.
44010031	Unanga gena-ge 'o kanau, ‘Kornelius! Ma Jou'ongu Madutu 'a 'isene ḏua 'ani go-golo'o re 'a sidaioranga ua 'ani 'akala re sinyingara ma la-la toma ngowa-ngowa'a ma dinga'unu ua.
44010032	Sababu gena-ge, ngana no soma'a ngowa'a 'aḏi tagi toma limau Yope re 'aḏi sidola'a 'a Simon Petrus, unanga 'o tuḏu ra Simon 'ai wala toma ngoloto ma 'uḏu.’
44010033	Sababu gena-ge, ngoi jau-jau to soma'a ngowa'a 'aḏi sidola'a Tuanga. Tuanga, 'ani 'akala re sinyingara 'i la masala, sababu no sapolo ino toma 'orasa nena-ne. Ngomi mi to-tororumu ra Ma Jou'ongu Madutu 'ai momina di'a masigi-gisene mo-moini 'oru ga'a Unanga 'o soma'a Tuanga na siajele ra ngomi.”
44010034	Ḏua 'a Petrus 'o mulaingi kanau, “Nange-ne ngoi to waro mode-mode'e mangale Ma Jou'ongu Madutu 'o dadalara ngowa'a mo-moini ma tero.
44010035	Ma Jou'ongu Madutu 'o dawongo ngowa'a toma bangsa mo-moini ga'a 'aḏi silamo'o re mojongo Unanga re 'aḏi 'a'a ba-banari tau-taunu.
44010036	Ioronongoḏu ngowa'a Yahudi, ngini ni waro ḏua mangale Ma Jou'ongu Madutu 'ai habari 'i singadolo toma bangsa Israel. Habari Roanga gena-ge mangale ma duhu sa'olo ngowa-ngowa'a nyengara sanga dame ra Ma Jou'ongu Madutu tala sababu Yesus Kristus ga'a 'Ai kuasa toma ngowa'a mo-moini: bae ngowa'a Yahudi bae ngowa'a Yahudi ua.
44010037	Ngini rena waro, Yohanes 'o siajele ngowa'a balasu 'aḏi maḏibo toma ngo'omo boloto, kara sanga baptis. Togumu i'a, Yesus 'o doto'o re 'o 'a'a ga'a hera-heranga mulaingi toma daeraha Galilea, kara toma daeraha Yudea mo-moini.
44010038	Ngini ni waro ḏua Ma Jou'ongu Madutu 'o 'utusu 'a Yesus, ngowa'a Nazaret, re 'U sipa'ala Ma Ngagara 'Ofi-'Ofi re 'Ai Kuasa ra Unanga. Unanga gena-ge 'o tagi le'a ḇato re 'o 'a'a 'ori i'a la-la tau-taunu. Unanga nyengara 'o si-la ngowa'a 'o roh ma jira ya'u dungosama, sababu Ma Jou'ongu Madutu 'o mamete'e ra Unanga tau-taunu.
44010039	Mo-moini nena-ne ngomi maoḏi'i masiretene Unanga 'a si'a'a toma daeraha ngowa-ngowa'a Yahudi: Toma limau Yerusalem re toma gamu-gamu ma lelegu ḏi'i. Ma ḏo-ḏogumu, ananga 'U sisengene Unanga toma salib.
44010040	Mada'a toma wangere ma soi ro'ange, Ma Jou'ongu Madutu dadunu 'u si'ahu moju toma ngowa'a senge-sengene manga sigolona re Unanga 'O sioḏi'i Yesus toma ngowa-ngowa'a.
44010041	Mada'a Ma Jou'ongu Madutu 'o sioḏi'i Unanga toma ngowa'a mo-moini ua, ḏuga-ḏuga ra ngomi ga'a Ma Jou'ongu Madutu 'o cumutu pasala ḏua, la mi dadi Yesus 'ai sakisi-sakisi. Ngomi mi dadi sakisi gena-ge sababu mi ka'e re mi oromo ma'u mete'e Unanga, wakutu Unanga dadunu 'o 'ahu moju toma ngowa'a senge-sengene manga sigolona.
44010042	Unanga 'o soma'a ngomi mi singadolo Habari Roanga toma ngowa'a mo-moini re mi pula'a sakisi mangale Ma Jou'ongu Madutu 'o 'utusu Yesus. Unanga gena-ge ḏuanga i'a 'o dadi Juruhakimi di'a ngowa'a 'ahu-'ahu re ngowa'a senge-sengene.
44010043	Nabi mo-moini 'aḏi siajele pasala ḏua mangale Yesus. Ananga gena-ge 'aḏi siajele mangale 'a guna ḇato ngaku Yesus, Ma Jou'ongu Madutu 'a singi-ngiranga manga ḏosa ḏua, sababu Yesus 'ai kuasa.”
44010044	Wakutu ngowa-ngowa'a ya 'isene 'a Petrus 'o bobita moju, Ma Ngagara 'Ofi-'Ofi 'i 'uci re ya'u ḏegoro.
44010045	Ngowa'a Yahudi ga'a ngowa'a ngaku Yesus mo-moini ga'a 'aḏi mete'e Petrus toma limau Yope ino, 'aḏi heranga masala sababu 'aḏi oḏi'i masiretene Ma Jou'ongu Madutu 'o pula'a Ma Ngagara 'Ofi-'Ofi ḏi'i toma ngowa'a Yahudi ua;
44010046	sababu ya 'isene ngowa'a Yahudi ua 'aḏi makanau matai demo re 'aḏi puji re silamo'o Ma Jou'ongu Madutu. Ḏua Petrus 'o kanau,
44010047	“Tai'i ni oḏi'i, Ma Ngagara 'Ofi-'Ofi 'i 'uci re ya'u ḏegoro toma ngowa'a Yahudi ua, ma tero ngene ḏi'i. Dadi 'a guna ua ya'u dola'aku ananga 'aḏi sanga baptis?!”
44010048	Ḏua Petrus 'o soma'a ya'u baptis ra Yesus Kristus 'ai lomanga. Togumu i'a, ngowa'a Yahudi ua gena-ge 'aḏi golo'o 'a Petrus 'o tuḏu ra ananga wangere muḏuo i'a moju.
44011001	Ḏua Yesus 'ai so-soma'a toma limau Yerusalem re ngowa'a ngaku Yesus toma daeraha Yudea mo-moini 'aḏi 'isene ngowa'a Yahudi ua raḏi mete'e ḏi'i Ma Jou'ongu Madutu 'ai demo tamanga 'ahu ma dara.
44011002	Sababu gena-ge, wakutu 'a Petrus 'o tagi toma limau Yerusalem, ngowa-ngowa'a Yahudi ngaku Yesus 'aḏi tuduba 'a Petrus.
44011003	Ananga 'aḏi kanau, “I'a sa'olo no osama toma ngowa'a Yahudi ua manga wala re ngana no sioromo i'a ra ananga?”
44011004	Dadi, Petrus 'a sitarangi ra ananga toma ma mulaingi 'oru ga'a 'i dadi ḏua. Unanga 'o kanau,
44011005	“Wakutu ngoi to manyiata toma limau Yope, ngoi to sanga tingoḏi'i. Tari tingoḏi'i gena-ge 'age 'ori i'a rimoi sa'olo ḇa'a ro-roata ga'i moi 'i siala da'u diwanga tala ma dere rata ge 'i piri'u, 'i togumu tari gagoro.
44011006	Wakutu ngoi ta tailako toma ḇa'a ma dara, to oḏi'i haiwani-haiwani ma rou rata, haiwani-haiwani nga-ngabala, haiwani tare-tare re namo-namo diwanga.
44011007	Ḏua ngoi to 'isene iḏingi rimoi ma betongo so'o ne: ‘Ayo momi'i Petrus! Ngana na tola'a haiwani-haiwani gena-ge, kara na oromo!’
44011008	Mada'a ta sangoro, ‘Ma Jou, sanga ua! Sababu soi moi nyangu ngoi to oromo 'ori i'a ga'a 'i wosono taminga 'agama ma 'atoranga ma tero haiwani-haiwani gena-ge.’
44011009	Mada'a iḏingi gena-ge 'i kanau ma soi ḏiḏi da'u diwanga tala, ‘Na'o Ma Jou'ongu Madutu 'o nyengara na oromo haiwani-haiwani gena-ge, awa na itomo.’
44011010	'Ari tingoḏi'i gena-ge, ta oḏi'i da-dadunu soi ro'ange. Togumu i'a, 'i pere sie toma diwanga moju.
44011011	Toma 'orasa gena-ge, nga ḏuange da'a limau Kaisarea ino, ga'a soma'a sidola'a ngoi, raḏi sapolo toma wala ga'a ngoi to tuḏu toma limau Yope.
44011012	Ḏua Ma Ngagara 'Ofi-'Ofi 'i soma'a ngoi to tagi ma'u mete'e ra ananga re to mojongo riwara. Ngowa'a ngaku Yesus nga ḏurama toma limau Yope 'aḏi ma'u mete'e ra ngoi toma limau Kaisarea ḏi'i. Ḏua ngomi mo-moini mi osama ra Kornelius 'ai wala.
44011013	Ḏua 'a Kornelius 'a sijarita mangale mala'ekata matengo 'o sapolo made'oso tai wala ma dara re 'o kanau, ‘Soma'a ngowa'a tagi toma limau Yope re 'aḏi sidola'a na-nau'u matengo 'ai lomanga Simon Petrus.
44011014	Unanga ḏuanga i'a 'o siajele habari mangale sa'olo Ma Jou'ongu Madutu nyengara 'o singi-ngiranga 'ani ḏosa-ḏosa re 'ani ngitu re ngale ma dara manga ḏosa-ḏosa.’
44011015	Wakutu ngoi ta siajele re mau dowanga 'ari carita, Ma Ngagara 'Ofi-'Ofi 'i 'uci tala re 'i ḏegoro ra ananga gena-ge ma tero sa'olo 'i dadi pasala ḏua ra ngene nga'ene, wakutu ma mulaingi toma Pentakosta ma Wangere.
44011016	Ḏua ngoi ta si'elingi ie, Ma Jou 'o siajele ḏua, ‘ 'A Yohanes 'o baptis ngowa'a reo ḇanyo, mada'a Ma Jou'ongu Madutu 'o baptis ngini rema Ngagara 'Ofi-'Ofi.’
44011017	Dadi, mode-mode'e Ma Jou'ongu Madutu 'o pula'a Ma Ngagara 'Ofi-'Ofi toma ngowa-ngowa'a Yahudi ua ḏi'i, cocatu gena-ge 'i ma tero Ma Jou'ongu Madutu 'o pula'a ra ngene wakutu ngene wo ngaku Ma Jou Yesus Kristus. Sababu gena-ge, sanga ua Ma Jou'ongu Madutu 'ai Munara ngoi ta itomo!”
44011018	Ananga ya 'isene pasala i'a, ya lawana riwara re 'aḏi puji re silamo'o Ma Jou'ongu Madutu 'aḏi kanau, “Sababu gena-ge, Ma Jou'ongu Madutu 'o pula'a loasa ḏi'i toma ngowa'a Yahudi ua di'a 'aḏi maḏibo toma ngo'omo boloto re 'aḏi sanga 'ahu kasingado-ngadolo i'a!”
44011019	'A Stefanus 'o sengene togumu i'a, ngowa'a Yahudi 'aḏi sisikisa ngowa-ngowa'a ngaku Yesus singadolo 'aḏi wiḏi matai are le'a bolo le'a. 'Age 'aḏi wiḏi ngadolo toma daeraha Fenisia, re 'age ḏi'i 'aḏi ngadolo toma pulo Siprus re limau Antiokhia toma daeraha Siria. Ananga gena-ge singadolo Habari Roanga pa'i toma ngowa-ngowa'a Yahudi ḇato.
44011020	Mada'a toma ngowa-ngowa'a ngaku Yesus gena-ge, 'age mamuni'a manga 'asala toma pulo Siprus re limau Kirene ino 'aḏi tagi ngadolo toma limau Antiokhia ḏi'i. Toma limau gena-ge ananga 'aḏi singadolo Habari Roanga mangale Yesus toma ngowa-ngowa'a Yahudi ua ḏi'i.
44011021	Ma Jou'ongu Madutu 'ai kuasa 'i tegoro toma ngowa-ngowa'a ngaku Yesus gena-ge singadolo ngowa'a manga repe raḏi ngaku Yesus re 'aḏi mete'e Unanga 'ai do-doto'o tamanga 'ahu ma dara.
44011022	Jarita mangale 'ori i'a 'i dadi toma limau Antiokhia 'i ngadolo toma jama'ata Yerusalem. Dadi, ananga 'aḏi cumutu 'a Barnabas 'o tagi toma limau Antiokhia.
44011023	Wakutu Barnabas 'o ngadolo toma limau Antiokhia, unanga oḏi'i nana'o mangale Ma Jou'ongu Madutu 'ai mura re dadalara 'i tegoro ra ananga. Dadi unanga 'ai 'akala re sinyingara 'i maroanga. Barnabas 'o golo'o ananga gena-ge 'aḏi mete'e re 'aḏi ngaku Ma Jou Yesus tau-taunu remanga 'akala re sinyingara mode-mode'e.
44011024	Barnabas 'ai 'akala re sinyingara lai la-la re Ma Ngagara 'Ofi-'Ofi 'u ḏegoro re 'ai ngo-ngaku 'i te'e masala singadolo ngowa'a manga repe raḏi ngaku Ma Jou Yesus.
44011025	Gena ḏua, Barnabas 'o tagi toma limau Tarsus re 'o disa 'a Saulus.
44011026	Wakutu Barnabas 'o ma'u sanga Saulus, unanga 'u singata'a Saulus toma limau Antiokhia. Saulus re Barnabas 'aḏi tegoro toma limau gena-ge ma di'ara musungu rimoi, 'aḏi malomu toma ngowa-ngowa'a ngaku Yesus tau-taunu re 'aḏi doto'o ngowa'a repe. Ngowa-ngowa'a ngaku Yesus toma limau Antiokhia, ananga gena-ge ya si'aro'o ngowa-ngowa'a Kristen ma mulaingi.
44011027	Toma 'orasa gena-ge, 'age rema nabi-nabi nga muḏuo i'a toma limau Yerusalem ino 'aḏi sapolo toma limau Antiokhia. Toma nabi-nabi gena-ge manga sigolona 'age rema ngowa'a matengo 'ai lomanga 'a Agabus. Ma Ngagara 'Ofi-'Ofi 'u sinyanyasele unanga 'o siajele toma ngowa-ngowa'a ngaku Yesus mangale 'orasa sawini lai ti'ara ḏuanga i'a 'i dadi toma dungia Roma sitabi donga. (Gena-ge 'i dadi wakutu 'a Kaisar Klaudius 'o gu'u pareta).
44011029	Dadi ngowa'a ngaku Yesus toma limau Antiokhia mo-moini 'aḏi mafakati siḏingoto manga bu-bula'a tamanga ioronongoḏu ngo-ngaku rimoi ga'a 'aḏi tegoro toma daeraha Yudea. Ananga 'aḏi pula'a mete'e matengo-matengo manga dinga'unu.
44011030	Fakati nena-ne, ananga ya siḏagi re ya lomu, kara 'aḏi cumutu Barnabas re 'a Saulus ya ngata'a re ya sipula'a toma jama'ata ma bi-biri'i toma limau Yerusalem.
44012001	Toma 'orasa gena-ge, 'Olana Herodes 'o soma'a sordado-sordado 'aḏi cako'o ngowa'a ngaku Yesus nga muḏuo i'a toma jama'ata Yerusalem, la ya'u sisikisa.
44012002	Herodes 'o soma'a 'ai sordado sisengene 'a Yakobus, 'a Yohanes 'ai ioro. Ḏua sordado gena-ge 'aḏi tola'a Yakobus 'ai camala remanga samaranga.
44012003	Wakutu Herodes 'o 'isene ngowa'a Yahudi manga 'akala re sinyingara 'i sanangi sababu Yakobus 'o sengene ḏua, unanga dadunu 'o soma'a 'ai sordado-sordado 'aḏi cako'o 'a Petrus ḏi'i. Gena-ge ya si'a'a wakutu wangere lamo'o ma lomanga Roti Kama Ragi Ua.
44012004	Dadi sordado-sordado 'u cako'o re 'u singosama toma bui, kara Herodes 'ai sordado-sordado balangu rata 'aḏi jaga 'a Petrus toma bui -- balangu moi nga ḏuata. Balangu-balangu gena-ge 'aḏi jaga Petrus ma'u ngali-ngali tau-taunu. Wakutu wangere lamo'o gena-ge togumu i'a, Herodes mau 'u sikalaki unanga toma ngowa'a repe manga biono.
44012005	Wakutu 'a Petrus toma bui ma dara, ngowa'a ngaku Yesus mo-moini toma limau Yerusalem 'aḏi manyiata remanga 'akala re sinyingara mode-mode'e ra Ma Jou'ongu Madutu di'a Petrus.
44012006	Toma lobi'i rimoi, Petrus 'o otu re 'ai giama ya rate ya sirimoi toma sordado nga muḏiḏi 'u sigo-golona. Sordado nga muḏiḏi ma lelegu 'aḏi jaga toma bui ma ngalana. Ma ḇiḇini ino Herodes 'o kalaki 'a Petrus.
44012007	Kage-kage, Ma Jou'ongu Madutu 'ai mala'ekata matengo 'o made'oso ie sebanga i'a ra Petrus singadolo kamara gena-ge 'i romanga reo cahaya. Mala'ekata gena-ge 'u yowana singadolo 'a Petrus 'o kage re 'o kanau, “Hei, caiti no momi'i!” Toma 'orasa gena-ge ḏua, rate tai giama 'i palasara masiretene.
44012008	Gena ḏua, mala'ekata gena-ge dadunu 'o kanau, “Na sinamoto 'ani golona ma bi-biri'u re no masiga'e 'ani tarupa.” Ḏua unanga 'a si'a'a sa'olo mala'ekata 'o siajele. Gena ḏua, mala'ekata 'o kanau moju, “Masiga'e 'ani juba re no mete'e ngoi.”
44012009	Ḏua, Petrus 'o supu toma bui ma kamara 'o mete'e mala'ekata gena-ge. Mada'a unanga 'a waro ua 'oru 'i dadi ra unanga. Petrus 'a sibasono tala sa'olo tingoḏi'i ḇato.
44012010	Ananga 'aḏi supu re ya palisi'i toma sordado ja-jaga ma mulaingi re sordado ja-jaga ma soi ḏiḏi kara 'aḏi ngadolo toma ngalana besi lamo'o ga'a limau ma ngalana. Ḏua ngalana gena-ge 'i welanga masiretene, kara ananga 'aḏi supu re 'aḏi tagi mete'e ngo'omo rimoi singadolo 'aḏi ngadolo toma ngo'omo ma ḏo-ḏogumu. Kage-kage mala'ekata gena-ge 'o mairanga re sisoi'i i'a Petrus.
44012011	Gena ḏua, Petrus 'ai 'akala 'i ḏibo re 'o waro 'oru 'i dadi ḏua ra unanga. Ḏua 'o kanau tai 'akala re sinyingara ma dara, “Nena-ne ngoi ta waro mode-mode'e Ma Jou'ongu Madutu 'o soma'a 'Ai mala'ekata ro silalo'o ngoi ra Herodes 'ai kuasa re toma ngowa'a Yahudi manga 'ulungu ma jira.”
44012012	Wakutu Petrus 'ai 'akala 'i ḏibo, unanga 'o tagi ra ngo Maria 'ami wala (Maria 'a Yohanes 'ai ngina. Yohanes gena-ge si'aro'o 'a Markus ḏi'i). Toma 'orasa gena-ge, ngowa'a ngaku Yesus manga repe 'aḏi malomu re 'aḏi manyiata di'a Petrus.
44012013	'A Petrus 'o tolo'o wala gena-ge ma ngalana re 'a'a iḏingi. Ḏua falalomu were'a matengo 'ami lomanga ngo Rode mo ino di'a mawelanga ngalana gena-ge.
44012014	Munanga mo nana'o 'a Petrus 'ai iḏingi re mo maroanga masala singadolo mo sidaioranga mo welanga ngalana re mo jau-jau mo osama re mo siajele ra ananga, “Petrus, unanga da'a toma ngalana!”
44012015	Ananga 'aḏi sangoro, “Ngana no pona!” Mada'a ngo Rode mo mate'e Petrus mode'e. Ḏua ananga 'aḏi kanau, “Gena-ge unanga 'ai mala'ekata!”
44012016	Petrus 'o tolo'o ma ngalana gena-ge tau-taunu. Wakutu ananga ya welanga re 'aḏi oḏi'i unanga, ananga 'aḏi heranga masala.
44012017	Petrus 'o pula'a po-poma rai giama, la ananga 'aḏi masiogoro. Gena ḏua, unanga 'a siajele ma duhu sa'olo Ma Jou'ongu Madutu 'u sisupu unanga toma bui. Ḏua 'o kanau, “Na siajele ra Yakobus re ngowa-ngowa'a ngaku Yesus ma lelegu ḏi'i.” Togumu i'a, Petrus 'o sisoi'i tala wala gena-ge re 'o tagi toma ngi'i lelegu.
44012018	Ma ḇiḇini da-daini i'a, sordado-sordado 'aḏi nyiwere masala. Ananga 'aḏi waro manga gogare riwara, sababu Petrus ro cua toma bui ma dara.
44012019	Ḏua Herodes 'o soma'a sordado-sordado 'u disa Petrus, mada'a ananga ya'u sanga ua. Dadi, Herodes 'o sano sordado-sordado ga'a 'aḏi jaga 'a Petrus, kara 'o soma'a sisengene ananga. Pasala i'a, Herodes 'o maeanga toma daeraha Yudea re 'o tagi 'o tegoro wangere muḏuo i'a toma limau Kaisarea.
44012020	Ma di'ara ḏua, Herodes 'o porata masala toma ngowa-ngowa'a limau Tirus re limau Sidon. Sababu gena-ge, ananga 'aḏi sapolo talaḏi Herodes, 'aḏi mau golo'o dame ra unanga moju. 'Age matengo Herodes 'ai kadato ma ja-jaga ma sae'e 'ai lomanga Blastus re Herodes 'u silamo'o. Siḏa-siḏa ananga 'aḏi baja 'a Blastus singadolo unanga 'o mete'e ra ananga. Gena ḏua, ananga 'aḏi tagi talaḏi Herodes, 'aḏi golo'o dame, sababu ngowa-ngowa'a toma limau Tirus re limau Sidon 'aḏi mau sanga ngo-ngoromo da'a ra Herodes 'ai nagara ino moju.
44012021	Toma wangere rimoi sitatapu tala, 'a Herodes 'o mapake 'ai pakeanga kabasarana re 'o tegoro toma 'olana ma ḏe-ḏegoro re 'o mulaingi pula'a 'o bobita tai rayata manga biono.
44012022	Wakutu ananga ya 'isene Herodes 'ai bobita, ananga 'aḏi mapoa-poa'a, “Nena-ne, 'o jou'ongu ma iḏingi, manusia ma iḏingi ua!”
44012023	Toma 'orasa gena-ge ḏua, Herodes sanga hukumu ra Ma Jou'ongu Madutu 'ai mala'ekata, sababu Herodes 'o sisanangi ananga 'aḏi silamo'o unanga ma tero sa'olo unanga 'o jou'ongu, mada'a 'o silamo'o Ma Jou'ongu Madutu 'ai lomanga ua. 'Ai hukumana gena-ge: Herodes 'ai po'olo ma dara 'i dadi romanga reo kolotidi singadolo 'o sengene.
44012024	Mada'a Ma Jou'ongu Madutu 'ai demo ganapu rera re walata singadolo ngowa'a repe 'aḏi ngaku Ma Jou Yesus.
44012025	Barnabas re 'a Saulus ya siḏuanga manga munara toma limau Yerusalem togumu i'a, 'aḏi tagi maḏibo toma limau Antiokhia. Ananga 'aḏi gasa ngowa'a matengo ḏi'i 'ai lomanga 'a Yohanes, ga'a si'aro'o 'a Markus ḏi'i.
44013001	Toma 'orasa gena-ge toma Jama'ata Antiokhia ma sigolona, 'age rema nabi-nabi re guru-guru: 'a Barnabas, 'a Simeon ga'a si'aro'o Niger 'a Lukius da'a limau Kirene ino, 'a Menahem -- 'Olana Herodes 'ai nongoḏu 'angoto -- re 'a Saulus.
44013002	Wakutu ananga 'aḏi silamo'o re siḏubuso Ma Jou'ongu Madutu re 'aḏi puasa, Ma Ngagara 'Ofi-'Ofi ya'u sigaraki manga 'akala re sinyingara, “Cumutu re siwola i'a 'a Barnabas re 'a Saulus di'a Ngoi, la ananga 'aḏi 'a'a munara ma'u mete'e sa'olo Ngoi ta sifato pasala ḏua.”
44013003	Pasala i'a, ananga 'aḏi puasa re 'aḏi manyiata, ya siteru manga giama ra Barnabas re 'a Saulus tamanga sae'e ma re'u re ya'u 'utusu.
44013004	Ma Ngagara 'Ofi-'Ofi 'i sigaraki Barnabas re 'a Saulus manga 'akala re sinyingara 'aḏi tagi toma pulo Siprus. Dadi, ananga 'aḏi tagi toma limau Seleukia, kara 'aḏi sidete i'a da'a toma pulo Siprus.
44013005	Wakutu ananga 'aḏi ngadolo toma limau Salamis toma pulo Siprus, ananga 'aḏi singadolo Habari Roanga toma ngowa'a Yahudi manga wala-wala puji re 'a Yohanes Markus ya'u riono ananga manga munara tau-taunu.
44013006	Toma limau Salamis papolo wangere ma la'o, ananga 'aḏi tagi re 'aḏi tuḏu-tuḏu toma limau mo-moini singadolo toma limau Pafos papolo wangere ma soḏu. I'a da'a, ananga 'aḏi ma'u sanga ngowa'a Yahudi matengo, 'ai lomanga Bar Yesus. Unanga gena-ge 'o 'a'a sarati re 'o matuhu sa'olo nabi.
44013007	Sergius Paulus 'o pahe madutu re 'o dadi gubernur toma pulo gena-ge re Bar Yesus gubernur gena-ge 'ai ḏagilomu cori. Unanga 'o 'aro'o 'a Barnabas re 'a Saulus sababu 'o mau 'isene Habari Roanga.
44013008	Mada'a 'a Barnabas re 'a Saulus 'aḏi sanga dola'aku ra Elimas ga'a 'a'a sarati gena-ge -- Bar Yesus re Elimas, unanga gena-ge ḏua: Elimas 'ai lomanga toma demo Yunani. Unanga 'o mau dola'aku gubernur 'o ngaku awa Ma Jou Yesus.
44013009	Mada'a 'a Saulus -- ga'a si'aro'o 'a Paulus -- Ma Ngagara 'Ofi-'Ofi 'u ḏegoro singadolo unanga 'o tatamo toma ngowa'a sarati gena-ge,
44013010	Ḏua 'o kanau, “Hai, ngowa'a ga'a sihaga ngowa'a, 'o 'Iblisi ma so-soma'a. I'a sa'olo na lawana 'ori i'a ma la-la! I'a sa'olo, no matogumu ua no dola'aku Ma Jou'ongu Madutu 'ai maksudu di'a sisalamata ngowa'a!
44013011	Nange-ne, Ma Jou'ongu Madutu 'o sihukumu ngana! No dadi hafu, singadolo no oḏi'i ua wangere ma la'o toma wangere muḏuo ma dara!” Toma 'orasa gena-ge ḏua, 'a Elimas 'o mabasono sa'olo sairamu ya damunu 'ai la'o, singadolo 'o mapaha-paha disa ngowa'a 'u tuda unanga.
44013012	Wakutu gubernur 'o oḏi'i so'o gena-ge, unanga 'o ngaku Ma Jou Yesus. Re unanga 'o heranga masala mangale Paulus 'ai do-doto'o mangale Ma Jou Yesus.
44013013	Da'a limau Pafos ino, Paulus re 'ai ḏagilomu-ḏagilomu, ananga 'aḏi sidete toma limau Perga toma daeraha Pamfilia. Toma limau gena-ge, 'a Yohanes Markus ya'u soi'i tala ananga, re 'o maḏibo toma limau Yerusalem.
44013014	Da'a toma limau Perga, Paulus re 'ai ḏagilomu-ḏagilomu 'aḏi tagi toma limau Antiokhia toma daeraha Pisidia. Toma Sabata ma wangere, ananga 'aḏi osama re 'aḏi tegoro toma wala puji.
44013015	Pasala i'a ngowa-ngowa'a 'aḏi baca 'a Musa 'ai boku re nabi-nabi manga boku, wala puji ma bi-biri'i 'aḏi soma'a ngowa'a 'aḏi sano i'a re 'aḏi kanau ra Paulus re 'ai ḏagilomu-ḏagilomu, “Ioronongoḏu ngowa'a Yahudi, na'o ni nyengara singadolo ḇato ninga duga re domolo.”
44013016	Paulus 'o te'oso re 'a tede 'ai giama 'o kanau, “Ioronongoḏu ngowa'a Israel re ngowa'a Yahudi ua ga'a ni silamo'o re mojongo Ma Jou'ongu Madutu, ni 'isene ngoi:
44013017	Ma Jou'ongu Madutu ga'a ngene ngowa'a Israel wo silamo'o re siḏubuso, Unanga gena-ge 'o cumutu pasala ḏua nanga ete re dotumu re 'O sidadi Israel bangsa la-lamo'o. Toma 'orasa gena-ge, ngowa'a Israel 'aḏi tegoro toma Mesir sa'olo ngowa'a tagi-tagi ino. Ḏua Ma Jou'ongu Madutu 'ai kuasa ma lamo'o ya'u sisupu ananga toma Mesir.
44013018	Kalaha ananga 'aḏi mete'e ua 'Ai 'akala ma mau, Ma Jou'ongu Madutu 'o sidodai 'Ai mura re dadalara ra ananga toma ngi'i dongi-dongi ma di'ara musungu nyagi rata ma dara.
44013019	Unanga 'a siiranga bangsa tumudingi toma nagara Kana'an re 'a sibalangu nagara gena-ge di'a ngowa'a Israel manga warisi.
44013020	Mo-moini gena-ge ma di'ara musungu latu rata re nyagi romotoa. Nagara Kana'an ya sibalangu pasala i'a, Ma Jou'ongu Madutu 'o pula'a bi-biri'i--bi-biri'i ra ananga. Bi-biri'i ma ḏo-ḏogumu Nabi Samuel.
44013021	Gena ḏua, ananga 'aḏi golo'o 'olana matengo. Ma Jou'ongu Madutu 'o pula'a ra ananga 'a Saul, Kis 'ai ngowa'a nau'u toma suku Benyamin ino, la 'o dadi sa'olo ananga manga 'olana. Unanga 'o dadi ananga manga 'olana ma di'ara musungu nyagi rata.
44013022	Pasala i'a Ma Jou'ongu Madutu 'o siguci 'a Saul, Unanga 'o sitede 'a Daud 'o dadi Israel manga 'olana. Ma Jou'ongu Madutu 'a siajele pasala ḏua mangale unanga gena-ge, ‘Ngoi to oḏi'i masiretene ḏua 'a Daud, Isai 'ai ngowa'a nau'u, unanga gena-ge 'a sisanangi 'Ari 'akala re sinyingara, re ḏuanga i'a 'a siḏagi 'Ari 'akala ma mau.’
44013023	Ra Daud 'ai ju'uda, Ma Jou'ongu Madutu 'a sitatapu Matengo, unanga gena-ge ḏuanga i'a 'o dadi Salamata ma Cimi di'a bangsa Israel sababu Ma Jou'ongu Madutu 'a sijaji pasala ḏua. Yesus gena-ge 'O Salamata ma Cimi.
44013024	Yesus 'a siḏagi 'ai munara nyangu, Yohanes ro singadolo toma ngowa'a Israel mangale ananga balasu 'aḏi maḏibo toma ngo'omo boloto re balasu sanga baptis.
44013025	Sa'i Yohanes 'a siḏo-ḏogumu 'ai munara, unanga 'o sano i'a ra ananga, ‘Ngoi nena-ne 'a guna? Ngoi ne, Unanga ua ga'a ngini ni totoma. Na 'elingi, ngoi togumu i'a kara Unanga 'o sapolo, ta gasa 'Ai tarupa mai patasa ua.’
44013026	Ioronongoḏu Abraham 'ai ju'uda re ngowa'a Yahudi ua ga'a ni silamo'o re mojongo Ma Jou'ongu Madutu. Ma Jou'ongu Madutu Ro siḏingoto habari salamata ra ngene,
44013027	sababu ngowa-ngowa'a ga'a 'aḏi tegoro toma limau Yerusalem re ananga manga bi-biri'i, ananga mo-moini gena-ge 'aḏi nana'o nyangu Yesus gena-ge sa'olo Salamata ma Cimi. Re ananga ya sahe ua nabi-nabi manga do-doto'o ga'a siajele toma Sabata ma wangere ma jelele i'a. Sababu gena-ge ananga 'aḏi singe-ngeta'a hukumu sengene ra Yesus. Gena-ge 'i dadi ma tero sa'olo nabi-nabi 'aḏi siajele pasala ḏua:
44013028	Ananga 'aḏi disa ngo'omo, la 'aḏi singe-ngeta'a hukumu sengene ra Unanga. Mada'a kalaha ya sanga ua, ananga 'aḏi gasa Unanga ra Pilatus, la 'aḏi golo'o ngowa'a 'U sisengene Unanga.
44013029	Wakutu ananga 'aḏi si'a'a mo-moini mangale nabi-nabi 'aḏi silefo pasala ḏua, ananga 'U siguci 'Ai mayeti toma salib re 'U sigare toma kubu ma aḏu'u ma dara.
44013030	Mada'a Ma Jou'ongu Madutu dadunu 'u si'ahu moju Unanga toma ngowa'a senge-sengene manga sigolona.
44013031	Pasala i'a, toma wangere muḏuo ma dara, Yesus 'o masijumu Tai me-mete'e ga'a ma'u mete'e unanga tagi da'a daeraha Galilea ino toma limau Yerusalem. Ananga gena-ge ḏua, 'aḏi dadi 'Ai sakisi toma bangsa Israel.
44013032	Sababu gena-ge, ngomi mi siajele Habari Roanga ra ngini ga'a Ma Jou'ongu Madutu 'a sijaji pasala ḏua tananga ete re dotumu: Ma Jou'ongu Madutu 'o 'utusu Salamata ma Cimi di'a 'O sisalamata ngowa-ngowa'a.
44013033	Unanga 'a si'a'a pasala ḏua di'a ngene, nanga ete re dotumu manga ju'uda, wakutu Unanga dadunu 'u si'ahu moju Yesus toma ngowa'a senge-sengene manga sigolona. Sa'olo toma boku Mazmur ma soi romoḏiḏi 'age 'i silefo so'o ne: ‘Ngana nena-ne 'Ari Ngowa'a Nau'u; toma wangere nange-ne Ngoi to dadi 'Ani Ḇaḇa.’
44013034	Ma Jou'ongu Madutu dadunu 'U si'ahu moju Unanga toma ngowa'a senge-sengene manga sigolona. Mulaingi nange-ne re si'a, Unanga 'o basono sengene riwara. Gena-ge 'i ma tero sa'olo Ma Jou'ongu Madutu 'o sijaji toma ngowa-ngowa'a Israel ga'a nabi Yesaya 'a siajele, ‘Ngoi to sipula'a jaji mode-mode'e ra ngini, ga'a 'i ma tero sa'olo jaji ra Daud.’
44013035	Ma sababu gena-ge toma bu-bula'a lelegu, Daud 'o siajele ra Ma Jou'ongu Madutu mangale 'O Mesias, ‘Unanga 'a sieanga i'a ua 'Ai Ngowa'a 'Ofi-'Ofi 'o wejere toma kubu ma dara.’
44013036	Wakutu Daud 'a si'a'a pasala ḏua mete'e Ma Jou'ongu Madutu 'ai 'akala ma mau, unanga ro sengene re 'u otomo sisebanga tai ete re dotumu re 'ai mayeti ri wejere ḏua.
44013037	Mada'a Yesus 'ai maiyeti 'i wejere ua sababu Ma Jou'ongu Madutu dadunu 'U si'ahu moju toma ngowa'a senge-sengene manga sigolona.
44013038	Sababu gena-ge ioronongoḏu ngowa'a Yahudi, ngini balasu na waro 'oru ga'a Yesus 'a si'a'a gena-ge 'i dadi habari mangale Ma Jou'ongu Madutu nga'unu 'o singi-ngiranga ninga ḏosa-ḏosa.
44013039	Na'o ngowa'a 'aḏi ngaku Yesus, ananga gena-ge 'aḏi dadi ngowa'a kamanga sala ua ra Ma Jou'ongu Madutu 'ai momina. Mada'a na'o ngowa-ngowa'a 'aḏi mete'e ḏua Ma Jou'ongu Madutu 'ai parenta ga'a 'a Musa 'a siajele taninga ete re dotumu, ngowa'a gena-ge 'aḏi dadi yoḏu'u ngowa'a kamanga sala ua Tai momina.
44013040	Sababu gena-ge, ngini balasu ni totoho la-la! Awa-awa 'i dadi ra ngini sa'olo nabi-nabi 'aḏi siajele pasala ḏua:
44013041	'Isene la-la, ngini ga'a ni sipula'a mara'a Ma Jou'ongu Madutu! ‘Ngini gena-ge ni heranga, ḏuanga i'a ni sengene. Sababu toma 'orasa ne Ngoi ta si'a'a 'ori i'a i'a. Re kalaha 'age rema ngowa'a 'aḏi siajele tau-taunu ra ngini, ngini ni ngaku ua.’ ”
44013042	Wakutu 'a Paulus re 'a Barnabas 'aḏi sisoi'i tala wala puji gena-ge, ngowa-ngowa'a toma wala puji 'aḏi golo'o Sabata ma wangere toma biono i'a, Paulus re 'a Barnabas dadunu 'aḏi sapolo, la ya dowanga manga do-doto'o gena-ge.
44013043	Gena ḏua, ngowa'a repe 'aḏi supu toma wala puji ino, ananga 'aḏi mete'e 'a Paulus re 'a Barnabas. Ngowa'a gena-ge ngowa'a Yahudi re ḏi'i ngowa'a Yahudi ua ga'a 'aḏi osama nyo-nyoimi Yahudi manga 'agama. 'A Paulus re 'a Barnabas 'aḏi babata ananga, la 'aḏi macako'o namo-namoto ra Ma Jou'ongu Madutu 'ai mura re dadalara.
44013044	Sabata ma wangere toma biono, ngowa-ngowa'a repe toma limau gena-ge 'aḏi sapolo di'a ya 'isene Ma Jou 'ai demo.
44013045	Wakutu ngowa'a Yahudi 'aḏi oḏi'i ngowa'a kawasa, ananga manga 'akala re sinyingara 'i go-goḏi masala. Sababu gena-ge, ananga 'aḏi je-jengere 'a Paulus re 'aḏi lawana unanga 'ai demo mo-moini.
44013046	Mada'a 'a Paulus re 'a Barnabas ganapu 'aḏi nau'u re 'aḏi kanau ya sitaḇela'a i'a ra ananga. Ananga 'aḏi kanau, “Ma Jou'ongu Madutu 'ai demo balasu 'i singadolo ra ngini siḏa. Mada'a, ngini ni dawongo ua re ngini masiretene ni sitantukanga tala ni patasa ua di'a sanga 'ahu kasingado-ngadolo i'a. Dadi, ngomi nena-ne mi tagi re mi singadolo Habari Roanga toma ngowa-ngowa'a Yahudi ua.
44013047	Sababu Ma Jou'ongu Madutu 'o soma'a ngomi re Unanga 'o kanau: ‘Ngoi ta sitatapu pasala ḏua, ngana balasu no dadi ma tero sa'olo lapuru ma tarangi di'a ngowa-ngowa'a Yahudi ua, la ananga toma dungia sitabi donga ḏuanga i'a sanga 'ahu kasingado-ngadolo i'a.’ ”
44013048	Wakutu ngowa-ngowa'a Yahudi ua ya 'isene demo-demo gena-ge, manga 'akala re sinyingara 'i sanangi masala, kara 'aḏi silamo'o Ma Jou'ongu Madutu 'ai lomanga. Re Ma Jou'ongu Madutu 'a sitatapu pasala ḏua ngowa-ngowa'a ga'a 'aḏi sanga 'ahu kasingado-ngadolo i'a, ananga gena-ge 'aḏi ngaku Yesus.
44013049	Ma Jou 'ai demo 'i rera re walata toma daeraha gena-ge mo-moini.
44013050	Mada'a ngowa-ngowa'a Yahudi 'aḏi baja ngowa'a la-lamo'o re ngowa'a la-lamo'o manga we-were'a ga'a 'aḏi silamo'o re mojongo Ma Jou'ongu Madutu toma limau gena-ge, la 'aḏi lawana 'a Paulus re 'a Barnabas singadolo ngowa-ngowa'a gena-ge 'aḏi bo-bosono. Sababu gena-ge, ngowa'a Yahudi ya'u dusu'u ananga nga muḏiḏi toma daeraha gena-ge.
44013051	Ḏua Yesus 'ai so-soma'a ya sesara manga rou ma korou'u ra ananga manga biono, 'i dadi didina'o rimoi kara 'aḏi sisoi'i tala limau Ikonium.
44013052	Ngowa-ngowa'a ngaku Yesus toma limau Antiokhia, ananga 'aḏi maroanga masala re Ma Ngagara 'Ofi-'Ofi ya'u ḏegoro.
44014001	'Oru 'i dadi toma limau Antiokhia, ma tero 'i dadi ḏi'i toma limau Ikonium: Paulus re 'a Barnabas, ananga 'aḏi osama re 'aḏi doto'o ngowa-ngowa'a toma wala puji toma limau Ikonium gena-ge. Ananga 'aḏi doto'o mangale Ma Jou Yesus singadolo ngowa'a Yahudi re ngowa'a Yahudi ua manga repe raḏi ngaku Yesus.
44014002	Sababu gena, Paulus re 'a Barnabas ananga 'aḏi tegoro 'age lai ti'ara. Ananga 'aḏi mojongo ua 'aḏi kanau mangale Ma Jou Yesus. Sababu Ma Jou'ongu Madutu 'age ra ananga re 'O pula'a kuasa ra ananga singadolo 'aḏi 'a'a didina'o heranga re 'ori i'a hera-heranga. Mada'a ngowa'a Yahudi ga'a 'aḏi ngaku Yesus ua, ananga 'aḏi dola'aku re 'aḏi baja ngowa'a Yahudi ua, la 'aḏi bo-bosono toma ngowa'a ngaku Yesus.
44014004	Mada'a ngowa-ngowa'a toma limau gena-ge 'aḏi ma'u tolabe matengo re matengo: 'Age 'aḏi marimoi toma ngowa'a Yahudi re 'age 'aḏi marimoi ra Yesus 'ai so-soma'a.
44014005	Ḏua ngowa'a Yahudi nga muḏuo i'a re ngowa'a Yahudi ua manga bi-biri'i--bi-biri'i, ananga mafakati mau 'aḏi sisikisa re 'aḏi poini Yesus 'ai so-soma'a reo maḏi.
44014006	Mada'a Yesus 'ai so-soma'a gena-ge re 'a waro, ḏua 'aḏi wiḏi toma daeraha Likaonia re 'aḏi tegoro co-cori limau Listra re limau Derbe.
44014007	I'a da'a, ananga 'aḏi singadolo ḏi'i Habari Roanga.
44014008	Toma limau Listra 'age rema na-nau'u matengo 'ai rou 'i ḇolo singe-ngeta'a da'u tala moju re unanga kama tagi i'a ua.
44014009	Ngowa'a gena-ge tegoro 'a sigi-gisene Paulus 'ai do-doto'o. Paulus 'u tailako re 'o nana'o ngowa'a gena-ge rai ngo-ngaku ra Yesus singadolo 'o la nyengara. Ḏua Paulus 'u lakodoto unanga
44014010	re 'o kanau 'a siduga-duga, “No te'oso bo-boloto ie!” Unanga gena-ge 'o maḏupaka te'oso, kara ro tagi.
44014011	Wakutu ngowa-ngowa'a gena-ge 'aḏi oḏi'i 'a Paulus 'o 'a'a so'o gena, ananga 'aḏi poa'a pake demo Likaonia, “Dewa-Dewa 'i 'uci matuhu sa'olo ngowa'a.”
44014012	'A Barnabas, ananga 'u silomanga Zeus, Paulus, ananga 'u silomanga Hermes, sababu Paulus ga'a 'o ka-kanau.
44014013	Dewa Zeus, enanga ma wala 'i maḏegoro toma limau ma ḏuḏunu. Re 'age 'imam matengo 'o side-de'oso Dewa Zeus 'o gasa sapi-sapi ma nau'u re 'o saya-saya di'a manga jou-jou toma limau ma ngalana lamo'o. Unanga ma'u mete'e ngowa'a repe 'aḏi sidoa'a manga jou-jou ra Yesus 'ai so-soma'a.
44014014	Wakutu 'a Barnabas re 'a Paulus ya 'isene ngowa'a repe 'aḏi 'a'a so'o gena, ananga ya 'acingi manga pakeanga, sababu manga 'akala re sinyingara 'i kangela re 'aḏi lalara toma ngowa'a repe manga sigolona re 'aḏi poa'a,
44014015	“Hei, i'a sa'olo ngini ni 'a'a so'o nena-ne? Ngomi ne mai manusia ḏi'i 'i ma tero sa'olo ngini! Ngomi mi sapolo 'ane mi singadolo Habari Roanga ra ngini, la na sieanga 'ori i'a ma fa'eda 'i cua nena-ne re ni silamo'o re siḏubuso Ma Jou'ongu Madutu ḇato. Unanga gena-ge 'ai 'ahu kasingado-ngadolo i'a re 'O sidadi ḏua diwanga re 'o dungia re ma dara mo-moini.
44014016	Wakutu 'au wali, Ma Jou'ongu Madutu 'o sieanga bangsa-bangsa 'aḏi 'ahu mete'e manga mau masiretene.
44014017	Mada'a Unanga gena-ge 'a sidaioranga ua 'o pula'a didina'o di'a sijumu mangale Ma Jou'ongu Madutu rema enanga. Unanga 'o 'a'a la-la toma ngowa'a repe: Unanga 'o pula'a besa'a da'u diwanga tala re 'o joro-joro toma tana'a 'i sowo'o re ya 'utu'u di'a manga ngo-ngoromo singadolo manga 'akala re sinyingara 'i maroanga.”
44014018	Kalaha Paulus re 'a Barnabas 'aḏi kanau so'o gena, ngowa'a ya 'isene gena-ge 'aḏi mau gasa re 'aḏi pula'a manga jou-jou ra ananga moju singadolo ananga 'aḏi basono kangela masala ya sitogumu. Mada'a ma ḏo-ḏogumu, Paulus re 'a Barnabas ya sitogumu 'aḏi sidoa'a jou-jou ra ananga.
44014019	'Age ngowa'a Yahudi nga muḏuo i'a toma limau Antiokhia -- toma daeraha Pisidia re limau Ikonium ḏi'i, 'aḏi tagi toma limau Listra -- ananga 'aḏi baja ngowa-ngowa'a toma limau gena-ge singadolo manga repe 'aḏi lawana 'a Paulus re 'a Barnabas. Ananga 'aḏi poini 'a Paulus reo maḏi, kara 'u taba'a unanga re 'u sisupu toma limau ma ḏuḏunu sababu 'aḏi ta'ajiri unanga ro sengene.
44014020	Ḏua ngowa'a ngaku Yesus 'aḏi made-de'oso 'u sigoloḏi unanga re Paulus 'o momi'i re dadunu 'o osama toma limau gena-ge ma dara. Ma ḇiḇini ino, unanga 'o tagi toma limau Derbe 'aḏi ma'u mete'e ra Barnabas.
44014021	Toma limau Derbe, Paulus re 'a Barnabas 'aḏi singadolo Habari Roanga, ḏua ngowa'a manga repe 'aḏi dadi ngowa'a ngaku Yesus. Gena ḏua, ananga dadunu 'aḏi tuḏu toma limau Listra, limau Ikonium re limau Antiokhia toma daeraha Pisidia.
44014022	Toma limau-limau gena-ge, ananga 'aḏi site'e ngowa'a ngaku Yesus manga ngo-ngaku re 'aḏi babata ananga gena-ge di'a 'aḏi ngaku Yesus tau-taunu re 'aḏi mete'e Unanga 'ai do-doto'o ḇato re 'aḏi siajele “Ngene balasu wo basono kangela siḏa, kara ḏuanga i'a wa sanga ma sanangi toma soroga ra Ma Jou'ongu Madutu.” Paulus re 'a Barnabas 'aḏi doto'o ngowa'a ngaku Yesus so'o gena toma limau-limau gena-ge.
44014023	Toma jama'ata mo-moini, Paulus re 'a Barnabas 'aḏi sitede manga jama'ata ma bi-biri'i. Ananga 'aḏi manyiata re 'aḏi puasa 'aḏi golo'o ra Ma Jou'ongu Madutu la Unanga ya'u kalesanga ananga, sababu ananga 'U ngaku Unanga ḏua.
44014024	Gena ḏua, Paulus re 'a Barnabas ya dowanga manga ḏo-ḏagi 'aḏi tola'a daeraha Pisidia re 'aḏi ngadolo toma daeraha Pamfilia.
44014025	Toma limau Perga toma daeraha Pamfilia, ananga 'aḏi singadolo Ma Jou'ongu Madutu 'ai demo. Togumu i'a, ananga 'aḏi tagi toma limau Atalia.
44014026	Toma limau Atalia, ananga 'aḏi sidete maḏibo toma limau Antiokhia. 'Au wali, jama'ata toma limau gena-ge, ananga 'aḏi sidoa'a Paulus re 'a Barnabas ra Ma Jou'ongu Madutu 'ai mura re dadalara, la Unanga ya'u kalesanga ananga singadolo ananga nga'unu ya siḏuanga manga munara ga'a aro 'i ḏuanga ḏua.
44014027	Wakutu ananga 'aḏi ngadolo toma limau Antiokhia, Paulus re 'a Barnabas 'aḏi lomu ngowa'a ngaku Yesus re ya siajele mangale ma duhu sa'olo Ma Jou'ongu Madutu 'o pake ananga di'a sidagi 'Ai munara. Ananga ya siajele ḏi'i mangale Ma Jou'ongu Madutu 'o mete'e ananga singadolo ngowa-ngowa'a Yahudi ua mai 'aḏi dadi ngowa'a ngaku Yesus.
44014028	Toma limau gena-ge, Paulus re 'a Barnabas 'aḏi tegoro ma di'ara i'a toma ngowa-ngowa'a ngaku Yesus.
44015001	Ngowa'a Yudea nga muḏuo i'a, 'aḏi sapolo toma limau Antiokhia re 'aḏi doto'o ngowa-ngowa'a ngaku Yesus, ananga 'aḏi siajele, “Na'o ngini ni sanga suna ua mete'e Musa 'ai hukumu, ngini sanga 'ahu kasingado-ngadolo i'a ua.”
44015002	Paulus ra Barnabas, 'aḏi 'akoru ua re 'aḏi rubutu ananga manga do-doto'o. Ḏua ananga nga muḏiḏi re ngowa'a ngaku Yesus nga muḏuo i'a toma limau Antiokhia, ananga 'aḏi sanga cumutu tagi toma limau Yerusalem. I'a da'a, ananga ma'u 'aturu ra Yesus 'ai so-soma'a re jama'ata ma bi-biri'i mangale suna ma 'atoranga gena-ge.
44015003	Ḏua, jama'ata Antiokhia 'aḏi singata'a ananga singadolo sisupu toma limau, kara 'aḏi tagi tutumu jama'ata-jama'ata toma daeraha Fenisia re daeraha Samaria. I'a da'a, ananga 'aḏi siajele mangale ngowa-ngowa'a Yahudi ua 'aḏi dadi ngowa'a ngaku Yesus. Ngowa-ngowa'a ya 'isene habari gena-ge 'aḏi maroanga masala.
44015004	Wakutu ananga 'aḏi ngadolo toma limau Yerusalem, jama'ata re jama'ata ma bi-biri'i re 'a Yesus 'ai so-soma'a ya'u dawongo ananga remanga 'akala re sinyingara sa-sanangi. Paulus re 'a Barnabas siajele mangale ma duhu sa'olo Ma Jou'ongu Madutu 'o pake ananga di'a sidagi 'Ai munara.
44015005	Mada'a 'age ngowa'a ngaku Yesus nga muḏuo i'a toma nyo-nyoimi Farisi, ananga 'aḏi te'oso re 'aḏi kanau, “Ngowa'a Yahudi ua balasu wa'u suna re 'aḏi mete'e Musa 'ai hukumu wakutu ananga gena-ge 'aḏi dadi ngowa'a ngaku Yesus.”
44015006	Ḏua Yesus 'ai so-soma'a re jama'ata ma bi-biri'i 'aḏi malomu, la 'aḏi masi'aturu mangale hali gena-ge.
44015007	Ti'ara masala, ananga 'aḏi ma'u 'aturu gena-ge. Ma ḏo-ḏogumu, 'a Petrus 'o te'oso re 'o kanau, “Ioronongoḏu ngo-ngaku rimoi, ngini ni waro pasala ḏua, Ma Jou'ongu Madutu 'o cumutu ngoi di'a singadolo Habari Roanga toma ngowa-ngowa'a Yahudi ua, la ananga nyengara 'aḏi 'isene re 'aḏi ngaku Yesus.
44015008	Ma Jou'ongu Madutu ga'a 'A waro manusia manga 'akala re sinyingara, Unanga 'o pula'a Ma Ngagara 'Ofi-'Ofi toma ngowa-ngowa'a Yahudi ua 'i ma tero sa'olo ra ngene ḏi'i. Gena-ge 'i dadi nana'o rimoi mangale Ma Jou'ongu Madutu ya'u dawongo ananga ḏi'i.
44015009	Re Unanga 'a siwola-wola ua ngene re ananga. Unanga 'a sigofi ananga manga 'akala re sinyingara ma tero ngene, sababu ananga 'aḏi ngaku Yesus ma tero ngene ḏi'i.
44015010	Sababu gena-ge, i'a sa'olo ngini ni lawana Ma Jou'ongu Madutu 'ai 'akala ma mau! Ngini mau sipake 'atoranga gena-ge toma ngowa-ngowa'a Yahudi ua. 'Atoranga gena-ge sa'olo gina tubuso, tananga ete re dotumu moju singadolo ngene toma 'orasa nena-ne wa mete'e nga'unu ua!
44015011	Siḏibo ḏi'i, ngene wo ngaku re wo sanga 'ahu kasingado-ngadolo i'a, sababu Yesus Kristus 'ai mura re dadalara ḇato, ma tero ananga ḏi'i.”
44015012	Sababu gena-ge, ananga mo-moini toma lo-lomu gena-ge 'aḏi masiogoro. Ananga 'aḏi 'isene 'a Barnabas re Paulus ya sijarita ḏi'i mangale ma duhu sa'olo Ma Jou'ongu Madutu ya'u pake ananga singadolo 'aḏi 'a'a didina'o heranga re 'ori i'a heranga-heranga toma ngowa-ngowa'a Yahudi ua.
44015013	Ananga 'aḏi kanau togumu i'a, kara Yakobus 'o kanau ḏi'i, “Ioronongoḏu ngo-ngaku rimoi, na'o nyengara ni 'isene ngoi,
44015014	'Au nange, Simon ro siajele mangale 'ua re 'au wali moju Ma Jou'ongu Madutu sijumu 'Ai dadalara toma ngowa-ngowa'a Yahudi ua. Sababu Unanga 'o cumutu ngowa'a ma lelegu toma ngowa-ngowa'a Yahudi ua manga sigolona 'aḏi dadi Unanga 'ai 'umata ga'a Unanga cumutu ḏua ḏi'i.
44015015	Gena-ge 'i ma tero sa'olo nabi-nabi 'aḏi siajele pasala ḏua ya silefo ma betongo so'o ne:
44015016	Ma Jou'ongu Madutu 'o kanau, ‘Pasala i'a, Ngoi to sapolo moju. Ngoi dadunu ta simomi'i 'a Daud 'ai wala ga'a 'i ruba ḏua re ta sidiai, la 'i dadi te'e sa'olo ma siḏa,
44015017	la ngowa-ngowa'a lelegu ga'a 'aḏi ngaku Yesus nyangu, ananga ḏi'i 'aḏi disa Ma Jou'ongu Madutu, re ngowa'a Yahudi ua toma bangsa ma lelegu ga'a Ta'u cumutu ḏua, mo-moini 'aḏi dadi Ngoi 'ari 'umata.’ So'o gena Ma Jou'ongu Madutu ro kanau, ḏuanga i'a 'a si'a'a mo-moini nena-ne,
44015018	ga'a 'ua re 'au wali moju ngowa'a raḏi waro.”
44015019	'A Yakobus dadunu 'o kanau, “Sababu gena-ge, ngoi 'ari 'akala ma sanga so'o ne: Awa ngene wo sikangela ngowa'a Yahudi ua ga'a raḏi dadi ngowa'a ngaku Yesus.
44015020	Mada'a ngene balasu wo siḏingoto surata ra ananga re wa'u siajele so'o ne: Ngo-ngoromo 'i sipula'a ḏua toma jou'ongu ma somoara, ngini na oromo awa. Haiwani-haiwani ga'a 'i tola'a ua, ngini ni oromo awa re ni ka'e ma ngaunu awa. So'o gena ḏi'i, ngini ni sudala awa.
44015021	Sababu, 'ua re 'au wali moju 'a Musa 'ai hukumu ya si'isene ḏua toma limau mo-moini, wakutu ananga 'aḏi malomu toma wala puji toma Sabata ma wangere ma jelele i'a.”
44015022	Yesus 'ai so-soma'a, jama'ata ma bi-biri'i reo jama'ata mo-moini, ananga 'aḏi mafakati re 'aḏi cumutu nga muḏuo i'a di'a 'aḏi tagi toma Antiokhia 'aḏi mamete'e ra Paulus re 'a Barnabas. Ḏua ananga 'aḏi cumutu 'a Silas re 'a Yudas ga'a 'a si'aro'o 'ai lomanga Barsabas. Ngowa-ngowa'a ngaku Yesus toma jama'ata Yerusalem 'aḏi silamo'o ananga nga muḏiḏi.
44015023	Yesus 'ai so-soma'a re jama'ata ma bi-biri'i, 'aḏi siḏingoto surata bela moi ra ananga nga ḏuata ma betongo so'o ne: “Ngomi mi siḏingoto minga tabea toma ngowa-ngowa'a ngaku Yesus mo-moini, ga'a ngowa'a Yahudi ua toma bangsa ma lelegu ga'a ni tegoro toma limau Antiokhia, daeraha Siria re daeraha Kilikia. Ngomi nena-ne, Yesus 'ai so-soma'a re jama'ata ma bi-biri'i, re ninga ioronongoḏu ngo-ngaku rimoi.
44015024	Ngomi mi 'isene ḏua, 'age nga muḏuo i'a taminga sigolona, 'aḏi sikangela re siruwahe ninga 'akala re sinyingara remanga do-doto'o. Mada'a ananga 'aḏi sanga watasa ua ra ngomi di'a 'aḏi 'a'a so'o gena.
44015025	Sababu gena-ge, ngomi mi ma'u 'aturu re mi 'akoru ḏua di'a cumutu nga muḏuo i'a 'aḏi sapolo ra ngini. Barnabas re 'a Paulus, ga'a ngomi ni dadalara madutu, 'aḏi tagi mamete'e ra ananga.
44015026	Barnabas re 'a Paulus, ananga nga muḏiḏi gena-ge, manga 'ahu re manga se-sengene ya sidoa'a ḏua mo-moini ra Ma Jou Yesus Kristus.
44015027	Sababu gena-ge, ngomi mi 'utusu 'a Yudas re 'a Silas 'aḏi sapolo ra ngini. Ananga masiretene ya singadolo ra ngini ya simada-madanga i'a, ma tero habari 'i silefo ḏua toma surata ma dara.
44015028	Ngomi mi mafakati mete'e Ma Ngagara 'Ofi-'Ofi ma mau, la ngini ni mete'e awa 'atoranga tubuso. Mada'a ngini ni mete'e 'atoranga ne ḇato:
44015029	Ngini ni oromo awa ngo-ngoromo ga'a 'i sipula'a ḏua toma jou'ongu ma somoara, ka'e ma ngaunu awa, ni oromo awa haiwani tola'a ua re ni sudala awa. Na'o ngini ni mete'e 'atoranga gena-ge, ngini ni 'a'a 'ori i'a la-la. Ngadolo nena-ne si, murasa ma la!”
44015030	Togumu i'a, ananga 'aḏi masilo-loasa, ananga ga'a sanga 'utusu nange-ge 'aḏi tagi toma limau Antiokhia. I'a da'a, ananga ya'u lomu jama'ata mo-moini re pula'a surata gena-ge.
44015031	Wakutu ananga ya baca ma surata gena-ge, ananga 'aḏi basono sanangi sababu surata gena-ge ma dara 'i site'e manga 'akala re sinyingara.
44015032	Yudas re 'a Silas, ananga ge nabi ḏi'i, 'aḏi makanau ma di'ara toma ngowa-ngowa'a ngaku Yesus toma limau Antiokhia. Ananga 'aḏi pula'a duga re domolo re ya'u site'e manga 'akala re sinyingara.
44015033	Yudas re 'a Silas 'aḏi tegoro toma limau Antiokhia ma di'ara ino. Gena ḏua, ngowa-ngowa'a ngaku Yesus toma limau Antiokhia 'aḏi siḏibo ḏi'i ananga nga muḏiḏi. Ngowa-ngowa'a gena-ge 'aḏi golo'o ya siḏingoto ananga manga tabea toma ngowa-ngowa'a ga'a 'aḏi 'utusu ananga nga muḏiḏi gena-ge. [
44015034	Mada'a Silas 'a siputusu tala unanga 'o tegoro moju toma limau Antiokhia.]
44015035	Paulus re 'a Barnabas 'aḏi tegoro ma di'ara moju toma limau Antiokhia. Ngowa-ngowa'a ngaku Yesus manga repe mamete'e rea Paulus re 'a Barnabas, ananga 'aḏi singadolo habari mangale Ma Jou Yesus.
44015036	Pasala i'a, Paulus 'o kanau ra Barnabas, “Ino ngene wo maḏibo, wo tutumu jama'ata toma limau-limau ga'a ngene wo singadolo habari mangale Ma Jou Yesus pasala ḏua, la wa waro ananga manga ngo-ngaku ma duhu sa'olo.”
44015037	Barnabas mau 'o gasa 'a Yohanes ga'a si'aro'o Markus,
44015038	mada'a 'a Paulus 'o oḏu'u sababu toma munara nga'ene, unanga 'o mete'e riwara, 'o sisoi'i tala ananga toma daeraha Pamfilia.
44015039	Ḏua 'a Paulus re Barnabas 'aḏi ma'u rubutu, singadolo ma ḏo-ḏogumu tala 'aḏi ma'u eanga. Barnabas 'o gasa 'a Yohanes Markus re 'aḏi sidete toma pulo Siprus.
44015040	Mada'a Paulus 'o cumutu 'a Silas. Jama'ata toma limau gena-ge 'aḏi sidoa'a ananga ra Ma Jou'ongu Madutu 'ai mura re dadalara, kara ananga 'aḏi sisoi'i tala limau Antiokhia.
44015041	Ananga 'aḏi tagi sigoloḏi daeraha Siria re daeraha Kilikia, 'aḏi tutumu ngowa'a ngaku Yesus toma jama'ata-jama'ata re 'aḏi site'e ananga gena-ge manga ngo-ngaku.
44016001	Paulus toma limau Derbe 'a dowanga 'ai ḏo-ḏagi toma limau Listra. 'Age ngowa'a matengo, 'ai lomanga Timotius, unanga ngowa'a ngaku Yesus. Unanga 'ai ngina ngowa'a Yahudi re mo ngaku Yesus ḏua, mada'a 'ai ḇaḇa ngowa'a Yunani.
44016002	Ngowa-ngowa'a ngaku Yesus toma limau Listra re Ikonium manga sigolona, ananga 'aḏi waro Timotius ge ngowa'a la-la.
44016003	Paulus 'o mau Timotius mamete'e ra unanga ḏi'i. Dadi Paulus 'u suna unanga. Paulus 'o 'a'a so'o gena, sababu ngowa'a Yahudi mo-moini ru waro Timotius 'ai ḇaḇa ge ngowa'a Yunani.
44016004	Wakutu ananga 'aḏi osama toma limau-limau, ananga ya siajele hali ga'a ya siputusu ḏua ra Yesus 'ai so-soma'a re jama'ata ma bi-biri'i toma limau Yerusalem, la manga ioronongoḏu ngo-ngaku rimoi ya mete'e manga 'atoranga gena-ge.
44016005	Ḏua ananga manga ngo-ngaku lebe te'e, re wange moi-wange moi ngowa'a ngaku Yesus 'aḏi matai dogo ganapu repe.
44016006	Ma Ngagara 'Ofi-'Ofi simaha ua Paulus re 'a Silas 'aḏi singadolo Habari Roanga toma daeraha Asia. Dadi ananga 'aḏi dowanga manga ḏo-ḏagi toma daeraha Frigia re Galatia.
44016007	Wakutu 'aḏi ngadolo toma daeraha Misia ma bati, ananga tai'i 'aḏi osama toma daeraha Bitinia, mada'a Ma Ngagara 'Ofi-'Ofi ra Yesus ya'u simaha ua ananga 'aḏi si'a.
44016008	Dadi ananga 'aḏi tola'a i'a ḇato toma daeraha Misia, 'aḏi tagi i'a toma limau Troas.
44016009	Toma limau gena-ge, ma lobi'i tala Paulus 'o sanga tingoḏi'i. Tai tingoḏi'i ma dara 'o oḏi'i ngowa'a toma daeraha Makedonia matengo 'o made-de'oso tai biono re 'o maḏigaro'o ra Paulus, “Sapolo ino toma daeraha Makedonia di'a no riono ngomi!”
44016010	Paulus 'o sanga tingoḏi'i pasala i'a, ngomi re mi masidiai di'a mi tagi toma daeraha Makedonia. Sababu ngomi mi mafakati pasala ḏua Ma Jou'ongu Madutu 'o soma'a ngomi mi singadolo Habari Roanga da'a ra ananga.
44016011	Ngomi masisoi'i tala limau Troas re mi sidete si'a toma pulo Samotrake re ma ḇiḇini i'a mi tagi toma limau Neapolis.
44016012	Toma limau gena-ge, ngomi mi tagi toma limau Filipi ga'a lai lamo'o toma daeraha Makedonia re 'i osama Roma manga pamarenta. Toma ngi'i gena-ge ngomi mi tegoro wangere muḏuo i'a.
44016013	Toma Sabata ma wangere, ngomi mi tagi toma ḇanyo ma 'uḏu palisi'i i'a toma limau ma ngalana lamo'o ma ḏuḏunu. Ngomi mi waro toma ḇanyo ma 'uḏu gena-ge ngowa'a Yahudi manga ngi'i di'a manyiata. Ḏua ngomi mi tegoro tala re mi ma'u kanau toma we-were'a--we-were'a ga'a 'aḏi malomu toma ngi'i gena-ge.
44016014	'Age rema ngowa'a matengo mo mawu'unu 'ami bu-bu'unu ḇa'a ungu tamanga sigolona. 'Ami lomanga ngo Lidia mi 'asala toma limau Tiatira ino re munanga mo silamo'o re siḏubuso Ma Jou'ongu Madutu. Ma Jou'ongu Madutu 'o siwelanga 'ami 'akala re sinyingara singadolo munanga mo dawongo 'a Paulus 'ai do-doto'o.
44016015	Ngo Lidia re 'ami ngitu re ngale mo-moini 'aḏi sanga baptis, kara munanga mo saele re mo kanau, “Na'o ngini ni ngaku ngoi mode-mode'e to dadi ngowa'a ngaku Yesus, ino ni matuḏu tari wala.” Ḏua munanga mo simau-mau singadolo ngomi mamete'e 'ami go-golo'o.
44016016	Wakutu ngomi mi tagi toma manyiata ma ngi'i, ngomi ma'u sanga mosolese budaka matengo ga'a 'o roh ma jira mi dungosama sa'olo ngowa'a mai-maisi singadolo munanga nga'unu oḏi'i ngowa'a manga 'ahu toma biono i'a. Munanga gena-ge mo si'utungu masala di'a 'ami tuanga-tuanga.
44016017	Munanga gena-ge mo mete'e Paulus re ngomi tau-taunu, re mo maboa-boa'a, “Ngowa-ngowa'a nena-ne Ma Jou'ongu Madutu toma Gau'u 'Ai falalomu. Ananga 'aḏi sapolo 'aḏi siajele ra ngini ngo'omo di'a ngini sanga salamata!”
44016018	Ma wangere ma jelele i'a, munanga gena-ge mo maboa-boa'a so'o gena ḇato. Paulus 'ai 'akala ḇanyo mai ri moini ḏua kara 'o magelelo ra munanga 'o kanau, “Rema Jou Yesus Kristus 'ai lomanga, ngoi to soma'a roh ma jira no supu ra munanga nena-ne!” Toma 'orasa gena-ge ḏua, roh ma jira 'i supu re sisoi'i tala munanga.
44016019	Wakutu 'ami tuanga-tuanga 'aḏi basono tala sanga pipisi riwara, ananga 'aḏi cako'o Paulus re 'a Silas re 'aḏi gasa ananga nga muḏiḏi toma limau ma sigolona, la ya'u sikalaki.
44016020	Ananga 'aḏi sitalaḏi Paulus re 'a Silas toma Roma ma pamarenta re 'aḏi kanau, “Ananga nena-ne ngowa'a Yahudi 'aḏi 'a'a kaco tananga limau ma dara.
44016021	Ananga 'aḏi sidoto'o manga 'adata 'i ma'u rapu ra ngene ngowa'a Roma nanga 'atoranga. Dadi, ngene wa mete'e awa ananga manga 'adata!”
44016022	Ngowa'a repe 'aḏi kalaki Paulus re 'a Silas toma Roma manga pamarenta ma biono. Ḏua ananga gena-ge 'aḏi soma'a sordado-sordado ya 'acingi Paulus re 'a Silas manga juba tamanga lese re ya'u ca'olo.
44016023	Paulus re 'a Silas sanga ca'olo pasala i'a, kara ya'u singosama toma bui ma dara. Bui ma sae'e gena-ge 'o sanga parenta, “Paulus re 'a Silas gena-ge, balasu na'u jaga la-la ino.”
44016024	Sababu gena-ge, unanga 'aḏi singosama Paulus re 'a Silas toma bui ma kamara toma ma dara madutu. Toma ngi'i gena-ge 'a Paulus re 'a Silas manga rou sanga lara.
44016025	Toma 'utu golona i'a Paulus re 'a Silas 'aḏi manyiata re 'aḏi manyanyi 'aḏi puji re silamo'o Ma Jou'ongu Madutu re ngowa-ngowa'a ma lelegu toma bui ma dara ḏi'i ya 'isene.
44016026	Kage-kage wusu 'i dadi siḏi masala singadolo bui ma bangini mai elala. Dadi bui ma ngalana mo-moini 'i matai welanga re 'o lara ma rate matai palasara.
44016027	Wakutu bui ma sae'e 'o momi'i, unanga 'o oḏi'i bui ma ngalana ri matai welanga. Ḏua unanga 'a onoso 'ai samaranga mau masisengene sababu unanga 'o ta'ajiri ngowa-ngowa'a mo-moini toma bui ma dara gena-ge raḏi wiḏi.
44016028	Mada'a Paulus 'o poa'a 'a siduga-duga, “No masise-sengene awa! Ngomi mo-moini 'ane-ne moju!”
44016029	Bui ma sae'e gena-ge 'o golo'o 'oboro re 'o lalara osama kamara ma dara gena-ge. Unanga 'o mojongo masala singadolo 'o terewete re 'o mapagara 'ai biono tala ra Paulus re 'a Silas manga biono.
44016030	Ḏua unanga 'o supu re ya'u gasa Paulus re 'a Silas, kara 'o kanau, “Tuanga-tuanga, ngoi balasu to 'a'a 'oru, la ngoi to sanga salamata?”
44016031	Paulus re 'a Silas ya sangoro, “Na'o no ngaku Ma Jou Yesus ngana no salamata, ngana re 'ani ngitu re ngale.”
44016032	Ḏua Paulus re 'a Silas ya singadolo habari mangale Ma Jou Yesus; bae 'o bui ma sae'e re bae tai ngitu re ngale mo-moini.
44016033	Ma lobi'i gena-ge ḏua 'utu golona i'a, bui ma sae'e 'o gasa Paulus re 'a Silas toma ngi'i ma lelegu re ya'u soso'o manga nyaboto. Gena ḏua, unanga re 'ai ngitu re ngale, ananga 'aḏi sanga baptis.
44016034	Pasala i'a, unanga 'o gasa Paulus re 'a Silas tai wala re 'o pula'a oromo. Bui ma sae'e 'o maroanga masala sababu unanga rai ngitu ngale, ananga raḏi ngaku Ma Jou'ongu Madutu.
44016035	Ma ḇiḇini i'a, Roma manga pamarenta 'aḏi soma'a manga 'opsir 'aḏi tagi toma bui ma sae'e, ya singadolo parenta, “Sisupu Paulus re 'a Silas!”
44016036	Bui ma sae'e 'o siajele ra Paulus, “Tuanga-tuanga, Roma ma pamarenta 'aḏi parenta ngoi to sisupu ngini. Sababu gena-ge, ni supu re ni maḏibo reninga salamata!”
44016037	Mada'a Paulus 'o kanau i'a toma 'opsir gena-ge, “Ngomi ḏi'i ngowa'a Roma. I'a sa'olo ni sijuruhakimi nyangu, si-siḏa ni ca'olo ngomi toma ngowa'a repe manga biono, re Roma ma pamarenta 'aḏi singosama ngomi toma bui? Ḏua nena-ne ananga 'aḏi sisupu ngomi sigo-gogoro! Ngomi mi oḏu'u! Soma'a ananga 'aḏi sapolo ino masiretene, kara sisupu ngomi.”
44016038	Opsir gena-ge ya singadolo Paulus 'ai go-golo'o toma Roma ma pamarenta. Wakutu Roma ma pamarenta ya waro Paulus re 'a Silas ge ngowa'a Roma ḏi'i, ananga 'aḏi mojongo sababu ya mete'e ua Roma ma hukumu.
44016039	Ḏua ananga 'aḏi sapolo re 'aḏi golo'o ma'afu ra Paulus re 'a Silas. Gena ḏua, ananga 'aḏi sisupu Paulus re 'a Silas toma bui gena-ge re 'aḏi golo'o ra ananga 'aḏi supu toma limau gena-ge.
44016040	Paulus re 'a Silas ya sisoi'i tala bui gena-ge re 'aḏi tagi ra ngo Lidia 'ami wala. I'a da'a, ananga 'aḏi ma'u sanga toma ngowa-ngowa'a ngaku Yesus re 'aḏi pula'a duga re domolo ra ananga. Gena ḏua, Paulus re 'a Silas 'aḏi sisoi'i tala limau gena-ge.
44017001	Toma limau Filipi, Paulus ra Silas ya dowanga manga ḏo-ḏagi 'aḏi tola'a i'a toma limau Ampifolis, re limau Apolonia, kara 'aḏi ngadolo toma limau Tesalonika. Toma limau gena-ge 'age rema wala puji.
44017002	Na'o rema wala puji, biasa Paulus 'o osama re ma'u sangoro i'a re ino mangale bu-bula'a--bu-bula'a toma Boku 'Ofi-'Ofi. Sabata soi ro'ange ino, unanga 'o 'a'a so'o gena-ge.
44017003	Paulus 'o sitarangi re 'o pula'a bukiti toma Boku 'Ofi-'Ofi mangale 'O Kristus balasu 'o basono sangisara re Unanga dadunu 'o 'ahu moju da'a toma ngowa'a senge-sengene manga sigolona. Re Paulus 'o kanau, “Ngoi to siajele ra ngini mangale Yesus, Unanga gena-ge 'O Kristus ga'a Ma Jou'ongu Madutu 'U sijaji pasala ḏua.”
44017004	Ananga nga muḏuo i'a re 'aḏi dadi ngowa'a ngaku Yesus kara 'aḏi mete'e 'a Paulus ra Silas. So'o gena ḏi'i, ngowa'a Yunani ga'a 'aḏi silamo'o re mojongo Ma Jou'ongu Madutu re 'o ngowa'a la-lamo'o manga we-were'a manga repe ḏi'i, ananga 'aḏi ngaku Yesus.
44017005	Mada'a ngowa'a Yahudi manga 'akala si-siḏi sababu manga repe raḏi ngaku Yesus. Dadi ananga 'aḏi lomu ngowa-ngowa'a kamanga munara ua toma pasara, kara 'aḏi 'a'a kaco toma limau gena-ge. Ḏua ananga 'aḏi jau-jau tagi ra Yason 'ai wala, 'aḏi disa 'a Paulus re 'a Silas, la ya'u gasa re sitalaḏi toma ngowa'a repe manga biono.
44017006	Mada'a ananga 'aḏi sanga ua 'a Paulus re 'a Silas. Dadi ananga 'aḏi gasa 'a Yason re ngowa'a ngaku Yesus nga muḏuo i'a toma ngowa'a la-lamo'o toma limau gena-ge. Ananga 'aḏi mapataha 'aḏi kanau, “Paulus re 'a Silas 'aḏi 'a'a kaco toma ngi'i le'a bolo le'a. Nange-ne ananga raḏi sapolo ra ngene nanga limau,
44017007	re Yason ya'u dawongo ananga ra unanga 'ai wala. Ananga 'aḏi mete'e ua Kaisar 'ai 'atoranga, sababu 'aḏi siajele 'age ḏi'i 'olana ma lelegu, 'ai lomanga Yesus.”
44017008	Wakutu ananga 'aḏi kanau so'o gena, ngowa'a repe re ngowa'a la-lamo'o toma limau gena-ge ya 'isene 'aḏi manyiwere.
44017009	Ḏua ananga 'aḏi soma'a Yason re ngowa-ngowa'a ngaku Yesus nga muḏuo i'a 'aḏi pula'a pipisi di'a manga du-duusu, kara ya'u eanga.
44017010	Ma lobi'i gena-ge ḏua, ngowa-ngowa'a ngaku Yesus toma limau Tesalonika silalo'o 'a Paulus re 'a Silas toma limau Berea. Wakutu Paulus re 'a Silas aro ngadolo toma limau gena-ge, ananga 'aḏi tagi toma wala puji.
44017011	Ngowa'a Berea manga 'akala re sinyingara lai rousu, ma tero ua re ngowa-ngowa'a Tesalonika. Ananga manga 'akala re sinyingara 'i sanangi 'aḏi 'isene Habari Roanga mangale Yesus, re wange moi-wange moi ananga 'aḏi madoto'o toma Boku 'Ofi-'Ofi di'a ya disa waro ngadolo le'a 'a Paulus 'a siajele; banari bolo ua.
44017012	Sababu gena-ge tamanga sigolona ngowa'a Yahudi manga repe 'aḏi ngaku Yesus. So'o gena ḏi'i ngowa'a la-lamo'o toma ngowa'a Yunani: na-nau'u manga repe re we-were'a nga muḏuo i'a 'aḏi ngaku Yesus.
44017013	Wakutu ngowa'a Yahudi toma limau Tesalonika ya 'isene 'a Paulus 'o singadolo Ma Jou'ongu Madutu 'ai demo toma ngowa-ngowa'a Berea, ananga 'aḏi sapolo toma limau Berea gena-ge re 'aḏi singosama demo di'a siruwahe manga 'akala re sinyingara singadolo ananga 'aḏi ruta ra Paulus.
44017014	Dadi ngowa'a ngaku Yesus toma limau Berea jau-jau 'aḏi soma'a ngowa-ngowa'a ngaku Yesus nga muḏuo i'a 'aḏi singata'a Paulus tagi toma ngoloto ma 'uḏu. Mada'a 'a Silas re 'a Timotius 'aḏi tegoro moju toma limau Berea.
44017015	Ananga 'aḏi sidete singata'a 'a Paulus singadolo toma limau Atena. Pasala i'a, ananga 'aḏi maḏibo toma limau Berea. Paulus 'o bererongo ra ananga, siajele ra Silas re 'a Timotius 'aḏi macapati ino.
44017016	Wakutu 'a Paulus 'o totoma 'a Silas re 'a Timotius toma limau Atena, 'ai 'akala re sinyingara 'i kangela sababu 'o oḏi'i toma limau gena-ge 'i romanga reo jou'ongu ma somoara.
44017017	Toma wala puji ma dara, 'a Paulus 'o ma'u sangoro i'a re ino ngowa'a Yahudi re ngowa'a Yunani ga'a 'aḏi silamo'o re mojongo Ma Jou'ongu Madutu. Wange moi-wange moi, unanga ma'u sanga ngowa'a toma pasara, unanga 'o ma'u sangoro i'a re ino ḏi'i.
44017018	'Age guru-guru ngowa'a fara ḏiḏi: fara moi Epikuros ino, fara moi ḏi'i Stoa ino. Ananga 'aḏi ma'u rubutu ra Paulus. 'Age nga muḏuo i'a 'aḏi kanau, “Unanga nena-ne 'o waro 'oru? 'Ai wo-waro pa'i ceka'a ua mada'a unanga pa'i demo repe.” Mamuni'a 'aḏi kanau, “Unanga nena-ne 'o siajele ma tero sa'olo dewa-dewa bangsa lelegu.” Ananga 'aḏi kanau so'o gena sababu 'a Paulus 'o singadolo Habari Roanga mangale Yesus re ngowa'a senge-sengene dadunu 'aḏi 'ahu moju.
44017019	Ḏua ananga 'u gasa Paulus ra ananga manga lo-lomu toma Areopagus ma polono. I'a da'a ananga 'aḏi sano ra Paulus, “Ngomi mi disa waro mangale do-doto'o su-sungi gena-ge ga'a no pula'a ra ngomi.
44017020	Ngomi mi 'isene ngana no siajele mada'a 'i osama 'akala ua. Sababu gena-ge, ngomi mau disa waro enanga ma ngale 'oru.”
44017021	(Ngowa'a Atena mo-moini re ngowa'a tagi-tagi ino, ananga 'aḏi sieanga manga munara, sababu 'aḏi nyanyaḏi 'aḏi 'isene re ma'u sangoro i'a ra ino mangale 'ori i'a ma su-sungi.)
44017022	Toma 'orasa gena-ge, ananga 'aḏi malomu toma Areopagus, Paulus 'o te'oso tamanga biono re 'o kanau, “Hei ngowa'a Atena, ngoi to oḏi'i ngini cufala madutu reninga 'agama ma 'atoranga mo-moini.
44017023	Sababu wakutu ngoi to tagi sikoloḏi ninga limau, ta tailako re to oḏi'i ninga jou-jou ma ngi'i, 'age jou-jou ma ngi'i rimoi 'i silefo so'o ne: ‘Toma jou'ongu ga'a mi nana'o ua.’ Unanga gena-ge ngini ni silamo'o re siḏubuso mada'a ni nana'o ua, nange-ne ngoi to siajele ra ngini mangale Unanga gena-ge.
44017024	Ma Jou'ongu Madutu 'o sidadi ḏua dungia re ma dara mo-moini, Unanga gena-ge 'Ai kuasa ma pari cua toma dungia ma dara. Unanga 'o tegoro ua toma jou'ongu ma somoara ma wala ga'a manusia ya 'a'a.
44017025	Unanga 'o paralu ua manusia wo riono Unanga sababu manusia nanga 'ahu re nanga ngagara re 'ori i'a mo-moini, Unanga 'a pula'a.
44017026	Ma Jou'ongu Madutu sidadi manusia ma mulaingi pa'i matengo ḇato, mada'a ra unanga nena-ne Ma Jou'ongu Madutu 'o sidadi bangsa-bangsa siromanga dungia. Unanga gena-ge 'a sitantukanga manga ngi'i re manga 'ahu re se-sengene.
44017027	Ma Jou'ongu Madutu 'o 'a'a so'o gena-ge, la ananga 'aḏi disa Unanga. Re na'o ananga 'aḏi disa Unanga ḏa ananga 'aḏi ma'u sanga ra Unanga. Ma nyonyata Unanga gena-ge 'o kiḏanga ua ra ngene matengo re matengo.
44017028	Nena-ne 'i ma tero sa'olo ngowa'a 'aḏi siajele pasala ḏua, ‘Ngene wo 'ahu toma dungia nena-ne wo te'oso re wo tegoro wo coku-cokutu duga-duga ra Unanga 'ai kuasa ḇato.’ Ma tero sa'olo ninga dolabololo ma betongo so'o ne: ‘Ngene mo-moini Unanga 'ai ngowa'a.’
44017029	Dadi sababu ngene nena-ne Unanga 'ai ngowa'a, Ma Jou'ongu Madutu awa ngene wa site-tero sa'olo dulada guraci bolo dulada salaka bolo 'o 'a'a maḏi wa tuhu sa'olo dulada mete'e manusia manga wo-waro.
44017030	Ma siḏa i'a, Ma Jou'ongu Madutu 'o 'elingi riwara nanga haga re nanga waro ua. Mada'a toma 'orasa nange-ne Unanga 'o soma'a ngowa-ngowa'a toma dungia ma dara mo-moini balasu wo maḏibo toma ngo'omo boloto.
44017031	Sababu Unanga 'a sitantukanga pasala ḏua toma 'orasa rimoi ngowa'a mo-moini toma dungia ma dara Unanga 'a sijuruhakimi Rai 'adili. Ma Jou'ongu Madutu 'a sitatapu ḏua Matengo ga'a 'A siḏagi munara gena-ge. Unanga gena-ge Ma Jou'ongu Madutu 'U si'ahu moju toma ngowa'a senge-sengene manga sigolona 'i dadi bukiti rimoi, la ngowa'a mo-moini 'aḏi ngaku Unanga gena-ge 'o dadi juruhakimi.”
44017032	Wakutu ananga ya 'isene ngowa'a 'aḏi sengene ḏua 'aḏi 'ahu moju, 'age mamuni'a 'aḏi nye-nyelo'o 'a Paulus. 'Age mamuni'a ḏi'i 'aḏi kanau, “Maha soi moi i'a, ngomi mau ma 'isene moju ngana no kanau mangale gena-ge.”
44017033	Ḏua Paulus 'a sisoi'i tala lo-lomu gena-ge.
44017034	Mada'a 'age mamuni'a 'aḏi mete'e unanga re 'aḏi dadi ngowa'a ngaku Yesus. Ananga gena-ge: 'a Dionisius, unanga osama nyo-nyoimi toma lo-lomu Areopagus ino, re we-were'a matengo 'ami lomanga ngo Damaris, re ngowa-ngowa'a nga muḏuo i'a ḏi'i.
44018001	Togumu i'a, Paulus 'a sisoi'i tala limau Atena re 'o tagi si'a da'a toma limau Korintus.
44018002	I'a da'a, Paulus 'o ma'u sanga ngowa'a Yahudi matengo 'ai lomanga Akwila. Unanga gena-ge 'ai 'asala toma daeraha Pontus. Unanga re 'ai were'a aro 'aḏi sapolo toma limau Korintus da'a nagara Italia ino. 'Ai were'a gena-ge mi lomanga ngo Priskila. Ananga 'aḏi sapolo toma limau Korintus ino, sababu Kaisar Klaudius 'o soma'a ngowa'a Yahudi mo-moini balasu masupu toma limau Roma. Paulus 'o tagi 'o tutumu ananga nga muḏiḏi,
44018003	re unanga ro tegoro masiwala moi ra ananga sababu manga munara ma tero: tukanga 'a'a suyu'u.
44018004	Toma Sabata ma jelele gena, Paulus 'o tagi toma wala puji re unanga 'o ma'u sangoro i'a re ino, la ngowa'a Yahudi re ngowa'a Yunani 'aḏi ngaku ra Yesus.
44018005	Toma 'orasa gena-ge, 'a Silas ra Timotius 'aḏi sapolo toma limau Korintus da'u Makedonia tala. Sababu gena-ge, Paulus 'o pake 'ai 'orasa 'o singadolo Habari Roanga pa'i toma ngowa-ngowa'a Yahudi ḇato mangale Yesus: Unanga gena-ge 'O Kristus ga'a Ma Jou'ongu Madutu sijaji pasala ḏua.
44018006	Mada'a ngowa'a Yahudi ya'u lawana re ya'u je-jengere. Ḏua Paulus 'a wua 'ai pakeanga ma korou'u di'a 'i dadi didina'o rimoi si'elingi ananga manga ga'a. Unanga 'o kanau, “Na'o ni sanga katula, ninga sala masiretene; ngoi ta sela 'ari giama. Mulaingi nange-ne, ngoi to tagi re to singadolo Habari Roanga toma ngowa-ngowa'a Yahudi ua.”
44018007	Ḏua Paulus ya'u sisoi'i tala ananga re 'o tagi ra Titus Yustus 'ai wala, 'i ma'u sebanga re wala puji. Unanga ngowa'a Yahudi ua, mada'a unanga ro silamo'o re siḏubuso Ma Jou'ongu Madutu.
44018008	'A Krispus, wala puji ma sae'e, ananga ngale moi raḏi ngaku Ma Jou Yesus. Ngowa'a Korintus ma lelegu manga repe ḏi'i ya 'isene Habari Roanga ra Paulus, kara 'aḏi ngaku Ma Jou Yesus, ḏua 'aḏi sanga baptis.
44018009	Toma lobi'i rimoi, Paulus 'o sanga tingoḏi'i. Toma tingoḏi'i ma dara Ma Jou'ongu Madutu 'o kanau, “No mojongo awa re no masiogoro awa!
44018010	Matengo i'a mai ua 'o 'a'a cira ra ngana, sababu Ngoi to mete'e ngana tau-taunu. Ngana na singadolo tau-taunu Habari Roanga gena-ge, la ngowa'a repe toma limau nena-ne ḏuanga i'a 'aḏi dadi Ngoi 'ari ngowa-ngowa'a.”
44018011	Sababu gena-ge, Paulus nyengara 'o tegoro toma limau Korintus ma di'ara musungu rimoi re ma jule, re 'o doto'o Ma Jou'ongu Madutu 'ai demo toma ngowa'a Korintus.
44018012	Wakutu Galio 'o dadi gubernur toma daeraha Akhaya, ngowa-ngowa'a Yahudi 'aḏi marimoi 'aḏi lawana Paulus re 'u sitalaḏi ra gubernur gena-ge.
44018013	Ananga 'aḏi kalaki, “Unanga nena-ne ga'a 'o baja ngowa'a repe, la 'aḏi silamo'o re siḏubuso Ma Jou'ongu Madutu 'i ma'u rapu ra Musa 'ai hukumu!”
44018014	Paulus sa'i 'o sangoro mada'a Galio 'o kanau, “Hei, ngowa-ngowa'a Yahudi! Na'o ni kalaki Paulus mangale 'o 'a'a 'ori i'a ma jira bolo 'o mete'e ua Kaisar 'ai pareta, nyengara ngoi ta 'isene re ta dawongo ngini ninga da'awa.
44018015	Mada'a nena-ne pa'i ni rubutu mangale demo-demo re lomanga-lomanga raninga hukumu ḇato. Dadi ngini masiretene masidiai tala. Ngoi ua!”
44018016	Ḏua Galio 'o soma'a sordado ya'u dusu'u sisupu ananga.
44018017	Ngowa-ngowa'a gena-ge 'aḏi cako'o re 'aḏi ca'olo 'a Sostenes toma juruhakimi ma biono. Sostenes gena-ge 'o wala puji ma sae'e. Mada'a Galio 'a sibarekene i'a mai ua.
44018018	Paulus 'o tegoro ma di'ara moju toma limau Korintus. Pasala i'a, 'o masilo-loasa toma ngowa-ngowa'a ngaku Yesus toma limau gena-ge, la 'o tagi toma daeraha Siria. Dadi, unanga 'o tagi ma'u mete'e ra Akwila re ngo Priskila toma limau Kengkrea. Ngadolo limau gena-ge, Paulus 'a pululu 'ai sae'e sababu 'o majaji ḏua ra Ma Jou'ongu Madutu. Gena ḏua, unanga re Akwila re ngo Priskila, ananga gena-ge 'aḏi sidete toma daeraha Siria.
44018019	Wakutu ananga 'aḏi 'uci toma limau Efesus, Paulus sisoi'i tala 'a Akwila re ngo Priskila. Unanga 'o osama toma wala puji re 'aḏi ma'u sangoro i'a re ino toma ngowa'a Yahudi toma ngi'i gena-ge.
44018020	Ananga gena-ge 'aḏi golo'o unanga tegoro lebe ti'ara i'a ra ananga mada'a unanga 'o oḏu'u.
44018021	Mada'a wakutu unanga sa'i 'o tagi 'o kanau, “Na'o Ma Jou'ongu Madutu nyengara, ngoi to sapolo 'ane moju.” Unanga 'o kanau togumu i'a, 'o mabalene toma oti re 'o sidete sisoi'i tala limau Efesus.
44018022	Wakutu unanga 'o ngadolo toma limau Kaisarea, unanga 'o tagi toma limau Yerusalem 'a singadolo 'ai tabea toma jama'ata gena-ge. Ḏua unanga 'a dowanga 'ai ḏo-ḏagi toma limau Antiokhia.
44018023	Unanga 'o tegoro toma limau Antiokhia ma di'ara i'a, kara 'o tutumu daeraha Galilea re Frigia. Toma daeraha-daeraha gena-ge 'o site'e ngowa-ngowa'a ngaku Yesus manga ngo-ngaku.
44018024	Ma 'orasa gena-ge, ngowa'a Yahudi matengo 'o sapolo toma limau Efesus. Unanga gena-ge 'ai lomanga 'a Apolos re 'ai 'asala toma limau Aleksandria. Unanga gena-ge 'o kanau 'o pahe masala re 'ai wo-waro lai repe mangale Boku 'Ofi-'Ofi.
44018025	Unanga ngowa'a 'aḏi sidoto'o ḏua mangale Yesus ḏi'i. Re kalaha unanga 'o waro nyangu mo-moini mangale Yesus, unanga gena-ge pa'i 'o waro mangale sanga baptis ra Yohanes, unanga 'o siajele rai 'akala re sinyingara ma roanga masala re 'o doto'o mode-mode'e mangale Yesus.
44018026	Unanga mulaingi 'o singadolo Habari Roanga mangale Yesus toma wala puji kama mojongo ua. Wakutu ngo Priskila re 'a Akwila 'aḏi 'isene 'ai do-doto'o, ananga 'aḏi gasa unanga tamanga wala. Toma wala gena-ge, ananga 'aḏi sitarangi ra Apolos mangale Ma Jou'ongu Madutu 'ai ngo'omo di'a sisalamata ngowa-ngowa'a sababu manga ngo-ngaku ra Ma Jou Yesus.
44018027	Ḏua Apolos mau tagi toma limau Akhaya sababu toma limau gena-ge rema ngowa-ngowa'a ngaku Yesus. Ngowa-ngowa'a ngaku Yesus toma limau Efesus 'aḏi maroanga, ḏua 'aḏi lefo surata, la ananga toma limau Akhaya 'aḏi waro re 'aḏi dawongo unanga. Wakutu Apolos 'o ngadolo i'a toma Akhaya, unanga 'o ma'u rubutu mode-mode'e ngowa-ngowa'a Yahudi toma ngowa'a repe manga biono mada'a ananga 'aḏi nga'unu unanga ua. Unanga 'o pula'a bukiti ra ananga 'o 'oro bu-bula'a--bu-bula'a toma Boku 'Ofi-'Ofi mangale Yesus gena-ge 'O Kristus. Ioronongoḏu ngo-ngaku rimoi gena-ge, ga'a 'aḏi ngaku Yesus sababu Ma Jou'ongu Madutu 'ai mura re dadalara, 'aḏi basono 'a Apolos ya'u riono.
44019001	Wakutu 'a Apolos toma limau Korintus, Paulus 'o ḏingana sitola'a daeraha muḏuo i'a ḏua 'o ngadolo toma limau Efesus. I'a da'a, unanga 'o ma'u sanga ngowa'a ngaku Yesus nga muḏuo i'a.
44019002	Unanga 'o sano ra ananga, “Ioronongoḏu ngo-ngaku rimoi, wakutu ngini ni ngaku Yesus, taninga 'akala re sinyingara ni dawongo Ma Ngagara 'Ofi-'Ofi ḏua bolo nyangu?” Ananga 'aḏi sangoro, “Nyangu, ngomi ma 'isene nyangu mangale Ma Ngagara 'Ofi-'Ofi gena-ge.”
44019003	Paulus 'o sano, “Na'o so'o gena, wakutu ngini ni sanga baptis, mete'e do-doto'o ra guna ino?” Ananga ya sangoro, “Ngomi mi mete'e do-doto'o ra Yohanes ino”.
44019004	Ḏua Paulus 'o kanau, “Yohanes 'o baptis ngowa'a reo ḇanyo ga'a ngowa'a 'aḏi maḏibo toma ngo'omo boloto. So'o gena ḏi'i, 'a Yohanes 'o siajele toma ngowa'a Yahudi, ngoi togumu i'a 'age rema ngowa'a matengo 'o sapolo ngini balasu ni ngaku unanga, Unanga gena-ge 'a Yesus.”
44019005	Wakutu ananga ya 'isene so'o gena, ananga 'aḏi sanga baptis ra Yesus 'ai lomanga dadi nana'o rimoi mangale ananga raḏi dadi ngowa'a ngaku Yesus.
44019006	Wakutu 'a Paulus 'a siteru 'ai giama ra ananga, Ma Ngagara 'Ofi-'Ofi 'i 'uci tala re ya'u ḏegoro. Dadi ananga mulaingi 'aḏi siajele habari da'u ra Ma Jou'ongu Madutu tala re ananga 'aḏi kanau remanga demo ua.
44019007	Ananga gena-ge manga repe ḏa nga nyagi moi re nga muḏiḏi.
44019008	Toma limau Efesus gena-ge, Paulus 'o singadolo re ma'u rubutu ra ananga mangale Ma Jou'ongu Madutu 'ai Pareta toma wala puji ma dara kama mojongo ua ma di'ara ngara ro'ange ma dara.
44019009	Mada'a tamanga sigolona, 'age nga muḏuo i'a manga 'akala lai te'e dadi 'aḏi ngaku ua. Toma ngowa'a repe manga biono, ananga gena-ge 'aḏi sije-jengere Ma Jou Yesus 'ai do-doto'o. Sababu gena-ge 'a Paulus ya'u sisoi'i tala ananga re 'o tagi mamete'e reo ngowa-ngowa'a ngaku Yesus, ananga 'aḏi tagi ra Tiranus 'ai do-doto'o ma ngi'i. Toma ngi'i gena-ge, ma wangere ma jelele i'a, ananga 'aḏi ma'u sano i'a re ino.
44019010	'A Paulus 'a si'a'a so'o gena-ge tau-taunu, ma di'ara musungu romoḏiḏi singadolo ngowa'a repe masala toma daeraha Asia: bae ngowa'a Yahudi bae Yahudi ua, ananga mo-moini ya 'isene habari mangale Ma Jou Yesus.
44019011	Paulus 'o 'a'a ga'a hera-heranga ma repe sababu Ma Jou'ongu Madutu 'o pula'a kuasa. Ngowa'a siḏi gena-ge 'aḏi la re roh ma jira mai supu ra ananga, na'o tuala bolo golona ma biri'u ga'a Paulus 'a pake ḏua ananga ya gasa ra ananga.
44019013	'Age rema ngowa'a Yahudi nga muḏuo i'a 'aḏi tagi le'a bolo le'a 'aḏi dusu'u roh-roh ma jira; ya sitai'i terongo Ma Jou Yesus 'ai lomanga di'a sisupu roh-roh ma jira. Ananga 'aḏi kanau, “Ra Ma Jou Yesus 'ai lomanga, ga'a Paulus 'o singadolo gena-ge, ngoi tini dusu'u ngini!”
44019014	'Age rema na-nau'u gi'a nongoḏu nga tumudingi (manga ḇaḇa unanga 'ai lomanga Skewa, ga'a 'o dadi 'imam ma sae'e) ananga ḏi'i ya sitai'i ma duhu gena-ge.
44019015	Mada'a roh ma jira 'i kanau, “ 'A Yesus re 'a Paulus ngoi to nana'o, mada'a ngini ngoi to nana'o ua.”
44019016	Ḏua ngowa'a ga'a roh ma jira 'u dungosama gena-ge 'o maruta re 'o maḏupa-ḏupaka kakafu manga pakeanga singadolo ananga 'aḏi wiḏi supu toma wala gena-ge, re manga nyaboto re 'aḏi wa-wa'e.
44019017	Ngowa'a Yahudi re Yahudi ua toma limau Efesus, ananga mo-moini ya 'isene habari gena-ge, dadi 'aḏi matai mojongo re 'aḏi silamo'o Ma Jou Yesus 'ai lomanga.
44019018	Ngowa'a repe ga'a raḏi dadi ngowa'a ngaku Yesus 'aḏi sapolo mangaku manga ḏosa-ḏosa ma siḏa moju toma ngowa'a repe manga biono.
44019019	Ananga ga'a 'a'a sarati ya lomu manga boku-boku sarati, kara ya tau'u toma ngowa'a repe manga biono. Boku-boku gena-ge ma ijana ḏa cala nyagi romotoa re pipisi salaka.
44019020	Ma duhu so'o gena, Ma Jou'ongu Madutu 'ai kuasa re 'Ai demo ganapu rera re walata singadolo ngowa'a ngaku Yesus 'aḏi matai dogo ganapu repe.
44019021	Togumu i'a, Paulus 'ai maksudu mau 'o tagi tola'a i'a toma daeraha Makedonia re daeraha Akhaya singadolo sapolo toma limau Yerusalem. Paulus 'o kanau, “Ngadolo da'a toma limau Yerusalem togumu i'a, ngoi balasu to tagi ḏi'i toma limau Roma.”
44019022	Gena ḏua, unanga 'o cumutu 'ai ri-riono nga muḏiḏi. Ananga gena-ge 'a Timotius re 'a Erastus, ananga 'aḏi tagi siḏa i'a toma daeraha Makedonia, mada'a unanga 'o tegoro toma daeraha Asia wangere muḏuo i'a moju.
44019023	Toma 'orasa gena-ge, ngowa'a 'aḏi 'a'a kaco masala toma limau Efesus mangale Ma Jou Yesus 'ai do-doto'o.
44019024	Toma limau gena-ge, 'age rema ngowa'a matengo 'ai lomanga Demetrius, unanga 'o 'a'a salaka re 'o 'a'a dodati dewi Artemis reo salaka. Unanga gena-ge 'ai munara 'i gasa 'utungu lai lamo'o di'a 'ai ngowa-ngowa'a munara.
44019025	Ma sababu gena-ge, unanga 'o lomu 'ai ngowa'a munara re ngowa'a 'aḏi 'a'a sa-salaka ma lelegu re 'o kanau, “Ioronongoḏu ngowa'a Efesus, ngini na waro nanga munara nena-ne wa sanga pipisi lai repe.
44019026	Ngini ni oḏi'i re ni 'isene masiretene 'oru ga'a Paulus 'o 'a'a ḇato nange-ne. Unanga 'o kanau mangale dulada-dulada wa 'a'a re manusia nanga giama, gena-ge 'o dewa ua. Sidogo ḏi'i, ngowa'a repe ya ngaku 'a Paulus 'ai do-doto'o. Pa'i toma limau Efesus ḇato ua mada'a toma daeraha Asia mo-moini.
44019027	Awa-awa ḏuanga i'a nanga 'ahu ma cimi nena-ne enanga ma lomanga cira re 'i togumu. Re pa'i gena ḇato ua, ḏuanga i'a dewi Artemis ma wala mai ya sipake-pake ua re dewi gena-ge ma kabasarana ya sito'u-to'u. Momongolo ua dewi nena-ne ngowa'a ya silamo'o toma daeraha Asia mo-moini re dungia sitabi donga.”
44019028	Ananga ya 'isene so'o gena ḏua 'aḏi ruta, re 'aḏi maulili, “Silamo'o re siḏubuso Artemis, ngowa'a Efesus manga dewi.”
44019029	Ḏua ngowa-ngowa'a toma limau mo-moini 'aḏi 'a'a kaco re ananga 'aḏi cako'o 'a Paulus 'ai ḏagilomu nga muḏiḏi re ya'u gasa toma stadion. Ananga gena-ge ngowa'a Makedonia, manga lomanga 'a Gayus re Aristarkhus ga'a 'aḏi mete'e Paulus tai ḏo-ḏagi ma dara.
44019030	Paulus mau siduu'u 'ai ḏagilomu gena-ge toma stadion, mada'a 'age rema ngowa'a ngaku Yesus 'aḏi simaha unanga ua.
44019031	Ngowa'a la-lamo'o nga muḏuo i'a toma daeraha Asia, Paulus 'ai ḏagilomu, 'aḏi soma'a ngowa'a siajele ra Paulus ḏi'i, la unanga 'o masijumu awa toma stadion.
44019032	Toma 'orasa gena-ge, ngowa-ngowa'a 'aḏi malomu toma stadion 'aḏi 'a'a kaco. Ananga 'aḏi matai poa'a i'a. Re ngowa'a manga repe ya waro ua i'a sa'olo singadolo 'aḏi malomu.
44019033	Toma lo-lomu gena-ge, ngowa'a Yahudi toropo moi 'aḏi simau-mau 'a Aleksander 'o dadi demo ma do-dowanga re 'aḏi ito-itomo unanga, la unanga 'a sitarangi toma ngowa'a repe manga biono. Ḏua Aleksander 'o pula'a nana'o rai giama, la ananga masiogoro sababu unanga 'o kanau 'o riono 'ai diri toma ngowa'a repe gena-ge manga biono.
44019034	Mada'a ananga ya oḏi'i re ya waro unanga gena-ge ngowa'a Yahudi, dadi ananga gena-ge 'aḏi poa'a mamete'e ya siduga-duga ma di'ara ḏa jam romoḏiḏi, “Silamo'o re siḏubuso Artemis, ngowa'a Efesus manga dewi!”
44019035	Ma ḏo-ḏogumu tala, limau manga jurulefo 'o soma'a ngowa'a repe gena-ge masiogoro. Unanga 'o kanau, “Ioronongoḏu ngowa'a Efesus, ngowa'a mo-moini ya waro ngowa-ngowa'a Efesus ya jaga dewi Artemis 'ami wala re 'ami dulada maḏi ga'a 'i eta'a da'u diwanga tala.
44019036	Matengo i'a mai ua 'a lawana 'ori i'a gena-ge. Sababu gena-ge, ni masiogoro re awa ni madaga'a caiti i'a!
44019037	Ngini na'u gasa ananga 'anene mada'a ananga 'aḏi tori'i ua 'ori i'a rana toma Artemis 'ami wala re ya sije-jengere mai ua nanga dewi Artemis.
44019038	Sababu gena-ge, na'o Demetrius re 'ai ḏagilomu munara 'age gamamu ra matengo i'a, ananga nyengara ya sigasa toma juruhakimi manga kantor. Kantor gena-ge ri welanga re ngowa'a pamarenta 'age ḏua.
44019039	Na'o ninga gamamu ra ananga rema enanga moju, ngini balasu na sigasa toma ngowa'a Efesus ga'a sijuruhakimi ngowa'a.
44019040	Dadi kaco toma wangere nange-ne nyengara ḏi'i 'i sigasa ngene toma jira, re ngowa'a nyengara na kalaki ngene, re ngene wo mete'e yoḏu'u sababu wo rapu!”
44019041	Limau manga jurulefo gena-ge 'a kanau mo-moini togumu i'a, unanga 'o soma'a ngowa'a repe 'aḏi maḏibo.
44020001	Kaco toma limau Efesus ri ogoro pasala i'a, Paulus 'o lomu ngowa'a ngaku Yesus re pula'a duga re domolo ra ananga, kara 'o masilo-loasa 'a dowanga 'ai ḏo-ḏagi toma daeraha Makedonia.
44020002	Unanga 'o tutumu daeraha-daeraha toma Makedonia re 'o pula'a duga re domolo toma ngowa-ngowa'a ngaku Yesus kara 'o tagi toma nagara Yunani.
44020003	Toma ngi'i gena-ge, unanga 'o tegoro ma di'ara ngara ro'ange. Wakutu unanga 'o ḏu-ḏuanga ḏua sa'i ro sidete toma nagara Siria, 'age rema ngowa'a matengo 'o gasa habari mangale ngowa-ngowa'a Yahudi 'aḏi mafakati 'aḏi mau sisengene unanga. Sababu gena-ge, unanga 'o maputusu tala 'o maḏibo mete'e daeraha Makedonia.
44020004	Pirus 'ai ngowa'a 'a Sopater 'ai 'asala toma limau Berea ino 'o tagi mamete'e ra Paulus. So'o gena ḏi'i, Aristarkhus re 'a Sekundus ngowa'a limau Tesalonika re 'a Gayus ngowa'a Derbe. 'A Tikhikus re 'a Trofimus ngowa-ngowa'a toma daeraha Asia re 'a Timotius ḏi'i.
44020005	Ananga 'aḏi siḏa i'a toma limau Troas 'aḏi totoma ngomi.
44020006	Toma wangere lamo'o Roti kama ragi ua palisi'i i'a, ngomi mi sidete sisoi'i tala limau Filipi. Ma di'ara wangere romotoa palisi'i i'a, ngomi ma'u sanga ra ananga gena-ge toma limau Troas. Toma ngi'i gena-ge ngomi tegoro ma di'ara migu rimoi.
44020007	Wangere ma mulaingi toma migu gena-ge, wakutu ngomi mi malomu di'a sibalangu roti, Paulus 'o maja-jarita ra ananga singadolo utu golona sababu ma ḇiḇini ino ro tagi.
44020008	Ngomi mi malomu toma kamara da'u re'u, kamara gena-ge ma poci lai repe.
44020009	Ngowa'a tubaie matengo 'ai lomanga Eutikus, unanga 'o mate-teru toma jangela. Sababu 'a Paulus 'o majarita togumu ua, tubaie gena-ge 'ai gagadungu 'i rama ḏua 'ai la'o ri ruutu singadolo 'o masieta'a da'u tala toma wala teru retene ro'ange. Wakutu ananga 'aḏi gola'a unanga, unanga 'o sengene ḏua.
44020010	Mada'a Paulus 'o 'uci tala, 'o ḇa-ḇagara re 'o sibo'olo tubaie gena-ge. Paulus 'o kanau, “Ninga 'akala re sinyingara 'i iranga awa, unanga 'o 'ahu moju.”
44020011	Togumu i'a, Paulus dadunu 'o pere da'u re'u re 'o sibalangu roti, kara ananga mo-moini 'aḏi oromo mamete'e ḏi'i. Paulus 'o majarita ra ananga singadolo ḇiḇini, kara unanga 'o sisoi'i tala ananga.
44020012	Tubaie nange-ge dadunu 'o 'ahu moju, ananga 'aḏi sidiḇo tai wala re manga 'akala re sinyingara 'i sanangi re maroanga masala.
44020013	Ngomi mi mabalene toma kapala ḏua mi sidete i'a da'a toma limau Asos di'a mi totoma 'a Paulus da'a. 'A Paulus 'a si'aturu pasala ḏua, sababu unanga masiretene 'o ḏingana.
44020014	Wakutu Paulus ma'u sanga ngomi toma limau Asos, unanga 'o jau-jau mabalene toma kapala, ḏua mi sidete toma Metilene.
44020015	Ma ḇiḇini ino, toma limau gena-ge ngomi mi sidete ḏi'i re mi singadolo toma ngi'i rimoi 'i ma'u talaḏi reo pulo Kios. Ma soana wangere ḏiḏi, mi ngadolo toma pulo Samos, kara ma ḇiḇini ino mi ngadolo ḏi'i toma limau Miletus.
44020016	Paulus 'a sitantukanga ḏua mi tuḏu toma limau Efesus riwara, la mi upa'a wakutu rawara toma daeraha Asia. Unanga 'o mau, na'o nyengara gari'a, capati ngadolo toma limau Yerusalem sikunu'i wangere lamo'o Pentakosta gena-ge 'i ngadolo nyangu.
44020017	Toma limau Miletus, Paulus 'o bererongo jama'ata ma bi-biri'i toma limau Efesus 'aḏi sapolo, la ma'u sanga ra unanga.
44020018	Wakutu ananga 'aḏi sapolo, Paulus 'o kanau ra ananga, “Ioronongoḏu ngo-ngaku rimoi, ngini mo-moini na waro mangale 'ari 'ahu wakutu ngoi to tegoro taninga sigolona mulaingi ngoi to ngadolo toma daeraha Asia.
44020019	Kalaha ngoi to kangela masala sababu ngowa'a Yahudi ya sidodai manga 'akala ma jira ra ngoi, ngoi to munara ra Ma Jou'ongu Madutu rari 'akala re sinyingara to maholo tala re rari 'ongoro.
44020020	Ngini na waro mangale ngoi to sitaka-taka ua singadolo 'ori i'a la-la ga'a 'i gasa 'utungu ra ngini. Ngoi to doto'o ḏua ra ngini bae toma ngowa'a repe manga biono, bae toma wala-wala.
44020021	So'o gena ḏi'i bae toma ngowa'a Yahudi bae toma ngowa'a Yahudi ua, ngoi tini si'elingi taunu, ngini balasu ni maḏibo toma ngo'omo boloto ra Ma Jou'ongu Madutu re ni ngaku Ma Jou Yesus.
44020022	Ngoi balasu to mete'e Ma Ngagara 'Ofi-'Ofi ma mau. Dadi, nange-ne ngoi to tagi toma limau Yerusalem; i'a da'a 'i dadi 'oru ngoi ta waro ua.
44020023	Ngoi pa'i ta waro toma limau mo-moini, Ma Ngagara 'Ofi-'Ofi 'i siajele pasala ḏua ra ngoi mangale ngoi to osama bui re to basono sangisara.
44020024	Mada'a ngoi ta kalesanga ua mangale ngoi 'ari 'ahu. Ngoi balasu ta siḏuanga 'ari munara nena-ne ga'a Ma Jou Yesus 'a siwatasa ḏua ra ngoi di'a ta singadolo Habari Roanga mangale Ma Jou'ongu Madutu 'ai mura re dadalara singadolo 'ari 'ahu ma ḏo-ḏogumu.
44020025	Jama'ata ma bi-biri'i mo-moini, ga'a ngoi ta singadolo ḏua mangale Ma Jou'ongu Madutu 'ai Pareta, ngoi ta sibasono tala ḏuanga i'a ḏa wo ma'u sanga riwara.
44020026	Sababu gena-ge, na'o 'age taninga sigolona matengo i'a mai ua 'o sanga ua 'ahu kasingado-ngadolo i'a, ngoi ta siajele ra ngini toma wangere nange-ne, gena-ge ngoi 'ari sala ua.
44020027	Soi moi nyangu, ngoi to masilalo'o tari munara di'a to sitarangi mo-moini mangale Ma Jou'ongu Madutu 'ai 'akala ma mau ra ngini.
44020028	Ngini balasu ni ma'istiari ninga 'ahu ma dara re ni sioḏi'i ngowa'a ngaku Yesus mo-moini ga'a Ma Ngagara 'Ofi-'Ofi 'i siwatasa re 'i sitede ngini ni dadi jama'ata ma bi-biri'i. Ngini balasu ni sioḏi'i ngowa-ngowa'a ngaku Yesus sa'olo sowohi 'o jaga 'ai doba sababu jama'ata-jama'ata gena-ge ananga 'aḏi dadi Ma Jou'ongu Madutu 'ai 'umata sababu Ma Jou 'ai se-sengene .
44020029	Tantu ḏua ngowa'a ma tero sa'olo 'o serigala-serigala 'i sapolo taninga sigolona, na'o ngoi to sisoi'i tala ngini. Ngowa'a ga'a ngini na'u jaga gena-ge, 'aḏi dadi ma tero sa'olo serigala ma ngo-ngoromo.
44020030	Ḏuanga i'a 'age taninga sigolona masiretene 'i baolo ngowa'a ga'a singadolo habari ma banari ua. Ananga 'aḏi 'a'a so'o gena, la ngowa'a ngaku Yesus 'aḏi macelolo mete'e ananga.
44020031	Sababu gena-ge, ni majaga-jaga! Ni 'eli-'elingi ma di'ara musungu ro'ange ma dara, lobi'i re wangere, ngoi kama togumu ua to doto'o ngini simete'e rari 'ongoro.
44020032	'Orasa nange-ne, ngoi to sidoa'a ngini ra Ma Jou'ongu Madutu, la Unanga 'o jaga ngini re ngoi to golo'o ngini ni macako'o namo-namoto ra Ma Jou'ongu Madutu 'ai demo mangale 'Ai mura re dadalara ra ngini. Sababu Ma Jou'ongu Madutu rai kuasa ḇato nyengara 'o site'e re ḏuanga i'a 'o pula'a cocatu di'a ngini mo-moini, 'Ai 'umata ga'a Unanga cumutu ḏua.
44020033	Soi moi nyangu, ngoi to nyafusu 'o pipisi bolo 'o pakeanga ra matengo i'a.
44020034	Ngini masiretene na waro mangale ngoi re 'ari ḏagilomu ḏi'i ngomi disa minga 'ahu re ngomi minga galasau'u ma duduala masiretene.
44020035	Toma munara 'oru ḇato, ngoi to sijumu ngo'omo pasala ḏua ra ngini, toma munara ma kangela 'oru ḇato ngene balasu riono ngowa'a ma dinga'unu ua. Sababu gena-ge, ngene balasu wa 'elingi Ma Jou Yesus masiretene 'o kanau pasala ḏua, ‘Lebe bara'utungu wo pula'a reo wo dawongo.’ ”
44020036	Paulus 'o kanau gena-ge togumu i'a, unanga re ananga mo-moini 'aḏi maḏipolono, kara 'aḏi manyiata.
44020037	Ananga mo-moini 'aḏi sibo'olo 'a Paulus remanga 'ongoro, sababu 'a Paulus sa'i ro tagi.
44020038	Ananga manga 'akala re sinyingara susa sababu 'a Paulus 'o kanau, ḏuanga i'a ngene ma'u sanga riwara. Ḏua ananga gena-ge 'aḏi singata'a Paulus singadolo toma kapala.
44021001	Ngomi masilo-loasa toma jama'ata ma bi-biri'i toma limau Efesus, kara mi tagi mi sisoi'i tala ananga. Ḏua ngomi mi sidete turusu toma pulo Kos, re ma ḇiḇini ino ngomi ngadolo toma pulo Rodos. Toma ngi'i gena-ge, ngomi sidete mi turusu toma bo-balene Patara.
44021002	Toma bo-balene gena-ge, 'age rema kapala rimoi sa'i sidete toma daeraha Fenisia toma nagara Siria. Ḏua ngomi mi mabalene toma kapala gena-ge kara mi sidete.
44021003	Ngomi mi sidete singadolo mi oḏi'i pulo Siprus 'i tegoro taminga kuḇali mada'a ngomi mi mameta-meta i'a nagara Siria. Ngomi 'uci toma limau Tirus sababu ma kapala gena-ge 'i tuḏu i'a siguci ma gina.
44021004	Toma ngi'i gena-ge, ngomi ma'u tutumu ngowa'a ngaku Yesus ḏua re mi tegoro ra ananga ma di'ara migu rimoi. Ananga 'aḏi sipo-poma Paulus, la 'o tagi awa toma limau Yerusalem sababu Ma Ngagara 'Ofi-'Ofi siajele ra ananga mangale unanga i'a da'a sanga sangisara.
44021005	Mada'a wakutu kapala gena-ge sa'i sidete moju, ngomi mi sisoi'i tala ananga re ma dowanga minga ḏo-ḏagi. Ananga remanga were'a remanga ngowa 'olo mo-moini 'aḏi singata'a ngomi singadolo toma limau ma ḏuḏunu. I'a da'a toma ngoloto ma 'uḏu, ngomi mo-moini mi maḏipolono re mi manyiata.
44021006	Gena ḏua, ngomi mi masilo-loasa, kara ngomi mi mabalene toma kapala, re ananga 'aḏi maḏibo tamanga wala.
44021007	Toma limau Tirus, ngomi sidete turusu toma limau Ptolemais. Toma ngi'i gena-ge ngomi mi tutumu ngowa'a ngaku Yesus re mi tegoro wange moi ra ananga.
44021008	Ma ḇiḇini ino, ngomi tagi re mi ngadolo toma limau Kaisarea. I'a da'a, ngomi tagi ra Filipus unanga gena-ge ngowa'a ga'a 'o singadolo Habari Roanga. Re ngomi mi tegoro ra unanga 'ai wala. Unanga gena-ge 'o osama nyo-nyoimi Samas nga tumudingi ga'a Yesus 'ai so-soma'a 'aḏi cumutu toma limau Yerusalem.
44021009	'Ai ngowa'a mosolese nga ḏuata Ma Jou'ongu Madutu 'o pula'a kuasa la ananga 'aḏi siajele habari da'u ra Ma Jou'ongu Madutu tala.
44021010	Mi tegoro toma ngi'i gena-ge wangere muḏuo i'a, 'age rema nabi matengo 'ai lomanga Agabus 'o sapolo toma daeraha Yudea.
44021011	Unanga 'o sapolo ra ngomi, ḏua 'o 'oro 'a Paulus 'ai golona ma bi-biri'u. Unanga masiretene 'o madipiri'u 'ai rou re 'ai giama rema golona ma bi-biri'u gena-ge re 'o kanau, “Nena-ne Ma Ngagara 'Ofi-'Ofi 'i siajele pasala ḏua, ‘Golona ma bi-biri'u ma dutu, ḏuanga i'a ngowa'a Yahudi 'u sipiri'u unanga so'o nena-ne ḏi'i toma limau Yerusalem, re 'aḏi pula'a toma ngowa-ngowa'a Yahudi ua.’ ”
44021012	Wakutu ngomi 'isene nabi Agabus 'ai demo, ngomi re ioronongoḏu ngo-ngaku rimoi ga'a 'aḏi tegoro toma limau Kaisarea gena-ge mi golo'o re mi maḏigaro'o ra Paulus, la unanga 'o tagi toma limau Yerusalem awa.
44021013	Mada'a 'a Paulus 'o sangoro, “I'a sa'olo ngini ni 'aḏi? Awa na sikangela 'ari 'akala re sinyingara! Ngoi ḏuanga i'a pa'i 'aḏi cako'o ḇato ua; mada'a ri sengene ḏi'i mai to nyengara toma limau Yerusalem sababu ngoi to mete'e Ma Jou Yesus 'ai 'akala ma mau.”
44021014	Paulus 'o mamaha ngomi ua. Dadi ngomi matogumu mi dola'aku unanga. Ngomi mi kanau, “Jobilaha, Ma Jou'ongu Madutu 'ai 'akala ma mau ḇato 'i dadi.”
44021015	Toma ngi'i gena-ge, ngomi tegoro wangere muḏuo i'a masidiai minga 'ori i'a rana, kara mi tagi toma limau Yerusalem.
44021016	Ngowa'a ngaku Yesus nga muḏuo i'a toma limau Kaisarea ino 'aḏi tagi ḏi'i mamete'e ra ngomi 'aḏi singata'a ngadolo ra Manason 'ai wala, sababu ngomi masiḏingoto toma wala gena-ge. (Manason unanga gena-ge ngowa'a Siprus, unanga 'o dadi ngowa'a ngaku Yesus ma di'ara ḏua).
44021017	Wakutu ngomi mi ngadolo toma limau Yerusalem, ioronongoḏu ngo-ngaku rimoi 'aḏi dawongo ngomi remanga 'akala re sinyingara sa-sanangi.
44021018	Ma ḇiḇini ino, Paulus 'o tagi mamete'e ra ngomi di'a mi tutumu 'a Yakobus re jama'ata ma bi-biri'i ananga 'age mo-moini ḏi'i.
44021019	'Aḏi ma'u tabea palisi'i i'a, Paulus 'a sijarita ra ananga mangale 'oru ga'a Ma Jou'ongu Madutu 'a si'a'a pasala ḏua toma ngowa'a Yahudi ua manga sigolona sababu 'ai munara.
44021020	Ya 'isene Paulus 'ai jarita gena-ge palisi'i i'a, ananga mo-moini 'aḏi puji re silamo'o Ma Jou'ongu Madutu, kara 'aḏi kanau ra Paulus, “Dowara Paulus! Dowara balasu na waro ngowa'a Yahudi remanga cala-cala raḏi ngaku 'a Yesus. Ananga mo-moini 'aḏi cufala 'aḏi mete'e 'a Musa 'ai hukumu.
44021021	Mada'a nange-ne ananga ya 'isene rapu mangale ngana no doto'o ngowa'a Yahudi mo-moini ga'a 'aḏi tegoro toma bangsa wola i'a manga sigolona mangale ananga ya 'elingi rawara 'a Musa 'ai hukumu. Ngana no siajele mangale ananga manga ngowa-ngowa'a ya suna rawara, re ya mete'e rawara ngowa'a Yahudi manga 'adata re 'atoranga.
44021022	Tantu nange-ne, ngowa-ngowa'a Yahudi ga'a raḏi dadi ngowa'a ngaku Yesus gena-ge ya 'isene re ya waro ngana no ngadolo 'ane. Dadi sa'olo?
44021023	Sababu gena-ge, na'o nyengara gari'a, na mete'e ngomi minga demo. 'Age rema ngowa'a nga ḏuata ananga ga'a 'aḏi sijaji ḏua ra Ma Jou'ongu Madutu.
44021024	Nange-ne ngana no tagi ma'u mete'e ananga, la ni si'ofi ninga diri mangale Yahudi manga 'adata re 'atoranga, kara ngana na fangu ḏi'i ananga 'aḏi ḇukuku manga sae'e ma bo-bangu. Dadi, ngowa'a mo-moini manga ngau'u magi-gisene 'i ma'u rapu, sababu ngana masiretene na mete'e 'a Musa 'ai hukumu.
44021025	Mada'a ngowa'a Yahudi ua ga'a raḏi dadi ngowa'a ngaku Yesus, ngomi re mi siḏingoto surata ra ananga gena-ge mangale minga fakati: Ananga 'aḏi oromo awa ngo-ngoromo ga'a sipula'a ḏua toma dulada, 'aḏi ka'e ngaunu awa, bolo 'aḏi oromo haiwani ga'a 'i tola'a ua re 'aḏi sudala awa.”
44021026	Ma ḇiḇini ino, Paulus re ananga nga ḏuata 'aḏi si'ofi manga diri. Togumu i'a, ananga 'aḏi osama ra Ma Jou'ongu Madutu 'ai Wala ma soana re 'aḏi siajele wangere muḏuo i'a moju kara ya siḏo-ḏogumu ya si'ofi manga diri, re matengo re matengo 'aḏi gasa manga jou-jou.
44021027	Ma 'orasa wangere tumudingi sa'i ri co-cori, ngowa'a Yahudi nga muḏuo i'a toma daeraha Asia ino 'aḏi oḏi'i 'a Paulus ra Ma Jou'ongu Madutu 'ai Wala ma soana, ḏua 'aḏi sigaro'o ngowa'a repe, la 'u cako'o unanga kara ananga 'aḏi siboa-boa'a, “Hei ngowa-ngowa'a Israel, riono! Unanga nena-ne, ga'a 'o tagi le'a bolo le'a 'o sidoto'o ngowa'a repe 'aḏi lawana ngowa'a Israel re 'aḏi mete'e awa 'a Musa 'ai hukumu re 'o si'u'ua Ma Jou'ongu Madutu 'ai Wala ma soana. Re nange-ne ḏi'i, Unanga 'o singosama ngowa'a Yahudi ua ra Ma Jou'ongu Madutu 'ai Wala ma soana re 'a si'a'a ngi'i gena-ge 'i faja!”
44021029	(Ananga 'aḏi kanau so'o gena-ge sababu 'aḏi oḏi'i ḏua 'a Paulus re 'a Trofimus, ngowa'a Efesus, 'aḏi ma'u mete'e toma limau Yerusalem. Ḏua ananga 'aḏi ta'ajiri 'a Paulus 'o gasa re 'o singosama 'a Trofimus ra Ma Jou'ongu Madutu 'ai Wala ma soana.)
44021030	Toma limau gena-ge, ngowa'a mo-moini 'aḏi 'a'a kaco re ngowa'a 'aḏi matai sapolo 'u gowolo, 'u cako'o 'a Paulus re 'u taba'a sisupu ra Ma Jou'ongu Madutu 'ai Wala ma soana, kara ya kuci ma ngalana.
44021031	Paulus 'ai lawana 'aḏi disa ma 'akala 'aḏi sisengene unanga, dadi 'u ca'olo matogumu ua. Wakutu gena-ge, ngowa'a lelegu ya siajele toma Roma manga sordado la-lamo'o mangale toma limau Yerusalem ngowa'a mo-moini raḏi kaco.
44021032	Sordado la-lamo'o gena-ge 'u 'aro'o sordado ma sae'e nga muḏuo i'a re sordado-sordado re 'o soma'a ananga capati mete'e unanga 'o tagi toma ngi'i gena-ge. Wakutu ngowa'a repe 'aḏi oḏi'i sordado la-lamo'o re 'ai sordado-sordado 'aḏi sapolo, ananga 'aḏi matogumu 'aḏi ca'olo 'a Paulus.
44021033	Sordado la-lamo'o 'u jau i'a 'a Paulus re unanga 'o soma'a 'ai sordado-sordado 'u cako'o re 'u rate. Gena ḏua, sordado la-lamo'o 'u sano ra ananga, “Unanga nena-ne, 'a guna? Unanga nena-ne 'o 'a'a 'oru?”
44021034	Mamuni'a toma ngowa'a repe gena-ge manga sigolona 'aḏi sangoro so'o ne re mamuni'a ḏi'i 'aḏi sangoro manga. Sababu ganapu nyiwere sordado la-lamo'o waro ua 'o 'oru 'i dadi ḏua. Dadi unanga 'o soma'a sordado-sordado 'u gasa 'a Paulus toma sordado-sordado manga ngi'i.
44021035	Wakutu ananga 'u gasa unanga ngadolo toma sordado-sordado manga ngi'i ma ngalo-ngalo, Paulus 'ai lawana 'aḏi maruta masala singadolo sordado-sordado 'u gola'a 'a Paulus.
44021036	Paulus 'ai lawana 'aḏi tu-tuu'u ra ananga manga ḏuḏunu re 'aḏi poa'a, “Sisengene unanga!”
44021037	Wakutu sordado-sordado sa'i 'aḏi singosama Paulus toma sordado-sordado manga ngi'i ma dara, Paulus 'o kanau i'a toma sordado la-lamo'o, “Tuanga, no nyengara ngoi to kanau ceka'a ua?” Sordado la-lamo'o gena-ge 'o sangoro, “Ngana na waro 'o Yunani manga demo!”
44021038	“Ngana ngowa'a Mesir bolo ua ga'a 'o lawana re 'o sibiḏi ngowa'a 'a'a kaco nga cala rata re 'aḏi osama daeraha dongi-dongi.”
44021039	Paulus 'o sangoro, “Ngoi ngowa'a Yahudi to tegoro toma limau Tarsus. Limau gena-ge rema lomanga ri ngo-ngaje toma daeraha Kilikia. Nga'unu gari'a no pula'a watasa ngoi to siajele toma ngowa'a repe gena-ge.”
44021040	Dadi sordado la-lamo'o gena-ge 'o pula'a watasa. Ḏua Paulus 'o pula'a nana'o toma ngowa'a repe rai giama. Ananga mo-moini 'aḏi masiogoro. Pasala i'a, Paulus 'o kanau ra ananga reo demo 'Ibrani. Unanga 'o kanau,
44022001	“Baba-baba re ioronongoḏu ngowa'a Yahudi mo-moini na 'isene ngoi to riono 'ari diri.”
44022002	Wakutu ananga ya 'isene 'a Paulus 'o kanau reo demo 'Ibrani, ananga 'aḏi masiogoro. Ḏua Paulus 'a dowanga 'ai demo re 'o kanau:
44022003	“Ngoi ngowa'a Yahudi 'ari ngaunu pa'ala toma limau Tarsus toma daeraha Kilikia, mada'a ngoi to ramasa 'ane toma limau Yerusalem. Ngoi ḏi'i to sanga do-doto'o ra Gamaliel, unanga 'o guru la-lamo'o. Unanga 'o doto'o ngoi mo-moini mangale 'o hukumu ga'a 'a Musa 'o pula'a tananga ete re dotumu. 'Au nga'ene, ngoi ma tero ḏi'i sa'olo ngini mo-moini toma wangere nange-ne, ngoi to cufala masala ra Ma Jou'ongu Madutu.
44022004	'Au nga'ene, ngoi to sisikisa ngowa-ngowa'a ga'a 'aḏi mete'e Ma Jou Yesus 'ai do-doto'o. 'Age ta'u sisengene, 'age ḏi'i ta'u cako'o re ta'u singosama bui, bae na-nau'u bae we-were'a.
44022005	'Imam 'agung masiretene re Mahkamah 'Agama mo-moini 'aḏi pula'a sakisi mangale ngoi to sakala ua sababu 'aḏi pula'a surata watasa di'a ngoi ta sijumu toma ngowa-ngowa'a Yahudi toma limau Damsyik. Ma surata gena-ge 'i pula'a kuasa ra ngoi di'a ta'u cako'o ngowa-ngowa'a ngaku Yesus re ta'u gasa toma limau Yerusalem, la ya'u sihukumu.
44022006	Wakutu ngoi to tagi toma limau Damsyik, co-cori i'a toma limau gena-ge 'orasa wangere 'olona, kage-kage cahaya da'u diwanga tala 'i tarangi madutu 'i sigoloḏi ngoi.
44022007	Ngoi to masiruba re to 'isene iḏingi ma betongo 'i kanau ra ngoi, ‘Saulus, Saulus! I'a sa'olo no sisikisa ngoi?’
44022008	Ḏua ngoi to sano, ‘Ma Jou, ngana ge 'a guna?’ Iḏingi gena-ge 'i sangoro ra ngoi, ‘Ngoi nena-ne 'a Yesus ngowa'a Nazaret ga'a ngana no sisikisa ngoi’
44022009	'Ari ḏagilomu ananga ḏi'i ya oḏi'i cahaya gena-ge, mada'a ananga ya 'isene ua iḏingi ma betongo ga'a 'i kanau ra ngoi.
44022010	Ḏua ngoi dadunu to sano, ‘Ma Jou, ngoi balasu to 'a'a 'oru?’ Ma Jou 'a sangoro, ‘No momi'i re no tagi toma limau Damsyik. I'a da'a kara na waro mo-moini 'oru Ma Jou'ongu Madutu 'o mau ngana na si'a'a.’
44022011	Cahaya nange-ne ya 'erese 'ari la'o singadolo 'i hafu. Sababu gena-ge, 'ari ḏagilomu ri tuda singosama toma limau Damsyik.
44022012	Toma ngi'i gena-ge, 'age rema ngowa'a matengo 'ai lomanga Ananias, unanga 'o 'ahu di'a sisanangi Ma Jou'ongu Madutu 'ai 'akala re sinyingara re 'o cufala 'a siḏagi 'a Musa 'ai hukumu. Ngowa-ngowa'a Yahudi ga'a 'aḏi tegoro toma limau gena-ge ananga mo-moini 'aḏi silamo'o unanga.
44022013	Unanga 'o sapolo ri tutumu ngoi re 'o made-de'oso tari gagoro re 'o kanau, ‘Dowara Saulus, no oḏi'i moju!’ Toma 'orasa gena-ge ḏua, ngoi to oḏi'i nyengara unanga.
44022014	Gena ḏua, unanga 'o kanau ra ngoi, ‘Ma Jou'ongu Madutu ga'a nanga ete re dotumu 'aḏi silamo'o re siḏubuso, Unanga 'o cumutu ngana la na waro Unanga 'ai mau, re 'o oḏi'i 'a Yesus, Unanga 'o Ngowa'a Loasa re Banari re 'a 'isene 'ai iḏingi masiretene.
44022015	Ḏuanga i'a, no dadi sakisi di'a no siajele toma ngowa'a mo-moini 'oru na oḏi'i re na 'isene pasala ḏua.
44022016	Dadi no totoma ti'ara awa. Ngana no momi'i re no golo'o ra Ma Jou Yesus 'o singi-ngiranga 'ani ḏosa mo-moini re sanga baptis.’ ”
44022017	“Ngoi to maḏibo toma limau Yerusalem. Wakutu ngoi to manyiata ra Ma Jou'ongu Madutu 'ai Wala, Ma Ngagara 'Ofi-'Ofi ri ḏegoro.
44022018	Ngoi to sanga tingoḏi'i re to oḏi'i Ma Jou Yesus re Unanga 'o kanau ino ra ngoi, ‘Capati na sisoi'i tala limau Yerusalem, sababu ngowa-ngowa'a 'ane-ne ananga 'aḏi dawongo ua 'ani sakisi mangale Ngoi.’
44022019	Ngoi to kanau, ‘Ma Jou, ngowa'a Yahudi 'ane-ne 'aḏi dawongo ngoi 'ari demo sababu 'aḏi waro mode-mode'e mangale ngoi to osama toma wala-wala puji di'a ta'u cako'o re ta'u ca'olo ngowa'a raḏi ngaku Ma Jou.
44022020	Re wakutu ananga 'aḏi sisengene 'a Stefanus, ngoi masiretene 'age ḏi'i re to sanangi ananga 'u sisengene unanga Stefanus, re ngoi ta ja-jaga ngowa'a gena-ge manga juba.’
44022021	Mada'a Ma Jou Yesus dadunu 'o kanau ra ngoi, ‘Tagi ḇato! Sababu Ngoi to soma'a ngana no tagi toma giḏanga toma ngowa-ngowa'a Yahudi ua.’ ”
44022022	Ngowa'a repe ya 'isene tau-taunu 'a Paulus 'ai demo singadolo ma ḏo-ḏogumu tala, mada'a wakutu unanga siajele mangale ngowa'a Yahudi ua, ananga gena-ge 'aḏi poa'a ya siduga-duga, “Sisengene unanga ḇato! Ngowa'a so'o nena-ne, rousu ua 'o 'ahu!”
44022023	Wakutu ananga 'aḏi maulili ya woi'i re ya wua manga pakeanga singadolo ma korou'u 'i matai soloro.
44022024	Ḏua sordado la-lamo'o 'o soma'a 'ai sordado-sordado 'aḏi gasa Paulus toma sordado ma ngi'i, la Paulus 'o sanga ca'olo re ya'u disa waro ma sababu 'oru ngowa-ngowa'a Yahudi 'aḏi ruta re 'aḏi siboa-boa'a unanga.
44022025	Wakutu ananga 'aḏi piri'u re mau 'aḏi ca'olo, Paulus 'o kanau i'a toma sordado ma sae'e, unanga 'o made-de'oso ra Paulus 'ai gagoro, “Nyengara bolo ua, ngowa'a Roma matengo 'o sanga hukumu na'o sijuruhakimi nyangu?”
44022026	Wakutu sordado ma sae'e gena-ge 'a 'isene so'o gena unanga 'o tagi toma sordado la-lamo'o re 'o sano, “Unanga nena-ne 'o ngowa'a Roma! Jou no 'a'a sa'olo ra unanga?”
44022027	Ḏua sordado la-lamo'o gena-ge 'o tagi ra Paulus re 'o kanau, “Tai'i na siajele, ngana ngowa'a Roma bolo ua?” Paulus 'o sangoro, “Ya, ngoi ngowa'a Roma.”
44022028	Sordado la-lamo'o gena-ge dadunu 'o kanau ḏi'i, “Ngoi to fangu lai lamo'o masala to dadi ngowa'a Roma.” Paulus 'o sangoro, “Mada'a ngoi 'ari ḇaḇa ngowa'a Roma.”
44022029	Toma 'orasa gena-ge, sordado-sordado ga'a mau niusu Paulus 'aḏi madorusu re sordado la-lamo'o gena-ge 'o dadi mojongo sababu unanga ru rate 'a Paulus, ngowa'a Roma.
44022030	Sordado la-lamo'o gena-ge unanga mau disa waro mode-mode'e ma sababu 'oru ngowa'a Yahudi 'u sisala 'a Paulus. Sababu gena-ge, ma ḇiḇini ino unanga 'o 'aro'o 'imam-'imam ma sae'e re Mahkamah 'Agama 'aḏi malomu. Ḏua ya woi'i 'a Paulus 'ai rate, kara 'aḏi gasa sitalaḏi ra ananga mo-moini.
44023001	Paulus 'o tatamo i'a toma Mahkamah 'Agama re 'o kanau, “Ioronongoḏu ngowa'a Yahudi, singadolo 'orasa nena-ne ngoi to mabasono tala 'ari 'akala re sinyingara ma kanau re tari 'ahu ma dara to 'a'a rapu nyangu ra Ma Jou'ongu Madutu 'ai momina.”
44023002	Wakutu 'a Paulus 'o kanau so'o gena, 'imam 'agung Ananias 'o soma'a ngowa'a ga'a 'aḏi made-de'oso ra Paulus 'ai gagoro 'u sata Paulus 'ai madanga.
44023003	Ḏua Paulus 'o kanau toma 'imam 'agung gena-ge, “Ma Jou'ongu Madutu 'o sata ngana sababu ngana no matuhu ngowa'a loasa re banari, momongolo ua ngana ngowa'a sa-sakala. Ngana no tegoro no sijuruhakimi ngoi mete'e 'a Musa 'ai hukumu, momongolo ua ngana masiretene na sito'u hukumu gena-ge sababu no soma'a ngowa'a 'aḏi sata ngoi!”
44023004	'Age rema ngowa'a ga'a te'oso ra Paulus 'ai gagoro 'aḏi kanau ra Paulus, “Ngana no sije-jengere Ma Jou'ongu Madutu 'ai 'imam 'agung!”
44023005	Paulus 'a sangoro, “Oh, ngoi ta waro ua unanga gena-ge 'o 'imam 'agung. Tero mode'e, sababu toma Boku 'Ofi-'Ofi ma dara 'i silefo ḏua: ‘Awa ngini na sije-jengere ninga bangsa ma sae'e.’ ”
44023006	Paulus 'a oḏi'i toma Mahkamah 'Agama manga sigolona 'age rema ngowa'a Saduki, 'age ḏi'i ngowa'a Farisi. Sababu gena-ge, Paulus 'o kanau i'a ra ananga, “Ioronongoḏu ngowa'a Yahudi, ngoi ngowa'a Farisi re 'ari ḇaḇa ngowa'a Farisi ḏi'i. Ngini ni sijuruhakimi ngoi sababu ngoi to ngaku ngowa'a senge-sengene dadunu 'aḏi 'ahu moju.”
44023007	Wakutu unanga 'o kanau so'o gena, ngowa'a Farisi re ngowa'a Saduki 'aḏi ma'u tolabe singadolo manga lo-lomu 'i pia'olo 'i dadi balangu romoḏiḏi.
44023008	(Sababu ngowa'a Saduki manga wo-waro 'aḏi 'ahu riwara na'o ngowa'a raḏi sengene re mala'ekata 'o cua, roh-roh mai cua. Mada'a, gena-ge mo-moini ngowa'a Farisi ya ngaku.)
44023009	Ḏua ananga 'aḏi ma'u rubutu mode-mode'e singadolo 'i dadi kaco. 'Age rema ngowa'a Farisi nga muḏuo i'a, 'aḏi dadi guru 'agama, ananga 'aḏi te'oso re ya lawana mode-mode'e 'aḏi kanau, “Ngomi ma waro unanga nena-ne kai sala ua. Wari'a ḏa ma roh bolo mala'ekata matengo ro siajele ra unanga!”
44023010	Ananga ganapu 'aḏi ma'u rubutu singadolo sordado la-lamo'o 'o mojongo awa-awa ananga 'u taba-taba'a singadolo 'u sisengene Paulus. Dadi sordado la-lamo'o gena-ge 'o soma'a 'ai sordado 'u 'oro unanga tamanga sigolona re 'aḏi gasa unanga toma sordado manga ngi'i.
44023011	Ma ḇiḇini ino ma lobi'i tala, Ma Jou Yesus 'o made-de'oso ra Paulus 'ai gagoro re 'o kanau, “Na site'e tala 'ani 'akala re sinyingara, sababu ma tero sa'olo ngana masiretene no pula'a sakisi mangale Ngoi toma limau Yerusalem, so'o gena ḏi'i ḏuanga i'a, ngana no pula'a sakisi toma limau Roma.”
44023012	Ma ḇiḇini ino da-daini i'a moju, ngowa-ngowa'a Yahudi 'aḏi masigaro'o re ananga 'aḏi masisasi na'o 'aḏi sisengene 'a Paulus nyangu, ananga 'aḏi ka'e re 'aḏi oromo ua.
44023013	Ananga nga nyagi rata pai'i 'aḏi ma'u fakati.
44023014	Ananga 'aḏi tagi toma 'imam-'imam ma sae'e re ngowa'a Yahudi manga sae'e re 'aḏi kanau, “Ngomi mo-moini mi masisasi pasala ḏua, na'o mi sisengene 'a Paulus nyangu, ngomi mi oromo re mi ka'e ua.
44023015	Sababu gena-ge, nange-ne ngomi mi golo'o ra ngini re Mahkamah 'Agama ni siḏingoto surata toma Roma manga sordado la-lamo'o la unanga 'o soma'a 'a Paulus 'u sitalaḏi ra Mahkamah 'Agama di'a dadunu mu 'urusu Paulus. Mada'a mi masa-sakala ḇato. Ngomi mi totoma unanga toma ngo'omo ma golona di'a mu sisengene.”
44023016	Mada'a 'a Paulus 'ai biḏanga mi ngowa'a nau'u 'o 'isene ananga manga maksudu gena-ge. Dadi unanga 'o tagi toma sordado manga ngi'i re 'o siajele ra Paulus.
44023017	Ḏua Paulus 'o 'aro'o sordado ma sae'e matengo re 'o kanau i'a ra unanga, “Gasa ino tubaie gena-ge toma sordado la-lamo'o sababu unanga 'o mau siajele 'ori i'a ra unanga.”
44023018	Sordado ma sae'e gena-ge 'u gasa tubaie gena-ge ra sordado la-lamo'o re sordado ma sae'e 'o kanau ra unanga, “Paulus, ngowa'a bui gena-ge, 'o 'aro'o ngoi re 'o golo'o ngoi to gasa tubaie ra Tuanga sababu unanga mau 'o siajele 'ori i'a ra ngana.”
44023019	Sordado la-lamo'o 'u gu'u tubaie gena-ge 'ai giama re 'aḏi masai i'a, kara 'u sano, “Ngana mau no siajele 'oru ra ngoi?”
44023020	Tubaie gena-ge 'a sangoro, “Ngowa-ngowa'a Yahudi 'aḏi masigaro'o di'a 'aḏi golo'o Tuanga da-daini nu gasa Paulus sitalaḏi toma Mahkamah 'Agama sababu 'aḏi masa-sakala 'aḏi mau dadunu sano unanga mangale manga da'awa.
44023021	Na'o nyengara, Tuanga na mete'e awa manga go-golo'o, sababu ḏa nga nyagi rata pai'i ananga 'aḏi magogono, 'aḏi totoma Paulus toma ngo'omo ma golona. Ananga mo-moini 'aḏi masisasi pasala ḏua, na'o 'aḏi sisengene 'a Paulus nyangu, 'aḏi oromo re 'aḏi ka'e ua. Ananga 'orasa nena-ne re 'aḏi ḏu-ḏuanga ḏua pa'i totoma Tuanga 'ani demo, na'o Tuanga no nyengara.”
44023022	Sordado la-lamo'o gena-ge 'o kanau, “Ngana no siajele awa ra guna ḇato mangale 'oru ga'a ngana no siajele ḏua ra ngoi mangale manga 'akala ma jira.” Gena ḏua, unanga 'u soma'a tubaie gena-ge 'o maḏibo.
44023023	Pasala i'a, sordado la-lamo'o gena-ge 'o 'aro'o sordado ma sae'e nga muḏiḏi re 'o kanau i'a 'o soma'a ananga, “Ngini ni sidodahe sordado biasa nga latu ḏiḏi, sordado remanga jarana nga nyagi tumudingi re sordado remanga kalawi nga latu ḏiḏi la sordado-sordado gena-ge 'aḏi tagi toma limau Kaisarea, nange-ne ḏua ca'olo siworo lobi'i.
44023024	Sidodahe ḏi'i jarana di'a Paulus re ngini ni gasa unanga rema salamata re sipula'a ra gubernur Feliks.”
44023025	Ḏua sordado la-lamo'o gena-ge 'o lefo surata ma betongo so'o ne:
44023026	“Ra gubernur Feliks ga'a ngomi mi silamo'o, tabea ra Klaudius Lisias ino.
44023027	Unanga nena-ne, ngowa-ngowa'a Yahudi ya'u cako'o ḏua re sa'i 'u sisengene. Sababu ngoi to 'isene ḏua unanga 'o ngowa'a Roma, ngoi re 'ari sordado-sordado mi sapolo re mi sisalamata unanga tamanga sigolona.
44023028	Sababu ngoi to mau ta disa waro ma sababu 'oru ananga 'aḏi kalaki unanga, dadi ngoi tu gasa unanga ra ananga manga Mahkamah 'Agama.
44023029	Ananga 'aḏi kalaki unanga sababu 'ai do-doto'o 'i ma'u rapu reo ananga manga 'agama ma hukumu. Mada'a unanga 'ai sala ma lelegu 'i cua, dadi wo sihukumu reo hukumu sengene bolo wo singosama bui unanga, 'i yoḏu'u.”
44023030	Ngowa'a matengo 'o siajele ra ngoi, “ 'Age ḏi'i, rema ngowa'a Yahudi toropo moi ga'a manga 'akala re sinyingara 'i cira re 'aḏi mau 'u sisengene unanga. Wakutu gena-ge ḏua, ngoi tu siḏingoto i'a ra Tuanga gubernur. Re ngoi ḏi'i to soma'a ananga ga'a 'aḏi kalaki unanga, gasa ananga manga da'awa ra Tuanga.”
44023031	Dadi sordado-sordado gena-ge ya siḏagi ananga manga munara. Ananga 'aḏi 'oro 'a Paulus re 'aḏi gasa unanga. Ma lobi'i gena-ge ḏua ananga 'aḏi ngadolo toma limau Antipatris.
44023032	Ma ḇiḇini ino, sordado remanga jarana re 'a Paulus ya dowanga manga ḏo-ḏagi re sordado mamuni'a 'aḏi maḏibo tamanga ngi'i.
44023033	Wakutu ananga 'aḏi ngadolo toma limau Kaisarea, ananga sipula'a surata gena-ge ra gubernur re 'aḏi pula'a 'a Paulus ra unanga.
44023034	Gubernur 'o baca surata gena-ge togumu i'a, unanga 'o sano ra Paulus, “Ngana ni 'asala le'a ino?” Paulus 'a sangoro, “Ngoi 'ari 'asala toma daeraha Kilikia ino.”
44023035	Gubernur 'o kanau, “Rousu! Ngoi to 'urusu ngana 'ani hali na'o ngowa-ngowa'a ga'a 'aḏi kalaki ngana 'aḏi sapolo 'ane.” Ḏua unanga 'o soma'a sordado-sordado 'aḏi jaga 'a Paulus ra Herodes 'ai kadato ma dara.
44024001	Wangere romotoa pasala i'a, 'imam 'agung Ananias, ngowa'a Yahudi manga sae'e nga muḏuo i'a re manga tukanga hukumu ma gu-gu'u matengo 'ai lomanga Tertulus, ananga 'aḏi tagi toma limau Kaisarea. Ananga 'aḏi sapolo ra gubernur Feliks re 'aḏi singosama manga da'awa mangale 'a Paulus.
44024002	'A Paulus 'o sanga 'aro'o di'a 'o talaḏi ra gubernur Feliks. Wakutu unanga 'o sapolo osama, Tertulus mulaingi 'o kalaki ra Paulus, siḏa-siḏa 'o kanau, “Tuanga gubernur, ngoi tini silamo'o. Tuanga na gu'u ma ji'o, ngomi mabasono la re rousu masala. Tuanga na sidiai 'ori i'a rana ma repe tananga bangsa nena-ne.
44024003	Mo-moini gena-ge ngomi dawongo re minga 'akala re sinyingara ma roanga re mi pula'a murasa ma la toma ngi'i le'a ḇato ngomi mi sitede re mi silamo'o Tuanga.
44024004	Mada'a awa mi sikapalanga Tuanga, na'o nyengara gari'a Tuanga na 'isene ḇoko'o ḇato ngomi minga da'awa.
44024005	Ngomi mu sanga unanga nena-ne ga'a 'o 'a'a kaco. Toma ngowa'a Yahudi manga sigolona toma ngi'i le'a ḇato, 'i dadi nyiwere na'o unanga ngadolo 'age sababu unanga 'a'a kaco re unanga 'o dadi sae'e toma ngowa-ngowa'a ga'a raḏi mete'e Yesus ngowa'a Nazaret 'ai do-doto'o.
44024006	Sidogo ḏi'i, unanga 'o tai'i 'o sifaja Ma Jou'ongu Madutu 'ai Wala. Dadi, ngomi mu cako'o unanga. [Ngomi mau sijuruhakimi mete'e minga 'agama ma 'atoranga masiretene,
44024007	mada'a sordado la-lamo'o 'a Lisias 'u 'oro unanga.
44024008	Re 'o soma'a ngowa-ngowa'a ga'a 'aḏi kalaki unanga, 'aḏi talaḏi Tuanga.] Tuanga masiretene na 'isene ra unanga mangale ngomi minga da'awa mo-moini enanga 'i banari wakutu Tuanga no sano ra unanga.”
44024009	Re ngowa'a Yahudi toma ngi'i gena-ge, ananga ḏi'i mete'e 'aḏi bitungu 'a Paulus re ya sibanari 'a Tertulus 'ai da'awa.
44024010	Ḏua gubernur 'o pula'a kode ra Paulus, la 'a Paulus 'o kanau, “Ngoi ta waro Tuanga no dadi juruhakimi toma daeraha nena-ne rema musu-musungu ḏua, sababu gena-ge ngoi to sanangi masala to sigasa 'ari gamamu ra Tuanga.
44024011	Maha ḏua Tuanga na disa waro masiretene mangale wangere nyagi moi re romoḏiḏi toma ḏuḏunu, ngoi to tagi toma limau Yerusalem di'a to silamo'o re siḏubuso Ma Jou'ongu Madutu.
44024012	Ngowa'a Yahudi matengo i'a mai ua 'o sanga ngoi to ma'u go'oro ra ananga, bolo to lomu ngowa'a di'a to 'a'a kaco bae ra Ma Jou'ongu Madutu 'ai Wala ma soana bae toma wala puji ma dara, bolo toma ngi'i le'a ḇato toma limau gena-ge.
44024013	Ananga ya sibukiti yoḏu'u manga da'awa ra Tuanga 'ani biono.
44024014	Ngoi balasu to mangaku ra Tuanga mangale ngoi to silamo'o re siḏubuso Ma Jou'ongu Madutu ga'a minga ete re dotumu 'aḏi silamo'o re siḏubuso ḏi'i re mete'e Yesus 'ai do-doto'o ga'a ananga ya ta'ajiri rapu. Mada'a ngoi to ngaku gena-ge mo-moini 'i silefo pasala ḏua ra Musa re nabi-nabi manga boku.
44024015	Re ma tero sa'olo ananga, ngoi 'ari ngo-nganono ra Ma Jou'ongu Madutu mangale ngowa'a senge-sengene dadunu 'aḏi 'ahu moju, bae ngowa'a loasa re banari, bae ngowa'a ma jira.
44024016	Sababu gena-ge, ngoi to makutale madiga'a 'ori i'a la-la, la 'ari 'akala re sinyingara ma kanau 'i 'ofi-'ofi bae ra Ma Jou'ongu Madutu, bae ra ngene manusia matengo re matengo.
44024017	Toma musungu muḏuo i'a, ngoi to cua toma limau Yerusalem, mada'a nange-ne ngoi to maḏibo i'a moju re to gasa bu-bula'a pipisi di'a 'ari bangsa masiretene re to pula'a 'ari jou-jou ra Ma Jou'ongu Madutu.
44024018	Wakutu ngoi ta si'a'a so'o gena-ge, ananga 'aḏi sanga ngoi ra Ma Jou'ongu Madutu 'ai Wala, ngoi ta si'ofi 'ari diri pasala i'a. Toma 'orasa gena-ge, ngowa'a repe ua ma'u mete'e ra ngoi, re ngomi ḏi'i kama ma'u go'oro ua toma ngi'i gena-ge.
44024019	Pa'i ngowa'a Yahudi nga muḏuo i'a, ananga da'a daeraha Asia ino, balasu ananga gena-ge 'aḏi sapolo 'ane di'a 'aḏi singosama manga da'awa ra Tuanga; na'o ananga remanga da'awa ra ngoi!
44024020	Bolo ananga nena-ne masiretene balasu ya siajele ya sanga 'ari kajahatana 'oru wakutu ananga 'aḏi sitalaḏi ngoi toma Mahkamah 'Agama.
44024021	Ananga 'aḏi sanga ua 'ari sala pa'i 'ari demo ceka'a ua ḇato ga'a ngoi to kanau talaḏi ra ananga so'o ne: ‘Ngoi to ngaku ngowa'a sengene dadunu 'o 'ahu moju.’ ”
44024022	Gubernur Feliks 'a waro ma repe mangale Yesus 'ai do-doto'o. Sababu gena-ge, unanga 'o kanau, “Ngoi ta siḏogumu si, ninga hali nena-ne di'a wangere ne. Ngoi to putusu maha wakutu sordado la-lamo'o 'a Lisias 'o sapolo.”
44024023	Ḏua unanga 'o soma'a sordado ma sae'e 'u tahana re 'u jaga-jaga Paulus. Mada'a 'u sibebasa 'a Paulus 'ai ḏagilomu 'aḏi tutumu unanga di'a 'aḏi pula'a 'oru ḇato ga'a Paulus 'o paralu.
44024024	Wangere muḏuo palisi'i i'a, Feliks re 'ai were'a ngo Drusila 'aḏi sapolo. Munanga ḏi'i ngowa'a Yahudi. Feliks 'o soma'a 'a Paulus 'o sapolo, la unanga 'a 'isene Paulus 'o siajele mangale 'ai ngo-ngaku ra Yesus Kristus.
44024025	'A Paulus 'o siajele mangale 'ahu nena-ne balasu 'i loasa re banari re mete'e awa ninga nyafusu ma jira re 'o siajele mangale sanga hukumu toma dungia ma ḏo-ḏogumu ḏi'i. Wakutu Feliks 'a 'isene so'o gena 'o dadi mojongo re 'o kanau, “Ngana no tagi ḇato. Ḏuanga i'a, na'o to sanga donga, kara tini 'aro'o ḏi'i.”
44024026	Wakutu gena-ge, Feliks 'o masingano-nganono Paulus 'o pula'a pipisi dadi unanga 'o soma'a tau-taunu ngowa'a 'aro'o Paulus, la ananga nga muḏiḏi 'aḏi ma'u kanau.
44024027	Musungu romoḏiḏi ri ngadolo, Perkius Festus 'o ngali 'a Feliks. Mada'a sababu 'a Feliks mau 'oro ngowa'a Yahudi manga 'akala re sinyingara, unanga 'o sisupu ua 'a Paulus toma bui.
44025001	Wangere ro'ange pasala i'a Festus 'o ngadolo toma daeraha gena-ge, unanga 'o sisoi'i tala limau Kaisarea re 'o tagi toma limau Yerusalem.
44025002	Toma limau Yerusalem, 'imam-'imam ma sae'e re Yahudi manga bi-biri'i ananga 'aḏi singosama manga da'awa ra gubernur Festus di'a Paulus, ananga 'aḏi baja tau-taunu ra Festus.
44025003	Na'o 'a Festus 'o nyengara, unanga 'o soma'a sordado-sordado 'aḏi 'oro 'a Paulus toma limau Kaisarea re 'aḏi gasa unanga toma limau Yerusalem, sababu ananga masigaro'o ḏua 'aḏi totoma toma ngo'omo ma golona, la 'u sisengene unanga.
44025004	Mada'a Festus 'a sangoro, “Paulus 'o sanga tahana toma limau Kaisarea re ngoi masiretene ti'ara riwara toma ḏibo da'a.
44025005	Dadi ngini ni disa ngowa'a bi-biri'i nga muḏuo i'a taninga sigolona 'aḏi tagi mamete'e ra ngoi toma limau Kaisarea, maha i'a da'a ngini ni singosama ninga da'awa; na'o mode-mode'e unanga ro 'a'a sala.”
44025006	Ḏa wangere tu'angere bolo wangere nyagi moi palisi'i i'a, Festus ro maḏibo toma limau Kaisarea. Ma ḇiḇini ino, unanga 'o lomu juruhakimi-juruhakimi, kara 'o soma'a 'aro'o Paulus 'u sitalaḏi ra ananga.
44025007	Wakutu 'a Paulus 'o sapolo toma ngi'i gena-ge, ngowa-ngowa'a Yahudi da'a toma limau Yerusalem ino ga'a 'aḏi sapolo ḏua re 'u sigoloḏi unanga re 'aḏi siajele manga da'awa lai tubuso ra gubernur Festus. Mada'a ma bukiti cua.
44025008	Ḏua Paulus 'o riono 'ai diri tamanga da'awa, unanga 'o kanau, “Ngoi to 'a'a sala ceka'a i'a mai ua, bae ra Musa 'ai hukumu, bae ra Ma Jou'ongu Madutu 'ai Wala, bae ra Kaisar Roma.”
44025009	Mada'a Festus 'o mau 'oro 'akala re sinyingara toma ngowa'a Yahudi. Dadi unanga 'o sano ra Paulus, “Ngana no nyengara no tagi toma limau Yerusalem? Maha i'a da'a, ananga ya singosama manga da'awa, la ngoi ta sijuruhakimi.”
44025010	Paulus 'o sangoro, “Ngoi to talaḏi toma mahkamah Kaisar Roma. Toma ngi'i gena-ge, Kaisar nyengara 'o sijuruhakimi ngoi. Tuanga masiretene na waro, ngoi to 'a'a sala ua toma ngowa'a Yahudi.
44025011	Na'o ngoi to mete'e ua Musa 'ai hukumu re to 'a'a 'ori i'a i'a singadolo ngoi to patasa sanga hukumu sengene, ngoi ta dawongo gena-ge. Mada'a na'o manga da'awa 'i tero ua, matengo ua 'o sipula'a ngoi ra ananga. Ngoi to golo'o Kaisar Roma 'o sijuruhakimi ngoi!”
44025012	Festus 'o ma'u kanau tai ḏagilomu-ḏagilomu pasala i'a unanga 'o kanau, “Ngana no golo'o Kaisar Roma 'o sijuruhakimi ngana, dadi ngana balasu no tagi no talaḏi ra unanga gena-ge.”
44025013	Ti'ara ua, 'Olana Agripa re ngo Bernike 'aḏi sapolo toma limau Kaisarea, 'aḏi pula'a tabea ra Festus.
44025014	Sababu 'Olana Agripa re ngo Bernike 'aḏi tegoro 'age wangere muḏuo i'a, Festus 'a siajele 'a Paulus 'ai hali re 'o kanau, “ 'Age ngowa'a bui matengo ga'a 'a Feliks 'o sisupu nyangu.
44025015	Wakutu ngoi toma limau Yerusalem, 'imam-'imam ma sae'e re Yahudi manga sae'e ananga 'aḏi da'awa unanga re 'aḏi golo'o ngoi to sihukumu unanga.
44025016	Mada'a ngoi ta sangoro mangale mete'e Roma manga 'atoranga, ngowa'a Roma sipula'a di'a sihukumu yoḏu'u moju na'o sitalaḏi nyangu toma ngowa'a ga'a singosama da'awa. Sababu ngowa'a sanga kalaki balasu pula'a donga di'a unanga 'o riono 'ai diri.
44025017	Dadi wakutu ngoi mamete'e reo Yahudi manga bi-biri'i, ngomi mi sapolo 'ane, ngoi to totoma ti'ara ua. Ma ḇiḇini ino, ngoi turusu to soma'a sordado-sordado 'aḏi gasa Paulus sitalaḏi tai lawana.
44025018	Wakutu Paulus 'ai lawana gena-ge 'aḏi te'oso 'aḏi singadolo manga da'awa, ananga ya siajele ua unanga 'ai ga'a ma jira, sa'olo ngoi tari 'ulungu ma dara.
44025019	Ananga pa'i ma'u tolabe ḇato mangale manga 'agama ma 'atoranga re ngowa'a matengo 'ai lomanga Yesus. Unanga gena-ge ro sengene, mada'a Paulus 'o mate'e Unanga gena-ge dadunu 'O 'ahu moju.
44025020	Ngoi ta putusu yoḏu'u sababu hali ne mangale 'agama ma 'atoranga. Dadi ngoi to sano ra Paulus, nyengara bolo ua, Paulus 'o tagi toma limau Yerusalem. I'a da'a unanga nyengara 'o 'a'a 'ai hali.
44025021	Mada'a Paulus 'o golo'o 'ai hali ge 'a sitede toma Roma manga juruhakimi re 'o golo'o ḏi'i 'o tegoro ḇato toma bui, totoma singadolo Kaisar Roma 'a putusu 'ai hali. Sababu gena-ge, ngoi to soma'a tahana unanga turusu singadolo ngoi to sanga donga, kara to siḏingoto unanga ra Kaisar.”
44025022	Ḏua 'Olana Agripa 'o kanau, “Ngoi masiretene to mau ta 'isene ḏi'i ra unanga gena-ge.” Festus 'o kanau, “Da-daini, Tuanga na 'isene ra unanga.”
44025023	Ma ḇiḇini ino, 'Olana Agripa re ngo Bernike 'aḏi sapolo remanga kabasarana. Ananga 'aḏi osama toma juruhakimi manga ngi'i, 'aḏi mamete'e ra sordado-sordado la-lamo'o re ngowa-ngowa'a bi-biri'i toma limau gena-ge. Festus 'o soma'a singosama 'a Paulus.
44025024	Ḏua Festus 'o kanau, “ 'Olana Agripa re ngini mo-moini ni tegoro re ni tirini, ni isene ngowa-ngowa'a Yahudi mo-moini 'aḏi pula'a manga da'awa ra ngoi mangale ngowa'a matengo nena-ne. Bae toma limau Yerusalem, bae 'ane-ne, ngowa-ngowa'a Yahudi 'aḏi kalaki, 'aḏi siuli-ulili mangale unanga nena-ne sieanga i'a 'o 'ahu awa.
44025025	Mada'a ngoi ta sanga nyangu unanga 'o 'a'a sala, la ma hukumu balasu sisengene. Re unanga masiretene 'o golo'o 'ai hali nena-ne na'o nyengara Kaisar Roma 'o sijuruhakimi unanga. Dadi ngoi ta putusu ḏua to siḏingoto unanga ra Kaisar Roma.
44025026	Mada'a ngoi ta sanga nyangu unanga nena-ne 'o 'a'a sala, la ta lefo tari surata di'a Kaisar Roma. Sababu gena-ge, ngoi to sitalaḏi unanga ra ngini mo-moini re ma la-lamo'o i'a ra 'Olana Agripa! Ngoi 'ari maksudu ngini ni sanga unanga 'ai sala wakutu ni sano ra unanga, la ta lefo tari surata.
44025027	Sababu na'o mete'e ngoi 'ari 'akala ma sanga, enanga ma ngi'i ua wo siḏingoto ngowa'a bui matengo na'o wa sanga ua 'ai sala ga'a ananga 'aḏi da'awa unanga.”
44026001	'Olana Agripa 'o kanau ra Paulus, “Tini sibebasa ngana na singadolo 'ani gamamu.” Dadi Paulus 'a tede 'ai giama re 'o kanau,
44026002	“Tuanga 'Olana Agripa ga'a ngoi tini silamo'o. 'Ari 'akala re sinyingara 'i sanangi masala sababu ra Tuanga ngoi nyengara ta singadolo 'ari gamamu mangale ngowa'a Yahudi mo-moini manga da'awa ra ngoi.
44026003	Re ḏi'i ma la-lamo'o i'a sababu 'olana na waro mo-moini ngowa'a Yahudi manga 'adata re ma'u rubutu mangale 'agama ma do-doto'o. Sababu gena-ge, ngoi to golo'o 'olana na 'isene rani 'akala ḇanyo, la ta singadolo 'ari gamamu.
44026004	Ngowa'a Yahudi mo-moini ya waro ngoi to ra-ramasa ie moju, ma duhu sa'olo ngoi to 'ahu tari bangsa masiretene manga sigolona toma limau Yerusalem.
44026005	Ma di'ara ḏua, ananga ya waro mangale ngoi. Na'o ananga 'aḏi nyengara ananga masiretene 'aḏi pula'a sakisi, 'au nga'ene ngoi ne to osama nyo-nyoimi toma ngowa'a Farisi re ma gu'u lai te'e minga 'agama ma 'atoranga.
44026006	Re nange-ne ananga ri side-de'oso 'ane di'a ri sijuruhakimi sababu ngoi to ngaku mangale Ma Jou'ongu Madutu 'o sijaji pasala ḏua ra ngomi minga ete re dotumu mangale Unanga dadunu 'o si'ahu moju ngowa'a senge-sengene.
44026007	Jaji gena-ge 'i dadi ngo-nganono di'a g̱arana nyagi moi re romoḏiḏi toma bangsa Israel wakutu ananga 'aḏi de-de'oso Ma Jou'ongu Madutu lobi'i re wangere. 'Olana ga'a ngoi to silamo'o, jaji gena-ge ngoi ta ngaku mada'a ngowa'a Yahudi ri sisala ngoi.
44026008	I'a sa'olo 'ari ioronongoḏu ngowa'a Yahudi 'aḏi ngaku ua mangale Ma Jou'ongu Madutu dadunu 'o si'ahu moju ngowa'a senge-sengene?
44026009	'Au nga'ene, ngoi 'ari 'akala ma sanga re ngoi 'ari munara pa'i to lawana ngowa'a ga'a 'aḏi singadolo mangale Yesus, ngowa'a Nazaret ino.
44026010	Munara gena-ge, ngoi ta si'a'a ḏua toma limau Yerusalem. Ngoi to singosama ngowa'a ngaku Yesus manga repe toma bui, sababu ngoi to sanga surata watasa ḏua toma 'imam-'imam ma sae'e. Ngoi ḏi'i ta'u 'akoru na'o ngowa'a ngaku Yesus 'aḏi sanga hukumu sengene.
44026011	Ngoi ta'u sikisa ananga gena-ge manga repe toma wala puji ma dara, la ananga 'aḏi masoloto tamanga ngo-ngaku. 'Ari 'akala re sinyingara 'i ro'u-ro'u na'o ta'u oḏi'i ngowa'a ngaku Yesus toma ngi'i le'a ḇato singadolo ta'u kunu'i ananga toma limau le'a ḇato, ta'u disa re ta'u sanga, la ta'u sikisa ananga.”
44026012	“Dadi toma 'orasa gena-ge, ngoi to tagi toma limau Damsyik to gasa surata watasa toma 'imam-'imam ma sae'e.
44026013	Tuanga, tari ḏo-ḏagi ma dara, ḏa wangere 'olona tala to oḏi'i tarangi rimoi da'u diwanga tala re 'i 'erese ngoi, wangere ma la'o mai tarangi enanga. Re tarangi gena-ge 'i 'erese ngoi re ngowa-ngowa'a mamete'e ra ngoi ḏi'i.
44026014	Ngomi mo-moini matai ruba. Gena ḏua, ngoi to 'isene iḏingi rimoi ma betongo 'i kanau ra ngoi reo demo 'Ibrani so'o ne: ‘Saulus, Saulus! I'a sa'olo ngana no sikisa Ngoi tau-taunu? Na'o no matogumu ua no lawana Ngoi, ḏuanga i'a no matuduba sababu na sanga ma sangisara masiretene.’
44026015	Ḏua ngoi to sano, ‘Ma Jou, ngana ge 'a guna?’ Ma Jou 'a sangoro, ‘Ngoi nena-ne Yesus ga'a Ngana no sikisa.
44026016	Momi'i re no te'oso. Ngoi to masijumu ra ngana, la tini sitede ngana no dadi Ngoi 'ari falalomu re sakisi. Ngana balasu na siajele toma ngowa'a lelegu mangale ngana no oḏi'i masiretene toma wangere nange-ne re ḏuanga i'a na siajele ḏi'i 'ori i'a ga'a Ngoi to sijumu ḏua ra ngana.
44026017	Ngoi tini saolo toma bangsa Israel re ngowa-ngowa'a Yahudi ua manga 'akala re sinyingara ma jira. Ḏuanga i'a, Ngoi to soma'a no tagi re no singadolo Habari Roanga toma ngowa-ngowa'a Yahudi ua,
44026018	di'a na siwelanga manga la'o, la 'aḏi supu toma hafu-hafu re 'aḏi osama toma tarangi ma dara re silalo'o ananga toma 'Iblisi ma pareta re 'aḏi osama nyo-nyoimi ra Ma Jou'ongu Madutu 'ai Pareta, la Unanga 'a singi-ngiranga manga ḏosa-ḏosa re 'aḏi dadi 'Ai 'umata ga'a Unanga 'o cumutu ḏua sababu ananga 'aḏi ngaku Ngoi.’ ”
44026019	“Tuanga 'Olana Agripa ga'a ngoi tini silamo'o, Ma Jou'ongu Madutu 'o pula'a tingoḏi'i ḏua ra ngoi. Sababu gena-ge, ngoi to makutale ta mete'e tingoḏi'i gena-ge.
44026020	Ta gogono ua ta siajele: Ngowa-ngowa'a balasu 'aḏi maḏibo toma ngo'omo boloto re 'aḏi sidoa'a mode-mode'e manga 'ahu ra Ma Jou'ongu Madutu re 'aḏi sijumu tamanga de'oso re ḏegoro mangale ananga raḏi maḏibo mode-mode'e toma ngo'omo boloto. Ngoi ta siajele gena-ge siḏa-siḏa toma limau Damsyik. Gena ḏua, toma limau Yerusalem re toma daeraha Yudea re toma ngowa-ngowa'a Yahudi ua ḏi'i.
44026021	Sababu gena-ge, ngowa'a Yahudi 'aḏi cako'o ngoi ra Ma Jou'ongu Madutu 'ai Wala ma soana re 'aḏi mau sisengene ngoi.
44026022	Mada'a singadolo 'orasa nange-ne Ma Jou'ongu Madutu ri saolo ngoi dadi ngoi to 'ahu moju re to pula'a sakisi toma ngowa'a repe manga biono: bae ngowa'a la-lamo'o, bae ngowa'a ma pake ua. Dadi 'oru ga'a ngoi to siajele nange-ne, gena-ge enanga 'i supu ua 'oru ga'a nabi-nabi re 'a Musa ya siajele pasala ḏua:
44026023	'O Kristus ga'a Ma Jou'ongu Madutu 'a sijaji pasala ḏua, Unanga balasu 'a basono sangisara. Ḏua Unanga gena-ge 'O dadi ngowa'a ma mulaingi ga'a dadunu 'O 'ahu moju toma ngowa'a senge-sengene manga sigolona, la Unanga gena-ge 'o singadolo habari ma tero sa'olo tarangi toma ngowa'a mo-moini: bae ngowa'a Yahudi bae ngowa'a Yahudi ua.”
44026024	Wakutu 'a Paulus 'o ka-kanau so'o gena moju, Festus 'o kanau 'a siduga-duga, “Paulus ngana ne ḏa re no pona! Sababu ngana ne ni wo-waro pai'i woḏi.”
44026025	Paulus 'a sangoro, “Festus, ga'a ngoi tini silamo'o, ngoi to pona ua. Ngoi to siajele mo-moini gena-ge 'i supu tari fikirana ma la-la.
44026026	Mo-moini gena-ge, 'Olana Agripa masiretene na waro. Sababu gena-ge ngoi kama mojongo ua ta siajele mode-mode'e i'a ra 'olana. So'o gena ḏi'i mo-moini gena-ge 'olana na waro masiretene sababu 'i dadi toma ngowa'a kawasa manga biono.
44026027	'Olana Agripa ga'a ngoi tini silamo'o, mo-moini gena-ge nabi-nabi ya silefo pasala ḏua, no ngaku bolo ua? Ngoi ta basono 'olana no ngaku.”
44026028	Ḏua 'Olana Agripa 'o kanau ra Paulus, “Dadi ngana no ta'ajiri lai gapanga di'a no baja ngoi ḏua to dadi ngowa'a ngaku Yesus toma 'orasa nange-ne?!”
44026029	Paulus 'a sangoro, “Ma 'orasa lai caiti bolo lai ti'ara, ngoi to manyiata ra Ma Jou'ongu Madutu tau-taunu di'a 'Olana Agripa re Tuanga-tuanga mo-moini ga'a na 'isene ngoi 'ari sakisi, la ni dadi sa'olo ngoi ḏi'i -- ḏuga-ḏuga ngini sanga rate ua ma tero sa'olo ngoi!”
44026030	Ma ḏo-ḏogumu tala, 'olana, gubernur, ngo Bernike re ananga mo-moini 'aḏi made'oso.
44026031	Wakutu ananga raḏi supu, ananga 'aḏi makanau matengo re matengo, “Unanga nena-ne wa sanga kai sala ua dadi wo sihukumu rema hukumu sengene bolo wo sibui unanga, 'i yoḏu'u.”
44026032	Ḏua 'Olana Agripa 'o kanau ra Festus, “Na'o unanga 'a singadolo riwara 'ai gamamu ra Kaisar Roma, unanga nena-ne wo sisupu ḇato!”
44027001	Wakutu gubernur Festus 'a putusu ḏua ngomi balasu mi sidete toma nagara Italia, 'a Paulus re 'ai ḏagilomu ngowa'a bui nga muḏuo i'a ya'u pula'a ra Yulius, Roma manga sordado ma sae'e, ma balangu ya si'aro'o “Resimen Kaisar.”
44027002	Ngomi mi mabalene toma kapala rimoi, enanga da'a toma limau Adramitium ino, sa'i sidete toma bo-balene--bo-balene toma daeraha Asia. 'Age rema ngowa'a matengo 'ai lomanga Aristarkhus, ngowa'a Makedonia da'a limau Tesalonika ino. Unanga 'o sidete mamete'e ra ngomi.
44027003	Ma ḇiḇini ino, ngomi mi ngadolo toma limau Sidon re 'a Yulius 'o de-de'oso 'a Paulus rousu masala: Paulus sanga watasa 'o tutumu 'ai ḏagilomu, la ananga 'aḏi pula'a 'oru Paulus 'ai paralu.
44027004	Toma ngi'i gena-ge, ngomi mi dowanga minga ḏo-ḏagi. Mada'a kapala re karawiana ma ḏo-ḏagi ma'u dagana, singadolo ngomi mi sidete toma pulo Siprus ma ngoloto ma 'uḏu. Toma ngi'i gena-ge karawiana 'i siḏi ua, sababu 'i taku.
44027005	Gena ḏua, ngomi mi tola'a ngoloto lamo'o mi talaḏi daeraha Kilikia re Pamfilia, kara mi ngadolo toma limau Mira toma daeraha Likia. Toma limau Mira, ngomi mi 'uci toma kapala.
44027006	Toma ngi'i gena-ge, sordado ma sae'e 'o sanga kapala rimoi toma limau Aleksandria ino ga'a sa'i sidete si'a nagara Italia. Ḏua unanga 'u sibalene ngomi toma kapala gena-ge.
44027007	Toma wangere muḏuo ma dara ngomi sidete kangela masala 'i tagi kolo'a madutu, sababu karawiana ma'u caḏiona'a singadolo minga kapala 'i ngadolo toma limau Knidus. Ngomi mameta-meta i'a toma nagara Italia ge, 'i yoḏu'u. Mada'a mi sidete toma kore mie toma pulo Kreta mi tola'a Salmone ma dere, la mi wiḏi karawiana sababu 'i taku.
44027008	Ngomi mi sidete mete'e ngoloto ma 'uḏu toma pulo gena-ge 'i kangela madutu. Ma ḏo-ḏogumu tala ngomi mi ngadolo toma ngi'i rimoi ma lomanga Bo-balene Rousu, 'i ma'u kiḏanga ua toma limau Lasea.
44027009	Toma 'orasa gena-ge, taminga ḏo-ḏagi ma dara 'i oromo 'orasa singadolo ngowa'a Yahudi manga wangere lamo'o (Puasa ma Wangere) 'i palisi'i ḏua. Dadi wo sidete 'i kangela masala sababu 'orasa momoku sa'i ri ngadolo. Sababu gena-ge, Paulus 'o sidodato ra ananga rema betongo so'o ne:
44027010	“Ioronongoḏu, mete'e ngoi 'ari 'akala ma sanga, na'o wo sidete turusu tananga ngo'omo ma golona, ngene wa sanga ma 'alangana. Pa'i nanga kapala ḇato ua re kapala ma gina ḇato ua wa upa'a, mada'a ya tuḏu nanga nyawa ḏi'i.”
44027011	Mada'a sordado ma sae'e unanga lebe ngaku kapala ma dutu re kapala ma nyanyasele, 'u sibilangana ua 'a Paulus ga'a siajele nange-ge.
44027012	Sidogo ḏi'i, bo-balene gena-ge gasa rousu ua di'a kapala 'i matapu lai ti'ara, na'o 'orasa momoku. Sababu gena-ge, kapala ma dotomo manga repe ananga ya site'e ya dowanga manga ḏo-ḏagi re ya sieanga bo-balene gena-ge. Dadi ananga 'aḏi makutale mau 'aḏi ngadolo toma bo-balene Feniks, la 'aḏi matahana gena-ge 'orasa momoku. Bo-balene Feniks gena-ge 'i talaḏi barat daya re barat laut toma pulo Kreta.
44027013	Toma 'orasa gena-ge, kore sara 'i hoa dadi kapala ma dotomo ya sibasono tala 'aḏi sidete ri nyengara. Dadi ananga ya iḏala kapala ma tapu, re 'aḏi sitede mete'e pulo Kereta ma 'uḏu.
44027014	Mada'a 'aḏi sidete ti'ara nyangu, kage-kage rato 'i sapolo da'a wangere ma la'o ino.
44027015	Ngomi mi dowanga ḏo-ḏagi yoḏu'u sababu tomo karawiana re momoku ya wa'ala minga kapala. Dadi ngomi ma sieanga i'a kapala gena-ge 'i rarini mete'e karawiana ya gasa.
44027016	Wakutu ngomi mi sidete tola'a i'a pulo Kauda ma ngowa gena-ge papolo kore sara, ngomi basono gasa taku ceka'a ua. Kalaha so'o gena-ge, ananga sa'i nga'unu ua ya sibere manga sekuci toma kapala sababu kangela masala.
44027017	Ananga ya sibere kapala ma sekuci toma kapala togumu i'a, ananga ya agutu reo gumi toma kapala, sababu ananga 'aḏi mojongo awa-awa kapala 'i tirini toma dongi toma ngi'i ma lomanga Sirtis co-cori ngoloto ma 'uḏu. Sababu gena-ge, ananga ya siguci manga sidete, la manga kapala 'i ra-rarini mete'e karawiana.
44027018	Ngoloto ganapu mangamo singadolo ma ḇiḇini ino siḏa-siḏa gina toma kapala ma dara ananga ya upa'a toma ngoloto.
44027019	Ma ḇiḇini ino ḏi'i, kapala ma dotomo ya upa'a ḏi'i 'o pakakasa 'oru ḇato toma kapala ma dara.
44027020	Toma wangere muḏuo ma dara, ngomi kama oḏi'i wangere ma la'o re mumuḏungu mai ua re ngoloto ganapu mangamo. Ma ḏo-ḏogumu tala, ngomi singanono riwara di'a mi 'ahu moju.
44027021	Toma wangere muḏuo ma dara, kapala ma dotomo gena-ge kama oromo ua, ḏua 'a Paulus 'o te'oso ra ananga manga biono re 'o kanau, “Ioronongoḏu, na'o ngini na mete'e ngoi 'ari dodato ngene wo sidete ua toma pulo Kereta ngene wa sanga ma 'alangana re ma rugi so'o nena-ne ua.
44027022	Mada'a nange-ne ngoi to golo'o ra ngini, na site'e tala ninga 'akala re sinyingara. Kalaha ma kapala nena-ne 'i iranga, matengo i'a mai ua ngini ni sengene.
44027023	'Au utu, Ma Jou'ongu Madutu ga'a ngoi to silamo'o re siḏubuso 'O soma'a 'Ai mala'ekata 'o sapolo ra ngoi.
44027024	Mala'ekata gena-ge 'o kanau, ‘Paulus no mojongo awa. Ngana balasu no talaḏi ra Kaisar Roma. Re sababu Ma Jou'ongu Madutu 'ai mura re dadalara ra ngana, ngowa'a mo-moini ga'a 'aḏi sidete mamete'e ra ngana, ananga gena-ge 'aḏi salamata ḏi'i.’
44027025	Sababu gena-ge, ioronongoḏu balasu na site'e ninga 'akala re sinyingara. Ngoi to ngaku mo-moini nena-ne 'i dadi ma tero sa'olo Ma Jou'ongu Madutu 'o siajele ra ngoi.
44027026	Mada'a ḏuanga i'a ngomi mi sisabi toma pulo rimoi i'a.”
44027027	Toma utu nyagi moi re rata ma dara, ngomi ra-rarini toma Ngoloto Adria. Ḏa utu golona i'a, kapala ma dotomo ya sibasono tala sa'i mi co-cori toma tana'a du-dudungu.
44027028	Ananga 'aḏi tobe maḏi di'a disa waro ngoloto ma ngido. Ma nyonyata ngi'i gena-ge ma ngido sa'i metere nyagi rata. Palisi'i i'a ti'ara ua, ananga dadunu ya tuga re ya sanga metere nyagi ro'ange.
44027029	Sababu gena-ge, ananga 'aḏi mojongo awa-awa kapala gena-ge 'i tirini toma maḏi. Dadi ananga ya siguci tapu ngai rata toma kapala ma lasere re 'aḏi nganono nga'unu gari'a capati ḇiḇini.
44027030	Mada'a kapala ma dotomo saḏi wiḏi. Dadi ananga 'aḏi siguci sekuci toma kapala 'aḏi masigo-gogoro ma tero sa'olo siguci kapala ma tapu.
44027031	Dadi 'a Paulus 'o kanau i'a ra ma sordado ma sae'e re sordado-sordado toma kapala gena-ge, “Na'o kapala ma dotomo 'aḏi wiḏi sisoi'i tala kapala nena-ne, ngini ni sanga salamata ua.”
44027032	Sababu gena-ge, sordado-sordado ya tola'a sekuci ma gumi, singadolo enanga 'i rarini.
44027033	Ma ḇiḇini nyota-nyotara, Paulus sigaro'o jobilaha ananga 'aḏi oromo re 'o kanau, “Ma di'ara wangere nyagi moi re rata ḏua, ngini pa'i ni mamojongo-mojongo re ni masioromo mai ua.
44027034	Sababu gena-ge, ngoi to golo'o ni oromo ceka'a i'a si, la ni lamahana awa. Sababu ngini mo-moini ni sanga salamata, kama kuranga ua.”
44027035	Paulus 'o kanau togumu i'a, 'o 'oro roti re 'o sibere ie murasa ma la ra Ma Jou'ongu Madutu ra ananga mo-moini manga biono. Ḏua 'a sibalangu, kara unanga 'a oromo.
44027036	Ḏua ananga mo-moini manga 'akala re sinyingara 'i te'e moju re 'aḏi oromo ḏi'i.
44027037	Ananga mo-moini toma kapala gena-ge nga latu ḏiḏi re nga nyagi tumudingi re nga ḏurama.
44027038	Ananga 'aḏi oromo singadolo wunusu. Togumu i'a, kapala ma gina gandum ananga ya upa'a toma ngoloto di'a sikare kapala.
44027039	Wakutu da-daini i'a, kapala ma dotomo 'aḏi oḏi'i tana'a du-dudungu mada'a ya waro ma lomanga ua. Mada'a ananga 'aḏi oḏi'i otolo rimoi rema dongi. Dadi ananga 'aḏi mau ya disa waro na'o nyengara ya sisabi isa manga kapala gena-ge.
44027040	Ḏua ananga ya tola'a tapu-tapu ma gumi, ya sieanga ma tapu 'i jala. So'o gena ḏi'i, ya pasala 'o nyanyasele ma gumi. Gena ḏua, ananga ya sibere manga sidete toma kapala ma remanga, la na'o karawiana ya wusu kapala gena-ge 'i isa toma dongi.
44027041	Mada'a kapala gena-ge ma remanga 'i tirini toma ngi'i dongi re ri ogoro i'a, kara ma lasere 'i perego momoku ya wa'ala.
44027042	Sordado-sordado toma kapala ma dara 'aḏi matai mojongo, awa-awa ngowa'a bui 'aḏi tobongo sisa du-dudungu. Dadi jobilaha wa'u sisengene simoini.
44027043	Mada'a sordado ma sae'e ya'u ḇangata sababu unanga 'o mau sisalamata 'a Paulus. Unanga 'o soma'a ananga mo-moini ga'a nga'unu tobongo 'aḏi maḏupaka re 'aḏi tobongo sisa dongi.
44027044	Mamuni'a waro tobongo ua 'aḏi macako'o toma papanga-papanga di'a manga ri-riono sisa dina du-dudungu, re ngo'omo gena-ge ngomi mi salamata mo-moini ngadolo du-dudungu.
44028001	Ngomi mo-moini mi 'uci rema salamata toma ngi'i gena-ge, kara mawaro pulo gena-ge ma lomanga Malta.
44028002	Pulo gena-ge ma dutu, ananga manga seri'i re go-gasa lai rousu masala. Ananga 'aḏi dawongo ngomi remanga 'akala re sinyingara sa-sanangi re 'aḏi 'a'a u'u di'a ngomi, la mi marasu'u sababu ri besa'a re 'i 'alo.
44028003	Paulus 'o 'oro ate re 'a dogo 'a siteru toma u'u gena-ge. Masiwaro ua cuku'u ngai moi masupu toma ate ma dara sababu u'u ma sa-sau'u. Ḏua cuku'u gena-ge ya tubu'u 'a Paulus 'ai giama.
44028004	Wakutu pulo ma dutu ya oḏi'i cuku'u gena-ge 'i ko-kole ra Paulus 'ai giama, ananga 'aḏi makanau matengo re matengo, “Unanga nena-ne ga'a sisengene ngowa'a, sababu kalaha unanga ro salamata toma bahaya ngoloto, Dewi Keadilan munanga mo sieanga unanga 'o 'ahu ua.”
44028005	Mada'a 'a Paulus 'a siwale ma cuku'u toma u'u, 'ai giama kama nyaboto ua re 'a basono 'i si-siḏi ceka'a i'a mai ua.
44028006	Ananga manga 'akala ma sanga, ngasamoi 'ai giama 'i roboso bolo kage-kage 'o masiruba 'o sengene, mada'a 'aḏi mado-doma ma di'ara 'i dadi 'oru rimoi ua. Ḏua ananga manga fikirana ri lulubara, ananga 'aḏi makanau Paulus ne ḏa 'o dewa.
44028007	Ngowa'a la-lamo'o matengo 'ai lomanga Publius, unanga rai tana'a ḇotu moi, kiḏanga ua toma ngi'i gena-ge. Unanga gena-ge 'o dadi gubernur toma pulo gena-ge re 'ai 'akala re sinyingara 'i rousu masala. Unanga 'o dawongo ngomi tuḏu ra unanga 'ai wala ma di'ara wangere ro'ange re unanga 'o de-de'oso ngomi.
44028008	Toma 'orasa gena-ge, Publius 'ai ḇaḇa 'o gagama re 'ai po'olo si-siḏi. 'A Paulus 'o osama tai kamara re 'o manyiata, kara 'a siteru 'ai giama ra unanga gena-ge, ḏua 'o la.
44028009	Sababu gena-ge, ngowa'a siḏi mo-moini toma pulo gena-ge ya 'isene re 'aḏi matai sapolo, kara Paulus ya'u si-la.
44028010	Ananga 'aḏi pula'a 'ori i'a ma repe sababu mau 'aḏi silamo'o ngomi. Ḏua wakutu ngomi sa'i mi sidete, ananga matai gasa 'oru ḇato ga'a ngomi mi paralu toma kapala taminga ḏo-ḏagi ma dara.
44028011	Ngomi mi tegoro ma di'ara ngara ro'ange toma ngi'i gena-ge togumu i'a, mi mabalene toma kapala re mi masisoi'i tala pulo gena-ge. Kapala gena-ge toma Aleksandria ino re enanga 'i matapu 'orasa momoku re 'orasa 'alo-'alo toma pulo gena-ge. Kapala gena-ge ya sigabara toma remanga Dewa Sasalanga Kastor re Poluks (Seus 'ai ngowa'a sasalanga).
44028012	Ngomi mi ngadolo toma limau Sirakusa re mi matuḏu ma di'ara wangere ro'ange.
44028013	Toma limau gena-ge, ngomi sidete mete'e ngoloto ma 'uḏu re mi ngadolo toma limau Regium. Ma ḇiḇini ino, kore sara 'i hoa singadolo pa'i wange ḏiḏi ḇato ngomi remi ngadolo toma limau Putioli.
44028014	Toma ngi'i gena-ge, ngomi ma'u sanga ngowa'a ngaku Yesus nga muḏuo i'a. Ananga 'aḏi golo'o ngomi mi tegoro ra ananga ma di'ara migu rimoi, kara mi tagi toma limau Roma.
44028015	Nanga ioronongoḏu ngo-ngaku rimoi toma limau Roma ya 'isene minga habari mi sapolo. Dadi ananga 'aḏi sapolo totoma ngomi toma ngi'i ma lomanga Pasara Apius re toma ngi'i ma lomanga Pasanggrahan Ro'ange ḏi'i. Wakutu Paulus ma'u sanga ra ananga unanga 'a sibere ie 'ai murasa ma la ra Ma Jou'ongu Madutu re 'ai 'akala re sinyingara sanga babata.
44028016	Wakutu ngomi ngadolo toma limau Roma, Paulus ananga 'aḏi siwola i'a matengo, la unanga 'o tegoro toma wala ḏu moi reo sordado matengo 'u jaga-jaga.
44028017	Toma wangere ro'ange palisi'i i'a, Paulus 'o 'aro'o re ya'u lomu ngowa'a Yahudi manga bi-biri'i. Toma lo-lomu gena-ge ma dara unanga 'o kanau ra ananga, “Ioronongoḏu ngowa'a Yahudi! Ngoi to 'a'a sala ua ra ngene nanga bangsa re ngoi ta sito'u-to'u nyangu nanga 'adata re 'atoranga tananga ete re dotumu moju. Kalaha so'o gena, ananga ri cako'o ngoi toma limau Yerusalem re sipula'a toma ngowa-ngowa'a Roma.
44028018	Ananga gena-ge ri sano re ri disa waro ngoi, mada'a ya sanga kari sala ua. Dadi ananga mau 'aḏi sibebasa ngoi, sababu ngoi to 'a'a sala ua ga'a ngoi to sanga hukumu sengene.
44028019	Mada'a ngowa-ngowa'a Yahudi ri lawana gena-ge. Dadi ngoi ta gasa 'ari hali toma Kaisar Roma, la sijuruhakimi ngoi. Kalaha ngoi to 'a'a so'o gena, ta sisala ua ngene nanga bangsa.
44028020	Ma sababu gena-ge, ngoi to golo'o ngene mo-moini wo ma'u sanga, la wo maja-jarita. Ananga ri rate ngoi sababu ngoi to singadolo mangale 'a Yesus.”
44028021	Ḏua ananga 'aḏi kanau ra unanga, “Ngomi mi sanga surata ngai moi i'a mai nyangu toma daeraha Yudea re ngowa'a matengo i'a mai nyangu 'aḏi gasa habari mangale ngana bolo siajele mangale 'ani lomanga ma jira.
44028022	Mada'a ngomi ḏi'i mau ma waro mangale ngana 'ani ngo-ngaku, sababu ngomi mo-moini ma 'isene re mawaro 'ani do-doto'o ge ngowa'a ya sije-jengere.”
44028023	Ḏua Paulus re ananga ya sitantukanga toma wangere rimoi ananga ma'u sanga. Toma wangere gena-ge, ngowa'a repe matai sapolo ra Paulus 'ai ngi'i. Da-daini i'a moju singadolo wangere so'o ne'o, Paulus 'a singadolo re 'a sitarangi ra ananga mangale Ma Jou'ongu Madutu 'ai Pareta. Unanga 'o pake 'a Musa re nabi-nabi manga boku ma bu-bula'a, la ananga 'aḏi ngaku Yesus sa'olo 'O Mesias.
44028024	Mamuni'a 'aḏi ngaku ga'a 'oru Paulus siajele ḏua, mada'a mamuni'a ya ngaku ua.
44028025	Ananga 'aḏi ma'u tolabe re ma'u pia'olo re 'aḏi sisoi'i tala ngi'i gena-ge sababu Paulus dadunu 'o kanau ra ananga, “Tero mode'e, Ma Ngagara 'Ofi-'Ofi 'i siajele ra nabi Yesaya di'a ngini ninga ete re dotumu moju!
44028026	Ma Jou'ongu Madutu 'ai iḏingi so'o ne: ‘Ni tagi re ni siajele toma bangsa nena-ne: Ananga ya 'isene tau-taunu mada'a ananga ya sahe ua; ananga ya oḏi'i tau-taunu mada'a ananga ya sahe ua ma maksudu.
44028027	Sababu bangsa nena-ne manga 'akala re sinyingara lai te'e, manga ngau'u ri popongolo, re manga la'o ri ruutu. Gena-ge 'i dadi, la remanga la'o ya oḏi'i ua, remanga ngau'u ya 'isene ua, remanga 'akala re sinyingara ya sahe ua, Dadi awa ananga 'aḏi ḏibo ra Ngoi, la 'aḏi dawongo 'Ari salamata.’ ”
44028028	Ma ḏo-ḏogumu tala 'a Paulus 'o kanau, “Sababu gena-ge ioronongoḏu ngowa'a Yahudi, ngini balasu na waro mangale habari mangale salamata ra Ma Jou'ongu Madutu ino, nange-ne singadolo toma ngowa-ngowa'a Yahudi ua re ḏuanga i'a ananga ya mete'e.” [
44028029	'A Paulus 'o kanau so'o gena togumu i'a, ngowa-ngowa'a Yahudi ya sisoi'i tala ngi'i gena-ge raḏi ma'u tolabe matengo re matengo.]
44028030	Toma musungu romoḏiḏi ma dara, Paulus 'o sewa wala toma limau Roma re 'o tegoro toma wala gena-ge. Unanga 'o sanangi masala na'o 'a guna ḇato 'u dalawi'i.
44028031	Unanga 'o singadolo kama mojongo ua mangale Ma Jou'ongu Madutu 'ai Pareta re mangale Ma Jou Yesus Kristus. Re Paulus 'a si'a'a 'ai munara gena-ge kama sanga dola'aku ua.
45001001	Surata nena-ne ra ngoi, Paulus ga'a ta Kristus Yesus ma tero sa'olo 'Ai budaka, ngoi ga'a Ma Jou'ongu Madutu ro cumutu re ro sitede siwola i'a ngoi sa'olo Yesus 'ai so-soma'a di'a to singadolo Habari Roanga da'u ra Ma Jou'ongu Madutu tala.
45001002	Habari Roanga gena-ge ga'a Ma Jou'ongu Madutu ro sijaji pasala ḏua, Unanga 'ai nabi-nabi ya silefo ḏua toma Boku 'Ofi-'Ofi ma dara, ga'a 'ofi-'ofi.
45001003	Habari Roanga gena-ge mangale Ma Jou'ongu Madutu 'ai Ngowa'a Nau'u matengo ga'a mete'e manusia, Unanga gena-ge 'ai 'asala ra 'Olana Daud 'ai ju'uda.
45001004	Mada'a mete'e Ma Ngagara 'Ofi-'Ofi, Unanga gena-ge Ma Jou'ongu Madutu 'ai Ngowa'a Nau'u. Ma Jou'ongu Madutu 'o sijumu rai kuasa rema pari cua mangale Yesus Unanga 'Ai Ngowa'a Nau'u wakutu Ma Jou'ongu Madutu dadunu 'o si'ahu nanga Jou Yesus Kristus toma ngowa'a senge-sengene manga sigolona.
45001005	Sababu Yesus Kristus 'ai lomanga, ngoi reto sanga barakati wakutu Ma Jou'ongu Madutu 'o sitede ngoi sa'olo Yesus 'ai so-soma'a, la ngoi to doto'o ngowa'a toma bangsa mo-moini di'a mete'e Yesus Kristus 'ai do-doto'o sababu manga ngo-ngaku.
45001006	Re ngini ga'a ni tegoro toma limau Roma; ngini ḏi'i reni sanga 'aro'o di'a marimoi ra Yesus Kristus.
45001007	Toma ioronongoḏu ngo-ngaku rimoi mo-moini toma limau Roma, ga'a Ma Jou'ongu Madutu 'o dadalara, re ro 'aro'o ngini di'a ni dadi Unanga 'ai 'umata; ngoi to golo'o ra Ma Jou'ongu Madutu ngene nanga Baba, re Yesus Kristus nanga Jou mangale Ananga 'aḏi pula'a manga mura re dadalara, re dame ra ngini.
45001008	Siḏa-siḏa sababu 'oru Yesus Kristus ro 'a'a di'a ngene, ngoi nyengara to sibere ie murasa ma la tari Jou'ongu Madutu sababu ngini mo-moini. Sababu ngowa'a toma dungia sitabi donga, ananga raḏi siajele mangale ngini ninga ngo-ngaku ra Yesus Kristus.
45001009	Ngoi to de-de'oso Ma Jou'ongu Madutu rari 'akala re sinyingara mode-mode'e di'a to singadolo Habari Roanga mangale 'Ai Ngowa'a Nau'u. Ma Jou'ongu Madutu, Unanga 'ari sakisi mangale ngoi to 'elingi ngini tau-taunu, wakutu to manyiata.
45001010	Re ḏi'i, ngoi to manyiata tau-taunu ra Ma Jou'ongu Madutu mangale nange-ne na'o nga'unu gari'a, Unanga 'o pula'a ngo'omo ra ngoi, la tini tutumu ngini.
45001011	Ngoi to nyanyaḏi masala di'a ma'u sanga ra ngini, la ngini ni sanga barakati toma Ngagara 'Ofi-'Ofi di'a site'e ngini ninga ngo-ngaku.
45001012	Ngoi 'ari maksudu mangale ngene ma'u babata nanga 'akala re sinyingara matengo re matengo, sababu nanga ngo-ngaku ra Yesus Kristus.
45001013	Ioronongoḏu ngo-ngaku rimoi, ngoi to mau ngini ni waro mangale soi muḏuo ḏua ngoi 'ari maksudu tini tutumu ngini, mada'a singadolo nange-ne rema dola'aku. Ngoi 'ari maksudu di'a tutumu ngini, la 'ari munara taninga sigolona sigasa ngowa'a di'a ngaku Yesus Kristus, ma tero sa'olo 'ari munara toma gamu-gamu ma lelegu, ri sigasa ngowa'a Yahudi ua di'a raḏi ngaku Unanga.
45001014	Sababu ngoi rari banyatoro toma bangsa 'oru ḇato di'a to singadolo Habari Roanga: bae ngowa'a ga'a pake 'adata Yunani, bae ngowa'a ga'a pake ua 'adata Yunani, bae ngowa'a raḏi sakola bolo ngowa'a sakola ua.
45001015	Sababu gena-ge, ngoi to nyafusu madutu di'a to singadolo Habari Roanga ra ngini ga'a ni tegoro toma limau Roma ḏi'i.
45001016	Sababu ngoi to ngaku ti-tiai toma Habari Roanga ga'a kuasa ra Ma Jou'ongu Madutu tala di'a sisalamata ngowa'a ga'a raḏi ngaku mo-moini: Siḏa-siḏa ngowa'a Yahudi, kara nange-ne ngowa'a Yahudi ua ḏi'i.
45001017	Sababu reo Habari Roanga gena-ge, Ma Jou'ongu Madutu 'o sijumu ma ngo'omo mangale ngowa'a nyengara 'aḏi dadi ngowa'a loasa re banari ra Ma Jou'ongu Madutu 'Ai momina. Pa'i gena-ge 'i dadi ḇato, sababu ngowa'a matengo 'o ngaku Ma Jou'ongu Madutu; ngo'omo lelegu 'i cua! Gena-ge ma tero sa'olo ri silefo toma Boku 'Ofi-'Ofi so'o ne: “Ngowa'a ga'a loasa re banari ra Ma Jou'ongu Madutu 'ai momina sababu manga ngo-ngaku ḇato, ananga gena-ge ḏuanga i'a 'aḏi 'ahu kasingado-ngadolo i'a.”
45001018	Sababu Ma Jou'ongu Madutu ga'a 'o tegoro toma soroga, Unanga gena-ge ro sijumu 'Ai borata sababu manusia manga ḏosa. Dadi Unanga ḏuanga i'a 'O sijuruhakimi re 'O sihukumu ngowa'a mo-moini ga'a 'a'a ḏosa re kajahatana. Ngowa'a gena-ge ga'a manga kajahatana 'i dola'aku ngowa'a lelegu 'aḏi ngaku Ma Jou'ongu Madutu 'ai ba-banari.
45001019	Sababu 'oru ḇato ga'a manusia nyengara 'aḏi waro mangale Ma Jou'ongu Madutu, gena-ge 'i tarangi toma manusia sababu Unanga masiretene Ra sibaiti toma manusia.
45001020	Sababu toma 'orasa Ma Jou'ongu Madutu 'o sidadi dungia, manusia nyengara 'aḏi sahe mangale Unanga 'ai kuasa kama ḏo-ḏogumu ua, re Unanga mode-mode'e Ma Jou'ongu Madutu. Kalaha manusia 'aḏi oḏi'i yoḏu'u Unanga mada'a manusia nyengara 'aḏi waro 'Ai tabeata sababu 'oru ga'a Unanga ra sidadi ḏua. Sababu gena-ge, manusia manga 'alasana 'i cua di'a 'aḏi waro ua mangale Ma Jou'ongu Madutu rema enanga.
45001021	Kalaha manusia 'aḏi waro mangale Ma Jou'ongu Madutu rema enanga, ananga 'aḏi silamo'o ua Unanga sa'olo Ma Jou'ongu Madutu re 'aḏi sibere ie murasa ma la ua ra Unanga ḏi'i. Siḏibo ḏi'i, manusia manga fikirana 'i dadi ma faeda 'i cua, re manga 'akala re sinyingara ri dadi hafu-hafu.
45001022	Kalaha ananga gena-ge 'aḏi magoro ino 'aḏi pahe, momongolo ua 'aḏi haga!
45001023	Ananga 'aḏi oḏu'u silamo'o re siḏubuso Ma Jou'ongu Madutu ga'a 'ahu kasingado-ngadolo i'a. Siḏibo ḏi'i ananga gena-ge 'aḏi silamo'o re siḏubuso jou'ongu ma somoara ga'a 'i matuhu sa'olo manusia ga'a 'i sengene nyengara, re 'aḏi silamo'o re siḏubuso jou'ongu ma somoara ga'a 'i matuhu sa'olo namo toma diwanga, haiwani ma rou rata, re haiwani tare-tare toma tana'a ma re'u.
45001024	Sababu gena-ge, Ma Jou'ongu Madutu 'o sieanga i'a ananga, la manga 'akala re sinyingara ma nyafusu 'i kuasa ananga, di'a si'a'a 'ori i'a ma jira singadolo 'aḏi madaga'a 'ori i'a ma faja matengo re matengo.
45001025	Ananga gena-ge 'aḏi dawongo ua do-doto'o banari mangale Ma Jou'ongu Madutu, mada'a 'aḏi ngaku do-doto'o banari ua; dadi ananga 'aḏi silamo'o re siḏubuso re 'aḏi de-de'oso Ma Jou'ongu Madutu 'ai do-dadi. Mada'a Unanga gena-ge, 'O do-dadi ma cimi, ananga ya silamo'o re siḏubuso ua re ya de-de'oso ua! Unanga gena-ge ga'a 'o patasa di'a sanga puji re silamo'o kasingado-ngadolo i'a. 'Amin.
45001026	Sababu manusia manga ga'a so'o gena, Ma Jou'ongu Madutu 'o sieanga i'a ananga di'a mete'e manga nyafusu ma jira. Dadi we-were'a manga 'akala ma nyafusu riwara toma na-nau'u sa'olo biasa di'a manusia, mada'a manga 'akala ma nyafusu toma we-were'a lelegu.
45001027	So'o gena ḏi'i, na-nau'u manga 'akala ma nyafusu riwara toma we-were'a sa'olo biasa di'a manusia. Mada'a ananga gena-ge manga 'akala ma nyafusu pa'i toma na-nau'u lelegu ḇato. Na-nau'u 'aḏi madaga'a 'ori i'a reo na-nau'u lelegu ga'a 'i pula'a mara'a ananga, singadolo 'aḏi sanga enanga ma balasa mete'e manga ga'a ma jira.
45001028	Sidogo ḏi'i, sababu ananga 'aḏi basono tala paralu riwara nana'o Ma Jou'ongu Madutu, Unanga 'o sieanga i'a ananga manga fikirana 'i dadi cira, singadolo ananga 'aḏi madaga'a 'ori i'a ga'a si'a'a yoḏu'u.
45001029	Manga 'akala re sinyingara ri romanga reo 'ori i'a ma jira mo-moini, nyafusu ngowa'a lelegu manga harata re mau 'a'a cira toma ngowa'a lelegu. Manga 'akala re sinyingara ri romanga reo kaleḏa, ma'u sisengene, ma'u ruta, ma'u sihaga, ma'u gogono 'akala. Ananga 'aḏi nyanyaḏi ma'u sikanau ngowa'a,
45001030	sijira ngowa'a manga lomanga, 'aḏi momole, waro do-doto'o ua, 'aḏi emono Ma Jou'ongu Madutu, 'aḏi matoro. Ananga 'aḏi pahe disa ngo'omo di'a 'aḏi 'a'a kajahatana, 'aḏi malawana tamanga bi-biri'i.
45001031	'aḏi bilangana ngowa'a ua, 'aḏi sitotomo ua manga jaji, 'aḏi sijumu dadalara ua re 'aḏi sijumu manga 'akala re sinyingara ma la-la ua ra guna ḇato.
45001032	Ananga ya waro mangale mete'e Ma Jou'ongu Madutu 'ai hukumu, 'a guna ḇato 'a'a cira so'o gena-ge, ananga ḏuanga i'a sanga hukumu sengene. Kalaha so'o gena, ananga 'aḏi 'a'a 'ori i'a ma jira tau-taunu re 'aḏi sanangi na'o ngowa'a lelegu 'aḏi 'a'a so'o gena ḏi'i!
45002001	Dadi Ma Jou'ongu Madutu ḏuanga i'a 'o sihukumu ngowa'a ga'a manga de'oso re ḏegoro so'o gena-ge. Momongolo ua ngini ga'a ni sijuruhakimi ngowa-ngowa'a gena-ge, ngini masiretene ninga de'oso re ḏegoro ma tero sa'olo ananga manga de'oso re ḏegoro! Sababu gena-ge, ngini ninga 'alasana 'i cua di'a ngini ni sijuruhakimi ngowa-ngowa'a gena-ge! Sidogo ḏi'i, na'o ngini ni 'a'a so'o gena-ge, ngini ni sijuruhakimi ninga diri masiretene!
45002002	Ngene wa waro mangale wakutu Ma Jou'ongu Madutu 'o singe-ngeta'a hukumu toma ngowa-ngowa'a ga'a 'aḏi 'a'a cira so'o gena-ge, Unanga 'ai putusanga 'i mete'e ba-banari.
45002003	Dadi na'o ngini ni sijuruhakimi ngowa'a ga'a 'aḏi 'a'a jira, mada'a ngini ni 'a'a ma tero; awa ngini ni ta'ajiri Ma Jou'ongu Madutu 'o sihukumu ngini ua ḏi'i!
45002004	Awa ni ta'ajiri ngini ni paralu ua ni maḏibo toma ngo'omo boloto, sababu Ma Jou'ongu Madutu 'ai 'akala re sinyingara ma la-la, re sababu Unanga 'ai 'akala ḇanyo lai lamo'o; dadi jau-jau Unanga 'o sihukumu ngini ua. Ngini ni waro ua, Unanga 'ai de'oso re ḏegoro so'o gena-ge ra ngini, la ngini ni sanga donga di'a ni maḏibo toma ngo'omo boloto.
45002005	Mada'a sababu ngini ninga 'akala re sinyingara lai te'e re ni maḏibo ua toma ngo'omo boloto, Ma Jou'ongu Madutu ḏuanga i'a 'o sihukumu ngini lebe tubuso i'a toma Kiamata ma Wangere. Toma wangere gena-ge, Unanga 'o sijumu 'Ai borata sababu ngowa'a manga ḏosa re 'O singe-ngeta'a hukumu rai 'adili:
45002006	Unanga ḏuanga i'a 'a balasa mete'e matengo re matengo nanga ga'a.
45002007	'Age ngowa'a mamuni'a ga'a 'a'a 'ori i'a la-la tau-taunu sababu ananga gena-ge mau Ma Jou'ongu Madutu 'o silamo'o ananga, sanga mulia re ḏi'i 'aḏi 'ahu mamete'e ra Unanga toma soroga. Ananga gena-ge, ḏuanga i'a Unanga ya'u pula'a 'ahu kasingado-ngadolo i'a.
45002008	Mada'a 'age ngowa'a lelegu ga'a 'aḏi mete'e manga mau masiretene singadolo ananga gena-ge dawongo ua Ma Jou'ongu Madutu 'ai ba-banari re 'aḏi madaga'a 'ori i'a ma jira. Ananga gena-ge ḏuanga i'a sanga duruta ra Ma Jou'ongu Madutu tala.
45002009	Ngowa'a mo-moini ga'a madaga'a 'ori i'a ma jira tau-taunu, ḏuanga i'a Ma Jou'ongu Madutu ya'u pula'a 'ahu 'i susa re sangisara: Siḏa-siḏa ngowa'a Yahudi, kara ngowa'a Yahudi ua.
45002010	Mada'a ngowa'a mo-moini ga'a 'a'a 'ori i'a la-la tau-taunu, ḏuanga i'a Ma Jou'ongu Madutu ya'u pula'a mulia, dame re Unanga ya'u silamo'o: Siḏa-siḏa ngowa'a Yahudi, kara ngowa'a Yahudi ua.
45002011	Sababu Unanga gena-ge 'o pa'ala kaci moi ua.
45002012	Ngowa'a mo-moini ga'a 'aḏi waro Musa 'ai hukumu ua wakutu ananga gena-ge 'aḏi madaga'a ḏosa, Ma Jou'ongu Madutu ḏuanga i'a 'o siwola i'a ananga di'a sanga hukumu. I'a sa'olo Unanga 'o 'a'a so'o gena-ge?! Sababu ananga 'aḏi mete'e Musa 'ai hukumu ua! Sanga ua! Unanga 'o sihukumu ananga gena-ge sababu pa'i ananga manga ḏosa ḇato. Momongolo ua, ngowa'a Yahudi ua ga'a 'aḏi waro Musa 'ai hukumu ua, wakutu ananga gena-ge ya mete'e ananga manga 'akala re sinyingara masiretene ga'a ya mete'e Musa 'ai hukumu. Kalaha ananga ya waro Musa 'ai hukumu ua, ananga manga 'akala re sinyingara masiretene 'i dadi ma tero sa'olo Musa 'ai hukumu ra ananga! Dadi tamanga de'oso re ḏegoro 'i sijumu mangale 'atoranga-'atoranga ga'a ri silefo ra Musa 'ai hukumu, Ma Jou'ongu Madutu ro lefo enanga gena-ge tamanga 'akala re sinyingara ma dara. Ḏi'i ananga manga 'akala re sinyingara ma kanau 'i dadi bukiti sababu soi rai o'o i'a manga fikirana 'i kanau, “Gena-ge 'i rapu,” soi rai o'o i'a manga fikirana 'i kanau, “Gena-ge 'i banari”. Siḏibo ḏi'i ngowa'a mo-moini ga'a 'aḏi waro Musa 'ai hukumu wakutu ananga 'aḏi madiga'a ḏosa, Ma Jou'ongu Madutu ḏuanga i'a sihukumu ananga gena-ge sababu 'aḏi mete'e Musa 'ai hukumu ua. Sababu ngowa'a 'aḏi dadi loasa re banari ua ra Ma Jou'ongu Madutu 'ai momina sababu pa'i 'aḏi waro Musa 'ai hukumu ḇato. Siḏibo ḏi'i ngowa'a 'aḏi dadi loasa re banari ra Unanga 'ai momina sababu 'aḏi mete'e mo-moini ga'a 'i silefo ra Musa 'ai hukumu.
45002016	Toma Kiamata ma Wangere, Ma Jou'ongu Madutu ḏuanga i'a 'o pula'a kuasa ra Yesus Kristus di'a 'o sijuruhakimi manusia manga ḏosa ga'a 'aḏi sigogono tamanga 'akala re sinyingara ma dara. Gena-ge 'i dadi mete'e Habari Roanga ga'a ngoi reto singadolo.
45002017	Mada'a ngini ga'a ni kanau ngini ngowa'a Yahudi, ninga duhu sa'olo? Ngini ga'a ni macako'o namo-namoto ra Musa 'ai hukumu di'a ninga salamata, re ga'a ni mahie mangale ninga 'ahu marimoi ra Ma Jou'ongu Madutu.
45002018	Ngini ga'a reni sanga do-doto'o mangale Musa 'ai hukumu singadolo ngini ni waro Ma Jou'ongu Madutu 'ai 'akala ma mau re ni waro 'ori i'a ga'a ma la-la re ma jira.
45002019	Ngini ga'a ni ta'ajiri mangale ngini ni dadi ngowa'a bi-biri'i di'a ni gasa ngowa'a hafu re ni gasa tarangi toma ngowa-ngowa'a ga'a tegoro toma hafu-hafu!
45002020	Ngini ga'a ni ta'ajiri mangale ngini ni dadi guru di'a ni doto'o ngowa'a ga'a ma tero ngowa 'olo sababu ananga gena-ge 'aḏi waro Musa 'ai hukumu ua. Ngini ni ngaku gena-ge, sababu ngini ni sanga Musa 'ai hukumu, ga'a Ma Jou'ongu Madutu 'ai wo-waro re ba-banari 'i silefo toma dara.
45002021	Dadi, ngini ga'a ni doto'o ngowa'a lelegu, i'a sa'olo ni doto'o ua ninga diri masiretene?! Ngini ni doto'o ngowa'a lelegu: Tori-tori'i awa; mada'a ngini masiretene ni tori-tori'i!
45002022	Ngini ni siajele ngowa'a lelegu: Tinikai awa, mada'a ngini masiretene ni tinikai! Ngini ni emono jou'ongu ma somoara, mada'a ngini masiretene ni rabasa 'oru ḇato toma wala ga'a ngowa'a ya silamo'o re siḏubuso jou'ongu ma somoara!
45002023	Ngini ni mahie mangale ngini reni sanga Musa 'ai hukumu, mada'a ngini ni silamo'o ua Ma Jou'ongu Madutu sababu ni mete'e ua Musa 'ai hukumu.
45002024	Toma Boku 'Ofi-'Ofi 'i silefo so'o ne: “Ma Jou'ongu Madutu 'ai lomanga, ngowa'a Yahudi ua ya sileleje. Ma sababu ngini ngowa'a Yahudi ninga de'oso re ḏegoro ma jira.”
45002025	Ngini reni masuna mete'e Musa 'ai hukumu. Dadi ngini ga'a ni siḏagi Musa 'ai hukumu; na'o ngini ni masuna, enanga gena-ge rema faeda. Mada'a ngini ga'a ni mete'e Musa 'ai hukumu ua; na'o ngini ni masuna, enanga gena-ge ma faeda 'i cua; sababu ngini ni dadi ma tero sa'olo ngowa'a Yahudi ua ga'a 'aḏi masuna ua!
45002026	Na'o ngowa'a Yahudi ua matengo ga'a 'o masuna ua, mada'a unanga gena-ge 'a mete'e Musa 'ai hukumu; kalaha 'o masuna nyangu, unanga gena-ge ra Ma Jou'ongu Madutu 'ai momina ma tero sa'olo unanga ro masuna ḏua!
45002027	Dadi ngini, ngowa'a Yahudi, Ma Jou'ongu Madutu ḏuanga i'a nu singe-ngeta'a hukumu. Sababu kalaha ananga gena-ge 'aḏi masuna ua, 'age ngowa'a Yahudi ua ga'a 'aḏi mete'e Musa 'ai hukumu. Momongolo ua, ngini, ngowa'a Yahudi, kalaha ngini reni sanga Musa 'ai hukumu re reni masuna ḏi'i, ngini ni sito-to'u Musa 'ai hukumu!
45002028	Ngowa'a matengo 'o dadi ua ngowa'a Yahudi mode-mode'e ra Ma Jou'ongu Madutu 'ai momina sababu 'ori i'a ga'a ngowa'a nyengara ya oḏi'i so'o ne: bae ngowa'a lelegu ro suna unanga, bae unanga 'o mete'e Musa 'ai hukumu.
45002029	Siḏibo ḏi'i, pa'i ngowa'a matengo 'o dadi ngowa'a Yahudi mode-mode'e ḇato ra Ma Jou'ongu Madutu 'ai momina sababu 'ori i'a ga'a ngowa'a 'aḏi oḏi'i yoḏu'u: 'Ai 'akala re sinyingara 'i su-sungi re sanga suna sababu Ma Ngagara 'Ofi-'Ofi ma kuasa. Gena-ge 'i dadi ua sababu ngowa'a matengo 'o mete'e hukumu-hukumu ga'a ri silefo. Re kalaha manusia 'aḏi puji re silamo'o unanga ua ga'a sanga suna so'o gena, Ma Jou'ongu Madutu 'u puji re silamo'o!
45003001	Na'o so'o gena-ge, ma barakati 'oru di'a wo dadi ngowa'a Yahudi?! Ma faeda 'oru di'a wo mete'e suna ma 'atoranga?!
45003002	Tantu ḏua, enanga rema barakati lai repe re ma faeda repe ḏi'i! Siḏa-siḏa, Ma Jou'ongu Madutu 'a siwatasa 'Ai 'Idini ra ngene nanga ete re dotumu.
45003003	Mada'a ananga gena-ge manga repe 'aḏi cufala ua di'a siḏagi Musa 'ai hukumu. Dadi na'o so'o gena, awa-awa Ma Jou'ongu Madutu 'o cufala ua di'a sitotomo 'Ai jaji ra ngene, ngowa'a Yahudi?!
45003004	Sanga ua! Kalaha manusia mo-moini 'aḏi sa-sakala re 'aḏi sitotomo ua manga jaji, Ma Jou'ongu Madutu 'o banari, re Unanga 'o cufala di'a sitotomo 'Ai jaji. Toma Boku 'Ofi-'Ofi ma dara 'i silefo so'o ne: “ 'Oru ḇato Ma Jou'ongu Madutu 'o kanau, ngowa'a mo-moini 'aḏi oḏi'i gena-ge 'i banari. Re Ma Jou'ongu Madutu 'o 'utungu tau-taunu na'o 'O sijuruhakimi.”
45003005	Mada'a na'o Ma Jou'ongu Madutu ganapu 'a sijumu 'Ai 'adili wakutu ngene wo 'a'a 'ori i'a ma jira, ngene wo kanau 'oru?! Awa-awa ngene wo aje, “Ma Jou'ongu Madutu 'o 'adili ua, na'o 'O siba'ala 'Ai borata ra ngene!” (Tero mode'e gena-ge manusia manga fikirana!)
45003006	Sanga ua! Na'o Ma Jou'ongu Madutu 'o 'adili ua wakutu Unanga 'o sijuruhakimi ngene ngowa'a Yahudi; tantu ḏua Unanga 'o patasa ua di'a 'O sijuruhakimi manusia mo-moini!
45003007	Mada'a ḏa 'age mamuni'a ga'a 'aḏi ta'ajiri so'o ne: “Na'o Ma Jou'ongu Madutu 'o sijumu Unanga 'ai cufala di'a sitotomo 'Ai jaji re dadi manusia 'aḏi ganapu puji re silamo'o Unanga sababu ngene wo cufala ua di'a sitotomo nanga jaji; i'a sa'olo Unanga 'o singe-ngeta'a hukumu ra ngene sababu nanga ḏosa gena-ge?!”
45003008	Na'o so'o gena-ge, i'a sa'olo ngene wo kanau yoḏu'u, “Jobilaha wo 'a'a ḏosa, la 'ori i'a ma la-la 'i waiti?!” Mode-mode'e ngowa'a 'aḏi sipula'a mara'a ra ngoi wakutu 'aḏi aje ngoi to kanau so'o gena. Ngowa-ngowa'a gena-ge patasa Ma Jou'ongu Madutu ya'u sihukumu!
45003009	Na'o so'o gena-ge, ra Ma Jou'ongu Madutu 'ai momina, ngene ngowa'a Yahudi nanga bai'i 'oru reo ngowa'a Yahudi ua?! So'o gena-ge ua! Ngoi reta siajele so'o ne: bae ngowa'a Yahudi, bae ngowa'a Yahudi ua, ngowa'a mo-moini ḏosa ya'u ḏegoro.
45003010	Ma tero sa'olo 'i silefo ḏua toma Boku 'Ofi-'Ofi so'o ne: “Matengo ua 'o loasa re banari, matengo i'a mai ua!
45003011	Matengo i'a mai ua 'o nana'o mode-mode'e Ma Jou'ongu Madutu, matengo i'a mai ua 'o nyafusu mode-mode'e di'a 'o nana'o Unanga.
45003012	Ngowa'a mo-moini raḏi maki-kiḏanga ra Ma Jou'ongu Madutu ngowa'a mo-moini manga faeda ri cua ra Unanga; matengo ua 'o 'a'a la-la, matengo i'a mai ua!”
45003013	“Ananga gena-ge 'aḏi kanau demo-demo ga'a sijira ngowa'a, gena-ge ma tero sa'olo kubu ma da-damunu 'i we-welanga ḏu-ḏuanga ḏua di'a dawongo ngowa'a sengene; Manga yai'i 'i wale pa'i di'a sihaga ngowa'a ḇato.” “Ananga manga 'uḏu ma betu'u pa'i sije-jengere ngowa'a ḇato, ma tero sa'olo racimi toma cuku'u ma bisa.”
45003014	“Manga madanga ma dara 'i romanga reo kutuki re go-go'oro!”
45003015	“Ananga 'aḏi cautu di'a sisikisa re 'aḏi sisengene ngowa'a;
45003016	ananga 'aḏi siare susa re bahala 'aḏi tagi toma ngi'i le'a ḇato,
45003017	re 'aḏi nana'o ua mangale dame ma ngo'omo.”
45003018	“Ananga gena-ge 'aḏi mojongo ua mangale Ma Jou'ongu Madutu 'ai borata.”
45003019	Mada'a ngene wa waro mangale 'oru ga'a ri silefo ra Musa 'ai hukumu, gena-ge pa'i di'a ngowa'a Yahudi ga'a 'aḏi 'ahu mete'e hukumu gena-ge ma 'atoranga. Sababu gena-ge, matengo i'a mai ua toma dungia sitabi donga nga'unu ua pula'a 'alasana ra Ma Jou'ongu Madutu, la Unanga 'u sihukumu ua. Sababu ngene mo-moini rewo sala ra Ma Jou'ongu Madutu 'ai momina.
45003020	Sababu gena-ge, matengo i'a mai ua nga'unu 'o dadi loasa re banari ra Ma Jou'ongu Madutu 'ai momina sababu unanga ra mete'e Musa 'ai hukumu. Siḏibo ḏi'i, Musa 'ai hukumu pa'i sijumu ḇato ra ngene mangale ngene ngowa'a baraḏosa.
45003021	Mada'a nange-ne Ma Jou'ongu Madutu ro sijumu ngo'omo, la ngene wo dadi loasa re banari ra Unanga 'ai momina. Ngo'omo gena-ge 'i ma'u sanga yoḏu'u sababu wo mete'e Musa 'ai hukumu. Siḏibo ḏi'i, 'a Musa 'ai boku-boku re nabi manga boku-boku 'i silefo mangale
45003022	ngene pa'i wo dadi loasa re banari na'o ngene nanga ngo-ngaku ra Yesus Kristus. Re Ma Jou'ongu Madutu ḏuanga i'a 'a si'a'a so'o gena di'a ngowa'a mo-moini ga'a manga ngo-ngaku ra Yesus Kristus. Ngowa'a mo-moini ma tero ra Ma Jou'ongu Madutu 'ai momina,
45003023	sababu ngene mo-moini ngowa'a baraḏosa. Dadi ngene wo kiḏanga madutu ra Ma Jou'ongu Madutu ga'a 'o mulia,
45003024	re pa'i ngene wo dadi ngowa'a kananga sala ua ra Ma Jou'ongu Madutu 'ai momina sababu Unanga 'ai mura re dadalara ḇato. Unanga 'o si'a'a so'o gena-ge di'a ngene sa'olo cocatu sababu Kristus Yesus rena tuusu.
45003025	Ma Jou'ongu Madutu 'o sijumu Yesus toma mandan sa'olo jou-jou wakutu Unanga 'ai ngaunu ri pa'ala toma salib. Dadi na'o ngene wo ngaku mangale Yesus 'o sengene di'a ngene, Unanga 'ai ngaunu gena-ge 'i singi-ngiranga Ma Jou'ongu Madutu 'ai borata ra ngene sababu nanga ḏosa. Ma Jou'ongu Madutu 'a si'a'a so'o gena di'a 'a sijumu 'O sijuruhakimi rai 'adili. Sababu 'ua re 'au wali moju, Unanga ro pake 'akala ma ḇanyo toma manusia manga ḏosa-ḏosa singadolo Unanga ya'u sihukumu nyangu.
45003026	Mada'a nange-ne sababu Yesus Kristus 'ai se-sengene, Ma Jou'ongu Madutu ra sijumu mangale Unanga 'o 'adili. Re Unanga ḏi'i 'o sijumu mangale Unanga 'o 'adili, sababu Unanga 'o kanau 'a guna ḇato ga'a 'ai ngo-ngaku ra Yesus, unanga gena-ge 'o dadi loasa re banari ra Unanga 'ai momina.
45003027	Dadi nange-ne ngene nanga 'alasana ri cua di'a wo matoro! I'a sa'olo so'o gena?! Sababu Ma Jou'ongu Madutu 'o sidadi ua ngene sa'olo ngowa'a loasa re banari, sababu ngene rewo mete'e Musa 'ai hukumu. Siḏibo ḏi'i, Unanga gena-ge 'o sidadi ngene sa'olo ngowa'a loasa re banari, pa'i sababu ngene rewo ngaku Yesus ḇato!
45003028	Dadi enanga ma ḏo-ḏogumu tala so'o ne: Ngene wo dadi ngowa'a loasa re banari ra Ma Jou'ongu Madutu 'ai momina sababu wo ngaku Yesus Kristus. Matengo ua 'o dadi ngowa'a loasa re banari sababu 'a mete'e Musa 'ai hukumu.
45003029	Ma Jou'ongu Madutu gena-ge di'a pa'i ngowa'a Yahudi ḇato?! Bolo Unanga ḏi'i Ma Jou'ongu Madutu di'a ngowa'a Yahudi ua?! Ya, tero mode'e Unanga Ma Jou'ongu Madutu di'a ngowa'a Yahudi ua ḏi'i.
45003030	Sababu 'age Ma Jou'ongu Madutu pa'i matengo ḇato. Re Unanga 'o welanga ngo'omo dadi ngowa'a Yahudi nyengara 'aḏi dadi ngowa'a loasa re banari sababu manga ngo-ngaku ra Yesus. So'o gena ḏi'i, Unanga 'o pula'a ngo'omo, la ngowa'a Yahudi ua nyengara 'aḏi dadi ngowa'a loasa re banari sababu manga ngo-ngaku ra Yesus.
45003031	Dadi sababu ngene wo ngaku Yesus, ngene wa upa'a Musa 'ai hukumu bolo ua?! Sanga Ua! Siḏibo ḏi'i sababu nanga ngo-ngaku, ngene nga'unu wa sitotomo mode-mode'e Musa 'ai hukumu gena-ge.
45004001	Dadi na'o so'o gena, 'oru ngene nyengara wo kanau mangale Abraham nanga bangsa ma ete re dotumu?! Ma duhu sa'olo Unanga gena-ge 'o dadi ngowa'a loasa re banari ra Ma Jou'ongu Madutu 'ai momina?!
45004002	Na'o Abraham 'o dadi ngowa'a loasa re banari ra Ma Jou'ongu Madutu 'ai momina sababu 'ai ga'a, tantu ḏua unanga nyengara 'o matoro toma manusia. Mada'a unanga gena-ge 'ai 'alasana 'i cua di'a 'o matoro ra Ma Jou'ongu Madutu,
45004003	sababu toma Boku 'Ofi-'Ofi ma dara 'i silefo so'o ne: “Abraham 'o ngaku Ma Jou'ongu Madutu re sababu unanga 'ai ngo-ngaku gena-ge, Ma Jou'ongu Madutu 'o dawongo unanga sa'olo ngowa'a loasa re banari.”
45004004	Na'o ngowa'a matengo 'o munara, unanga gena-ge 'o sanga pipisi di'a 'ai munara gena-ge. Pipisi gena-ge bu-bula'a ua, mada'a gena-ge 'ai haku.
45004005	Mada'a ngene wo sanga salamata so'o gena-ge ua. Siḏibo ḏi'i, na'o ngowa'a matengo i'a 'o masinganono tai ga'a ua di'a sanga salamata mada'a 'o ngaku Ma Jou'ongu Madutu ga'a pa'i nyengara 'O kanau ḇato ngowa'a baraḏosa dadi ngowa'a loasa re banari, ḏua Ma Jou'ongu Madutu 'o dawongo ngowa'a matengo i'a gena-ge sa'olo ngowa'a loasa re banari sababu pa'i 'ai ngo-ngaku ḇato.
45004006	'Olana Daud 'o kanau ma tero gena-ge wakutu 'o siajele mangale ngowa'a matengo ga'a bara'utungu sababu Ma Jou'ongu Madutu 'u dawongo sa'olo ngowa'a loasa re banari, 'A sitotoho ua ngowa'a matengo gena-ge 'ai ga'a. 'Olana Daud 'o kanau so'o ne:
45004007	“Bara'utungu ananga ga'a manga ḏosa Ma Jou'ongu Madutu 'a singi-ngiranga re sidaioranga.
45004008	Bara'utungu ngowa'a matengo i'a ga'a 'ai ḏosa, Ma Jou'ongu Madutu 'a tuntutu riwara.”
45004009	Dadi bara'utungu gena-ge pa'i di'a ngowa'a ga'a raḏi mete'e suna ma 'atoranga ḇato bolo di'a ngowa'a ḏi'i ga'a 'aḏi mete'e suna ma 'atoranga ua?! 'Au nga'ene ngomi mi kanau ḏua mangale Ma Jou'ongu Madutu 'o dawongo Abraham sa'olo ngowa'a loasa re banari pa'i sababu 'ai ngo-ngaku ra Ma Jou'ongu Madutu ḇato.
45004010	'Au ngau Ma Jou'ongu Madutu 'o dawongo Abraham sa'olo ngowa'a loasa re banari?! Wakutu Abraham ro suna ḏua bolo nyangu?! Ma nyonyata, wakutu Unanga 'o suna nyangu, Ma Jou'ongu Madutu 'u dawongo sa'olo ngowa'a loasa re banari!
45004011	Togumu i'a kara unanga 'o masuna. Re 'ai suna gena-ge pa'i 'i dadi didina'o ḇato mangale Ma Jou'ongu Madutu ro dawongo unanga sa'olo ngowa'a loasa re banari sababu 'ai ngo-ngaku ra Unanga wakutu Abraham 'o suna nyangu. Sababu gena-ge, Abraham 'o dadi ḇaḇa rohani di'a ngowa'a mo-moini ga'a 'aḏi suna ua mada'a ngowa'a loasa re banari sababu manga ngo-ngaku ra Ma Jou'ongu Madutu.
45004012	So'o gena-ge ḏi'i, Abraham 'o dadi ḇaḇa rohani di'a ngowa'a Yahudi sababu pa'i ananga gena-ge raḏi masuna ḇato ua, mada'a sababu ananga ḏi'i manga 'ahu 'i sijumu manga ngo-ngaku ra Ma Jou'ongu Madutu, ma tero sa'olo Abraham wakutu unanga gena-ge 'o suna nyangu.
45004013	Ma Jou'ongu Madutu ro sijaji ra Abraham re unanga 'ai ju'uda rohani ḏi'i, mangale ḏuanga i'a dungia nena-ne 'i dadi ananga gena-ge manga harata. I'a sa'olo Ma Jou'ongu Madutu 'o sijaji so'o gena-ge ra Abraham?! Sababu unanga 'o mete'e Musa 'ai hukumu?! Ua! Sababu pa'i 'a Abraham 'o ngaku Ma Jou'ongu Madutu ḇato. Dadi Ma Jou'ongu Madutu 'o dawongo unanga sa'olo ngowa'a loasa re banari.
45004014	Sababu na'o ngowa'a ga'a 'aḏi 'ahu mete'e Musa 'ai hukumu 'aḏi dawongo 'oru ga'a Ma Jou'ongu Madutu ro sijaji, gena-ge ma ngale ngene nanga ngo-ngaku ra Ma Jou'ongu Madutu ma faeda 'i cua, re 'Ai jaji 'i cua di'a ngene.
45004015	Siḏibo ḏi'i, na'o ngene wo mete'e Musa 'ai hukumu, ngene pa'i wo dawongo Ma Jou'ongu Madutu 'ai borata ḇato; sababu wo mete'e ti-tiai Musa 'ai hukumu yoḏu'u. Re na'o Musa 'ai hukumu 'i cua, ḏosa mai 'i cua ḏi'i.
45004016	Sababu gena-ge, ngene ḏuanga i'a wo sanga 'oru ga'a Ma Jou'ongu Madutu ro sijaji sababu nanga ngo-ngaku, la 'oru ga'a ngene wo sanga sababu Unanga 'ai mura re dadalara. Jaji gena-ge sitantukanga ra Abraham 'ai ju'uda mo-moini: bae ngowa'a Yahudi ga'a 'aḏi waro Musa 'ai hukumu re manga ngo-ngaku ra Ma Jou'ongu Madutu ma tero sa'olo Abraham, bae ngowa'a Yahudi ua ga'a manga ngo-ngaku ra Ma Jou'ongu Madutu ma tero sa'olo Abraham. Dadi Abraham ngene mo-moini nanga ḇaḇa rohani.
45004017	Sababu Ma Jou'ongu Madutu ro kanau ra Abraham so'o ne: “Ngoi reto sidadi ngana no dadi ḇaḇa di'a bangsa ma repe.” Abraham 'o dadi ḇaḇa di'a ngene mo-moini ra Ma Jou'ongu Madutu 'ai momina sababu unanga 'ai ngo-ngaku ra Unanga. Ma Jou'ongu Madutu gena-ge ga'a 'O dadunu si'ahu moju ngowa'a senge-sengene re pa'i 'O kanau ḇato re 'ori i'a 'i dadi nyangu, nyengara 'i dadi rema enanga.
45004018	Kalaha mete'e manusia ma fikirana, ngo-nganono 'i cua di'a Abraham 'o sanga ngowa'a, unanga 'o ngaku re 'o masinganono ra Ma Jou'ongu Madutu moju. Dadi Abraham 'o dadi ḇaḇa toma bangsa ma repe. Gena-ge 'i dadi ma tero sa'olo mete'e 'oru ga'a 'i silefo toma Boku 'Ofi-'Ofi ma dara so'o ne: “ 'Ani ju'uda ḏuanga i'a lai repe madutu ma tero sa'olo mumuḏungu toma diwanga.”
45004019	Toma 'orasa gena-ge, Abraham 'ai lese ma tero sa'olo 'i sengene, sababu 'ai 'umuru sebanga musungu latu moi. Dadi unanga ro waro mangale unanga nga'unu 'o sanga ju'uda riwara. So'o gena ḏi'i, ngo Sara mo ngonono. Mada'a Abraham 'ai ngo-ngaku kama kuranga ua.
45004020	Unanga 'o taka-taka ua mangale Ma Jou'ongu Madutu 'ai jaji. Siḏibo ḏi'i, unanga 'o ngaku tau-taunu singadolo 'ai ngo-ngaku 'i site'e 'ai 'akala re sinyingara. Sababu gena-ge, unanga 'o puji re silamo'o Ma Jou'ongu Madutu,
45004021	sababu unanga 'o ngaku mode-mode'e mangale Ma Jou'ongu Madutu nga'unu 'o 'a'a 'oru ga'a Unanga ro sijaji.
45004022	Sababu Abraham 'ai ngo-ngaku, toma Boku 'Ofi-'Ofi 'i silefo so'o ne: “Ma Jou'ongu Madutu 'o dawongo 'a Abraham sa'olo ngowa'a loasa re banari.”
45004023	Demo-demo gena-ge: “dawongo sa'olo ngowa'a loasa re banari,” gena-ge 'i silefo pa'i Abraham matengo ḇato ua,
45004024	mada'a di'a ngene ḏi'i. Ngene ḏi'i Ma Jou'ongu Madutu ḏuanga i'a na dawongo sa'olo ngowa'a loasa re banari, sababu ngene wo ngaku Ma Jou'ongu Madutu ga'a dadunu 'O si'ahu Yesus moju, nanga Jou.
45004025	Ma Jou'ongu Madutu ro sidoa'a Yesus toma manusia, la ananga 'aḏi sisengene Unanga di'a ngene nanga ḏosa. Ḏua Ma Jou'ongu Madutu dadunu 'o si'ahu Unanga moju, la Ma Jou'ongu Madutu nyengara na dawongo ngene sa'olo ngowa'a loasa re banari.
45005001	Sababu gena-ge, nange-ne ngene wo 'ahu dame ra Ma Jou'ongu Madutu sababu 'oru ga'a nanga Jou Yesus Kristus ra 'a'a di'a ngene. Gena-ge 'i dadi sababu ngene nanga ngo-ngaku ra Yesus Kristus, dadi ngene rewo dadi ngowa'a kamanga sala ua Tai momina.
45005002	Re ḏi'i, sababu ngene rewo ngaku Yesus Kristus, ngene wo basono Ma Jou'ongu Madutu 'ai mura re dadalara tananga 'ahu tau-taunu sababu 'oru ga'a Yesus Kristus ro 'a'a di'a ngene. Re ngene wo maroanga, sababu ngene renanga ngo-nganono 'i te'e mangale ḏuanga i'a ngene wo sanga balangu ra Ma Jou'ongu Madutu 'ai mulia.
45005003	So'o gena-ge ḏi'i, ngene wo maroanga na'o wo sanga susa re sangisara, sababu ngene wa waro mangale susa re sangisara gena-ge 'i riono ngene di'a wo tahana renanga 'akala ḇanyo.
45005004	Re na'o ngene wo tahana ma tero gena-ge Ma Jou'ongu Madutu 'o 'akoru ngene nanga de'oso re ḏegoro. Sidogo ḏi'i, ngene nanga ngo-nganono ganapu te'e ra Unanga, sababu ngene wo waro Unanga na 'akoru.
45005005	Reo ngo-nganono ma duhu so'o gena-ge, ḏuanga i'a nanga 'akala re sinyingara 'i rapo'o ua, sababu Ma Jou'ongu Madutu 'o sitotomo 'Ai jaji ra ngene. Ngene rewo waro gena-ge sababu Ma Ngagara 'Ofi-'Ofi ga'a Unanga ro pula'a ra ngene, Enanga 'i siromanga nanga 'akala re sinyingara Rai dadalara.
45005006	Toma 'orasa ga'a Ma Jou'ongu Madutu ra sitantukanga pasala ḏua, wakutu ngene nga'unu wo sisalamata ua ngene masiretene, Kristus 'o sengene di'a ngene ga'a wo kiḏanga ra Ma Jou'ongu Madutu.
45005007	Biasa kalaha toma ngowa'a manga momina 'age ngowa'a matengo i'a ga'a 'o mete'e Musa 'ai hukumu, matengo i'a mai ua 'o mau sengene di'a sisalamata unanga gena-ge. Mada'a ḏa matengo i'a 'o nau'u di'a sengene, la sisalamata ngowa'a matengo i'a ga'a 'ai 'akala re sinyingara la-la!
45005008	Mada'a Ma Jou'ongu Madutu masiretene 'a sijumu 'Ai dadalara madutu ra ngene so'o ne: Wakutu ngene wo 'ahu toma ḏosa moju, Kristus 'o sengene di'a ngene!
45005009	Sababu gena-ge, toma 'orasa nange-ne ngene rewo dadi ngowa'a kamanga sala ua ra Ma Jou'ongu Madutu 'ai momina, sababu Kristus 'ai ngaunu wakutu Unanga 'o sengene di'a ngene. Re tantu ḏua, Kristus ḏuanga i'a 'o sisalamata ngene ra Ma Jou'ongu Madutu 'ai borata wakutu Unanga 'o sihukumu dungia nena-ne.
45005010	Sababu na'o wakutu ngene Ma Jou'ongu Madutu 'ai lawana, Unanga 'o sirimoi ngene ra Unanga sababu 'Ai Ngowa'a Nau'u 'ai se-sengene; tantu ḏua toma 'orasa nange-ne, wakutu ngene rewo marimoi ra Ma Jou'ongu Madutu, Kristus ḏuanga i'a 'o sisalamata ngene sababu Unanga dadunu 'o 'ahu moju!
45005011	Re sidogo ḏi'i, ngene wo maroanga mangale ngene rewo marimoi ra Ma Jou'ongu Madutu sababu nanga Jou Yesus Kristus ga'a ro sirimoi ngene ra Ma Jou'ongu Madutu.
45005012	Sababu gena-ge ma tero sa'olo ḏosa 'i osama toma dungia sababu Adam 'ai ḏosa re dadi sababu pa'i ngowa'a gena-ge 'ai ḏosa ḇato, ngowa'a 'aḏi basono sengene. So'o gena-ge ḏi'i ngowa'a mo-moini toma dungia 'aḏi basono sengene, sababu ananga mo-moini gena-ge 'aḏi baraḏosa.
45005013	Wakutu Musa 'ai hukumu 'i sipula'a nyangu, ḏosa 'age rema enanga ḏua toma dungia. Mada'a ḏosa gena-ge sisala manusia ua, sababu Musa 'ai hukumu 'i cua moju.
45005014	Mada'a toma 'orasa Adam singadolo 'orasa Musa, ngowa'a mo-moini toma dungia sitabi donga ananga gena-ge 'aḏi basono sengene. Kalaha 'age rema ngowa'a 'aḏi 'a'a ḏosa ma tero ua sa'olo Adam, ngowa'a gena-ge ḏi'i mai 'aḏi basono sengene ḏi'i. Re Adam sa'olo gabara di'a Unanga ga'a ḏuanga i'a 'o sapolo, gena-ge Yesus.
45005015	Mada'a Adam 'ai ḏosa re Ma Jou'ongu Madutu 'ai cocatu ma tero ua, sababu Ma Jou'ongu Madutu 'ai cocatu lebe la-lamo'o rea Adam 'ai ḏosa: Wakutu matengo i'a 'o 'a'a ḏosa, ngowa'a mo-moini 'aḏi basono sengene. Mada'a ma la-lamo'o i'a ḏi'i wakutu Ma Jou'ongu Madutu ro siba'ala 'Ai mura re dadalara toma ngowa'a mo-moini sababu ngowa'a matengo i'a 'ai 'akala re sinyingara ma la-la, unanga gena-ge Yesus.
45005016	Re ḏi'i, Adam 'ai ḏosa re Ma Jou'ongu Madutu 'ai cocatu ma tero ua sababu matengo i'a 'o 'a'a ḏosa togumu i'a, Ma Jou'ongu Madutu 'o sijuruhakimi ga'a manusia mo-moini balasu 'aḏi sanga hukumu. Momongolo ua, togumu i'a manusia raḏi 'a'a ḏosa repe, Ma Jou'ongu Madutu 'o pula'a 'ai cocatu ra ngene, la ngene wo dadi ngowa'a kamanga sala ua Tai momina.
45005017	Sababu matengo i'a 'o 'a'a ḏosa, ngowa'a mo-moini 'aḏi basono sengene sababu ananga mo-moini gena-ge raḏi marimoi ra unanga. Mada'a lebe la-lamo'o i'a ḏi'i matengo 'ai ga'a, gena-ge Yesus Kristus. Sababu ngowa'a ga'a manga ngo-ngaku ra Yesus Kristus, ananga gena-ge raḏi dawongo Ma Jou'ongu Madutu 'ai mura re dadalara lamo'o re Unanga ra si'a'a ananga ngowa'a loasa re banari. Sidogo ḏi'i, ananga gena-ge ḏuanga i'a 'aḏi 'ahu kasingado-ngadolo i'a, 'aḏi parenta toma soroga sababu 'aḏi marimoi ra matengo i'a, gena-ge Yesus Kristus.
45005018	Sababu gena-ge, ma tero sa'olo matengo i'a 'a'a ḏosa soi moi ri sigasa manusia mo-moini di'a sanga hukumu, so'o gena ḏi'i matengo i'a 'a'a loasa re banari soi moi ri sigasa nyengara manusia mo-moini sanga bebasa toma hukumu, re dawongo 'ahu kasingado-ngadolo i'a.
45005019	Re ma tero sa'olo ngowa'a repe 'aḏi dadi ngowa'a baraḏosa sababu matengo i'a 'o mete'e ua Ma Jou'ongu Madutu, so'o gena ḏi'i ngowa'a repe 'aḏi dadi ngowa'a loasa re banari ra Ma Jou'ongu Madutu 'ai momina sababu matengo i'a 'o mete'e Ma Jou'ongu Madutu.
45005020	Musa 'ai hukumu Ma Jou'ongu Madutu 'a pula'a, la manusia manga ḏosa 'i waiti. Mada'a kalaha manusia lebe 'a'a ḏosa, Ma Jou'ongu Madutu ganapu dogo pula'a 'ai mura re dadalara toma manusia.
45005021	Dadi ma siḏa, ḏosa 'i kuasa ngowa'a mo-moini manga 'ahu singadolo ananga mo-moini balasu 'aḏi sanga hukumu sengene. Mada'a nange-ne Ma Jou'ongu Madutu 'ai mura re dadalara 'i kuasa nanga 'ahu, sababu ngene rewo dadi ngowa'a loasa re banari, re sanga 'ahu kasingado-ngadolo i'a sababu nanga Jou Yesus Kristus.
45006001	Na'o so'o gena ngene wo kanau 'oru? Ḏa ngene wo kanau so'o ne: Ino ngene 'a'a ḏosa tau-taunu, la Ma Jou'ongu Madutu ganapu dogo pula'a 'Ai mura re dadalara ra ngene!
45006002	Sanga ua! Sababu ḏosa 'i kuasa ngene riwara. Dadi i'a sa'olo ngene wo 'ahu 'a'a ḏosa tau-taunu?!
45006003	Tantu ḏua ngini reni waro nena-ne: Ngene mo-moini ga'a wo sanga baptis, ngene sirimoi ra Kristus Yesus. Dadi gena-ge ma tero sa'olo ngene rewo sengene marimoi ra Unanga.
45006004	Sababu gena-ge, wakutu ngene wo sanga ḇanyo, 'i ma tero sa'olo ngene siotomo marimoi ra Kristus, la ma tero sa'olo Kristus 'o dadunu 'ahu moju Tai sengene sababu 'Ai Ḇaḇa ma kuasa ga'a mulia, so'o gena ḏi'i ngene wo sanga 'ahu su-sungi.
45006005	Dadi na'o ngene rewo marimoi ra Yesus re Unanga 'ai se-sengene, tantu ḏua, ngene ḏi'i dadunu wo si'ahu moju ma tero Unanga.
45006006	Ngene rewa waro nanga tabeata baraḏosa ma siḏa ri sengene mamete'e ra Kristus toma salib, la ḏosa ma kuasa ri wejere singadolo ngene ngowa'a budaka toma ḏosa riwara.
45006007	Sababu na'o matengo i'a ro sengene, unanga gena-ge ro bebasa toma ḏosa ma kuasa.
45006008	Dadi na'o ngene rewo sengene marimoi ra Kristus, ngene wo ngaku ḏuanga i'a ngene rewo 'ahu marimoi ra Unanga.
45006009	Sababu ngene rewa waro mangale Kristus dadunu ro 'ahu moju, dadi 'O sengene riwara; Unanga ro bebasa toma sengene ma kuasa.
45006010	Kristus pa'i 'O sengene soi moi ḇato, di'a 'O siwejere kasingado-ngadolo i'a ḏosa ma kuasa. Mada'a nange-ne, Unanga 'o 'ahu di'a Ma Jou'ongu Madutu ḇato.
45006011	Dadi so'o gena ḏi'i, ngini balasu ni fikiri mangale ngini masiretene sa'olo ngowa'a bebasa toma ḏosa ma kuasa re sa'olo ngowa'a ga'a 'ahu di'a Ma Jou'ongu Madutu, sababu ngini ni marimoi ra Kristus Yesus.
45006012	Sababu gena-ge, awa ni simaha ḏosa di'a 'i kuasa moju taninga lese ga'a ḏuanga i'a 'i sengene, dadi ngini ni mete'e awa ninga nyafusu ma jira moju.
45006013	Awa ni sidoa'a moju ninga lese ma bageanga rimoi i'a toma ḏosa ma kuasa, di'a 'i 'a'a 'ori i'a ma jira. Mada'a siḏibo ḏi'i, ngini balasu ni sidoa'a ninga 'ahu ra Ma Jou'ongu Madutu sa'olo ngowa'a ga'a raḏi bebasa toma sengene re raḏi sanga 'ahu su-sungi. Ni sidoa'a ninga lese ma bageanga mo-moini ra Ma Jou'ongu Madutu, la Unanga nu pake di'a 'a'a 'ori i'a ga'a loasa re banari,
45006014	sababu ḏosa 'i kuasa ngini riwara. Dadi ngini ni 'ahu mete'e Ma Jou'ongu Madutu 'ai mura re dadalara, ngini ni 'ahu mete'e Musa 'ai hukumu riwara.
45006015	Na'o so'o gena-ge, 'oru ngene nyengara wo 'ahu 'a'a ḏosa moju sababu wo 'ahu mete'e Musa 'ai hukumu riwara, mada'a rewo 'ahu mete'e Ma Jou'ongu Madutu 'ai mura re dadalara?! Sanga ua!
45006016	Tantu ḏua ngini reni waro nena-ne: Na'o ngini ni sidoa'a ninga diri ra matengo i'a di'a mete'e ngowa'a gena-ge 'ai mau, ngini reni dadi unanga 'ai budaka: bae budaka toma ḏosa ga'a sigasa toma sengene kasingado-ngadolo i'a, bae budaka ra Ma Jou'ongu Madutu ga'a si'a'a ngini ngowa'a loasa re banari.
45006017	Mada'a ino ngene wo sibere ie murasa ma la ra Ma Jou'ongu Madutu, sababu ma siḏa ngini ngowa'a budaka toma ḏosa mada'a nange-ne ngini ni mete'e reninga 'akala re sinyingara mode-mode'e do-doto'o banari ga'a 'i sipula'a ḏua ra ngini.
45006018	Ngini reni bebasa ḏua toma ḏosa ma kuasa, re nange-ne ni dadi Ma Jou'ongu Madutu 'ai budaka di'a 'a'a ga'a loasa re banari.
45006019	Ngoi reto pula'a nana'o gena-ge mangale ngowa'a budaka sababu ngini nga'unu na sahe nyangu do-doto'o banari gena-ge. Ma siḏa, ngini sidoa'a ninga lese ma bageanga sa'olo budaka toma ḏosa: Ngini ni mete'e ninga nyafusu ma faja re ma jira, singadolo ninga tabeata 'i dadi cira madutu. So'o gena ḏi'i nange-ne ngini balasu sidoa'a ḏi'i ninga lese ma bageanga sa'olo budaka ra Ma Jou'ongu Madutu, la ngini ni 'a'a ga'a loasa re banari singadolo ninga tabeata 'i dadi 'ofi-'ofi.
45006020	Sababu ma siḏa wakutu ngini ngowa'a budaka toma ḏosa, ngini ni bebasa di'a mete'e ua 'ahu loasa re banari ga'a Ma Jou'ongu Madutu 'ai 'akala ma mau.
45006021	Toma 'orasa gena-ge, ngini ni sanga ma 'utungu 'oru?! Ma 'utungu rimoi i'a mai ua! Siḏibo ḏi'i, nange-ne ngini reni mara'a mangale nanga 'ahu ma siḏa ga'a sigasa ngowa'a 'aḏi basono sengene kasingado-ngadolo i'a!
45006022	Mada'a nange-ne, Ma Jou'ongu Madutu ro sibebasa ngini toma ḏosa ma kuasa, re ni dadi Ma Jou'ongu Madutu 'ai budaka. Dadi ma 'utungu so'o ne: Ngini ni 'ahu marimoi ra Ma Jou'ongu Madutu, re ma ḏo-ḏogumu tala sanga 'ahu kasingado-ngadolo i'a.
45006023	Sababu ḏosa ma ngogele so'o ne: Sengene kasingado-ngadolo i'a! Mada'a Ma Jou'ongu Madutu 'ai cocatu so'o ne: 'Ahu kasingado-ngadolo i'a ga'a ngene wo sanga sababu wo marimoi ra Kristus Yesus nanga Jou.
45007001	Ioronongoḏu ngo-ngaku rimoi, tantu ḏua ngini reni waro mangale hukumu-hukumu. Dadi ngoi to lefo ra ngini gena-ge ga'a ni waro mangale na'o matengo i'a 'o 'ahu-'ahu moju, unanga balasu 'o mete'e hukumu.
45007002	Ngoi to pula'a nana'o rimoi mangale were'a: Na'o 'ami nau'u 'o 'ahu-'ahu moju, munanga balasu mo mete'e molo'ara ma hukumu, awa ma sisoi'i tala 'ami nau'u. Mada'a na'o 'ami nau'u ro sengene, were'a gena-ge munanga mo bebasa toma molo'ara ma hukumu.
45007003	Dadi, na'o were'a gena-ge mo 'ahu marimoi reo na-nau'u ma lelegu wakutu 'ami nau'u 'o 'ahu-'ahu moju, munanga mo tinikai mete'e molo'ara ma hukumu. Mada'a na'o 'ami nau'u ro sengene, munanga remo bebasa toma molo'ara ma hukumu. Re kalaha munanga mo molo'ara moju reo na-nau'u ma lelegu, munanga mo tinikai ua.
45007004	So'o gena ḏi'i di'a ngini, ngoi 'ari ioronongoḏu ngo-ngaku rimoi. Nange-ne ngini ḏi'i ni 'ahu marimoi reo Musa 'ai hukumu riwara. Sababu ma tero sa'olo ngini reni sengene marimoi ra Kristus 'ai lese, la ngini ni 'ahu marimoi toma ngowa'a lelegu, gena-ge Kristus, Unanga ga'a dadunu 'O 'ahu moju Tai se-sengene. Dadi ngene renanga faeda tananga 'ahu nena-ne ma dara di'a Ma Jou'ongu Madutu.
45007005	Sababu ma siḏa ngene wo 'ahu wo mete'e nanga nyafusu ga'a ma 'asala toma tabeata manusia baraḏosa. Re sababu wo waro Musa 'ai hukumu, nyafusu gena-ge 'i ganapu baolo tananga 'akala re sinyingara ma dara, singadolo enanga gena-ge 'i kuasa nanga lese. Dadi ngene wo patasa di'a sanga sengene kasingado-ngadolo i'a.
45007006	Mada'a nange-ne ngene rewo 'ahu marimoi riwara ra Musa 'ai hukumu sababu ngene rewo sengene marimoi ra Kristus. Dadi ngene rewo bebasa toma hukumu gena-ge ga'a ma siḏa moju enanga 'i kuasa ngene. Ngene wo de-de'oso Ma Jou'ongu Madutu mete'e ngo'omo ma siḏa riwara: Ngene wo mete'e riwara hukumu gena-ge ga'a 'i silefo ḏua. Siḏibo ḏi'i, nange-ne ngene wo de-de'oso mete'e ngo'omo su-sungi: Ngene wo mete'e Ma Ngagara 'Ofi-'Ofi.
45007007	Na'o so'o gena, ngene wo kanau 'oru?! Musa 'ai hukumu 'i cira sababu enanga gena-ge 'i sigasa ngowa'a di'a ganapu 'a'a ḏosa?! Sanga ua! Siḏibo ḏi'i, hukumu gena-ge ri doto'o mangale ḏosa, la ngoi to nana'o mangale 'ari ḏosa. Si'ade-'ade, na'o Musa 'ai hukumu 'i cua moju, ngoi masiretene to waro ua wakutu to nyafusu ngowa'a lelegu manga harata, gena-ge 'i ḏosa bolo ua. Mada'a 'age parenta toma hukumu gena-ge ma dara so'o ne: “Awa nyafusu ngowa'a lelegu manga harata.” Dadi, ngoi to waro 'ari nyafusu gena-ge, 'i sigasa ngoi toma ḏosa ma dara.
45007008	Mada'a sababu parenta gena-ge, ḏosa sanga donga di'a si'a'a tari 'akala re sinyingara, singadolo ngoi to nyafusu 'ori i'a fara muḏuo i'a. Dadi na'o Musa 'ai hukumu 'i cua, ḏosa ma kuasa 'i cua moju ra ngoi.
45007009	Ma siḏa moju, ngoi masiretene to 'ahu to waro nyangu mangale Musa 'ai hukumu. Mada'a wakutu ngoi mulaingi to waro mangale hukumu gena-ge, ḏosa ḏi'i mulaingi 'i 'ahu tari 'akala re sinyingara ma dara.
45007010	Dadi ngoi to dadi ma tero sa'olo ngowa'a sengene ra Ma Jou'ongu Madutu 'ai momina. Musa 'ai hukumu ma maksudu di'a sigasa ngoi toma 'ahu marimoi ra Ma Jou'ongu Madutu. Momongolo ua, hukumu gena-ge 'i sigasa ngoi toma sengene kasingado-ngadolo i'a re siwola i'a ngoi ra Unanga!
45007011	Sababu Musa 'ai hukumu, ḏosa 'i sanga donga di'a sihaga ngoi, singadolo ḏosa 'i sigasa ngoi toma sengene kasingado-ngadolo i'a.
45007012	Dadi Musa 'ai hukumu ma 'asala ra Ma Jou'ongu Madutu tala re parenta mo-moini ga'a ri silefo toma hukumu gena-ge, ma 'asala ra Ma Jou'ongu Madutu tala ḏi'i. Dadi mo-moini gena-ge 'i 'adili re la-la.
45007013	'Oru Musa 'ai hukumu ga'a la-la 'i sigasa ngoi toma sengene kasingado-ngadolo i'a?! Sanga ua! Momongolo ua ḏosa 'i sigasa ngoi toma sengene gena-ge. Sidiḇo ḏi'i, Musa 'ai hukumu ga'a la-la, enanga 'i sijumu mode-mode'e 'age ḏosa tari 'akala re sinyingara. Re ḏi'i, hukumu gena-ge 'i sijumu mode-mode'e ra ngoi mangale ḏosa, enanga gena-ge 'ori i'a ma jira madutu.
45007014	Ngene wo waro mangale Musa 'ai hukumu ma 'asala toma Ngagara 'Ofi-'Ofi. Mada'a ngoi masiretene pa'i manusia lamahana ḇato ga'a nga'unu ua ta siḏagi sababu ngoi ma tero sa'olo ngowa'a budaka ga'a ri wu'unu tari tuanga, 'o ḏosa.
45007015	Sababu ngoi masiretene to sahe ua i'a sa'olo ngoi to 'a'a 'oru ga'a ngoi ta 'a'a: 'Oru ḇato ma la-la ga'a ngoi ta nyafusu, gena-ge ta 'a'a ua! Siḏibo ḏi'i 'oru ga'a ngoi ta emono, gena-ge ngoi ta 'a'a!
45007016	Mada'a, na'o ngoi to 'a'a 'ori i'a ga'a ngoi ta mau ua, gena-ge ma ngale ngoi ta 'akoru mangale Musa 'ai hukumu 'i la-la.
45007017	Dadi, gena-ge ma tero sa'olo ngoi ua ga'a ta 'a'a, mada'a ḏosa ga'a 'i 'ahu tari diri, enanga 'i kuasa ngoi.
45007018	Ngoi to waro mangale tari diri nena-ne, 'ori i'a ma la-la 'i cua sababu 'ari tabeata baraḏosa. Sababu ngoi to nyafusu to 'a'a 'ori i'a ma la-la, mada'a ta nga'unu ua.
45007019	Ngoi to 'a'a ua 'ori i'a ma la-la, ga'a 'ari 'akala re sinyingara ya nyafusu. Mada'a siḏibo ḏi'i, ngoi to 'a'a 'ori i'a ma jira ga'a ta nyafusu ua.
45007020	Na'o ngoi to 'a'a 'ori i'a ga'a ngoi ta nyafusu ua, gena-ge ma ngale ngoi ua mada'a ḏosa ga'a 'i 'ahu tari diri, enanga 'i kuasa ngoi.
45007021	Dadi ngoi to magoro ino mangale hukumu ḏosa enanga ri kuasa ngoi: Kalaha ngoi to nyafusu to 'a'a 'ori i'a ma la-la, ngoi ta 'a'a pa'i 'ori i'a ma jira ḇato!
45007022	Kalaha 'ari 'akala re sinyingara ya nyafusu mete'e Ma Jou'ongu Madutu 'ai hukumu,
45007023	ngoi to masiwaro tala rema hukumu ḏosa ḏi'i ga'a ri kuasa tari lese ma bageanga. Hukumu ḏosa gena-ge 'i ma'u lawana rea Ma Jou'ongu Madutu 'ai hukumu ga'a 'ari fikirana ya nyafusu, singadolo ḏosa ri piri'u ngoi 'ari lese ma bageanga.
45007024	Dadi ngoi 'ari 'ahu ma duhu so'o ne: Ngoi ngowa'a budaka ga'a mete'e Ma Jou'ongu Madutu 'ai hukumu rari fikirana, mada'a ngoi 'ari tabeata manusia 'i kuasa ngoi, singadolo ngoi budaka toma ḏosa. Dadi ngoi mode-mode'e ngowa'a ga'a toma bahala! 'A guna nga'unu sisalamata ngoi tari lese ga'a sigasa ngoi toma sengene kasingado-ngadolo i'a?! Murasa ma la ra Ma Jou'ongu Madutu, Unanga ro sisalamata ngoi sababu Yesus Kristus nanga Jou.
45008001	Sababu gena-ge, ngowa'a ga'a manga 'ahu ri marimoi ra Kristus Yesus, ananga sanga hukumu riwara.
45008002	Ma Ngagara 'Ofi-'Ofi ma kuasa ri sibebasa ngene toma ḏosa ma kuasa re sengene kasingado-ngadolo i'a re pula'a 'ahu su-sungi ra ngene, sababu ngene rewo marimoi ra Kristus Yesus.
45008003	Musa 'ai hukumu 'i sibebasa ngene yoḏu'u toma ḏosa ma kuasa; sababu manusia wo lamahana woḏi di'a mete'e ti-tiai hukumu gena-ge. Mada'a Ma Jou'ongu Madutu nyengara 'o sibebasa ngene toma ḏosa ma kuasa gena-ge: Unanga 'o 'utusu 'Ai Ngowa'a Nau'u di'a dadi jou-jou rimoi, la 'O tuusu ngene tananga ḏosa. Unanga gena-ge 'o sapolo toma dungia nena-ne ma tero sa'olo manusia, mada'a Unanga 'o 'a'a ḏosa ua.
45008004	Ma Jou'ongu Madutu 'o 'a'a so'o gena-ge, la ngene ga'a nanga 'ahu mete'e Ma Ngagara 'Ofi-'Ofi ma mau, re mete'e riwara manusia ma tabeata baraḏosa, ngene gena-ge nyengara mete'e mo-moini ga'a ra Musa 'ai hukumu.
45008005	Ngowa-ngowa'a ga'a 'aḏi 'ahu mete'e manusia ma tabeata baraḏosa, 'aḏi mafikiri pa'i manga tabeata nyafusu gena-ge ḇato. Mada'a ngowa-ngowa'a ga'a 'aḏi 'ahu mete'e Ma Ngagara 'Ofi-'Ofi ma mau, 'aḏi mafikiri pa'i Enanga ma mau ḇato.
45008006	Na'o ninga fikirana 'i mete'e manusia ma tabeata baraḏosa, ma ḏo-ḏogumu tala 'i sigasa ngini toma sengene kasingado-ngadolo i'a. Mada'a na'o ninga fikirana 'i mete'e Ma Ngagara 'Ofi-'Ofi ma mau, ma ḏo-ḏogumu tala sigasa ngini toma 'ahu mode-mode'e re ngini ninga 'ahu rema dame ra Ma Jou'ongu Madutu.
45008007	Ngowa'a ga'a manga 'ahu mete'e manusia ma tabeata baraḏosa, ngowa'a gena-ge 'o lawana Ma Jou'ongu Madutu, sababu ngowa'a gena-ge 'aḏi ta'aloko ua ra Ma Jou'ongu Madutu 'ai hukumu. Ma nyonyata, ananga gena-ge nga'unu ua ya ta'aloko!
45008008	Ngowa'a ga'a manga 'ahu mete'e manusia ma tabeata baraḏosa, ananga gena-ge sisanangi yoḏu'u Ma Jou'ongu Madutu 'ai 'akala re sinyingara.
45008009	Mada'a ngini ni 'ahu mete'e riwara manusia ma tabeata baraḏosa. Na'o mode-mode'e Ma Jou'ongu Madutu 'ai Roh 'i tegoro taninga 'akala re sinyingara, ngini ni 'ahu mete'e Ma Ngagara 'Ofi-'Ofi ma mau. Mada'a ngowa'a ga'a Kristus 'ai Roh gena-ge 'i cua ra ananga, ananga gena-ge marimoi ra Kristus ua.
45008010	Mada'a, kalaha ninga lese ḏuanga i'a 'i sengene sababu ḏosa, na'o Kristus 'age taninga 'akala re sinyingara ma dara, Ma Ngagara 'Ofi-'Ofi 'i pula'a ngini 'ahu kasingado-ngadolo i'a sababu ngini reni dadi ngowa'a loasa re banari ra Ma Jou'ongu Madutu 'ai momina.
45008011	Ma Jou'ongu Madutu ro pake Ma Ngagara 'Ofi-'Ofi di'a dadunu 'O si'ahu Kristus moju toma ngowa'a senge-sengene manga sigolona. Dadi sababu Ma Ngagara 'Ofi-'Ofi 'age taninga 'akala re sinyingara, tantu ḏua Ma Jou'ongu Madutu ḏuanga i'a 'O si'ahu ngini moju. Kalaha ninga lese ḏuanga i'a 'i sengene, Unanga 'a siḏagi so'o gena-ge 'a pake Ma Ngagara 'Ofi-'Ofi ga'a 'age taninga 'akala re sinyingara.
45008012	Sababu gena-ge ioronongoḏu ngo-ngaku rimoi, ngene nanga banyatoro so'o ne: Awa ngene wo 'ahu mete'e manusia ma tabeata baraḏosa, mada'a ngene balasu wo 'ahu mete'e Ma Ngagara 'Ofi-'Ofi ma mau.
45008013	Sababu na'o ngini 'ahu mete'e manusia ma tabeata baraḏosa, tantu ḏua ḏuanga i'a ngini ni sengene kasingado-ngadolo i'a. Mada'a na'o Ma Ngagara 'Ofi-'Ofi 'i sinyanyasele ninga 'ahu, ngini nga'unu ni 'ahu mete'e riwara manusia ma tabeata baraḏosa re ḏuanga i'a ni sanga 'ahu kasingado-ngadolo i'a.
45008014	Sababu ngowa-ngowa'a ga'a Ma Ngagara 'Ofi-'Ofi ya'u sinyanyasele, ananga gena-ge Ma Jou'ongu Madutu 'ai ngowa-ngowa'a nau'u.
45008015	Sababu Ma Ngagara 'Ofi-'Ofi ga'a Ma Jou'ongu Madutu 'a pula'a ra ngini, si'a'a ua ngini ni dadi ngowa'a budaka, singadolo ngini ni 'ahu mojongo ma hukumu ra Ma Jou'ongu Madutu. Siḏibo ḏi'i, Ma Ngagara 'Ofi-'Ofi 'i si'a'a ngini dadi Unanga 'ai ngowa-ngowa'a nau'u. Re sababu Ma Ngagara 'Ofi-'Ofi ma kuasa, ngene nga'unu wo 'aro'o Ma Jou'ongu Madutu, “Baba, ngene nanga Ḇaḇa.”
45008016	Ma Ngagara 'Ofi-'Ofi masiretene 'i sisakisi mamete'e ra ngene nanga roh, mangale ngene Ma Jou'ongu Madutu 'ai ngowa-ngowa'a.
45008017	Re sababu ngene Unanga 'ai ngowa-ngowa'a, tantu ḏua ḏuanga i'a ngene wo sanga warisi ga'a Unanga 'o sidodahe di'a 'Ai ngowa-ngowa'a. Re ngene ḏuanga i'a sanga warisi gena-ge mamete'e ra Kristus. Sababu toma dungia nena-ne ngene wo sanga sikisa ma tero sa'olo Kristus, dadi ḏuanga i'a ngene wo sanga 'Ai mulia ma balangu ḏi'i.
45008018	Sababu ngoi to ngaku mode-mode'e mangale ma mulia ga'a Ma Jou'ongu Madutu ḏuanga i'a 'o sijumu ra ngene, mulia gena-ge lai lamo'o reo sangisara mo-moini ga'a ngene wa basono toma 'orasa nange-ne.
45008019	'Oru ḇato Ma Jou'ongu Madutu 'ai do-dadi toma dungia nena-ne ma dara, enanga mo-moini 'i totoma re 'i ga-ganutu madutu di'a Unanga 'o sijumu 'Ai ngowa-ngowa'a nau'u.
45008020	Sababu dungia re ma dara mo-moini ri sanga katula, dadi mo-moini gena-ge ma faeda ri cua. Gena-ge 'i dadi mete'e enanga ma mau ua, mada'a mete'e Ma Jou'ongu Madutu masiretene 'Ai 'akala ma mau, Unanga ga'a 'o sisasi dungia nena-ne. Kalaha so'o gena, enanga ḏi'i rema ngo-nganono so'o ne:
45008021	Mangale 'orasa ḏuanga i'a 'i ngadolo, wakutu Ma Jou'ongu Madutu 'o sibebasa dungia re ma dara mo-moini toma kuasa hafu-hafu ga'a ya siwejere enanga. Dadi toma 'orasa gena-ge, dungia re ma dara mo-moini 'i 'ahu bebasa re 'i basono 'Ai mulia mamete'e reo Ma Jou'ongu Madutu 'ai ngowa-ngowa'a.
45008022	Ngene wo waro singadolo 'orasa nange-ne dungia re ma dara mo-moini 'i balisa, sababu enanga 'i basono sangisara ma tero sa'olo were'a rami lese mo basono sangisara wakutu mo maḏe-ḏegoro i'a.
45008023	Re pa'i dungia re ma dara mo-moini ḇato ua, mada'a ngene masiretene ḏi'i wo balisa tananga 'akala re sinyingara ma dara. Ngene ga'a rewo dawongo Ma Ngagara 'Ofi-'Ofi sa'olo bu-bula'a ma jomolo ga'a Ma Jou'ongu Madutu 'o pula'a ra ngene. Mada'a kalaha so'o gena, ngene wo totoma moju Ma Jou'ongu Madutu 'o sitede ngene di'a wo dadi 'Ai ngowa-ngowa'a nau'u re Unanga 'o sibebasa ngene mo-moini nanga 'ahu toma jira.
45008024	Siḏa-siḏa wakutu ngene rewo salamata, ngene wo masinganono di'a dawongo mo-moini gena-ge. Mada'a na'o ngene rewa dawongo mo-moini gena-ge, tantu ḏua ngene wo masinganono riwara. Sababu matengo i'a mai ua 'o masinganono moju di'a 'oru ga'a ra sanga ḏua!
45008025	Mada'a 'oru ga'a ngene wo masinganono moju, ngene wa totoma renanga 'akala ḇanyo.
45008026	So'o gena ḏi'i Ma Ngagara 'Ofi-'Ofi na riono ngene sababu ngene wo lamahana: Ngene wa waro ua ga'a 'oru balasu wo manyiata. Dadi Ma Ngagara 'Ofi-'Ofi masiretene 'i golo'o rema balisa ra Ma Jou'ongu Madutu, di'a ngene. Balisa gena-ge, enanga ma ngale ngene wa sahe ua.
45008027	Dadi Ma Jou'ongu Madutu ga'a 'o waro manusia nanga 'akala re sinyingara ma dara, Unanga ḏi'i 'o sahe Ma Ngagara 'Ofi-'Ofi ma mau sababu Enanga gena-ge 'i golo'o ra Ma Jou'ongu Madutu di'a 'Ai 'umata re go-golo'o gena-ge mete'e Unanga 'ai mau.
45008028	Re ngene wa waro mangale mo-moini ga'a Ma Jou'ongu Madutu 'o 'aturu di'a ngene nanga la-la. Ngene gena-ge ga'a dadalara Unanga, re Unanga na 'aro'o mete'e Unanga 'ai 'akala ma mau.
45008029	Sababu 'ua re 'au wali ananga ga'a Ma Jou'ongu Madutu ro cumutu di'a dadi 'Ai ngowa-ngowa'a, Unanga ya'u sitantukanga ḏua mangale ananga gena-ge manga tabeata 'i ma tero sa'olo 'Ai Ngowa'a Nau'u 'Ai tabeata. Dadi Yesus gena-ge 'o dadi ngowa'a nau'u ma jomolo, re ngene wo dadi 'Ai no-nongoḏu ma repe.
45008030	Ananga ga'a Ma Jou'ongu Madutu ya'u sitantukanga ḏua di'a dadi ma tero sa'olo 'Ai Ngowa'a Nau'u toma 'ua re 'au wali, Unanga 'o 'aro'o ananga gena-ge di'a 'aḏi dadi 'Ai ngowa-ngowa'a. Ananga ga'a Unanga ya'u 'aro'o ḏua, Unanga ya'u sidadi ngowa'a kamanga sala ua Tai momina. Re ananga ga'a ngowa'a kamanga sala ua Tai momina, Unanga ḏuanga i'a ya'u sidadi manga tabeata ma tero sa'olo 'Ai Ngowa'a Nau'u 'Ai tabeata ga'a mulia.
45008031	Mangale mo-moini ga'a Ma Jou'ongu Madutu 'a si'a'a gena-ge, ngene wo kanau 'oru?! Mode-mode'e Ma Jou'ongu Madutu ra ngene ino! Na'o so'o gena-ge 'a guna nga'unu 'o lawana ngene?! Tantu ḏua, matengo i'a mai ua!
45008032	'Ai Ngowa'a Nau'u masiretene Unanga 'a sidoa'a toma ngowa'a ma jira, la ananga 'U sisengene di'a sisalamata ngene mo-moini ga'a ngowa'a baraḏosa. Dadi, tantu ḏua Unanga 'o pula'a 'oru ḇato ga'a ngene wo paralu!
45008033	'A guna nga'unu 'o da'awa ngene ga'a Ma Jou'ongu Madutu ro cumutu?! Tantu ḏua, matengo i'a mai ua! Sababu Unanga 'o sidadi ngene ngowa'a kamanga sala ua Tai momina!
45008034	'A guna nga'unu 'o singe-ngeta'a hukumu ra ngene?! Tantu ḏua matengo i'a mai ua! Sababu Yesus Kristus masiretene ro sengene di'a tuusu ngene tananga ḏosa. Sidogo ḏi'i, Unanga dadunu 'o 'ahu moju toma ngowa'a senge-sengene manga sigolona re Ro tegoro ra Ma Jou'ongu Madutu 'ai giama ma kuwiḏa i'a. Re Unanga gena-ge masiretene nanga lese to golona.
45008035	'Age 'ori i'a i'a ga'a nga'unu dola'aku Kristus 'ai dadalara ra ngene?! Cua! Bae ngene nanga 'ahu basono kangela bolo sangisara, bae ngene wo sanga sikisa bolo sawini bolo 'ahu ma dinga'unu ua, bae ngene wo sanga bahala, bolo wo sengene; Kristus 'ai dadalara 'i sieanga i'a ua ngene.
45008036	Gena-ge ma tero sa'olo 'i silefo toma Boku 'Ofi-'Ofi ma dara so'o ne: “Wangere ma giḏanga i'a, ngowa'a 'aḏi tai'i sisengene ngomi, sababu mi mete'e Ma Jou'ongu Madutu. Ngowa'a 'aḏi ta'ajiri ngomi ma tero sa'olo doba-doba ga'a mau ya tola'a.”
45008037	Kalaha ngene wo sanga susa re sangisara mo-moini gena-ge, ngene wo 'utungu 'i ti-tiai sababu Unanga ga'a dadalara ngene.
45008038	Sababu ngoi to ngaku mode-mode'e mangale toma dungia sitabi donga, bae sengene bolo 'ahu, bae mala'ekata bolo kuasa hafu-hafu, bae 'oru ga'a 'i dadi 'orasa nange-ne bolo ḏuanga i'a, bae kuasa 'oru ḇato toma dungia ma dara nena-ne,
45008039	bae 'ori i'a toma diwanga bolo toma dungia ma dara, bolo 'oru ma lelegu ra Ma Jou'ongu Madutu 'ai do-dadi, mo-moini gena-ge ya dola'aku yoḏu'u Ma Jou'ongu Madutu 'ai dadalara ra ngene, sababu Kristus Yesus nanga Jou.
45009001	Nange-ne 'oru ga'a ngoi mau to kanau 'i banari. Ngoi to sa-sakala ua sababu ngoi marimoi ra Kristus. Re ḏi'i 'ari 'akala re sinyingara ma kanau, Ma Ngagara 'Ofi-'Ofi ya sinyanyasele re Enanga 'i sisakisi mangale 'oru ga'a to kanau nena-ne 'i banari.
45009002	'Ari 'akala re sinyingara 'i basono kangela masala re 'i sangisara tau-taunu,
45009003	sababu 'ari ioronongoḏu ga'a ngowa'a Yahudi, ananga gena-ge 'aḏi dawongo Yesus ua. Dadi ngoi masiretene to nyafusu nga'unu gari'a, ngoi to sanga katula ra Ma Jou'ongu Madutu re sito-tola'a ra Kristus, la ananga nyengara 'aḏi sanga salamata.
45009004	Ananga gena-ge 'a Israel 'ai ju'uda. Ma Jou'ongu Madutu ya'u cumutu ḏua ananga 'aḏi dadi Unanga 'ai ngowa-ngowa'a, re ya'u sijumu 'Ai kuasa ra ananga. Unanga 'o si'a'a 'Ai jaji ra ananga re Musa 'ai hukumu Unanga ya'u pula'a ḏi'i. Ma Jou'ongu Madutu ya'u sidoto'o ma duhu sa'olo mangale silamo'o re siḏubuso Unanga, re ya'u sijaji 'ori i'a ma repe.
45009005	Ananga gena-ge Abraham, Ishak re Yakub manga ju'uda. Mete'e manusia ma 'asala, Kristus ḏi'i 'ai ju'uda ra ananga ino. Kristus gena-ge ga'a 'Ai kuasa ma pari cua re Unanga ḏi'i Ma Jou'ongu Madutu. Dadi ngowa'a mo-moini balasu 'aḏi puji re silamo'o Kristus nena re si'a. 'Amin.
45009006	Ngoi 'ari maksudu ua so'o ne: Ma Jou'ongu Madutu 'o sitotomo 'ai jaji ua toma ngowa'a Yahudi! Mada'a Ma Jou'ongu Madutu 'o cumutu ua ngowa'a Israel mo-moini di'a dadi 'Ai 'umata mode-mode'e, ananga gena-ge ga'a dawongo 'oru ga'a Unanga ro sijaji.
45009007	So'o gena ḏi'i, Abraham 'ai ju'uda mo-moini ua 'aḏi dadi Abraham 'ai ngowa-ngowa'a mode-mode'e ga'a 'aḏi dawongo 'oru ga'a Ma Jou'ongu Madutu ro sijaji. Sababu Ma Jou'ongu Madutu ro kanau ra Abraham, “Pa'i 'a Isak 'ai ju'uda ḇato 'aḏi dadi 'ani ju'uda mode-mode'e Tari momina.”
45009008	Gena-ge ma ngale so'o ne: Pa'i Abraham 'ai ju'uda ḇato ga'a 'aḏi sibuoro mete'e Unanga 'ai jaji, ananga 'aḏi dadi Ma Jou'ongu Madutu 'ai ngowa-ngowa'a re ḏi'i Abraham 'ai ngowa-ngowa'a mode-mode'e; mada'a 'ai ju'uda mo-moini ua.
45009009	Sababu Ma Jou'ongu Madutu 'ai jaji ra Abraham so'o ne: “Toma 'orasa ga'a sitantukanga ḏua, Ngoi dadunu to sapolo, re ngo Sara rami ngowa'a nau'u matengo ḏua.”
45009010	Sidogo ḏi'i, ngo Ribka remo sibuoro ngowa nau'u nga muḏiḏi 'aḏi sasalanga, re manga Ḇaḇa 'a Ishak, nanga ete re dotumu.
45009011	Mada'a ngowa'a nau'u nga muḏiḏi gena-ge ma ngina mo sibuoro nyangu, re ananga 'aḏi 'a'a nyangu 'ori i'a la-la bolo cira, Ma Jou'ongu Madutu ra sitantukanga 'o cumutu matengo i'a sanga 'Ai jaji toma biono i'a. Ma Jou'ongu Madutu 'a'a so'o gena-ge di'a sijumu Unanga 'ai bili gena-ge 'i mete'e ua sa'olo manusia manga bili -- manusia 'aḏi pili mete'e ngowa'a manga ga'a -- mada'a 'Ai bili 'i mete'e Unanga 'ai mau masiretene.
45009012	Dadi Ma Jou'ongu Madutu ro kanau ra ngo Ribka, “Ma ioro ḏuanga i'a 'o de-de'oso ma nongoḏu.”
45009013	Ma tero sa'olo Ma Jou'ongu Madutu 'ai demo-demo ga'a ri silefo toma Boku 'Ofi-'Ofi ma dara so'o ne: “Yakub, Ngoi tu pula'a 'Ari jaji; mada'a Esau, Ngoi tu pula'a 'Ari jaji ua.”
45009014	Dadi nange-ne ngene nanga goro ino sa'olo?! Ma Jou'ongu Madutu 'o 'adili ua wakutu 'O cumutu Yakub mada'a dawongo ua Esau?! Sanga ua! Tantu ḏua, Ma Jou'ongu Madutu 'o 'adili!
45009015	Sababu Ma Jou'ongu Madutu ro kanau ra Musa, “Ngoi ḏuanga i'a to sijumu 'Ari 'akala re sinyingara ma la-la ra guna ḇato ga'a Ngoi to mau tu sijumu 'Ari 'akala re sinyingara ma la-la, re Ngoi ḏuanga i'a to sijumu 'Ari dadalara ra guna ḇato ga'a Ngoi to mau tu sijumu dadalara gena-ge.”
45009016	Sababu gena-ge, Ma Jou'ongu Madutu 'ai putusanga gena-ge 'i mete'e ua manusia manga mau bolo manusia manga ga'a, mada'a mete'e pa'i Unanga masiretene 'ai 'akala re sinyingara ma la-la ḇato.
45009017	Sababu toma Boku 'Ofi-'Ofi ma dara ri silefo so'o ne: “Ma Jou'ongu Madutu ro kanau ra 'olana Mesir, ‘Ngoi tini sitede no dadi 'olana di'a ma maksudu pa'i rimoi ḇato: mangale sababu ngana, Ngoi to sijumu 'Ari kuasa re ngowa'a 'aḏi sikau'u 'Ari lomanga toma dungia sitabi donga.’ ”
45009018	Sababu gena-ge, Ma Jou'ongu Madutu 'o sijumu 'akala re sinyingara ma la-la ra guna ḇato re Unanga 'o si'a'a 'a guna ḇato 'ai 'akala re sinyingara lai te'e. Unanga 'o 'a'a so'o gena, pa'i mete'e 'Ai mau ḇato.
45009019	Dadi, tantu ḏua 'age rema ngowa'a matengo i'a mau 'o kanau ra ngoi so'o ne: “Na'o so'o gena, i'a sa'olo Ma Jou'ongu Madutu 'o sisala manusia moju di'a manga ḏosa?! Sababu matengo i'a mai ua nga'unu dola'aku Unanga 'ai mau!”
45009020	Siḏibo ḏi'i, ngana nena-ne 'a guna ga'a nau'u masala di'a no sangoro Ma Jou'ongu Madutu so'o ne?! Nyengara bunga ma ngi'i 'i kanau ra matengo i'a ga'a 'a tuhu enanga, “I'a sa'olo ngana reni tuhu ngoi so'o nena?!”
45009021	Momongolo ua, matengo i'a ga'a 'o tuhu bunga ma ngi'i reo tana'a gena-ge, unanga 'o haku di'a si'a'a 'oru ḇato mete'e 'ai nyafusu masiretene! Toma tana'a bo'u moi, unanga 'a tuhu bunga ma ngi'i ma rupa fara ḏiḏi: Fara moi 'a'a sirousu madutu, re fara moi ḏi'i 'a'a sirousu madutu ua.
45009022	So'o gena ḏi'i Ma Jou'ongu Madutu, 'o 'a'a 'oru ḇato ga'a Unanga 'o mau. Momongolo ua, Unanga mau 'o sijumu 'Ai borata re 'Ai kuasa toma ngowa'a baraḏosa sababu ananga gena-ge 'aḏi patasa di'a sanga hukumu kasingado-ngadolo i'a. Mada'a kalaha so'o gena-ge, Unanga 'o sijumu 'Ai 'akala ḇanyo lai lamo'o moju toma ngowa'a ga'a 'aḏi patasa sanga hukumu gena-ge.
45009023	Re ḏi'i Ma Jou'ongu Madutu mau 'o sijumu 'Ai mulia ma pari cua ra ngene 'Ai 'umata ga'a Unanga na sijumu 'Ai 'akala re sinyingara ma la-la, ngene ga'a Unanga ra sidodahe di'a 'ahu ga'a 'i mulia toma soroga.
45009024	Ngene nena-ne, ngowa'a Yahudi, ngowa'a ga'a Unanga rena 'aro'o di'a 'aḏi dadi 'Ai 'umata. Re pa'i ngene masiretene ua, mada'a ngowa'a Yahudi ua ḏi'i.
45009025	Sababu ra Nabi Hosea 'ai boku 'i silefo mangale Ma Jou'ongu Madutu 'o kanau so'o ne: “Ngowa-ngowa'a ga'a 'Ari 'umata ua, ta'u sidadi ananga ‘Ngoi 'ari 'umata’. Bangsa ga'a nana'o 'Ari dadalara ua, ḏuanga i'a 'aḏi nana'o 'Ari dadalara.
45009026	Re: Ua re 'au wali, Ma Jou'ongu Madutu 'o si'aro'o ananga gena-ge, ‘ 'Ari 'umata ua,’ mada'a ḏuanga i'a Ma Jou'ongu Madutu ga'a 'o 'ahu, Unanga 'o si'aro'o ananga gena-ge ‘Ma Jou'ongu Madutu 'ai ngowa-ngowa'a nau'u.’ ”
45009027	Nabi Yesaya 'o kanau po-poma mangale bangsa Israel so'o ne: “Kalaha ngowa'a Israel manga repe ma tero sa'olo dongi toma ngoloto ma 'uḏu, ananga 'aḏi salamata repe ua.
45009028	Sababu Ma Jou'ongu Madutu jau-jau 'o sijuruhakimi dungia nena-ne ma dara.”
45009029	Gena-ge ma tero sa'olo Nabi Yesaya 'o kanau ḏi'i so'o ne: “Na'o Ma Jou'ongu Madutu ga'a 'Ai kuasa ma pari cua 'O sieanga i'a ua nanga ju'uda di'a ngene, tantu ḏua ngene mo-moini wo iranga ma tero sa'olo ngowa'a toma Sodom re Gomora.”
45009030	Dadi ngene wo kanau 'oru mangale gena-ge?! Mangale ngowa'a Yahudi ua ga'a 'aḏi makutale ua di'a 'aḏi dadi ngowa'a loasa re banari, mada'a nange-ne ananga gena-ge 'aḏi dadi ngowa'a loasa re banari Tai momina sababu manga ngo-ngaku ra Yesus!
45009031	Momongolo ua, ngowa'a Yahudi ga'a 'aḏi siḏagi Musa 'ai hukumu 'aḏi makutale di'a 'aḏi dadi ngowa'a loasa re banari, mada'a ananga 'aḏi dadi ua ngowa'a loasa re banari Tai momina!
45009032	I'a sa'olo ananga 'aḏi dadi ua ngowa'a loasa re banari?! Sababu ananga gena-ge makutale di'a 'aḏi 'ahu mete'e Musa 'ai hukumu ma ngo'omo re makutale ua di'a 'aḏi 'ahu mete'e ngo-ngaku ma ngo'omo. Gena-ge ma tero sa'olo ananga 'aḏi pele'e toma “Maḏi dola'aku.”
45009033	Mangale Maḏi gena-ge toma Boku 'Ofi-'Ofi, Ma Jou'ongu Madutu 'o kanau so'o ne: “Ni totoho la-la ne: Toma Sion, Ngoi to sigae maḏi rimoi, enanga gena-ge si'a'a ngowa'a 'aḏi pele'e. re toma maḏi gena-ge ngowa'a 'aḏi masiruba. Mada'a 'a guna ḇato 'ai ngo-ngaku ra Unanga, ananga manga 'akala re sinyingara 'i rapo'o ua.”
45010001	Ioronongoḏu ngo-ngaku rimoi! Ngoi to nyafusu lai siḏi 'ari bangsa, ngowa'a Yahudi 'aḏi sanga salamata. Dadi ngoi to manyiata mode-mode'e ra Ma Jou'ongu Madutu di'a gena-ge.
45010002	Ngoi nga'unu to sisakisi mangale ananga laḏi cufala madutu di'a 'aḏi mete'e Ma Jou'ongu Madutu. Mada'a ananga manga cufala 'i mete'e ua Ma Jou'ongu Madutu 'ai ngo'omo.
45010003	Ananga ya sahe ua Ma Jou'ongu Madutu 'ai ngo'omo di'a ananga 'aḏi dadi ngowa'a loasa re banari Tai momina. Siḏibo ḏi'i ananga 'aḏi mau mete'e manga ngo'omo masiretene di'a 'aḏi dadi ngowa'a loasa re banari. Dadi ananga 'aḏi ta'aloko ua ra Ma Jou'ongu Madutu 'ai ngo'omo.
45010004	Mada'a sababu Kristus, ngowa'a 'aḏi paralu mete'e Musa 'ai hukumu riwara, la 'aḏi dadi ngowa'a loasa re banari. Siḏibo ḏi'i, ngowa'a mo-moini ga'a manga ngo-ngaku ra Kristus, nyengara 'aḏi dadi ngowa'a loasa re banari ra Ma Jou'ongu Madutu 'ai momina, gena-ge Ma Jou'ongu Madutu 'ai ngo'omo.
45010005	Musa ro lefo mangale ngowa'a ga'a mau 'aḏi dadi ngowa'a loasa re banari ra Ma Jou'ongu Madutu 'ai momina sababu ananga 'aḏi mete'e Musa 'ai hukumu so'o ne: “Ngowa'a gena-ge balasu 'aḏi mete'e hukumu gena-ge 'i ti-tiai, la 'aḏi sanga 'ahu kasingado-ngadolo i'a.”
45010006	Mada'a mangale ngowa'a ga'a sababu manga ngo-ngaku raḏi dadi ngowa'a loasa re banari ra Ma Jou'ongu Madutu 'ai momina, gena-ge ḏi'i toma Boku 'Ofi-'Ofi 'i silefo so'o ne: “Awa no kanau tani 'akala re sinyingara ma dara, ‘ 'A guna ḏuanga i'a 'o pere da'u soroga?’ (ma ngale: 'A guna ḏuanga i'a 'o siguci Kristus?)
45010007	bolo, ‘ 'A guna ḏuanga i'a 'o 'uci toma ngowa'a senge-sengene manga ngi'i?’ (ma ngale: 'A guna ḏuanga i'a dadunu si'ahu Kristus tai sengene ie?).”
45010008	Mada'a Musa 'o kanau ḏi'i so'o ne: “Ma Habari ra Ma Jou'ongu Madutu tala lai cori madutu ra ngini: Taninga madanga re taninga 'akala re sinyingara ma dara.” Habari gena-ge mangale ngo-ngaku, ngomi rema singadolo so'o ne:
45010009	Na'o ngini ni kanau raninga madanga mangale “Yesus, Unanga gena-ge Ma Jou,” re taninga 'akala re sinyingara ma dara ngini ni ngaku mangale Ma Jou'ongu Madutu 'o dadunu si'ahu moju Yesus tai sengene, ngini ḏuanga i'a sanga salamata.
45010010	Sababu reninga 'akala re sinyingara ngini ni ngaku Yesus, dadi Ma Jou'ongu Madutu 'o dawongo ngini gena-ge sa'olo ngowa'a loasa re banari. Re ngini ni kanau reninga madanga, mangale Yesus Unanga gena-ge Ma Jou, dadi ngini sanga salamata.
45010011	Toma Boku 'Ofi-'Ofi ma dara 'i silefo so'o ne: “Ngowa'a mo-moini ga'a manga ngo-ngaku ra Unanga, ananga manga 'akala re sinyingara 'i rapo'o ua.”
45010012	Sababu ma'u rapu ua, bae ngowa'a Yahudi bae ngowa'a Yahudi ua: 'Age pa'i Ma Jou matengo ḇato di'a ngowa'a mo-moini. Unanga 'o sibarakati pai-pai'i ngowa'a mo-moini ga'a maḏigaro'o ra Unanga.
45010013	Sababu, “Ngowa'a mo-moini ga'a maḏigaro'o ra Ma Jou, ananga gena-ge ḏuanga i'a 'aḏi sanga salamata.”
45010014	Mada'a ma ngo'omo sa'olo ngowa'a 'aḏi maḏigaro'o na'o ananga 'aḏi ngaku nyangu ra Ma Jou?! Re ma ngo'omo sa'olo ngowa'a 'aḏi ngaku Ma Jou, na'o ananga 'aḏi 'isene mangale Unanga nyangu?! So'o gena ḏi'i ma ngo'omo sa'olo ananga nyengara 'aḏi 'isene mangale Ma Jou, na'o ngowa'a tagi nyangu di'a singadolo mangale Unanga?!
45010015	Re ma ngo'omo sa'olo ananga nyengara singadolo mangale Ma Jou, na'o ngowa'a sanga 'utusu nyangu? Toma Boku 'Ofi-'Ofi ma dara 'i silefo so'o ne: “Ma rousu mura ua rema ngowa'a ga'a sapolo sigasa Habari Roanga ra Ma Jou'ongu Madutu tala!”
45010016	Mada'a ngowa'a mo-moini ua ya dawongo Habari Roanga gena-ge. Sababu Nabi Yesaya 'o kanau so'o ne: “Ma Jou, 'a guna 'o ngaku minga habari?!”
45010017	Sababu gena-ge ngowa'a pa'i nyengara 'aḏi ngaku ḇato Kristus, na'o 'aḏi 'isene 'Ai habari. Re habari gena-ge ananga pa'i nyengara ya 'isene ḇato, na'o ngowa'a ya'u singadolo habari mangale Kristus.
45010018	Mada'a ngoi to sano: Mode-mode'e ngowa'a Israel ya 'isene nyangu habari gena-ge?! Tantu ḏua reya 'isene! Sababu toma Boku 'Ofi-'Ofi ma dara 'i silefo so'o ne: “Ananga ya sipataha ḏua manga iḏingi singadolo toma dungia sitabi donga, manga demo-demo 'i ngadolo ḏua toma ngi'i le'a ḇato.”
45010019	Mada'a ngoi to sano ḏi'i: Mode-mode'e ngowa'a Israel ya sahe nyangu habari gena-ge?! Tantu ḏua reya sahe! Siḏa-siḏa 'a Musa 'o kanau: “Ma Jou'ongu Madutu 'o kanau so'o ne, ‘Ngoi ḏuanga i'a to si'a'a ngini ninga 'akala si-siḏi toma bangsa ga'a 'Ari 'umata ua. Re Ngoi tini 'a'a ngini ni ruta toma bangsa ga'a nana'o Ngoi ua.’ ”
45010020	Nabi Yesaya ganapu 'a sibarani 'ai 'akala re sinyingara, dadi 'o kanau, “Ma Jou'ongu Madutu 'o kanau so'o ne: ‘Ngowa-ngowa'a ga'a 'aḏi disa Ngoi ua, ananga raḏi ma'u sanga ra Ngoi; re Ngoi reto masijumu ra ananga ga'a 'aḏi sano Ngoi ua.’ ”
45010021	Mada'a mangale ngowa'a Israel, nabi Yesaya 'o kanau, “Ma Jou'ongu Madutu 'o kanau so'o ne: ‘Ma wangere ma giḏanga i'a, Ngoi to sidoa'a 'Ari giama toma bangsa di'a ta'u dawongo, mada'a ananga manga 'akala re sinyingara 'i te'e re oḏu'u 'aḏi 'isene Ngoi.’ ”
45011001	Dadi ngoi to sano: 'Oru Ma Jou'ongu Madutu 'o upa'a 'Ai 'umata masiretene bolo ua?! Ua! Sababu ngoi masiretene ngowa'a Israel, 'a Abraham 'ai ju'uda re 'ari 'asala toma suku Benyamin.
45011002	Dadi Ma Jou'ongu Madutu 'a upa'a ua 'Ai 'umata ga'a Unanga 'o cumutu ḏua 'ua re 'au wali moju. Ioronongoḏu ngo-ngaku rimoi, ngini ni 'elingi 'oru ga'a 'i silefo toma Boku 'Ofi-'Ofi ma dara mangale nabi Elia. Wakutu unanga 'o kalaki ra Ma Jou'ongu Madutu mangale ngowa'a Israel, unanga 'o kanau so'o ne:
45011003	“Ma Jou, ngowa'a Israel raḏi sisengene 'Ani nabi-nabi re ya sipinya'olo 'Ani jou-jou ma ngi'i. Re ma jingianga ngoi to matengo, re ananga mau 'aḏi sisengene ngoi ḏi'i.”
45011004	'Oru Ma Jou'ongu Madutu 'a sangoro sa'olo ra Elia?! Ma Jou'ongu Madutu 'a sangoro so'o ne: “Ngoi reto cumutu ngowa'a nga cala tumudingi di'a Ngoi masiretene. Ananga gena-ge 'aḏi silamo'o re siḏubuso nyangu jou'ongu ma somoara si'aro'o Baal.”
45011005	So'o gena ḏi'i, 'orasa nange-ne kalaha repe ua, 'age rema ngowa-ngowa'a Yahudi ga'a Ma Jou'ongu Madutu ya'u cumutu ḏua mete'e Unanga 'ai mura re dadalara.
45011006	Dadi Unanga ro cumutu ananga gena-ge mete'e 'Ai mura re dadalara, re mete'e ua ananga manga ga'a. Sababu na'o Unanga 'o cumutu mete'e manusia manga ga'a, ngo'omo gena-ge 'i mete'e 'Ai mura re dadalara riwara.
45011007	Dadi ngene wo magoro ino sa'olo?! Mangale ngowa'a Israel 'aḏi disa ngo'omo, la ananga 'aḏi dadi ngowa'a loasa re banari ra Ma Jou'ongu Madutu 'ai momina, mada'a ananga mo-moini ua 'aḏi sanga ngo'omo gena-ge. Pa'i mamuni'a ḇato ga'a Unanga ro cumutu ḏua, ananga gena-ge raḏi sanga ngo'omo gena-ge re dadi ngowa'a loasa re banari. Ma lelegu 'aḏi sanga ngo'omo gena-ge ua, sababu Unanga 'o site'e manga 'akala re sinyingara.
45011008	Gena-ge 'i ma tero sa'olo ri silefo toma Boku 'Ofi-'Ofi so'o ne: Ma Jou'ongu Madutu 'a siruwahe ananga manga 'akala re sinyingara singadolo manga fikirana ri kuci. Dadi singadolo 'orasa nange-ne, ananga remanga la'o mada'a 'aḏi oḏi'i ua ngo'omo banari; remanga ngau'u, mada'a 'aḏi 'isene ua habari banari.
45011009	Re ḏi'i 'Olana Daud 'o kanau, “Kalaha ananga 'aḏi madiga'a laya, gena-ge 'i dadi jojoḏi rimoi di'a ananga masiretene. Enanga 'i dadi tana'a ma duso'o ga'a ananga 'aḏi eta'a toma duso'o gena-ge singadolo 'aḏi sanga bahala re hukumu.
45011010	Sieanga ḇato manga momina 'i dadi hafu-hafu, la ananga 'aḏi matingoḏi'i ua, re sieanga ḇato ḏi'i ananga 'aḏi pukutu nena-ne re si'a.”
45011011	Ḏi'i ngoi to sano: Awa-Awa wakutu ngowa'a Yahudi 'aḏi dawongo Yesus ua, gena-ge ma ngale ananga nga'unu sanga salamata riwara, ma tero sa'olo ngowa'a 'aḏi eta'a re nga'unu 'aḏi te'oso riwara?! Sanga ua! Siḏibo ḏi'i, ananga 'aḏi madiga'a ḏosa sababu 'aḏi dawongo Yesus ua, la ngowa'a Yahudi ua 'aḏi sanga donga di'a 'aḏi dawongo Yesus, dadi nyengara 'aḏi sanga salamata. Gena-ge 'i si'a'a ngowa'a Yahudi manga 'akala 'i go-goḏi, la mau 'aḏi dawongo Yesus ḏi'i.
45011012	Dadi sababu ngowa'a Yahudi 'aḏi madiga'a ḏosa gena-ge, ngowa'a Yahudi ua 'aḏi sanga barakati lai lamo'o. Re wakutu ngowa'a Yahudi sanga ua ngo'omo gena-ge di'a 'aḏi dadi ngowa'a loasa re banari, ngowa'a Yahudi ua sanga barakati lai lamo'o. Dadi tantu ḏua Ma Jou'ongu Madutu 'o pula'a toma ngowa'a Yahudi ua barakati lebe la-lamo'o i'a reo barakati ma siḏa, na'o ngowa'a Yahudi maḏibo toma ngo'omo boloto!
45011013	Nange-ne, ngoi to kanau ra ngini ngowa'a Yahudi ua: Ngoi Yesus 'ai so-soma'a di'a ngowa'a Yahudi ua re ngoi to sitoro mode-mode'e mangale 'ari munara gena-ge, sababu ngowa'a Yahudi ua sanga salamata.
45011014	Dadi na'o nyengara gari'a ngoi to sigo-goḏi 'ari ioronongoḏu ngowa'a Yahudi manga 'akala re sinyingara, la mamuni'a tamanga sigolona ḏuanga i'a sanga salamata ḏi'i.
45011015	Sababu wakutu Ma Jou'ongu Madutu 'o itomo ngowa'a Yahudi, ma ngo'omo 'i welanga di'a ngowa'a mo-moini toma dungia sitabi donga ananga nyengara 'aḏi marimoi ra Ma Jou'ongu Madutu. Dadi tantu ḏua Unanga 'o pula'a barakati lebe lamo'o i'a reo barakati gena-ge, wakutu Unanga 'o dawongo ngowa'a Yahudi moju. Barakati gena-ge ḏuanga i'a ma tero sa'olo ngowa'a raḏi sengene, dadunu 'aḏi 'ahu moju!
45011016	Na'o roti jule moi ri sipula'a ra Ma Jou'ongu Madutu sa'olo hasili ma jomolo, gena-ge ma ngale roti mo-moini di'a Unanga ḏi'i. Na'o ate ma utu'u di'a Ma Jou'ongu Madutu, ma uma-umanga di'a Unanga ḏi'i. Re Abraham, Isak, re 'a Yakub ma tero sa'olo ate ma utu'u, re ananga manga ju'uda ma tero sa'olo ate ma uma-umanga. Na'o ete re dotumu gena-ge Ta Ma Jou'ongu Madutu, so'o gena ḏi'i manga ju'uda mai Ta Unanga.
45011017	Sidogo ḏi'i, Israel manga ete re dotumu ma ju'uda mamuni'a gena-ge, ma tero sa'olo ate zaitun ma umanga ga'a ngowa'a ya tola'a. Re ngini ngowa'a Yahudi ua ma tero sa'olo zaitun ma ja-jaga ga'a 'i konyo toma bangana. Re jaga-jaga ma la'o gena-ge 'i sipata toma ate zaitun ma lese di'a singali umanga ga'a ri sitola'a. Ḏua jaga 'i sanga oromo toma ate zaitun ma utu'u nange-ge. So'o gena ḏi'i ngini ngowa'a Yahudi sanga barakati ga'a Ma Jou'ongu Madutu 'o sijaji toma ngowa'a Yahudi manga ju'uda.
45011018	Sababu gena-ge, awa ngini ni matoro re ni sipa-pake ua ngowa'a Yahudi ga'a Ma Jou'ongu Madutu ya'u itomo, ananga gena-ge ga'a ma tero sa'olo ate ma umanga ga'a ngowa'a ya tola'a. Ngini balasu ni 'eli-'elingi ne: Ngini ḏi'i pa'i ma tero sa'olo ate ma umanga ḇato. Re Ate ma umanga sanga ngo-ngoromo toma ate ma utu'u, ate ma utu'u sanga ngo-ngoromo ua toma ate ma utu'u!
45011019	Awa ngini ni sangoro so'o ne: “Tero mode'e. Mada'a ma umanga ga'a ngowa'a ya tola'a gena-ge di'a ngene nena-ne ngowa'a Yahudi ua ga'a ma tero sa'olo ate ma ja-jaga ga'a sipata toma ate ma lese.”
45011020	Gena-ge tero mode'e ḏi'i. Mada'a ngini balasu ni 'eli-'elingi ne: Ma Jou'ongu Madutu 'o itomo ngowa'a Yahudi gena-ge sababu manga ngo-ngaku ra Yesus ua. Re Ma Jou'ongu Madutu 'o dawongo ngini pa'i sababu ninga ngo-ngaku ra Yesus ḇato. Dadi awa ngini ni mabasono momole. Siḏibo ḏi'i, ngini balasu ni basono mojongo re dadi ni silamo'o Ma Jou'ongu Madutu.
45011021	Sababu kalaha ngowa'a Yahudi gena-ge ma uma-umanga ma mulaingi, Ma Jou'ongu Madutu 'o itomo ananga sababu manga ngo-ngaku ra Yesus ua. Tantu ḏua, na'o ninga ngo-ngaku ra Yesus riwara, Unanga nga'unu 'o itomo ḏi'i ngini ngowa'a Yahudi ua.
45011022	Sababu gena-ge totoho la-la ino Ma Jou'ongu Madutu 'ai la-la, re ḏi'i Unanga nyengara 'o sijuruhakimi reo hukumu. Unanga ro sijuruhakimi reo hukumu toma ngowa'a Yahudi ga'a manga ngo-ngaku ra Yesus ua. Mada'a Unanga 'o sijumu 'Ai la-la ra ngini ngowa'a Yahudi ua, na'o ngini ninga ngo-ngaku tau-taunu ra Unanga ga'a ro sijumu 'Ai la-la ra ngini. Mada'a na'o ngini ni 'a'a so'o gena ua, Unanga 'o itomo ngini ḏi'i.
45011023	Re na'o ngowa'a Yahudi 'aḏi maḏibo toma ngo'omo boloto re pula'a manga ngo-ngaku ra Yesus, Ma Jou'ongu Madutu 'o dawongo ananga moju sababu Unanga 'ai kuasa ga'a lai lamo'o.
45011024	Sababu na'o ngini ngowa'a Yahudi ua, ga'a ma tero sa'olo ate zaitun ma ja-jaga toma bangana, Unanga nga'unu 'o sipata ngini toma ate zaitun ma lese lamo'o ga'a ya so'ana. Dadi lebe gapanga umanga toma ate zaitun ya so'ana nga'unu ya sipata toma ngi'i ma siḏa toma ate zaitun ma lese lamo'o.
45011025	Ioronongoḏu ngo-ngaku rimoi, ngoi to mau ngini ni waro mangale 'ori i'a ga'a rahasia ma siḏa, la ni dadi ngowa'a momole ua. Rahasia nena-ne: Ngowa'a Yahudi mamuni'a manga 'akala re sinyingara 'i dadi te'e, singadolo ngowa'a Yahudi ua ga'a Ma Jou'ongu Madutu ro cumutu, ananga mo-moini 'aḏi pula'a manga ngo-ngaku ra Yesus.
45011026	Re dadi ngowa'a Israel mo-moini ḏuanga i'a sanga salamata. Gena-ge ma tero sa'olo toma Boku 'Ofi-'Ofi ma dara 'i silefo so'o ne: “Salamata ma cimi toma Sion ḏuanga i'a 'O sapolo, Unanga ḏuanga i'a 'A singi-ngiranga Yakub 'ai ju'uda manga kajahatana.
45011027	Re Ngoi to 'a'a jaji nena-ne ra ananga: Toma 'orasa gena-ge, Ngoi ta singi-ngiranga ananga manga ḏosa.”
45011028	Ngowa'a Yahudi Ma Jou'ongu Madutu 'ai lawana, sababu ananga gena-ge 'aḏi oḏu'u dawongo Habari Roanga. Re gena-ge 'i dadi 'utungu rimoi di'a ngini ngowa'a Yahudi ua. Mada'a ngowa'a Yahudi, Unanga ya'u dadalara moju. Sababu toma 'ua re 'au wali ananga, Unanga ya'u cumutu ḏua, re Unanga 'o 'elingi tau-taunu 'Ai jaji tamanga ete re dotumu.
45011029	Sababu na'o Ma Jou'ongu Madutu ro cumutu re ro sibarakati bangsa rimoi, sanga ua Unanga 'a sitotomo ua 'oru ga'a Unanga ro sijaji re Unanga ra si'a'a ma siḏa.
45011030	Ua re 'au wali, ngini ngowa'a Yahudi ua ni mete'e ua Ma Jou'ongu Madutu. Mada'a 'orasa nange-ne Ma Jou'ongu Madutu ro sijumu 'ai 'akala re sinyingara ma la-la ra ngini, sababu ngowa'a Yahudi 'aḏi mete'e Unanga ua.
45011031	So'o gena ḏi'i di'a ngowa'a Yahudi. Ananga gena-ge raḏi mete'e Ma Jou'ongu Madutu ua, la 'orasa nange-ne Ma Jou'ongu Madutu 'a sijumu 'Ai 'akala re sinyingara ma la-la ra ngini ngowa'a Yahudi ua. Mada'a ḏuanga i'a Unanga 'o sijumu 'ai 'akala re sinyingara ma la-la ḏi'i ra ananga ngowa'a Yahudi, sababu Unanga ro sijumu 'Ai 'akala re sinyingara ma la-la ra ngini, ngowa'a Yahudi ua.
45011032	Ma Jou'ongu Madutu 'o si'a'a ngowa'a mo-moini 'aḏi dadi ma tero sa'olo ngowa'a bui, sababu ananga raḏi mete'e Unanga ua. Unanga 'a siḏagi so'o gena, la Unanga nyengara 'o sijumu 'Ai 'akala re sinyingara ma la-la ra ananga mo-moini.
45011033	Ma Jou'ongu Madutu 'ai mura re dadalara ma pari cua toma ngowa'a mo-moini. Unanga gena-ge 'Ai 'akala ma soro'unu re 'Ai wo-waro ma pari cua ḏi'i. 'A guna ua nga'unu 'a sahe Unanga 'ai maksudu! 'A guna ua nga'unu 'a sahe Unanga 'ai ngo'omo!
45011034	Toma Boku 'Ofi-'Ofi 'i silefo so'o ne: “ 'A guna ua nga'unu 'o sahe 'Ai fikirana! 'A guna ua nga'unu 'o pula'a duga re domolo ra Unanga.”
45011035	“ 'A guna ua ro pula'a soi moi nyangu 'ori i'a rimoi ra Ma Jou'ongu Madutu, kara 'o golo'o enanga ma balasa.”
45011036	Sababu mo-moini toma diwanga re dungia ma dara, Ma Jou'ongu Madutu ra sidadi. Mo-moini gena-ge ma 'asala ra Ma Jou'ongu Madutu tala re di'a Unanga ḏi'i. Dadi, ino ngene wo puji re silamo'o Ma Jou'ongu Madutu, nena re si'a kasingado-ngadolo i'a. 'Amin.
45012001	Ioronongoḏu ngo-ngaku rimoi, Ma Jou'ongu Madutu 'o sijumu 'Ai 'akala re sinyingara ma la-la masala ra ngene. Sababu gena-ge, ngoi to golo'o mode-mode'e ra ngini mangale ngini ni pula'a ninga 'ahu ma tero sa'olo jou-jou ga'a 'ahu moju; pa'i 'ahu di'a Unanga ḇato re di'a sisanangi Unanga 'ai 'akala re sinyingara. Gena-ge ngo'omo rimoi di'a patasa silamo'o re siḏubuso Unanga.
45012002	Ni mete'e ngowa'a manga tabeata rawara ga'a nana'o ua Ma Jou'ongu Madutu. Siḏibo ḏi'i, sieanga i'a Ma Jou'ongu Madutu 'o si'a'a ngini ninga fikirana su-sungi singadolo ninga tabeata 'i dadi su-sungi. Ḏua ngini nga'unu ni waro Ma Jou'ongu Madutu 'ai 'akala ma mau: 'oru 'i la-la, 'i ti-tiai re ḏi'i 'i sisanangi 'Ai 'akala re sinyingara.
45012003	Ma Jou'ongu Madutu ro pula'a barakati nena-ne ra ngoi: Unanga 'o siwatasa ngoi sa'olo Yesus 'ai so-soma'a. Sababu gena-ge, ngoi to pula'a duga re domolo nena-ne ra ngini mo-moini: Awa ni ta'ajiri lebe la-lamo'o reo ninga diri. Siḏibo ḏi'i, ngini matengo re matengo balasu tatamo ninga diri ga'a ma duhu 'i patasa mete'e ninga ngo-ngaku ma balangu, ga'a Ma Jou'ongu Madutu ro pula'a ra ngini matengo re matengo.
45012004	Ngene nanga lese 'age ma bageanga lai repe mada'a ma lese pa'i rimoi ḇato. Re lese ma bageanga rimoi re rimoi 'i siḏagi munara 'i ma tero ua.
45012005	So'o gena ḏi'i di'a ngene: Ngene lao repe mada'a rewo dadi ma tero sa'olo lese rimoi, sababu wo marimoi ra Kristus. Sidogo ḏi'i, ngene matengo re matengo ma'u marimoi, sababu wo lese moi.
45012006	Ngene matengo re matengo wo sanga cocatu 'i ma tero ua, mete'e barakati ga'a Ma Jou'ongu Madutu ro pula'a ra ngene: Na'o matengo i'a sanga cocatu di'a siajele habari da'u ra Ma Jou'ongu Madutu tala, unanga balasu 'a siḏagi mete'e Ma Jou'ongu Madutu 'ai do-doto'o.
45012007	Matengo i'a ga'a sanga cocatu di'a siriono ngowa'a lelegu; balasu 'a pake cocatu gena-ge. Matengo i'a ga'a sanga cocatu di'a sidoto'o; balasu 'a pake cocatu gena-ge.
45012008	Matengo i'a ga'a sanga cocatu di'a sibabata ngowa'a, balasu 'a pake cocatu gena-ge. Matengo i'a ga'a sanga cocatu di'a sibalangu 'ai 'ori i'a rana toma ngowa'a lelegu; balasu 'a siḏagi rai 'akala re sinyingara ma mura. Matengo i'a ga'a sanga cocatu di'a gasa ngowa'a; balasu 'a siḏagi rai 'akala re sinyingara mode-mode'e. Matengo i'a ga'a sanga cocatu di'a sijumu 'ai 'akala re sinyingara ma la-la toma ngowa'a lelegu ga'a manga kuranga re ngadolo ua; balasu 'a siḏagi rai 'akala re sinyingara sa-sanangi.
45012009	Ngini balasu ni dadalara ngowa'a reninga 'akala re sinyingara mode-mode'e. Re ni emono 'oru ga'a 'i cira, ni macako'o namo-namoto toma 'oru ga'a 'i la-la.
45012010	Ngini balasu ni ma'u dadalara matengo re matengo, ma tero sa'olo ngini ngowa'a gia nongoḏu toma ngitu re ngale rimoi. Re ngini balasu ni cautu ma'u silamo'o matengo re matengo.
45012011	Ngini balasu ni cufala taninga munara di'a Ma Jou'ongu Madutu; awa ni pamalasa. Ngini ninga 'akala re sinyingara balasu 'i boloto tau-taunu; balasu ni de-de'oso Ma Jou'ongu Madutu reninga 'akala re sinyingara mode-mode'e.
45012012	Ni maroanga tau-taunu sababu ninga ngo-nganono. Ni pake 'akala ma ḇanyo toma susa re sangisara, re ni manyiata tau-taunu.
45012013	Ni siriono ngowa'a manga ngo-ngaku rimoi ra ngini ga'a manga kuranga re ngadolo ua. Re na'u dawongo ngowa'a tagi-tagi ino taninga wala reninga 'akala re sinyingara sa-sanangi.
45012014	Ni golo'o ra Ma Jou'ongu Madutu di'a 'O sibarakati ngowa'a ga'a sikisa ngini. Ya, ni sibarakati ananga gena-ge, sikutuki awa.
45012015	Ni monere sirimoi toma ngowa'a ga'a 'aḏi monere, re ni gaḏi sirimoi toma ngowa'a ga'a gaḏi.
45012016	Ngini ni 'ahu ma'u 'aro'o la matengo re matengo. Awa ni matoro, mada'a ni siholo tala ninga diri re ni 'ahu marimoi reo ngowa'a ga'a manga ḏe-ḏegoro toma 'aḏu. Awa ni sitede ninga diri sa'olo ngowa'a pahe masala, mada'a so'o gena ua.
45012017	Na'o ngowa'a 'aḏi 'a'a cira ra ngini, awa ni mabalasa. Mada'a ni sidodai 'ori i'a ma la-la toma ngowa'a mo-moini.
45012018	Na'o nyengara gari'a ma mulaingi ra ngini ino, balasu ni makutale di'a ni 'ahu dame toma ngowa'a mo-moini.
45012019	Ioronongoḏu ngo-ngaku rimoi, ngini ga'a ngoi tunu dadalara: Awa singadolo ni ma'u gogono 'akala. Sieanga ḇato maha Ma Jou'ongu Madutu ya'u sihukumu. Sababu toma Boku 'Ofi-'Ofi ma dara silefo so'o ne: “Ma Jou'ongu Madutu 'o kanau: ‘Ngoi nena-ne ḏuanga i'a ta'u balasa. Ngoi nena-ne ḏuanga i'a ta'u sihukumu.’ ” Gena-ge Ma Jou'ongu Madutu 'ai demo-demo.
45012020	Mada'a siḏibo ḏi'i, “Na'o ninga lawana 'o sawini; nu pula'a oromo. Re na'o unanga 'ai camala dudungu; nu pula'a ka'e ḇanyo. Sababu ninga ga'a so'o gena, unanga 'o mara'a, re awa-awa 'o maḏibo toma ngo'omo boloto.”
45012021	Awa ni balasa ngowa'a manga ga'a ma jira reo ngini ninga ga'a ma jira ḏi'i. Sababu na'o ngini ni 'a'a so'o gena, jira sita'aloko ngini. Siḏibo ḏi'i, ngini ni balasa ga'a ma jira ra ngini gena-ge reo ninga ga'a ma la-la. Dadi ngini sita'aloko jira.
45013001	Ngene matengo re matengo balasu ta'aloko toma pamarenta, sababu pamarenta rimoi i'a mai ua ga'a sanga kuasa ua ra Ma Jou'ongu Madutu tala. Re pamarenta ya siḏagi manga kuasa mete'e Ma Jou'ongu Madutu 'ai 'akala ma mau.
45013002	Sababu gena-ge, ngowa'a ga'a lawana pamarenta ma tero ḇato 'aḏi lawana 'oru ga'a Ma Jou'ongu Madutu 'a siwatasa. Re ananga ḏuanga i'a 'aḏi sanga hukumu.
45013003	Sababu, ngowa'a ga'a siḏagi 'ori i'a ma la-la, ananga gena-ge 'aḏi mojongo pamarenta awa. Pa'i ngowa'a ga'a 'aḏi siḏagi 'ori i'a ma jira, ngowa'a gena-ge balasu 'aḏi mojongo pamarenta. Dadi na'o ngini mau ni mojongo ua pamarenta, ngini balasu ni siḏagi 'ori i'a ma la-la, re ni sanga puji re silamo'o toma pamarenta ma bi-biri'i.
45013004	Sababu pamarenta ma bi-biri'i gena-ge Ma Jou'ongu Madutu 'ai falalomu ga'a 'aḏi munara, la ngini sanga 'ahu ma la-la. Mada'a na'o ni siḏagi 'ori i'a ma jira, ngini balasu ni mojongo bi-biri'i gena-ge, sababu ananga sanga kuasa di'a sihukumu ngowa'a. Pamarenta ma bi-biri'i gena-ge Ma Jou'ongu Madutu 'ai falalomu, ga'a singe-ngeta'a hukumu di'a ngowa'a ga'a siḏagi 'ori i'a ma jira.
45013005	Sababu gena-ge, ngini balasu ni ta'aloko toma pamarenta, sababu ngini mau ni sanga hukumu ua, re ḏi'i ngini waro gena-ge 'i banari sababu ninga 'akala re sinyingara ma kanau.
45013006	Gena-ge ḏi'i 'alasana ngini balasu ni fangu balastengi, la pamarenta ma bi-biri'i nyengara 'aḏi siḏagi tau-taunu manga munara sa'olo Ma Jou'ongu Madutu 'ai falalomu.
45013007	Dadi balasu ni pula'a ra guna ḇato 'oru ga'a ni mabanyatoro ra ananga: Na'o ni mabanyatoro balastengi 'oru ḇato; ḏua ni fangu ninga balastengi mo-moini. Na'o gena-ge 'i patasa di'a ta'aloko ra ananga; ḏua ni ta'aloko ra ananga. Na'o gena-ge 'i patasa di'a silamo'o ananga; ḏua ni silamo'o ra ananga.
45013008	Awa ngini ni mabanyatoro ra guna ḇato. Mada'a pa'i banyatoro rimoi ḇato ga'a balasu ni fangu tau-taunu: Ngini balasu ni ma'u dadalara matengo re matengo. Sababu 'a guna ḇato 'o dadalara toma ngowa'a lelegu, unanga ra sitotomo 'a Musa 'ai hukumu.
45013009	Sababu toma hukumu gena-ge 'age parenta so'o ne: “Ni tinikai awa, Ni sisengene ngowa'a awa, Ni tori'i awa, Ni nyafusu ngowa'a lelegu manga 'ori i'a awa.” Na'o ngini ni mete'e pa'i parenta rimoi ḇato so'o ne: “Ni dadalara ngowa'a lelegu ma tero sa'olo ni dadalara ninga diri masiretene,” ngini ni mete'e mo-moini gena-ge re parenta ma lelegu ḏi'i.
45013010	Ngowa'a ga'a remanga dadalara toma ngowa'a lelegu, ananga 'aḏi siḏagi 'ori i'a ma jira ua toma ngowa'a lelegu. Sababu gena-ge, na'o ngini ni dadalara ngowa'a lelegu, ngini ni sitotomo 'a Musa 'ai hukumu.
45013011	Ngini balasu ni 'a'a so'o gena-ge, sababu ngini ni waro 'oru ga'a 'i patasa di'a 'a'a toma 'orasa nange-ne: Ngini balasu reni wangolo taninga tingidu, sababu ma 'orasa lebe cori i'a wakutu Ma Jou dadunu 'o sapolo moju di'a sigasa ngene toma soroga, reo toma 'orasa ngene wo ngaku ma mulaingi.
45013012	Lobi'i sa'i ri palisi'i, ti'ara riwara ri wangere. Dadi, ino ngene wo matogumu siḏagi 'ori i'a ma hafu-hafu. Re ino ngene wo sidodahe dare ma tarangi.
45013013	Ninga de'oso re ḏegoro balasu 'i patasa di'a 'orasa wangere: Awa 'a'a laya ngadolo pai-pai'i singadolo ni 'etolo. Awa ni 'a'a su-sudala fara muḏuo i'a, awa ni ruta bolo awa ni telengoro.
45013014	Siḏibo ḏi'i, ngini balasu ni mete'e Ma Jou Yesus Kristus 'Ai tabeata re 'Ai de'oso re ḏegoro, singadolo 'Ai tabeata re de'oso re ḏegoro gena-ge, enanga 'i dadi ma tero sa'olo ninga pakeanga. Re ni fikiri riwara mangale ni mete'e ninga tabeata baraḏosa ma nyafusu.
45014001	'Age taninga sigolona, ananga ga'a manga ngo-ngaku 'i te'e nyangu mangale 'ahu ma ngo'omo su-sungi ma duhu sa'olo. Ngini balasu ni dawongo reninga 'akala re sinyingara mereoso ananga gena-ge. Awa ni rubutu ra ananga mangale manga 'atoranga ma lelegu reo ngini.
45014002	Si'ade-'ade: 'Age mamuni'a ga'a 'aḏi ngaku nyengara 'aḏi oromo 'oru ḇato. Mada'a 'age ḏi'i ngowa'a lelegu ga'a manga ngo-ngaku 'i te'e nyangu, ananga 'aḏi masibasono tala nyengara 'aḏi oromo pa'i uge-uge ḇato.
45014003	Ngowa'a ga'a nyengara oromo 'oru ḇato, awa ngini ni sipake-pake ua ananga ga'a pa'i 'aḏi oromo uge ḇato. So'o gena ḏi'i, ngowa'a ga'a oromo pa'i uge ḇato, awa ngini ni sisala ananga ga'a 'aḏi oromo 'oru ḇato. Sababu ngowa'a gena-ge Ma Jou'ongu Madutu ro dawongo ananga.
45014004	Ngini nena-ne 'a guna singadolo nga'unu sijuruhakimi tuanga lelegu 'ai falalomu?! Falalomu gena-ge bae 'o eta'a sababu 'o rapu, bae 'o te'oso sababu 'o banari, gena-ge unanga 'ai tuanga ma 'urusana. Re tantu ḏua falalomu gena-ge ḏuanga i'a 'o te'oso sababu Ma Jou 'o riono side'oso unanga gena-ge.
45014005	'Age mamuni'a ga'a 'aḏi mata'ajiri so'o ne: Wangere nange-ne lebe la-lamo'o i'a reo wangere ma lelegu. Mada'a 'age ḏi'i ngowa'a ma lelegu ga'a 'aḏi mata'ajiri so'o ne: Wangere-wangere gena-ge ma tero mo-moini. Mada'a lebe la-lamo'o ma re'u i'a nena-ne: Matengo re matengo balasu 'o mete'e 'oru ga'a unanga 'o ngaku mode-mode'e mangale Ma Jou'ongu Madutu 'ai 'akala ma mau.
45014006	Matengo i'a ga'a 'o siwola i'a wangere rimoi sa'olo lai lamo'o; unanga 'o 'a'a so'o gena, la silamo'o Ma Jou. Re matengo i'a ga'a 'o oromo ngo-ngoromo 'oru ḇato; unanga 'o 'a'a so'o gena, la silamo'o Ma Jou sababu unanga ro sibere ie 'ai murasa ma la ra Ma Jou'ongu Madutu. So'o gena ḏi'i matengo i'a ga'a 'o oromo pa'i uge-uge ḇato; unanga 'o 'a'a so'o gena, la silamo'o Ma Jou re 'o sibere 'ai murasa ma la ra Ma Jou'ongu Madutu.
45014007	Ngene wo 'a'a so'o gena sababu matengo i'a mai ua 'o 'ahu di'a mete'e unanga 'ai mau masiretene, re matengo i'a mai ua 'o sengene mete'e unanga 'ai mau masiretene ḏi'i.
45014008	Sababu na'o ngene wo 'ahu, ngene wo 'ahu gena-ge mete'e Ma Jou 'ai mau. Re na'o ngene wo sengene, ngene wo sengene mete'e Unanga 'ai mau. Sababu bae ngene wo 'ahu, bae ngene wo sengene; ngene ta Unanga.
45014009	Ma sababu gena, Kristus ro sengene re dadunu Ro 'ahu moju. Dadi bae ngowa'a 'ahu-'ahu bae ngowa'a raḏi sengene, Unanga gena-ge nanga Jou.
45014010	Dadi i'a sa'olo ngini nena-ne mau sipa-pake ua ioronongoḏu ngo-ngaku rimoi ga'a 'aḏi oromo pa'i uge-uge ḇato?! Bolo i'a sa'olo ngini nena-ne mau sisala ioronongoḏu ngo-ngaku rimoi ga'a 'aḏi oromo ngo-ngoromo mo-moini?! Sababu ngene mo-moini ḏuanga i'a wo talaḏi Ma Jou'ongu Madutu di'a Unanga 'o sijuruhakimi ngene.
45014011	Sababu toma Boku 'Ofi-'Ofi ma dara 'i silefo so'o ne: “Ma Jou'ongu Madutu 'o kanau, ‘Mode-mode'e sa'olo Ngoi to 'ahu, ngowa'a mo-moini matengo re matengo 'aḏi maḏipolono ra Ngoi 'ari biono. Re ananga mo-moini matengo re matengo 'aḏi kanau mangale Ngoi nena-ne Ma Jou'ongu Madutu.’ ”
45014012	Dadi ngene mo-moini matengo re matengo balasu masiajele mode-mode'e mangale ngene nanga de'oso re ḏegoro ra Unanga.
45014013	Sababu gena-ge, awa ngene wo sijuruhakimi matengo re matengo. Siḏibo ḏi'i, ngini balasu ni makutale ni 'a'a dola'aku awa, singadolo ninga ioronongoḏu ngo-ngaku rimoi 'aḏi pele'e bolo eta'a toma ḏosa.
45014014	Sababu ngoi reto marimoi ra Kristus, ngoi to ngaku mode-mode'e mangale ngo-ngoromo 'i cua ga'a 'i wosono Tai momina. Mada'a na'o matengo i'a ga'a 'o ta'ajiri mangale ngo-ngoromo rimoi 'i wosono; tantu ḏua ngo-ngoromo gena-ge 'i wosono di'a unanga.
45014015	Na'o ninga ioronongoḏu ngo-ngaku rimoi 'ai 'akala re sinyingara 'i kangela sababu ngini ni oromo ngo-ngoromo ga'a unanga 'o oḏi'i re 'o mafikiri mangale ngo-ngoromo 'i wosono; ḏua ngini ni sijumu dadalara ua ra unanga. Kristus ro sengene di'a unanga, dadi awa ngini ni sijira 'ai ngo-ngaku sababu ngo-ngoromo ga'a ni oromo.
45014016	Sababu gena-ge, awa ngini ni siḏagi 'oru ḇato ga'a la-la mete'e ngini; mada'a ninga ioronongoḏu ngo-ngaku rimoi 'o kanau, “Gena-ge 'i cira.”
45014017	Sababu ra Ma Jou'ongu Madutu 'ai parenta ma dara, 'oru ga'a matengo i'a 'a oromo bolo 'a ka'e, gena-ge 'i la-lamo'o ua. Mada'a enanga ga'a lebe la-lamo'o ma re'u i'a so'o ne: Ngene balasu wo 'ahu sa'olo ngowa'a loasa re banari, re ngene wo ma'u dame matengo re matengo, re ḏi'i ngene balasu wo maroanga sababu Ma Ngagara 'Ofi-'Ofi taninga 'akala re sinyingara.
45014018	Sababu 'a guna ḇato ga'a 'o de-de'oso Kristus ma duhu so'o gena, unanga gena-ge 'o sisanangi Ma Jou'ongu Madutu 'ai 'akala re sinyingara, re ngowa'a lelegu 'u silamo'o unanga.
45014019	Sababu gena-ge, ino ngene wo makutale mode-mode'e di'a 'ahu ma'u 'aro'o la, re ma'u site'e nanga ngo-ngaku.
45014020	Awa ngene wo sijira Ma Jou'ongu Madutu 'ai munara tananga ioronongoḏu ngo-ngaku rimoi manga 'akala re sinyingara, sababu ngo-ngoromo ga'a ngene wa oromo. Mode-mode'e ngo-ngoromo 'oru ḇato 'i wosono ua. Mada'a na'o 'oru ga'a ngene wa oromo 'i sigasa ioronongoḏu ngo-ngaku rimoi ma lelegu 'aḏi eta'a toma ḏosa, ḏua ngene nanga ga'a gena-ge 'i rapu!
45014021	Jobilaha ngini ni oromo haiwani ma la-la'eme awa bolo ka'e 'anggur awa bolo ni siḏagi 'oru ḇato awa ga'a si'a'a ninga ioronongoḏu ngo-ngaku rimoi 'aḏi eta'a toma ḏosa.
45014022	Dadi sieanga ḇato Ma Jou'ongu Madutu 'o waro mangale 'oru ga'a ngini ni ngaku mangale oromo re ka'e. Bara'utungu ngini, na'o ngini ni siḏagi 'oru ga'a ni fikiri 'i banari re ḏi'i ninga 'akala re sinyingara 'i sijuruhakimi ngini ua.
45014023	Mada'a na'o matengo i'a 'o oromo ngo-ngoromo re 'ai 'akala re sinyingara 'i taka-taka, Ma Jou'ongu Madutu ru singe-ngeta'a hukumu unanga. Sababu unanga gena-ge 'a mete'e 'ai ngo-ngaku ua. Re 'oru ḇato ga'a ngene wo siḏagi na'o ga'a mete'e ua nanga ngo-ngaku, gena-ge 'i ḏosa.
45015001	Ngene nena-ne ga'a nanga ngo-ngaku 'i te'e ra Kristus, balasu wo sijumu 'akala ḇanyo toma ngowa'a ga'a manga ngo-ngaku 'i te'e nyangu. Ino ngene pa'i wa sisanangi awa ngene nanga diri masiretene ḇato!
45015002	Sidogo ḏi'i, ngene matengo re matengo balasu wo siḏagi 'oru ga'a sisanangi re siriono nanga ioronongoḏu ngo-ngaku rimoi, la ananga manga ngo-ngaku lebe te'e.
45015003	Sababu Kristus ḏi'i 'o disa ua di'a sisanangi 'ai diri masiretene. Mada'a ma tero sa'olo toma Boku 'Ofi-'Ofi ma dara ri silefo mangale Kristus ro kanau ra Ma Jou'ongu Madutu so'o ne: “Demo je-jengere ga'a ngowa'a 'aḏi kanau ra Ma Jou'ongu Madutu, gena-ge ri singe-ngeta'a ra Ngoi.”
45015004	'Oru ga'a ri silefo toma Boku 'Ofi-'Ofi ma dara, mo-moini gena-ge di'a sidoto'o ngene. Sababu do-doto'o toma boku gena-ge, ngene nga'unu wo tahana susa re sangisara re sibabata ngene, dadi nanga ngo-nganono ra Ma Jou'ongu Madutu 'i dadi te'e.
45015005	Ngoi to golo'o ra Ma Jou'ongu Madutu ga'a nu sibabata ninga 'akala re sinyingara re siriono ngene wo tahana toma susa re sangisara ma dara, di'a nu siriono ngini ni 'ahu ma'u 'aro'o la ino matengo re matengo sa'olo ngini ni mete'e Kristus Yesus,
45015006	la ngini ni marimoi ni puji re silamo'o Ma Jou'ongu Madutu, Ma Jou Yesus Kristus 'ai Ḇaḇa.
45015007	Sababu gena-ge ioronongoḏu ngo-ngaku rimoi, ngini balasu ni ma'u dawongo matengo re matengo ma tero sa'olo Kristus 'o dawongo ngini, la ngowa'a 'aḏi puji re silamo'o Ma Jou'ongu Madutu.
45015008	Awa ni sidaioranga mangale Kristus ro sapolo toma dungia di'a 'O de-de'oso ngowa-ngowa'a Yahudi, la Unanga 'o sijumu ra ngene mangale Ma Jou'ongu Madutu 'o cufala sitotomo 'Ai jaji tananga ete re dotumu.
45015009	Ḏi'i Kristus 'o sapolo toma dungia nena-ne, la ngowa'a Yahudi ua 'aḏi puji re silamo'o Ma Jou'ongu Madutu sababu Unanga 'a sijumu 'ai 'akala re sinyingara ma la-la ra ananga. Gena-ge ma tero sa'olo 'a 'Olana Daud 'o kanau ra Ma Jou'ongu Madutu ga'a 'i silefo toma Boku 'Ofi-'Ofi ma dara so'o ne: “Sababu gena-ge, wakutu ngoi 'age toma ngowa'a Yahudi ua manga sigolona, ngoi to puji re silamo'o Ma Jou'ongu Madutu; ngoi to manyanyi puji re silamo'o 'Ai lomanga.”
45015010	Re toma Boku 'Ofi-'Ofi ri silefo ḏi'i so'o ne: “Maroanga ngini ga'a ngowa'a Yahudi ua mamete'e reo ngowa'a Yahudi ga'a 'Ai 'umata.”
45015011	Re ḏi'i so'o ne: “Hei ngini ga'a ngowa'a Yahudi ua, puji re silamo'o Ma Jou'ongu Madutu, Ngowa'a mo-moini 'aḏi manyanyi puji re silamo'o Ma Jou'ongu Madutu.”
45015012	Re nabi Yesaya 'o kanau ḏi'i: “Ra Isai 'ai ju'uda ḏuanga i'a 'i supu matengo i'a, re bangsa-bangsa Yahudi ua, ananga Unanga gena-ge ḏuanga i'a ya'u parenta, re ngowa'a Yahudi ua ḏuanga i'a 'aḏi masinganono ra Unanga.”
45015013	Ngoi to golo'o ra Ma Jou'ongu Madutu ga'a ninga ngo-nganono ma cimi, di'a nu siromanga taninga 'akala re sinyingara ma dara reo roanga re dame ti-tiai, ngini ga'a reni ngaku Unanga, la sababu Ma Ngagara 'Ofi-'Ofi ma kuasa, ninga ngo-nganono 'i ganapu te'e.
45015014	'Ari ioronongoḏu ngo-ngaku rimoi, ngoi nena-ne to ngaku mode-mode'e mangale ngini ninga de'oso re ḏegoro 'i la-la, re ngini ni waro Yesus 'ai do-doto'o ti-tiai. Ngini ḏi'i nga'unu ni ma'u doto'o matengo re matengo.
45015015	Mada'a tari surata ma dara nena-ne, ngoi to nau'u di'a lefo mangale 'ori i'a mamuni'a sababu 'ari maksudu di'a si'elingi ngini mangale mo-moini gena-ge. Ngoi to lefo so'o gena, sababu Ma Jou'ongu Madutu 'ai mura re dadalara, Unanga ro siwatasa ra ngoi di'a
45015016	to dadi Kristus Yesus 'ai falalomu di'a ngowa'a Yahudi ua. Re ngoi 'ari munara gena-ge ma tero sa'olo 'imam di'a to singadolo Habari Roanga ra Ma Jou'ongu Madutu tala, la ngowa'a Yahudi ua 'aḏi dadi ma tero sa'olo jou-jou rimoi ga'a Ma Jou'ongu Madutu nyengara 'o dawongo sababu Ma Ngagara 'Ofi-'Ofi 'i siwola i'a ananga gena-ge di'a Unanga.
45015017	Sababu ngoi reto marimoi ra Kristus Yesus, ngoi nyengara to sitoro mangale 'ari munara gena-ge di'a Ma Jou'ongu Madutu.
45015018	Ngoi to nau'u di'a to kanau mangale pa'i ma duhu sa'olo Kristus ro sigasa ngowa'a Yahudi ua di'a mete'e Ma Jou'ongu Madutu, sababu Unanga gena-ge ro sipake 'ari demo re ganau re 'ari ga'a:
45015019	Ngoi nga'unu to 'a'a didina'o heranga re 'ori i'a hera-heranga sababu Ma Ngagara 'Ofi-'Ofi ma kuasa. Dadi Habari Roanga mangale Kristus, ngoi reta singadolo toma ngowa'a mo-moini: mulaingi toma limau Yerusalem singadolo toma limau Ilirikum.
45015020	Ma mulaingi, ngoi 'ari 'ulungu ma dara to tagi to singadolo Habari Roanga toma ngi'i-ngi'i ga'a ngowa'a ya 'isene nyangu mangale Kristus. Sababu ngoi to oḏu'u side'oso wala toma bangini ga'a ngowa'a lelegu ya ḏu-ḏuanga ḏua.
45015021	Siḏibo ḏi'i, ma tero sa'olo toma Boku 'Ofi-'Ofi ri silefo so'o ne: “Ngowa'a ga'a 'isene mangale Unanga nyangu, ḏuanga i'a 'aḏi 'isene re ananga ga'a 'aḏi 'isene nyangu mangale Unanga, ḏuanga i'a 'aḏi sahe.”
45015022	Sababu gena-ge, soi rai o'o i'a ngoi to sanga dola'aku di'a tini tutumu ngini.
45015023	Mada'a 'orasa nange-ne ngoi 'ari munara toma daeraha-daeraha gena-ge reta ḏuanga ḏua. Re musungu muḏuo i'a ḏua, ngoi to nyafusu to tutumu ngini,
45015024	dadi ngoi to nganono to tutumu ngini wakutu ngoi to tagi toma Spanyol re to tola'a i'a ngini ninga limau Roma di'a ma'u sanga ra ngini, kara kalaha ti'ara ua, to tegoro sanangi ra ngini. Togumu i'a ngoi to nganono ngini nga'unu ni riono ngoi, ta dowanga 'ari ḏo-ḏagi toma Spanyol.
45015025	Mada'a 'orasa nange-ne, ngoi ḏuanga i'a to tagi toma limau Yerusalem di'a to pula'a bu-bula'a ga'a ma 'asala ra Ma Jou'ongu Madutu 'ai 'umata toma daeraha Makedonia re Akhaya.
45015026	Sababu jama'ata-jama'ata toma daeraha Makedonia re Akhaya, ananga 'aḏi mafakati di'a 'aḏi pula'a manga bu-bula'a toma ngowa'a Yahudi ga'a manga 'ahu ma dinga'unu ua toma limau Yerusalem, ga'a raḏi dadi Ma Jou'ongu Madutu 'ai 'umata.
45015027	Ngowa'a Yahudi ua toma daeraha gena-ge, ananga raḏi mafakati remanga 'akala re sinyingara sa-sanangi, di'a 'aḏi riono so'o gena-ge. Ma nyonyata ananga 'aḏi mabanyatoro 'ori i'a toma ngowa'a Yahudi, sababu ananga ngowa'a Yahudi ua 'aḏi sanga barakati ra Ma Jou'ongu Madutu tala mete'e 'Ai jaji toma ngowa'a Yahudi. Dadi gena-ge 'i patasa di'a ananga riono remanga 'ori i'a rana toma ngowa'a Yahudi ga'a manga 'ahu ma dinga'unu ua.
45015028	Sababu gena-ge, si-siḏa ngoi balasu to siḏuanga 'ari munara gena-ge di'a to pula'a bu-bula'a ra ananga toma Yerusalem. Togumu i'a, ngoi to tagi toma Spanyol to tola'a i'a ngini ninga limau Roma.
45015029	Re tantu ḏua ngoi to waro wakutu ngoi to sapolo ra ngini, ngoi to gasa barakati ma repe ra Kristus di'a ngini.
45015030	Sababu nanga ngo-ngaku ra Ma Jou Yesus Kristus re sababu ḏi'i dadalara ga'a Ma Ngagara 'Ofi-'Ofi ri pula'a ra ngene matengo re matengo, ngoi to golo'o mode-mode'e ngini ni mamete'e ra ngoi di'a manyiata ra Ma Jou'ongu Madutu di'a ngoi.
45015031	Ni manyiata mangale Ma Jou'ongu Madutu 'o silalo'o ngoi toma ngowa-ngowa'a Yudea ga'a 'aḏi ngaku Yesus Kristus ua. Re manyiata ḏi'i mangale ngowa'a toma limau Yerusalem ga'a Ma Jou'ongu Madutu 'ai 'umata, ananga 'aḏi dawongo remanga 'akala re sinyingara sa-sanangi, bu-bula'a ga'a ngoi ta gasa.
45015032	Dadi na'o Ma Jou'ongu Madutu 'ai 'akala ma mau, ngoi nga'unu to sapolo ra ngini rari 'akala re sinyingara ma roanga. Re ḏi'i ngoi ta sibasono tala sanga hiburu sababu ngoi 'age taninga sigolona.
45015033	Ngoi to golo'o mangale Ma Jou'ongu Madutu ga'a pula'a dame, Unanga gena-ge 'o sieanga i'a ua ngini mo-moini. 'Amin.
45016001	Ngoi to sinana'o ra ngini matengo ga'a nanga biḏanga ngo-ngaku rimoi, 'ami lomanga ngo Febe. Munanga gena-ge 'ami de'oso re ḏegoro la-la re mo munara riono jama'ata toma Kengkrea.
45016002	Ngoi to golo'o ra ngini, ni dawongo munanga sa'olo ninga biḏanga ra Ma Jou'ongu Madutu 'ai 'umata, gena-ge 'i patasa di'a ngowa'a ngaku Yesus. Ni riono munanga na'o mo majangangata ra ngini, sababu munanga masiretene romo riono ngowa'a manga repe; re ngoi masiretene ḏi'i, munanga miri riono.
45016003	Siḏingoto 'ari tabea ra ngo Priskila re Akwila. Ananga 'ari ḏagilomu munara di'a Kristus Yesus.
45016004	Ananga nga muḏiḏi 'aḏi riono ngoi, singadolo sa'i sengene. Ngoi to pula'a murasa ma la ra ananga -- re pa'i ngoi masiretene ua, mada'a jama'ata-jama'ata toma bangsa Yahudi ua ḏi'i, ananga mo-moini 'aḏi pula'a manga murasa ma la ra ananga nga muḏiḏi.
45016005	Siḏingoto ḏi'i 'ari tabea toma jama'ata ga'a 'aḏi malomu ra ngo Priskila re Akwila manga wala. Siḏingoto 'ari tabea ra Epenetus ga'a ngoi to dadalara. Unanga ngowa'a ma mulaingi toma daeraha Asia, ga'a ngaku Kristus.
45016006	Siḏingoto 'ari tabea ra ngo Maria. Munanga mo munara mode-mode'e ra ngini.
45016007	Siḏingoto 'ari tabea ra Andronikus ra Yunias. Ananga re ngoi, ngomi bangsa rimoi re 'aḏi osama bui mamete'e ra ngoi. Wakutu ngoi to ngaku Kristus nyangu, ananga nga muḏiḏi raḏi ngaku Kristus siḏa. Ananga ḏi'i 'o sayanga ma jingi'i ra Yesus 'ai so-soma'a manga sigolona.
45016008	Siḏingoto 'ari tabea ra Ampliatus, ga'a ngoi to dadalara, sababu ngomi nga muḏiḏi minga 'ahu marimoi ra Ma Jou.
45016009	Siḏingoto 'ari tabea ra Urbanus, nanga ḏagilomu munara moi di'a Kristus. Siḏingoto 'ari tabea ra Stakhis, ga'a ngoi to dadalara.
45016010	Siḏingoto 'ari tabea ra Apeles. Unanga 'o basono susa re sangisara sababu 'ai ngo-ngaku, mada'a unanga ro ngaku re macako'o namo-namoto ra Kristus. Siḏingoto 'ari tabea ra 'a Aristobulus 'ai ngitu re ngale.
45016011	Siḏingoto 'ari tabea ra ngo Herodion. Munanga re ngoi ngomi bangsa rimoi. Siḏingoto 'ari tabea tari ioronongoḏu ngo-ngaku rimoi ra Narkisus 'ai ngitu re ngale.
45016012	Siḏingoto 'ari tabea ra ngo Trifena re ngo Trifosa ga'a 'aḏi munara mode-mode'e di'a Ma Jou. Siḏingoto 'ari tabea ra ngo Persis ga'a ngoi timi dadalara, munanga ḏi'i romo munara mode-mode'e ra Ma Jou.
45016013	Siḏingoto 'ari tabea ra Rufus re ma ngina, ga'a ma tero ḇato 'ari ngina madutu ḏi'i. 'A Rufus ngowa'a ngaku Yesus ga'a 'o sayanga ma jingi'i toma ngowa'a ngaku Yesus.
45016014	Siḏingoto 'ari tabea ra Asinkritus, ra 'a Flegon, ra Hermes, ra Patrobas, re ra Hermas, re toma ioronongoḏu ngo-ngaku rimoi mo-moini ga'a mamete'e ra ananga.
45016015	Siḏingoto 'ari tabea ra 'a Filologus re ngo Yulia, ra 'a Nereus re ma biḏanga re 'a Olimpas re toma ngowa'a ngaku Yesus mo-moini ga'a mamete'e ra ananga.
45016016	Ni ma'u siḏingoto ninga tabea i'a re ino matengo re matengo sa'olo gia nongoḏu ra Kristus. Ngowa'a ngaku Yesus mo-moini toma ngi'i 'ane-ne 'aḏi singadolo manga tabea ra ngini.
45016017	Ioronongoḏu ngo-ngaku rimoi, ngoi to golo'o mode-mode'e ra ngini: Ni ma'istiari ino toma ngowa'a ga'a ma'u sabi ḏuḏunu re 'aḏi siruwahe ninga ngo-ngaku ra Ma Jou'ongu Madutu, sababu ananga gena-ge manga do-doto'o 'i ma'u rapu reo do-doto'o ga'a ngini na sanga ḏua. Dadi ni maki-kiḏanga ra ananga.
45016018	Sababu ngowa'a ga'a 'aḏi 'a'a so'o gena-ge ananga 'aḏi munara ua di'a nanga Jou Kristus, mada'a di'a sisanangi ḇato ananga manga 'akala re sinyingara ma mau masiretene. Ananga gena-ge 'aḏi baja re 'aḏi kanau rema demo-demo lai rousu madutu di'a sihaga ngowa'a ga'a waro 'oru rimoi ua.
45016019	Ngowa'a mo-moini reni waro ngini mode-mode'e ni mete'e do-doto'o mangale Habari Roanga ra Ma Jou'ongu Madutu tala. Dadi ngoi masiretene to maroanga mangale ngini ninga de'oso re ḏegoro gena-ge. Mada'a ngoi to mau ngini 'akala soro'unu mangale 'ori i'a ga'a ma la-la, re ni mete'e ua 'ori i'a ma jira.
45016020	Dadi Ma Jou'ongu Madutu ga'a pula'a dame Tai ngowa-ngowa'a, Unanga jau-jau 'o sita'aloko 'Iblisi singadolo Enanga 'i ta'aloko ra ngini. Ngoi to golo'o ra Ma Jou Yesus mangale 'Ai mura re dadalara sieanga i'a ngini ua.
45016021	Timotius, 'ari ḏagilomu munara 'o siḏingoto 'ai tabea ḏi'i ra ngini. So'o gena ḏi'i 'a Lukius, 'a Yason re 'a Sosipater, ananga mo-moini re ngoi, ngomi bangsa rimoi.
45016022	Ngoi, Tertius ga'a lefo surata nena-ne, to siḏingoto 'ari tabea ra ngini mo-moini ga'a ioronongoḏu ngo-ngaku rimoi.
45016023	Gayus 'o siḏingoto tabea ra ngini. Ngoi, Paulus, to masiḏingoto tai wala re ngomi minga jama'ata 'aḏi malomu tai wala gena-ge ḏi'i. 'A Erastus, unanga limau ma pipisi ma gu-gu'u, 'o siḏingoto 'ai tabea ra ngini. So'o gena ḏi'i nanga ioronongoḏu matengo ngo-ngaku rimoi, 'a Kwartus. [
45016024	Ngoi to golo'o ra Ma Jou Yesus Kristus mangale 'Ai mura re dadalara sieanga i'a ngini ua. 'Amin.]
45016025	Puji re silamo'o Ma Jou'ongu Madutu! Unanga ga'a Rai kuasa 'i site'e ninga ngo-ngaku sababu reni dawongo Habari Roanga ga'a ngoi reta singadolo mangale Yesus Kristus. Ngoi reta singadolo habari gena-ge mete'e 'oru ga'a Ma Jou'ongu Madutu ra sijumu ra ngoi, mada'a toma 'ua re 'au wali moju ngene wa waro ua.
45016026	Mada'a nange-ne mete'e Ma Jou'ongu Madutu 'ai parenta, Unanga ga'a 'ahu kasingado-ngadolo i'a, habari gena-ge 'i siajele re sijumu toma bangsa mo-moini mete'e nabi-nabi manga boku, la ngowa'a mo-moini nyengara ya ngaku re ya mete'e Unanga.
45016027	Unanga gena-ge Ma Jou'ongu Madutu ga'a pa'i matengo ḇato re 'akala soro'unu ma cimi. Ino ngene wo puji re silamo'o Unanga kasingado-ngadolo i'a sababu Yesus Kristus 'ai ga'a. 'Amin.
46001001	Surata nena-ne ma 'asala ra ngoi Paulus re ra Sostenes, unanga gena-ge ga'a ngene nanga ioronongoḏu ngo-ngaku rimoi. Ngomi ma siḏingoto surata gena-ge di'a ioronongoḏu ngo-ngaku rimoi toma jama'ata Korintus. Ngini ga'a Ma Jou'ongu Madutu ro 'aro'o di'a ni dadi Unanga 'ai Jama'ata sababu Kristus Yesus 'o si'ofi ngini ḏua. Ngomi ma siḏingoto ḏi'i surata gena-ge toma ngowa'a mo-moini toma ngi'i le'a ḇato ga'a raḏi silamo'o re siḏubuso Ma Jou Yesus Kristus, manga Jou re nanga Jou. Ngoi, Paulus, masiretene to dadi Kristus Yesus 'ai so-soma'a sababu Ma Jou'ongu Madutu 'o 'aro'o ngoi, gena-ge 'i mete'e 'Ai mau.
46001003	Ngoi re Sostenes, ngomi mi manyiata ra Ma Jou'ongu Madutu nanga Ḇaḇa, re Yesus Kristus nanga Jou, la 'Aḏi pula'a dame re 'Aḏi pula'a ḏi'i mura re dadalara ra ngini.
46001004	Ngoi to sibere ie murasa ma la tau-taunu tari Jou'ongu Madutu mangale ngini, sababu Unanga 'Ai mura re dadalara ngini reni dawongo cocatu-cocatu. Gena-ge 'i dadi pa'i sababu ngini ni marimoi ra Kristus Yesus ḇato.
46001005	Ma Jou'ongu Madutu 'o pula'a ḏua cocatu fara muḏuo i'a ga'a ni paralu, sababu ngini reni marimoi ra Kristus: Ma Jou'ongu Madutu ro pula'a wo-waro fara muḏuo i'a re Unanga ro pula'a ḏi'i kuasa di'a singadolo 'Ai demo ra ngini.
46001006	Enanga gena-ge 'i dadi bukiti rimoi mangale habari ga'a ngoi ta singadolo mangale Kristus ra ngini, 'i banari sababu 'i waiti ḏua taninga 'ahu ma dara,
46001007	singadolo reni dawongo cocatu mo-moini kama kuranga ua wakutu ngini totoma nanga Jou Yesus Kristus dadunu 'o sapolo moju.
46001008	Ma Jou'ongu Madutu ḏuanga i'a 'o riono ngini di'a ni macako'o namo-namoto taninga ngo-ngaku singadolo dungia ma ḏo-ḏogumu, la toma 'orasa gena-ge nanga Jou Yesus Kristus dadunu 'o sapolo moju, ngini ninga de'oso re ḏegoro kama rapu ua.
46001009	Ma Jou'ongu Madutu ḏuanga i'a 'o 'a'a so'o gena-ge sababu 'O cufala di'a sitotomo 'Ai jaji. Unanga gena-ge ga'a ro 'aro'o ngini di'a ni marimoi Tai Ngowa'a Nau'u, Yesus Kristus, nanga Jou.
46001010	Ioronongoḏu ngo-ngaku rimoi, rema Ma Jou Yesus 'ai kuasa, ngoi to golo'o mode-mode'e balasu ni sirimoi ninga 'akala ma sanga. Awa ni ma'u tolabe singadolo ni ma'u salira. Ngini balasu ni marimoi, ni sirimoi ninga wo-waro re ninga 'akala ma sanga.
46001011	'Ari ioronongoḏu ngo-ngaku rimoi, ngoi to sanga waro toma ngowa'a mamuni'a ra ngo Kloe 'ami ngitu re ngale, mangale ngini ma'u tolabe.
46001012	'Ari maksudu nena-ne: 'Age mamuni'a taninga sigolona ga'a 'aḏi kanau, “Ngoi 'ari guru 'a Apolos,” mamuni'a ḏi'i 'aḏi kanau, “Ngoi 'ari guru 'a Paulus,” re mamuni'a ḏi'i 'aḏi kanau, “Ngoi 'ari guru 'a Petrus” re 'age ḏi'i mamuni'a 'aḏi kanau, “Ngoi 'ari guru 'a Kristus.”
46001013	'A Kristus, ngene wo sibalangu yoḏu'u! Ngoi, Paulus to sengene toma salib di'a ngini?! So'o gena ua! Ngini ni sanga baptis ua ra Paulus 'ai lomanga?!
46001014	Ngoi to sibere ie murasa ma la ra Ma Jou'ongu Madutu sababu taninga sigolona ngoi tini baptis ngini ua, ḏuga-ḏuga pa'i 'a Krispus re 'a Gayus ḇato.
46001015	Sababu gena-ge, matengo i'a mai ua nga'unu 'o kanau mangale ngoi to baptis unanga ra ngoi 'ari lomanga.
46001016	(Oh ya, nange-ne kara ngoi ta si'elingi ie, 'a Stefanus 'ai ngitu re ngale ngoi ta'u baptis, mada'a ma lelegu ḏi'i ta 'elingi riwara.)
46001017	Kristus 'o 'utusu ngoi di'a to baptis ngowa'a ua, mada'a di'a to singadolo Habari Roanga ra Ma Jou'ongu Madutu tala. Mada'a ngoi ta pake ua demo ga'a manusia 'aḏi ta'ajiri 'akala soro'unu. Sababu na'o ngoi to 'a'a so'o gena-ge ngowa'a 'aḏi basono ua Yesus 'ai se-sengene toma salib ma kuasa.
46001018	Ngowa-ngowa'a ḏuanga i'a ga'a 'aḏi sanga sengene kasingado-ngadolo i'a, manga goro ino habari mangale Kristus 'O sengene toma salib 'i ma tero sa'olo 'ori i'a ga'a osama 'akala ua. Mada'a ra ngene ga'a Ma Jou'ongu Madutu 'o sisalamata ḏua, habari gena-ge 'i sijumu Ma Jou'ongu Madutu 'ai kuasa di'a 'O sisalamata ngowa'a.
46001019	Toma Boku 'Ofi-'Ofi ma dara 'i silefo so'o ne: “ 'Akala ma soro'unu ga'a mete'e manusia manga pahe, Ngoi ta singi-ngiranga. Re ngowa-ngowa'a pahe manga wo-waro, ngoi ta siruwahe.”
46001020	Dadi, ma faeda 'oru toma ngowa'a pahe?! Ma faeda 'oru guru 'agama?! Ma faeda 'oru ngowa'a dungia tukanga ma'u lawana?! Mo-moini gena-ge ma faeda 'i cua! Sababu Ma Jou'ongu Madutu ro sijumu manusia manga 'akala soro'unu ma tero sa'olo manusia manga haga.
46001021	Sababu manusia manga 'akala ma soro'unu, enanga sanga ua nana'o Ma Jou'ongu Madutu. Mada'a sababu Ma Jou'ongu Madutu 'ai 'akala ma soro'unu ma pari cua, Unanga gena-ge ro sitantukanga di'a 'O sisalamata ngowa'a ga'a raḏi ngaku 'Ai Habari Roanga. Habari Roanga gena-ge ngowa'a dungia 'aḏi ta'ajiri habari ma faeda 'i cua.
46001022	Ngowa-ngowa'a Yahudi 'aḏi golo'o didina'o-didina'o heranga sa'olo bukiti rimoi, la ananga 'aḏi ngaku Habari Roanga gena-ge. Re ngowa-ngowa'a Yunani, 'aḏi disa 'akala ma soro'unu, la ananga 'aḏi ngaku 'Ai Habari Roanga.
46001023	Mada'a ngene, pa'i wo singadolo habari mangale Kristus ga'a 'O sengene toma salib di'a 'O sisalamata ngene. Habari gena-ge ya siruwahe ngowa'a Yahudi manga rorasa. Re ngowa-ngowa'a Yahudi ua 'aḏi ta'ajiri habari gena-ge 'ori i'a ma haga.
46001024	Mada'a di'a ngowa-ngowa'a ga'a Ma Jou'ongu Madutu ro 'aro'o, bae ngowa'a Yahudi bae ngowa'a Yahudi ua, Habari Roanga gena-ge Ma Jou'ongu Madutu 'ai duhu di'a sijumu mangale 'Ai kuasa re 'Ai 'akala ma soro'unu.
46001025	Sababu enanga 'i waiti habari gena-ge mangale Kristus 'o sengene toma salib di'a 'O sisalamata ngene ga'a manusia 'aḏi ta'ajiri haga ra Ma Jou'ongu Madutu. Ma nyonyata haga gena-ge lebe kau'u reo manusia manga 'akala ma soro'unu! Re ḏi'i habari gena-ge 'i waiti 'oru ga'a manusia ta'ajiri lamahana ra Ma Jou'ongu Madutu, enanga lebe te'e reo manusia manga de-de'e.
46001026	Ioronongoḏu ngo-ngaku rimoi, na si'elingi ie ninga 'ahu wakutu Ma Jou'ongu Madutu 'o 'aro'o ngini nyangu. Taninga sigolona ni repe nyangu ga'a remanga 'akala ma soro'unu bolo remanga ḏe-ḏegoro, bolo remanga kuasa toma manusia manga momina.
46001027	Ma Jou'ongu Madutu ro sitantukanga di'a 'O cumutu ngowa'a ga'a ngowa'a dungia 'aḏi ta'ajiri ngowa'a haga, la 'O sipula'a mara'a toma ngowa'a dungia ga'a mabasono tala ananga ngowa'a 'akala soro'unu. Re Ma Jou'ongu Madutu 'o cumutu ngowa'a ga'a ngowa'a dungia 'aḏi ta'ajiri ngowa'a lamahana, la 'O sipula'a mara'a toma ngowa'a ga'a 'aḏi basono tala laḏi te'e.
46001028	Ma Jou'ongu Madutu 'o cumutu ḏua ngowa-ngowa'a ga'a kamanga ḏe-ḏegoro ua, sayanga ma jingi'i ua, ngowa-ngowa'a mapake ua, la Unanga 'a siwejere 'oru ḇato ga'a ngowa'a dungia 'aḏi ta'ajiri lebe ma re'u i'a.
46001029	Sababu gena-ge matengo i'a mai ua nga'unu 'o mahie 'ai diri ra Ma Jou'ongu Madutu 'ai biono.
46001030	Ma Jou'ongu Madutu masiretene 'O sirimoi ngini ra Kristus. Re Kristus gena-ge 'o dadi ma tero sa'olo Ma Jou'ongu Madutu 'ai 'akala ma soro'unu ra ngene. Re sababu ngene rewo marimoi ra Kristus, ngene wo dadi loasa re banari re wo dadi Ma Jou'ongu Madutu 'ai ngowa-ngowa'a 'ofi-'ofi re Unanga 'O tuusu ngene.
46001031	Sababu gena-ge ma tero sa'olo 'i silefo toma Boku 'Ofi-'Ofi: “Ngowa'a ga'a mau matoro, ngowa'a gena-ge balasu 'a sitoro mangale ga'a Ma Jou 'a si'a'a ra ananga.”
46002001	Ioronongoḏu ngo-ngaku rimoi, 'elingi wakutu ngoi to sapolo to tutumu ngini re to singadolo habari ra Ma Jou'ongu Madutu ino ra ngini: Ngoi ta pake demo-demo mete'e 'ari pahe bolo 'akala ma soro'unu ua.
46002002	Tari 'akala re sinyingara ma dara, ngoi reta sitatapu tala, ma di'ara sa'olo ngoi to tegoro taninga sigolona, ngoi to kanau 'ori i'a ma lelegu ua; pa'i mangale Yesus Kristus ga'a ngowa'a 'U sisalib.
46002003	Wakutu ngoi to tegoro marimoi ra ngini, ta sibasono tala 'ari lese 'i lamahana, re ngoi to mojongo singadolo 'ari lese 'i terewete.
46002004	Habari ga'a ngoi ta singadolo ra ngini, to pake demo ua ga'a manusia 'aḏi ta'ajiri 'akala soro'unu di'a to baja ngini, la ni ngaku ngoi. Mada'a ngoi ta singadolo mete'e Ma Jou'ongu Madutu 'ai Ngagara 'Ofi-'Ofi ma kuasa. Ma Jou'ongu Madutu 'o pula'a kuasa gena-ge sa'olo bukiti rimoi mangale ngoi 'ari babata re 'ari do-doto'o 'i banari.
46002005	Dadi ngini reni ngaku Kristus gena-ge mete'e ua manusia manga 'akala ma soro'unu, mada'a sababu kuasa ra Ma Jou'ongu Madutu tala.
46002006	Kalaha ngoi 'ari demo-demo mete'e 'ari pahe ua di'a to baja ngini, la ni ngaku ngoi, mada'a ngoi to kanau mangale 'akala soro'unu ra ngini ga'a ninga ngo-ngaku lai te'e. Mada'a 'akala soro'unu gena-ge mete'e manusia manga 'akala ma soro'unu ua bolo 'akala soro'unu ra guna ḇato ua ga'a remanga kuasa toma dungia nena-ne. Toma wangere rimoi toma biono i'a manusia manga kuasa gena-ge 'i iranga.
46002007	Ngomi mi kanau mangale 'akala soro'unu da'u ra Ma Jou'ongu Madutu tala, ga'a 'ua re 'au wali manusia ya waro ua. Mada'a dungia 'i dadi nyangu, Ma Jou'ongu Madutu ra sidodahe pasala ḏua, la ngene sanga barakati kasingado-ngadolo i'a.
46002008	Matengo i'a mai ua, toma ngowa'a ga'a remanga kuasa manga sigolona, ananga ya waro mangale 'akala soro'unu gena-ge. Sababu, na'o ananga ya waro, tantu ananga 'U salib ua nanga Jou, Unanga ga'a 'O mulia.
46002009	Siḏibo ḏi'i, gena-ge 'i dadi ma tero sa'olo silefo toma Boku 'Ofi-'Ofi ma dara: “ 'Oru ga'a manusia 'aḏi oḏi'i re ya 'isene nyangu re 'i osama toma manusia manga 'akala nyangu, gena-ge Ma Jou'ongu Madutu ra sidodahe di'a ngowa'a ga'a 'aḏi dadalara Unanga.”
46002010	Mada'a Ma Jou'ongu Madutu 'o pake Ma Ngagara 'Ofi-'Ofi di'a 'O sijumu 'Ai maksudu gena-ge ra ngene. Ma Ngagara 'Ofi-'Ofi gena-ge 'i waro 'oru ḇato ga'a 'i go-gogono, Ma Jou'ongu Madutu 'ai rahasia mai lai ngido.
46002011	Sababu matengo i'a mai ua 'a waro ngowa'a lelegu manga 'akala re sinyingara ma dara, pa'i unanga masiretene 'ai roh ḇato. So'o gena ḏi'i mangale Ma Jou'ongu Madutu: Pa'i 'Ai Ngagara 'Ofi-'Ofi masiretene ḇato ya waro 'Ai 'akala re sinyingara ma dara.
46002012	Re ngene wo sanga ua dungia ma 'akala; mada'a wo sanga Ma Ngagara 'Ofi-'Ofi ra Ma Jou'ongu Madutu tala, la nga'unu wa sahe mo-moini ga'a Unanga ro pula'a ra ngene sababu 'Ai mura re dadalara.
46002013	Sababu gena-ge, ngomi ma siajele mi pake ua demo ga'a mete'e manusia manga 'akala soro'unu, mada'a mi pake demo toma Ngagara 'Ofi-'Ofi ra Ma Jou'ongu Madutu tala. Dadi ngomi mi sitarangi 'ori i'a mangale Ma Jou'ongu Madutu toma ngowa-ngowa'a ga'a raḏi dawongo Ma Ngagara 'Ofi-'Ofi.
46002014	Mada'a ngowa-ngowa'a ga'a Ma Ngagara 'Ofi-'Ofi 'i cua ra ananga, ananga gena-ge 'aḏi oḏu'u dawongo 'oru ga'a Ma Ngagara 'Ofi-'Ofi 'i siajele. Sababu ananga ya ta'ajiri gena-ge sa'olo 'ori i'a ma parasaja ḇato. Ngowa'a gena-ge ya sahe yoḏu'u, sababu pa'i Ma Ngagara 'Ofi-'Ofi ḇato na riono ngene nga'unu wa disa waro re wa sahe enanga rema faeda.
46002015	Ngowa'a ga'a raḏi dawongo Ma Ngagara 'Ofi-'Ofi ra Ma Jou'ongu Madutu tala, ananga nga'unu 'aḏi waro 'oru ḇato. Mada'a matengo i'a mai ua ga'a dawongo ua Ma Ngagara 'Ofi-'Ofi, ananga nga'unu ua 'aḏi sahe mangale ngowa'a ga'a raḏi dawongo Ma Ngagara 'Ofi-'Ofi manga 'ahu ma duhu.
46002016	Sababu enanga gena-ge ma tero sa'olo 'i silefo ḏua toma Boku 'Ofi-'Ofi ma dara: “ 'A guna nga'unu 'a waro Ma Jou 'ai fikirana?! 'A guna nga'unu 'o ajele ma ngale Unanga gena-ge?!” Mada'a ngene ga'a rewo dawongo Ma Ngagara 'Ofi-'Ofi nga'unu wa sahe Kristus 'ai fikirana!
46003001	Ioronongoḏu ngo-ngaku rimoi, 'au nga'ene ngoi to kanau ua ra ngini ma tero sa'olo ngini ngowa'a ga'a raḏi dawongo Ma Ngagara 'Ofi-'Ofi ra Ma Jou'ongu Madutu tala. Mada'a ngoi to kanau ra ngini ma tero sa'olo ngini ngowa-ngowa'a ga'a manga 'ahu mete'e biasa dungia ma nyafusu! Ngoi to kanau so'o gena-ge ra ngini sababu ngini ninga ngo-ngaku re ninga wo-waro mangale Kristus 'ai do-doto'o ma tero sa'olo ngowa kiau moju.
46003002	Ngoi to pula'a susu di'a ngini na ka'e ma tero sa'olo ngowa kiau. Ngoi to pula'a ua ngo-ngoromo te-te'e di'a ngini na oromo, sababu ngini ni nga'unu nyangu ni oromo ngo-ngoromo te-te'e. Re 'orasa nange-ne mai ni camu si'alusu na nga'unu nyangu.
46003003	Ngini ninga 'akala 'i go-goḏi matengo re matengo, ma'u rubutu matengo re matengo sababu mete'e ninga 'akala re sinyingara ma mau. Gena-ge 'i dadi didina'o rimoi mangale ngini dungia ma nyafusu nu'u piri'u re ngini ninga de'oso re ḏegoro ma tero sa'olo ngowa-ngowa'a 'aḏi nana'o Ma Jou'ongu Madutu nyangu.
46003004	'Age rema ngowa'a 'aḏi kanau, “Ngoi 'ari guru 'a Paulus,” mamuni'a ḏi'i 'aḏi kanau, “Ngoi 'ari guru 'a Apolos.” Ngini ninga de'oso re ḏegoro gena-ge ma tero sa'olo ngowa'a dungia!
46003005	Le'a lebe la-lamo'o i'a: Apolos bolo Paulus?! Ngomi nena-ne pa'i falalomu ḇato ga'a Ma Jou'ongu Madutu 'o pake di'a riono ngini, la ngini ni ngaku Kristus. Ngomi matengo re matengo pa'i masi'a'a munara ga'a Ma Jou'ongu Madutu 'o siwatasa ra ngomi.
46003006	Ngoi to so'ana, 'a Apolos 'a ajala. Mada'a Ma Jou'ongu Madutu masiretene 'a sikonyo joro gena-ge.
46003007	Dadi ngowa'a so'a-so'ana bolo ngowa'a aja-ajala paralu madutu ua. Mada'a Unanga ga'a 'a sikonyo joro gena-ge paralu madutu, Unanga gena-ge Ma Jou'ongu Madutu.
46003008	Ngowa'a matengo ga'a 'o so'ana re 'o ajala go-gahu, ananga manga ḏe-ḏegoro ma tero. Ananga ḏuanga i'a 'aḏi sanga ngogele ra Ma Jou'ongu Madutu mete'e manga munara, matengo re matengo.
46003009	Ngomi mi munara di'a Ma Jou'ongu Madutu, re ngini ma tero sa'olo Ma Jou'ongu Madutu 'ai guḏa. Ngini ḏi'i sa'olo Ma Jou'ongu Madutu 'ai Wala di'a Unanga 'o tegoro.
46003010	Pahe ga'a Ma Jou'ongu Madutu 'o pula'a ḏua ra ngoi, ngoi ta pake di'a singadolo Habari Roanga ra ngini. Ngoi ma tero sa'olo wala ma tukanga ga'a 'a'a wala ma bangini. Mada'a ngowa'a lelegu 'aḏi sapolo doto'o ngini, ma tero sa'olo ngowa'a ga'a 'aḏi side'oso manga wala, ya side'oso toma bangini gena-ge ma re'u. Mada'a matengo re matengo balasu 'aḏi tailako manga munara di'a Ma Jou'ongu Madutu, ma tero sa'olo wala ma tukanga tailako 'ai munara wakutu 'o side'oso wala toma bangini gena-ge.
46003011	Sababu Ma Jou'ongu Madutu masiretene 'a siḏe-ḏegoro Yesus Kristus sa'olo bangini gena-ge. Re bangini gena-ge di'a side'oso wala; bangini ma lelegu 'i cua.
46003012	'Age tukanga wala mode-mode'e side'oso wala toma bangini gena-ge ma re'u, ananga 'aḏi pake wala ma pakakasa reo guraci, reo salaka, re 'age ḏi'i reo maḏi permata. Mada'a 'age ḏi'i tukanga wala sa-sakala 'aḏi side'oso wala toma bangini gena-ge ma re'u, ananga 'aḏi pake wala ma pakakasa reo ate, reo 'usumu reo e'a ma 'oi.
46003013	Matengo nanga munara ḏuanga i'a ngowa'a ya oḏi'i wakutu Kristus dadunu 'o sapolo soi moi moju di'a sijuruhakimi ngowa'a. Toma wangere gena-ge u'u ya disa waro matengo re matengo nanga munara 'i rousu bolo ua. Na'o 'ai munara 'i rousu, 'i ro'u ua. Mada'a na'o 'ai munara 'i rousu ua, 'i ro'u.
46003014	Na'o ngowa'a ga'a 'aḏi side'oso manga wala toma bangini gena-ge, 'aḏi sipake wala ma pakakasa 'i rousu singadolo 'ai wala 'i ro'u ua, ngowa'a gena-ge ḏuanga i'a 'aḏi dawongo manga ngogele.
46003015	Mada'a na'o manga wala gena-ge 'i ro'u, ananga ḏuanga i'a 'aḏi sanga ngogele ua. Tantu ḏua, ananga 'aḏi sanga salamata moju. Mada'a ananga gena-ge ma tero sa'olo ngowa'a matengo 'o lalara supu tai wala ga'a ma u'u leja-lejanga re unanga gena-ge sa'i 'o ro'u.
46003016	Ngini ni waro bolo ua, mangale ngini gena-ge sa'olo Ma Jou'ongu Madutu 'ai Wala?! Re Ma Ngagara 'Ofi-'Ofi ra Ma Jou'ongu Madutu tala, Enanga 'i tegoro taninga sigolona?!
46003017	Na'o ngowa'a ya camari Ma Jou'ongu Madutu 'ai Wala, Unanga 'o sihukumu ngowa'a gena-ge sababu ngini Ma Jou'ongu Madutu 'ai Wala ga'a Ma Jou'ongu Madutu 'o cumutu di'a Unanga masiretene.
46003018	Awa ni sihaga ninga diri masiretene. Na'o 'age taninga sigolona matengo i'a ga'a 'o ta'ajiri unanga ngowa'a 'akala soro'unu toma manusia ma momina; unanga gena-ge balasu 'o madadi sa'olo ngowa'a haga toma manusia ma momina, la unanga mode-mode'e ngowa'a 'akala soro'unu ra Ma Jou'ongu Madutu 'ai momina.
46003019	Ananga ga'a ngowa'a 'akala soro'unu toma manusia ma momina; ra Ma Jou'ongu Madutu 'ai momina ngowa'a gena-ge 'aḏi haga. Sababu 'ua re 'au wali moju 'i silefo ḏua toma Boku 'Ofi-'Ofi, “Ma Jou'ongu Madutu 'o pake ananga gena-ge ngowa'a 'akala soro'unu sa'olo jojoḏi di'a sisado ananga.”
46003020	'Age ḏi'i 'i silefo so'o ne: “Ma Jou'ongu Madutu 'a waro ananga ga'a ngowa'a 'akala soro'unu toma manusia ma momina mangale manga fikirana ma faeda 'i cua.”
46003021	Sababu gena-ge, matengo i'a mai awa 'o sihie ngowa'a, sababu mo-moini ninga paralu Ma Jou'ongu Madutu ro pula'a ra ngini re 'i dadi di'a ngini:
46003022	bae Paulus, bae Apolos, bae Petrus, bae dungia ne, bae 'ahu bae sengene, bae 'orasa nena-ne bolo toma biono i'a; mo-moini gena-ge di'a ngini ninga la-la.
46003023	Re ngini ni marimoi ra Kristus re 'a Kristus 'o marimoi ra Ma Jou'ongu Madutu.
46004001	Sababu gena-ge ngomi Yesus 'ai so-soma'a, ngini balasu ni fikiri sa'olo Kristus 'ai falalomu-falalomu. Ngomi minga haku di'a mi singadolo ra ngini mangale Ma Jou'ongu Madutu 'ai 'akala ma sanga ga'a manusia ya waro nyangu, singadolo 'orasa nange-ne.
46004002	Sidogo ḏi'i, siḏa-siḏa ngowa'a 'aḏi disa waro mangale falalomu-falalomu 'aḏi cufala bolo siḏagi ua manga tugasa.
46004003	Mangale ngoi masiretene, na'o ngini ni sijuruhakimi ngoi 'ari munara bolo ni gasa ngoi sitalaḏi toma kamara juruhakimi, 'oru ua! Ngoi masiretene mai ta sijuruhakimi ua 'ari munara.
46004004	Ngoi ta sibasono tala to 'a'a sala ua, mada'a gena-ge ma bukiti cua mangale ngoi to 'a'a sala ua! Ma Jou'ongu Madutu 'a waro re 'a sijuruhakimi ngoi rari sala bolo ua.
46004005	Sababu gena-ge ma wakutu ngadolo nyangu, awa ngini cautu i'a ni sijuruhakimi matengo i'a unanga rai sala bolo ua, mada'a totoma ḇato singadolo Ma Jou dadunu 'O sapolo moju. Unanga gena-ge ḏuanga i'a 'a welanga rahasia mo-moini ga'a nange-ne 'i go-gogono toma hafu-hafu ma dara moju. Unanga ḏi'i 'a sisupu manusia manga 'ulungu tamanga 'akala ma dara. Toma 'orasa gena-ge ḏi'i, Ma Jou'ongu Madutu ḏuanga i'a 'o sitoro ngowa'a mo-moini 'i mete'e manga munara ra Unanga.
46004006	Ioronongoḏu ngo-ngaku rimoi, mo-moini gena-ge ngoi aro siajele ra ngini mangale 'a Apolos re ngoi, ngoi to golo'o ngini ni mete'e ngomi sa'olo nana'o rimoi. Dadi ngini ni sitoro ua Ma Jou'ongu Madutu 'ai falalomu, bolo ni sipula'a mara'a ua ḏi'i Ma Jou'ongu Madutu 'ai falalomu. Na'o ngini ni 'a'a so'o gena, ngini ni mete'e Ma Jou'ongu Madutu 'ai demo ga'a 'i silefo toma Boku 'Ofi-'Ofi:
46004007	'A guna lebe la-lamo'o i'a reo ngowa'a lelegu?! Sidogo ḏi'i 'oru ḇato ga'a ta ngini, gena-ge 'o cocatu ra Ma Jou'ongu Madutu tala. Sababu mo-moini gena-ge 'o cocatu, i'a sa'olo ni momole re ni magoro ino sa'olo ninga galasau'u ma duduala masiretene?!
46004008	Toma 'orasa nange-ne, ngini ni fikiri mode-mode'e ngini ninga paralu kama kuranga cocatu rimoi i'a mai riwara! Mada'a so'o gena ua! Ngini ni ta'ajiri mode-mode'e ngini ḏi'i reni dadi 'olana, re ngomi so'o gena ua! Mada'a so'o gena ua! Bara'utungu masala na'o mode-mode'e ngini ni gu'u parenta, la ngini re ngomi ngene wo marimoi wa siḏagi parenta gena-ge.
46004009	Ta sibasono tala Ma Jou'ongu Madutu 'o si'a'a ngomi 'Ai so-soma'a lebe toma 'aḏu reo manusia mo-moini. Re Unanga 'o sijumu ngomi ma tero sa'olo ngowa-ngowa'a ga'a sanga hukumu sengene ga'a ngowa-ngowa'a biasa re mala'ekata-mala'ekata 'aḏi uningi ngomi mi tola'a i'a.
46004010	Ngowa-ngowa'a 'aḏi ta'ajiri ngomi ngowa'a haga, sababu ngomi mi munara di'a Kristus. Mada'a ananga 'aḏi ta'ajiri ngini ni dadi ngowa'a pahe sababu ni marimoi ra Kristus. Ananga 'aḏi ta'ajiri ngomi minga de-de'e cua, mada'a ngini lani te'e. Ngini, ngowa'a 'aḏi silamo'o mada'a ngomi, ngowa'a 'aḏi je-jengere!
46004011	Singadolo wangere nange-ne, ngomi mi basono sawini re minga camala dudungu, minga pakeanga soi 'i sitero i'a taminga lese. Ngowa'a 'aḏi sikisa ngomi. Ngomi mi tegoro malage-lage ngi'i.
46004012	Ngomi mi disa minga 'ahu reminga galasau'u ma duduala masiretene. Ngomi mi sibarakati ngowa'a na'o ngowa'a 'aḏi sisasi ngomi. Wakutu ngowa'a 'aḏi sisikisa ngomi, Ngomi mi tahana sikisa gena-ge reminga 'akala ḇanyo.
46004013	Wakutu ngowa'a 'aḏi sikanau ngomi ci-cira, ngomi mi balasa ra ananga mi kanau la-la. Singadolo 'orasa nange-ne ngowa'a 'aḏi 'a'a ngomi ma tero sa'olo ngomi mi dadi jeremoto ga'a 'aḏi upa'a toma di'anga. Ananga 'aḏi ta'ajiri ngomi sa'olo ngowa'a ga'a sifaja 'o dungia.
46004014	Ngoi to lefo surata nena-ne di'a tini sipula'a mara'a ngini ua, mada'a di'a to ḇangata ngini ma tero sa'olo ngoi 'ari ngowa'a masiretene.
46004015	Kalaha taninga 'ahu, guru manga repe ḏua 'aḏi sijumu duhu sa'olo ni mete'e 'a Kristus, mada'a ngini ninga ḇaḇa, pa'i matengo ḇato. Mangale ninga 'ahu marimoi ra Kristus, ngoi nena-ne to dadi sa'olo ngini ninga ḇaḇa sababu ngoi ma siḏa to singadolo Habari Roanga ra ngini, ga'a ngini reni ngaku.
46004016	Sababu gena-ge, ngoi to babata ngini ni mete'e re ni cuḏuḏu'u 'ari de'oso re ḏegoro
46004017	Sababu gena-ge, ngoi to soma'a 'a Timotius 'o sapolo ra ngini di'a 'o riono ngini ni mete'e re ni cuḏuḏu'u 'ari de'oso re ḏegoro. Timotius ma tero sa'olo ngoi 'ari ngowa'a tu dadalara, re unanga 'o cufala masala tai munara di'a Ma Jou'ongu Madutu. Unanga 'o si'elingi ngini mangale 'ari de'oso re ḏegoro sa'olo ngowa'a matengo ga'a ro ngaku Kristus. Enanga gena-ge ma tero ngoi reto doto'o toma jama'ata ngi'i le'a ḇato.
46004018	Nga muḏuo i'a taninga sigolona ga'a 'aḏi aje ngoi to ngadolo ra ngini riwara. Dadi ananga raḏi momole.
46004019	Mada'a na'o Ma Jou'ongu Madutu 'o pula'a loasa, ti'ara riwara ngoi to sapolo ra ngini. Wakutu gena-ge ngoi ta waro ngowa'a momole gena-ge, na'o ananga remanga kuasa ra Ma Jou'ongu Madutu bolo pa'i demo ḇato.
46004020	Ma Jou'ongu Madutu 'ai kuasa toma ngowa'a manga 'ahu 'i sijumu mete'e ananga manga ga'a, mete'e manga demo ua.
46004021	Ngini pili 'oru ga'a ngini lebe nyanyaḏi: Na'o ngini momole moju, ngoi ḏuanga i'a to sapolo tini sihukumu ngini; bolo na'o ngini masiretene ni maholo, ngoi ḏuanga i'a to sapolo to doto'o ngini rari dadalara re 'akala re sinyingara mereoso.
46005001	Ngowa-ngowa'a raḏi siajele ḏua ra ngoi mangale madaga'a 'ori i'a ma faja tani jama'ata ma dara! 'Age rema na-nau'u matengo ga'a ma'u sala rema ngina bau. Ngowa-ngowa'a ga'a 'aḏi ngaku Yesus ua mai 'aḏi 'a'a so'o gena ua.
46005002	Kalaha so'o gena ngini ni momole moju! Momongolo ua ninga 'akala re sinyingara balasu 'i kangela re nu sisupu unanga gena-ge taninga sigolona sababu 'ai ga'a so'o gena-ge.
46005003	Mode'e, 'age ngoi to ma'u kiḏanga ra ngini. Mada'a tari 'akala re sinyingara ma dara ta sibasono ngoi 'age ra ngini toma limau Korintus. Sababu gena-ge, ngoi reta putusu mangale ngene balasu wo sihukumu unanga ga'a 'o madiga'a ḏosa so'o gena-ge.
46005004	Dadi wakutu ngini ni malomu renanga Jou Yesus 'ai kuasa, ngini ni fikiri taninga 'akala re sinyingara ma dara ngoi ḏi'i 'age ra ngini.
46005005	Re ngini balasu ni sisupu ngowa'a matengo gena-ge ga'a madiga'a ḏosa taninga sigolona re simaha awa unanga 'o marimoi ra ngini. Gena-ge 'i ma tero sa'olo ngene wo sidoa'a unanga toma 'Iblisi. Dadi 'Iblisi 'i sisangisara 'ai lese, la ḏuanga i'a 'o maḏibo toma ngo'omo boloto. Na'o so'o gena, Ma Jou Yesus ḏuanga i'a 'o sisalamata unanga 'ai nyawa wakutu Unanga dadunu 'o sapolo moju.
46005006	Rousu ua, ngini ni momole. Ngini ni waro bolo ua 'ade-'ade ma betongo so'o ne: “Ragi pa'i ceka'a ua sikaluba toma tarigu, mada'a tarigu mo-moini 'i ramasa?!”
46005007	Sababu gena-ge, ma tero sa'olo ngowa'a Yahudi sisupu ragi tamanga wala di'a Paskah ma Wangere, ngini balasu ni upa'a ninga ragi ma siḏa. 'Ade-'ade gena-ge ma ngale: Ngini balasu ni sisupu ngowa'a ga'a 'o madiga'a ḏosa so'o gena-ge. Na'o ngini ni 'a'a so'o gena, ngini ni dadi ngowa'a su-sungi ga'a 'ofi-'ofi; mode-mode'e ngini kaninga ragi ua. Re ngini ni dadi 'ofi-'ofi ḏua sababu Kristus 'o dadi doba ma ngowa di'a jou-jou toma Paskah ma Wangere.
46005008	Sababu gena-ge, ino ngene wo silamo'o Paskah ma Wangere so'o nena-ne: Ngene balasu ma tero sa'olo ngowa'a Yahudi ga'a 'aḏi 'omo ua roti rema ragi. 'Aḏe-'aḏe gena-ge ma ngale: Ra ngene nanga 'ahu nena-ne balasu wo madaga'a awa 'ori i'a ma jira bolo nanga 'ulungu ma jira. Mada'a ra ngene nanga 'ahu nena-ne ngene balasu wo madaga'a 'ori i'a ma la-la re nanga 'akala re sinyingara 'i ba-banari, ma tero sa'olo ngene wo 'omo roti kama ragi ua.
46005009	Ngoi 'ari surata toma ḏu-ḏuḏunu, ngoi to siajele ra ngini awa ngini ni ma'u supu re osama toma ngowa'a ga'a su-sudala.
46005010	Kalaha ngoi to kanau so'o gena, ngoi 'ari maksudu ua ngini ni ma'u supu re osama toma ngowa'a ga'a 'aḏi ngaku Yesus ua: Ngowa'a ga'a su-sudala bolo ngowa'a ga'a nyafusu lamo'o woḏi, oromo ngowa'a manga galasau'u ma duduala bolo 'aḏi silamo'o re siḏubuso jou'ongu ma somoara. Na'o ngoi 'ari maksudu ngini ni ma'u supu re osama toma ngowa-ngowa'a so'o gena-ge, tantu ḏua ngini balasu ni sisoi'i tala dungia nena-ne!
46005011	Ngoi 'ari maksudu so'o ne: Ngini balasu ni ma'u supu re osama awa toma ngowa'a ga'a 'aḏi mangaku ananga masiretene ngowa'a ngaku Yesus, mada'a ananga 'aḏi su-sudala bolo 'aḏi nyafusu lamo'o woḏi, 'aḏi silamo'o re siḏubuso jou'ongu ma somoara bolo 'aḏi si'u'ua ngowa'a, 'aḏi ka'e ma'eto-'etolo bolo oromo ngowa'a manga galasau'u ma duduala. Ngowa-ngowa'a gena-ge, ngini na'u tegoro oromo mamete'e mai awa.
46005012	Ngowa-ngowa'a ga'a 'aḏi ngaku Yesus ua, ngoi 'ari kuasa 'i cua di'a ta'u sihukumu ananga. Pa'i Ma Jou'ongu Madutu ḇato, Unanga rai kuasa di'a sihukumu ananga. Mada'a ngini ga'a ngowa'a ngaku Yesus, ngini masiretene reninga haku di'a sihukumu jama'ata ga'a 'aḏi 'a'a ḏosa. Ma tero sa'olo 'i silefo ḏua toma Boku 'Ofi-'Ofi ma dara enanga ma betongo so'o ne: “Ngini na'u sisupu ngowa'a ma jira taninga sigolona.”
46006001	Ngini ngowa'a ngaku Yesus, i'a sa'olo na'o taninga sigolona ni ma'u hali, ni nau'u masala sigasa toma juruhakimi ga'a ngaku Yesus ua! I'a sa'olo ngini ni golo'o ua toma jama'ata di'a ananga ya sidiai hali gena-ge!
46006002	Ngini ni waro bolo ua, Ma Jou'ongu Madutu 'ai 'umata ananga sanga watasa di'a ḏuanga i'a sijuruhakimi dungia nena-ne?! Dadi, na'o ngini ḏuanga i'a sijuruhakimi dungia nena-ne, tantu ḏua ngini nga'unu ni sidiai ninga hali ga'a mapake ua!
46006003	Ngini ni waro ḏi'i bolo ua, ngene ḏuanga i'a wo sijuruhakimi mala'ekata! Dadi tantu ḏua ngini nga'unu ḏi'i sijuruhakimi pa'i ninga hali wange moi-wange moi!
46006004	Sababu gena-ge, na'o taninga sigolona ni ma'u hali, i'a sa'olo ngini ni nau'u di'a tagi kalaki toma juruhakimi ga'a ngaku Yesus ua?! Kalaha kai ḏe-ḏegoro ua, 'a guna ḇato toma jama'ata nga'unu 'o sidiai ninga hali gena-ge!
46006005	Ngoi to kanau so'o gena-ge, la to sipula'a mara'a ngini! Sanga ua, matengo i'a mai ua ioronongoḏu ngo-ngaku rimoi, ga'a rai 'akala ma soro'unu ua di'a 'a sijuruhakimi ninga hali!
46006006	Mada'a siḏibo ḏi'i, ioronongoḏu ngo-ngaku rimoi 'o tagi toma juruhakimi ga'a 'o ngaku Yesus ua di'a 'o kalaki ioronongoḏu ngo-ngaku rimoi lelegu!
46006007	Ra Ma Jou'ongu Madutu 'ai momina, ngini mode-mode'e reni iranga taninga hali gena-ge na'o ngini ni tagi kalaki toma juruhakimi ga'a ngaku Yesus ua. Sababu de'oso re ḏegoro gena-ge 'i patasa ua di'a ngowa'a ngaku Yesus! Jobilaha, ngini ni sanga rugi, bolo ni sanga 'adili ua!
46006008	Siḏibo ḏi'i, ngini masiretene ni sirugi ngowa'a lelegu bolo ngowa'a lelegu sanga 'adili ua, sababu ngini. Sidogo ḏi'i, ngini ni madaga'a so'o gena-ge taninga ioronongoḏu ngo-ngaku rimoi!
46006009	Ngini ni waro bolo ua mangale ngowa-ngowa'a ga'a mete'e ua Ma Jou'ongu Madutu 'ai 'akala ma mau, ananga gena-ge 'aḏi sanga nyo-nyoimi ua ra Ma Jou'ongu Madutu 'ai ngowa-ngowa'a?! Awa ngowa'a nu'u sihaga ngini: Ngowa-ngowa'a ga'a 'aḏi sudala, 'aḏi silamo'o re siḏubuso jou'ongu ma somoara, 'aḏi tinikai, na-nau'u su-sudala, ma'u nakala na-nau'u re na-nau'u, ga'a gena-ge pa'i sipula'a mara'a na-nau'u ḇato,
46006010	ngowa'a to-tori'i, ngowa'a nyafusu lamo'o woḏi, ma'eto-'etolo, 'aḏi jajaha demo, oromo ngowa'a lelegu manga galasau'u ma duduala. Ngowa'a mo-moini gena-ge ḏuanga i'a 'aḏi osama nyo-nyoimi ua ra Ma Jou'ongu Madutu 'ai ngowa-ngowa'a.
46006011	'Au nga'ene, 'age mamuni'a taninga sigolona ga'a manga de'oso re ḏegoro so'o gena-ge ḏi'i. Mada'a 'orasa nange-ne Ma Jou'ongu Madutu 'o si'ofi ngini taninga ḏosa mo-moini re Unanga 'o sidadi ngini sa'olo 'Ai ngowa'a 'ofi-'ofi re ngowa'a kamanga sala ua ra Unanga 'ai momina. Mo-moini gena-ge sababu ngini reni marimoi ra Ma Jou Yesus Kristus re sababu ḏi'i Ma Ngagara 'Ofi-'Ofi tananga Jou'ongu Madutu tala.
46006012	'Age ngowa'a mamuni'a ga'a 'aḏi kanau, “Ngoi nyengara madaga'a 'oru ḇato.” Mada'a ngoi to kanau, “Mo-moini ua rema faeda.” 'Age mamuni'a ga'a 'aḏi kanau ḏi'i, “Ngoi nyengara madaga'a 'oru ḇato.” Mada'a ngoi to kanau, “Ngoi to oḏu'u sipula'a 'ari diri 'i dadi budaka toma 'oru ḇato.”
46006013	'Age ḏi'i rema ngowa'a lelegu ga'a 'aḏi kanau, “Ngo-ngoromo di'a 'i osama toma po'olo re po'olo di'a ngo-ngoromo ma ngi'i.” Mada'a fara ḏiḏi gena-ge Ma Jou'ongu Madutu 'a singi-ngiranga na'o ngene wo sengene. Ngene nanga lese awa wa sipake di'a wo sudala, mada'a nanga lese wa sipake di'a wo de-de'oso Ma Jou'ongu Madutu re Unanga gena-ge 'a parenta nanga lese.
46006014	Ma Jou'ongu Madutu dadunu 'o si'ahu Ma Jou Yesus moju tai sengene Rai kuasa. So'o gena-ge ḏi'i, Ma Jou'ongu Madutu dadunu 'o si'ahu ngene tananga sengene Rai kuasa.
46006015	Ioronongoḏu ngo-ngaku rimoi, ngini ni waro ua mangale ninga lese gena-ge 'i marimoi ra Kristus 'ai lese ḏi'i. Dadi, i'a sa'olo ni sipake di'a ni otu toma we-were'a su-sudala?! Na'o so'o gena-ge, ngini ninga lese ga'a marimoi ra Kristus, ni sirimoi toma we-were'a su-sudala 'ami lese! 'A'a so'o gena-ge awa!
46006016	Ngini ni waro bolo ua, na'o matengo i'a 'o otu toma we-were'a su-sudala, unanga 'o marimoi rami lese?! Sababu toma Boku 'Ofi-'Ofi 'i silefo so'o ne: “Ananga nga muḏiḏi gena-ge 'aḏi dadi rimoi.”
46006017	Mada'a matengo i'a ga'a 'o marimoi ra Ma Jou Yesus, unanga 'o marimoi ra Ma Jou 'ai Roh ga'a Ma Ngagara 'Ofi-'Ofi.
46006018	Ni maki-kiḏanga toma su-sudala! Sababu ḏosa mo-moini ga'a ngene wo 'a'a, pa'i sudala ḇato si'a'a ngene nanga lese 'i baraḏosa tananga lese masiretene.
46006019	Ngini ni waro bolo ua mangale ninga lese 'i dadi Ma Ngagara 'Ofi-'Ofi ma Wala?! Enanga gena-ge ga'a Ma Jou'ongu Madutu masiretene 'O pula'a ra ngini 'i tegoro taninga lese. Dadi, ninga lese ta ngini ua mada'a ta Unanga,
46006020	sababu Ma Jou'ongu Madutu ra tuusu re ra fangu di'a ngini. Sababu gena-ge, ngini ni pake ninga lese di'a silamo'o Ma Jou'ongu Madutu.
46007001	Ioronongoḏu ngo-ngaku rimoi 'oru ga'a ngini ni lefo taninga surata ma dara mangale molo'ara ma 'atoranga, nange-ne ngoi ta siajele ra ngini: Na'o na-nau'u matengo 'o molo'ara ua, gena-ge 'i rousu.
46007002	Mada'a 'age rema ngowa'a manga repe 'aḏi sudala. Sababu gena-ge, na-nau'u matengo re matengo balasu remanga were'a, re we-were'a matengo re matengo balasu remanga nau'u.
46007003	Nau'u balasu otu malomu tai were'a, re were'a balasu otu malomu tami nau'u. Ngowa'a ga'a raḏi molo'ara enanga ma duhu balasu so'o gena-ge.
46007004	Sababu were'a 'ami lese di'a pa'i munanga masiretene ḇato ua, mada'a 'ami lese di'a 'ami nau'u ḏi'i. So'o gena-ge ḏi'i, nau'u 'ai lese di'a pa'i unanga masiretene ḇato ua, mada'a 'ai lese di'a 'ai were'a ḏi'i.
46007005	Awa ni ma'u ki-kiḏanga matengo re matengo bae nau'u toma were'a, bae were'a toma nau'u. Nyengara ḇato na'o ngini nga muḏiḏi ni ma'u fakati ni otu malomu ua, dadi ni manyiata ra Ma Jou'ongu Madutu. Mada'a ma 'orasa ti'ara awa! Togumu i'a ngini ni otu malomu ḏi'i. Dadi awa-awa ni sanga bo-baja toma 'Iblisi sababu ngini nga'unu ua ni manahana ninga lese ma nyafusu.
46007006	Ngoi to kanau so'o gena-ge di'a parenta ua mada'a to ajele ma ngale so'o ne: Na'o ngini nga muḏiḏi ni ma'u mafakati ni otu malomu ua di'a ti'ara awa; mete'e ngoi, gena-ge nyengara.
46007007	Momongolo ua, ngoi lebe sanangi na'o na-nau'u mo-moini 'aḏi ma tero sa'olo ngoi, kama molo'ara ua. Mada'a Ma Jou'ongu Madutu masiretene 'O pula'a matengo re matengo remanga cocatu masiretene; matengo re matengo manga cocatu 'i ma tero ua: Mamuni'a sanga cocatu molo'ara, mamuni'a sanga cocatu molo'ara ua.
46007008	Toma ngowa'a ga'a molo'ara nyangu re toma were'a ga'a raḏi balo, ngoi 'ari duga re domolo so'o ne: Na'o ni nyengara, jobilaha ni molo'ara ua, ma tero ngoi.
46007009	Mada'a na'o ngini nga'unu ua ni manahana ninga nyafusu; lebe bae ni molo'ara. Sababu jobilaha ni molo'ara reo ni molo'ara ua, kara nga'unu ua ni manahana ninga nyafusu.
46007010	Ngini ga'a reni molo'ara, 'isene ngoi 'ari parenta nena-ne (ra ngoi ino ua, mada'a ra Ma Jou tala): We-were'a ga'a remo molo'ara, awa ma sisoi'i tala 'ami nau'u.
46007011	Mada'a na'o we-were'a matengo remo sisoi'i tala 'ami nau'u, balasu mo dadunu maḏibo tami nau'u bolo molo'ara rawara. So'o gena-ge ḏi'i, ngini nau'u, awa ni ma'u to-tola'a taninga were'a.
46007012	Ngini ioronongoḏu ngo-ngaku rimoi ma lelegu, ngoi to ajele ma ngale ra ngini (ra ngoi ino, mada'a ra Ma Jou tala ua): Na'o nau'u matengo ga'a ngowa'a ngaku Yesus, ro molo'ara were'a ga'a ngaku Yesus ua re were'a gena-ge mo nyengara 'ahu mamete'e ra unanga moju, nau'u gena-ge awa 'o ma'u to-tola'a tai were'a gena-ge.
46007013	Re na'o were'a matengo ga'a ngowa'a ngaku Yesus, remo molo'ara nau'u ga'a 'o ngaku Yesus ua re unanga 'o nyengara 'ahu mamete'e ra munanga moju, were'a gena-ge awa mo ma'u to-tola'a tami nau'u.
46007014	Ma sababu nena-ne: Ma Jou'ongu Madutu 'o siwola i'a nau'u ga'a ngaku Yesus ua re 'U jaga ma tero sa'olo unanga gena-ge 'Ai ngowa'a. Ma Jou'ongu Madutu 'o si'a'a gena-ge sababu na-nau'u unanga ro molo'ara were'a ga'a ngowa'a ngaku Yesus. So'o gena-ge ḏi'i, Ma Jou'ongu Madutu 'o siwola i'a were'a ga'a ngaku Yesus ua re 'O jaga ma tero sa'olo munanga gena-ge 'Ai ngowa'a sababu munanga remo molo'ara nau'u ga'a ngowa'a ngaku Yesus. Na'o so'o gena-ge ua, ananga manga ngowa'a ma tero sa'olo ngowa'a faja. Momongolo ua, ngowa 'olo gena-ge Ma Jou'ongu Madutu 'a siwola i'a ananga, re Unanga ya'u jaga ananga gena-ge ma tero sa'olo 'Ai ngowa-ngowa'a ḏi'i.
46007015	Mada'a na'o ngowa'a ga'a 'aḏi ngaku Yesus nyangu, ananga mau 'aḏi ma'u to-tola'a nau'u ga'a ngowa'a ngaku Yesus, bolo were'a ga'a ngowa'a ngaku Yesus; ngini na'u sieanga i'a ananga ḇato. Nau'u bolo were'a ga'a ngowa'a ngaku Yesus balasu 'aḏi simau-mau awa manga were'a bolo nau'u ga'a ngaku Yesus ua 'aḏi 'ahu mamete'e ra ananga. Sababu Ma Jou'ongu Madutu 'o mau manga 'ahu tamanga ngitu re ngale 'i dame.
46007016	Ngene wa waro ua: Awa-awa na'o ngini ngowa'a ngaku Yesus ni ma'u to-tola'a awa ninga nau'u bolo were'a ga'a 'aḏi ngaku Yesus nyangu, ḏuanga i'a ngini ḏa ni sigasa ananga toma salamata.
46007017	Mada'a ngoi to pula'a 'ari parenta toma jama'ata mo-moini so'o ne: Ngini matengo re matengo 'oru ḇato ninga ḏe-ḏegoro toma dungia wakutu Unanga 'o 'aro'o ngini di'a ni dadi 'Ai ngowa-ngowa'a, awa na ngali ḏe-ḏegoro gena-ge sababu Ma Jou'ongu Madutu ra sitantukanga di'a ngini.
46007018	Si'ade-'ade, na'o matengo ro sanga suna wakutu Ma Jou'ongu Madutu 'o 'aro'o unanga di'a 'o dadi 'Ai ngowa'a, awa unanga gena-ge 'a kutale singi-ngiranga didina'o gena-ge. So'o gena ḏi'i, na'o matengo 'o sanga suna ua wakutu Ma Jou'ongu Madutu 'o 'aro'o di'a 'o dadi 'Ai ngowa'a, awa unanga gena-ge 'o masuna.
46007019	Sababu mete'e bolo mete'e ua suna ma 'atoranga; fara ḏiḏi, gena-ge 'i 'oru ua. Mete'e Ma Jou'ongu Madutu 'ai parenta, gena-ge lebe ma la-lamo'o i'a.
46007020	Dadi matengo re matengo ninga 'ahu nange-ne balasu ma tero sa'olo ngini ninga 'ahu wakutu Ma Jou'ongu Madutu 'o 'aro'o ngini di'a ni dadi 'Ai ngowa-ngowa'a.
46007021	Si'ade-'ade i'a, na'o ngini ngowa'a budaka wakutu ngini sanga 'aro'o ni dadi Unanga 'ai ngowa-ngowa'a, awa ngini ninga 'akala re sinyingara basono kangela. Mada'a na'o ngini ni sanga donga di'a ni dadi ngowa'a bebasa, nyengara na pake donga gena-ge.
46007022	Sababu na'o ngini ngowa'a budaka wakutu ni sanga 'aro'o ni dadi Unanga 'ai ngowa-ngowa'a, ngini reni dadi ngowa'a bebasa toma ḏosa ma kuasa. So'o gena-ge ḏi'i, ngini ngowa'a bebasa wakutu ni sanga 'aro'o ni dadi Unanga 'ai ngowa-ngowa'a, ngini reni dadi Kristus 'ai budaka.
46007023	Ma Jou Yesus ro tibo ngini re ra fangu ḏua. Sababu gena-ge, awa ni sidoa'a ninga diri di'a ni dadi manusia manga budaka.
46007024	Dadi ioronongoḏu ngo-ngaku rimoi, 'oru ḇato ninga ḏe-ḏegoro toma dungia wakutu Ma Jou'ongu Madutu 'o 'aro'o ngini di'a ni dadi 'Ai ngowa-ngowa'a, awa ngini na ngali.
46007025	Ngoi nange-ne mau to kanau mangale ngowa'a 'aḏi molo'ara nyangu. Kalaha ngoi to sanga parenta ua ra Ma Jou mangale gena-ge, mada'a Ma Jou ro sijumu 'Ai 'akala re sinyingara ma la-la ra ngoi: Unanga 'O riono ngoi di'a to dadi ngowa'a ga'a manusia nyengara 'aḏi ngaku. Sababu gena-ge, ngoi to ajele ma ngale nena-ne ra ngini:
46007026	Ngene wa waro nanga 'ahu toma 'orasa nange-ne wo basono kangela. Sababu gena-ge, ngoi to fikiri jobilaha wo molo'ara awa.
46007027	Na'o ngini reni molo'ara, awa ni disa ngo'omo di'a ni ma'u to-tola'a taninga were'a gena-ge. Na'o ngini ni molo'ara nyangu, ni disa were'a rawara.
46007028	Mada'a na'o na-nau'u matengo ga'a ni molo'ara nyangu, ḏuanga i'a unanga 'o molo'ara, gena-ge 'i dadi ḏosa ua. So'o gena ḏi'i na'o mosolese matengo munanga mo molo'ara, gena-ge 'i dadi ḏosa ua. Mada'a ananga ga'a raḏi molo'ara, ḏuanga i'a 'aḏi sanga dola'aku ma repe, re ngoi to mau dola'aku gena-ge silalo'o ra ngini.
46007029	Ioronongoḏu ngo-ngaku rimoi, ngoi 'ari maksudu so'o ne: Ngene nanga donga sa'i 'i cua toma dungia nena-ne. Sababu gena-ge, mulaingi nange-ne re si'a 'a guna ḇato rai were'a ḏua, awa unanga pa'i 'o fikiri tau-taunu mangale 'ai were'a ḇato.
46007030	Ngowa'a ga'a 'aḏi rerese ma gaḏi sababu manga 'akala re sinyingara kangela, awa ananga gena-ge pa'i 'aḏi fikiri tau-taunu mangale manga kangela ḇato. Ngowa'a ga'a 'aḏi maroanga, awa ananga gena-ge pa'i 'aḏi fikiri tau-taunu mangale manga roanga ḇato. Ngowa'a ga'a 'aḏi tibo 'ori i'a rimoi, awa ananga gena-ge pa'i 'aḏi fikiri tau-taunu mangale 'ori i'a gena-ge.
46007031	Re ngowa'a ga'a fikiri mangale munara pa'i dungia nena-ne ḇato, awa 'aḏi pula'a manga ngo-nganono pa'i toma harata dungia nena-ne ḇato. Sababu dungia rema dara mo-moini nena-ne ti'ara riwara, enanga 'i iranga.
46007032	Ngoi to nyafusu, awa ngini ni mafikiri lai repe mangale ninga 'ahu. Na-nau'u ga'a kamanga were'a ua, ananga gena-ge nyengara 'aḏi mafikiri mangale pa'i Ma Jou 'ai mau-mau ḇato: Ma duhu sa'olo 'aḏi sisanangi Ma Jou 'ai 'akala re sinyingara.
46007033	Mada'a na-nau'u ga'a remanga were'a 'aḏi mafikiri lai repe mangale manga 'ahu ḏi'i: Ma duhu sa'olo 'aḏi sisanangi manga were'a 'ami 'akala re sinyingara;
46007034	singadolo ananga manga fikirana 'i sasalanga: ananga mau 'aḏi sisanangi Ma Jou'ongu Madutu re manga were'a ḏi'i. We-were'a kamanga nau'u ua bolo mosolese molo'ara ua, ananga gena-ge nyengara 'aḏi mafikiri pa'i Ma Jou 'ai mau-mau ḇato: Ma duhu sa'olo 'aḏi de-de'oso ti-tiai Ma Jou remanga lese re remanga 'akala re sinyingara. Mada'a we-were'a ga'a remanga nau'u, ananga 'aḏi mafikiri lai repe mangale manga 'ahu ḏi'i: Ma duhu sa'olo 'aḏi sisanangi 'ami nau'u 'ai 'akala re sinyingara.
46007035	Ngoi to lefo surata so'o gena-ge di'a ngini masiretene ninga la. Ngoi 'ari maksudu ua to simaha ua ni molo'ara. Siḏibo ḏi'i 'ari maksudu ngini ni 'ahu la-la taninga de'oso re ḏegoro ga'a patasa di'a ngowa'a ngaku Yesus. Dadi ninga 'akala re sinyingara 'i sasalanga ua, mada'a pa'i ra Ma Jou ḇato.
46007036	Na'o na-nau'u matengo 'o basono 'ai de'oso re ḏegoro 'i patasa ua toma we-were'a matengo ga'a ro sijaji di'a ma'u molo'ara, re we-were'a gena-ge remo bi-biri'i re 'o mau molo'ara munanga gena-ge, awa ngini ni dola'aku. Ananga nyengara ma'u molo'ara; gena-ge ḏosa ua.
46007037	Mada'a na-nau'u ga'a 'o nga'unu 'o manahana 'ai lese ma nyafusu re 'o sitantukanga ḏua 'o molo'ara ua we-were'a ga'a ro sijaji pasala ḏua. Sidogo ḏi'i, unanga ngowa'a 'u simau-mau ua, mada'a 'ai putusanga gena-ge pa'i mete'e unanga 'ai mau masiretene. Unanga gena-ge 'o 'a'a 'ori i'a ma la-la.
46007038	Dadi na-nau'u ga'a molo'ara we-were'a gena-ge, unanga 'ai ga'a la-la. Mada'a na-nau'u ga'a molo'ara ua were'a gena-ge, unanga 'ai ga'a lebe la-la.
46007039	Were'a ga'a rami nau'u mo makole tami nau'u singadolo 'ami nau'u 'o sengene. Na'o 'ami nau'u ro sengene, munanga mo bebasa di'a munanga mo molo'ara moju mete'e 'ami mau, mada'a balasu 'ami nau'u gena-ge ngowa'a ngaku Yesus.
46007040	Mada'a munanga mo bara'utungu masala na'o mo dadunu mo molo'ara riwara. 'Oru ga'a ngoi to kanau gena-ge ngoi 'ari 'akala ma sanga mada'a ta sibasono tala reo kuasa toma Ngagara 'Ofi-'Ofi ino, ngoi to kanau so'o gena-ge.
46008001	Nange-ne, ngoi mau to kanau mangale ngo-ngoromo ga'a sipula'a toma jou'ongu ma somoara. Tantu ḏua, 'oru ga'a ananga 'aḏi kanau 'i banari: “Ngene mo-moini rananga wo-waro.” Mada'a ma nyonyata 'oru ga'a ngene wo waro gena-ge 'i sidadi ngene nanga 'akala re sinyingara 'i momole. Siḏibo ḏi'i, nanga dadalara 'i sinamoto ngowa'a lelegu manga 'akala re sinyingara.
46008002	'A guna ḇato 'o mata'ajiri unanga 'o waro lai repe mangale 'oru ḇato; momongolo ua, unanga 'a waro pa'i ceka'a ua ḇato!
46008003	Mada'a na'o 'a guna ḇato 'o dadalara Ma Jou'ongu Madutu, unanga gena-ge Ma Jou'ongu Madutu 'u nana'o.
46008004	Sababu gena-ge mangale oromo ngo-ngoromo ga'a sipula'a re 'i dadi jou-jou toma jou'ongu ma somoara. Ngene wa waro mangale rimoi i'a mai ua jou'ongu ma somoara toma dungia ne, 'i 'ahu-'ahu. Re ngene wo waro ḏi'i, Ma Jou'ongu Madutu Unanga gena-ge pa'i matengo ḇato; lelegu 'i cua.
46008005	Tantu ḏua, 'age rema ngowa'a ga'a 'aḏi kanau 'age jou'ongu ma repe 'i 'ahu toma diwanga re toma tana'a.
46008006	Mada'a ra ngene, Ma Jou'ongu Madutu pa'i matengo ḇato, Unanga ngene nanga Ḇaḇa, ga'a 'O sidadi ḏua 'ori i'a mo-moini re ngene wo 'ahu di'a Unanga. 'Age Ma Jou pa'i matengo ḇato, Unanga gena-ge Yesus Kristus. Ma Jou'ongu Madutu 'o pula'a kuasa ra Unanga gena-ge, la 'O sidadi 'ori i'a mo-moini re ngene ḏi'i wo 'ahu sababu Unanga gena-ge.
46008007	Mada'a ngowa'a mo-moini ua ya sanga wo-waro gena-ge. 'Age taninga sigolona ngowa'a ga'a ma siḏa 'aḏi silamo'o re siḏubuso jou'ongu ma somoara singadolo 'orasa nange-ne. Dadi na'o ananga 'aḏi oromo ngo-ngoromo ga'a sipula'a ḏua toma jou'ongu ma somoara, ananga gena-ge 'aḏi basono baraḏosa. Ananga gena-ge manga 'akala re sinyingara ma dara 'i mereoso moju, sababu ya sanga wo-waro ua mangale jou'ongu ma somoara 'i 'ahu-'ahu ua.
46008008	Momongolo ua, ngo-ngoromo 'i sigasa ua ngene lebe co-cori ra Ma Jou'ongu Madutu: Na'o ngene wa oromo ngo-ngoromo gena-ge si'utungu ngene ua. Siḏibo ḏi'i, na'o ngene wa oromo ngo-ngoromo gena-ge ua, mai sirugi ngene ua.
46008009	Kalaha ngini ni oromo ngo-ngoromo ga'a sipula'a ḏua toma jou'ongu ma somoara sababu ni sanga wo-waro ḏua mangale jou'ongu ma somoara 'i 'ahu-'ahu ua; ngini balasu ni ma'istiari mangale ninga ioronongoḏu ngo-ngaku rimoi ga'a manga 'akala re sinyingara ma dara 'i mereoso moju, awa 'aḏi oromo ngo-ngoromo gena-ge re 'aḏi basono baraḏosa.
46008010	Ngoi 'ari maksudu so'o ne: Si'ade-'ade ngini ga'a sanga wo-waro gena-ge, ni majoreke ni oromo ngo-ngoromo ga'a sipula'a toma jou'ongu ma somoara. Ḏua ioronongoḏu matengo ngo-ngaku rimoi ga'a 'akala re sinyingara ma dara 'i mereoso moju 'o oḏi'i ngini ni oromo ngo-ngoromo gena-ge toma wala ma dara ga'a ngowa'a 'aḏi silamo'o re siḏubuso jou'ongu ma somoara. Ḏua ioronongoḏu ngo-ngaku rimoi gena-ge 'ai 'akala re sinyingara 'i dadi nau'u di'a 'o oromo ngo-ngoromo gena-ge ḏi'i.
46008011	Ma ḏo-ḏogumu tala, ngini ga'a na sanga wo-waro ḏua, ni si'a'a ninga ioronongoḏu ngo-ngaku rimoi 'ai ngo-ngaku 'i dadi cira. Re 'a Kristus 'o sengene di'a unanga ḏi'i!
46008012	Dadi wakutu ngini ni 'a'a ḏosa so'o gena taninga ioronongoḏu ngo-ngaku rimoi singadolo unanga 'o oromo ngo-ngoromo ga'a 'o ta'ajiri Ma Jou'ongu Madutu 'a wosono; ngini ni baraḏosa ra Kristus!
46008013	Sababu gena-ge, na'o ngo-ngoromo 'i si'a'a 'ari ioronongoḏu ngo-ngaku rimoi 'o eta'a toma ḏosa, ngoi to oromo haiwani ma la-la'eme riwara. Awa-awa unanga 'o baraḏosa sababu ngoi.
46009001	Ngoi nyengara to mete'e 'ari mau bolo ua?! Ngoi Ma Jou Yesus 'ai so-soma'a bolo ua?! Ngoi masiretene to oḏi'i Yesus nanga Jou bolo ua?! Ngini 'ari galasau'u ma duduala ma hasili sababu Ma Jou'ongu Madutu 'o pake ngoi bolo ua?!
46009002	Kalaha 'age mamuni'a ga'a 'aḏi dawongo ua ngoi sa'olo Yesus 'ai so-soma'a; ngini so'o gena ua. Sababu ngini ni ngaku Yesus wakutu ngoi masiretene to singadolo Habari Roanga ra ngini, la ngini ni ngaku. Sababu gena-ge ngini ni dadi bukiti rimoi mangale ngoi Yesus 'ai so-soma'a.
46009003	Na'o 'age rema ngowa'a 'aḏi sijuruhakimi ngoi, ngoi ta sangoro so'o ne:
46009004	Na'o Barnabas re ngoi, ngomi mi dawongo minga ngo-ngoromo re mi ka'e sababu ngomi mi munara di'a Ma Jou'ongu Madutu, enanga gena-ge sala bolo ua?!
46009005	Na'o ngomi mi gasa minga were'a ga'a ngowa'a ngaku Yesus taminga ḏo-ḏagi ma dara ma tero sa'olo Ma Jou Yesus 'ai no-nongoḏu, re Petrus re Yesus 'ai so-soma'a ma lelegu ḏi'i, enanga gena-ge sala bolo ua?!
46009006	Bolo balasu pa'i 'a Barnabas re ngoi ḇato ga'a balasu mi disa minga ngo-ngoromo masiretene!
46009007	Sanga ua, sordado matengo tagi ma'u parangi re unanga masiretene 'o disa 'ai ngo-ngoromo! Sanga ua, ngowa'a matengo so'ana 'anggur tamanga guḏa, mada'a ḏuanga i'a 'a oromo ua ma sowo'o! Sanga ua, ngowa'a matengo haiwani ma sowohi ḏuanga i'a 'a ka'e ua manga doba ma susu ga'a unanga 'a jaga lobi'i re wangere!
46009008	Ngoi to kanau so'o gena-ge sababu pa'i mete'e manusia nanga fikirana ḇato ua, mada'a sababu 'age ma tero 'i silefo ra Musa 'ai hukumu.
46009009	Ra Musa 'ai hukumu 'i silefo so'o ne: “Sapi ga'a sipake ruju gandum, awa na sao ma madanga.” Sanga ua, Ma Jou'ongu Madutu 'ai maksudu di'a pa'i sapi ḇato!
46009010	Tantu ḏua, 'Ai maksudu di'a ngene manusia! Demo-demo gena-ge 'i silefo di'a ngene sababu bae ngowa'a 'aḏi 'a'a guḏa re ngowa'a ga'a 'aḏi si'ofi gandum, ananga 'aḏi masinganono ḏuanga i'a ya sanga manga balangu toma guḏa ma hasili gena-ge.
46009011	Ngomi remi soana 'ori i'a ma la-la ga'a ma 'asala toma Ngagara 'Ofi-'Ofi ino ra ngini ninga 'akala re sinyingara ma dara. Dadi na'o ngomi mi dawongo ngo-ngoromo re ka'e ra ngini ma tero sa'olo balangu ma hasili; sanga ua, gena-ge 'i 'adili ua!
46009012	Na'o ngowa'a lelegu 'aḏi singadolo Habari Roanga ra ngini re ananga manga haku di'a sanga 'ori i'a ra ngini ino, tantu ḏua ngomi minga haku lebe lamo'o i'a di'a mi sanga 'ori i'a i'a ra ngini ino sababu ngomi mi singadolo siḏa Habari Roanga ra ngini! Kalaha ngomi sanga haku gena-ge, ngomi ma pake ua! Siḏibo ḏi'i, ngomi lebe mi nyanyaḏi mi basono tahana kangela mo-moini, reo ngomi mi dola'aku ngini di'a ni ngaku Habari Roanga ra Kristus ino, sababu ngomi remi golo'o ma ngogele.
46009013	Ngini ni waro bolo ua, mangale ngowa'a ga'a 'aḏi munara ra Ma Jou'ongu Madutu 'ai Wala, ananga sanga oromo toma ngi'i gena-ge?! Re ḏi'i ngowa'a ga'a 'uru-'urusu jou-jou ma kalero, ananga sanga balangu toma jou-jou ga'a ngowa'a 'aḏi pula'a.
46009014	So'o gena-ge ḏi'i, Ma Jou Yesus masiretene 'o parenta mangale ngowa'a ga'a 'aḏi singadolo Habari Roanga, ananga balasu sanga oromo tamanga ioronongoḏu ngo-ngaku rimoi ga'a manga munara gena-ge ma hasili.
46009015	Mada'a soi moi nyangu, ngoi to pake 'ari haku gena-ge di'a to golo'o 'oru ḇato ra ngini. Re ngoi to lefo surata nena-ne ma maksudu so'o gena ua, la ngini ni pula'a ngogele ra ngoi. Jobilaha, ngoi to sengene, reo matengo i'a 'o singiranga 'ari haku di'a to sanangi masala ga'a ngoi to golo'o ua 'oru ḇato ra ngini!
46009016	Mada'a wakutu ngoi to singadolo Habari Roanga, ngoi to matoro yoḏu'u sababu Ma Jou'ongu Madutu 'o soma'a di'a ta si'a'a so'o gena-ge. Na'o ta si'a'a ua, ḏuanga i'a ngoi to sanga hukumu.
46009017	Na'o munara ga'a ngoi ta si'a'a gena-ge sababu ngoi 'ari mau masiretene; tantu ḏua ta sanga enanga ma ngogele. Mada'a Habari Roanga ga'a ngoi ta singadolo gena-ge, ngoi 'ari tugasa ta si'a'a munara gena-ge sababu Ma Jou'ongu Madutu ro siwatasa ra ngoi.
46009018	Na'o so'o gena, 'oru 'ari munara ma ngogele? Nena-ne pa'i ngoi 'ari ngogele ḇato: Ngoi ta singadolo Habari Roanga kama ngogele ua! Dadi ngoi to pake ua haku gena-ge di'a to golo'o 'ori i'a i'a ra ngini, la ngoi to 'a'a dola'aku rimoi i'a mai ua di'a ngini ni dawongo Habari Roanga gena-ge.
46009019	Ngoi to dadi budaka ra guna ḇato ua: ngoi ngowa'a bebasa! Kalaha so'o gena-ge, ngoi to mete'e ngowa'a mo-moini manga mau. Dadi ngoi ma tero sa'olo budaka toma ngowa'a mo-moini, la ngowa'a ḏuanga i'a lebe dogo 'aḏi sanga salamata:
46009020	Dadi toma ngowa'a Yahudi manga biono, ngoi to 'a'a diri ma tero sa'olo ngowa'a Yahudi, la ananga 'aḏi mete'e re 'aḏi ngaku Kristus. Kalaha Musa 'ai hukumu 'i piri'u ngoi ua, toma ngowa'a ga'a 'aḏi mete'e re macako'o namo-namoto ra Musa 'ai hukumu manga biono, ngoi to 'a'a diri ma tero sa'olo ananga ḏi'i, la nga'unu ta'u gasa ananga ra Kristus.
46009021	Toma ngowa'a Yahudi ua manga biono, ngoi to 'a'a diri ma tero sa'olo ngowa'a Yahudi ua, ga'a 'ahu mete'e ua 'a Musa 'ai hukumu, la nga'unu ta'u sigasa ananga gena-ge ra Kristus. (Mada'a 'ari maksudu ua: Ngoi to mete'e Ma Jou'ongu Madutu 'ai hukumu ua. Momongolo ua, ngoi to mete'e mode-mode'e Kristus 'ai Hukumu.)
46009022	Wakutu ngoi 'age ra ananga ga'a manga ngo-ngaku 'i te'e nyangu manga sigolona, ngoi ta 'a'a ua 'ori i'a ga'a ananga ya fikiri 'i sala, la ngoi nga'unu ta'u sigasa ananga manga ngo-ngaku lebe te'e. Ngoi to 'a'a diri ma tero sa'olo 'a guna ḇato, dadi reo duhu 'oru ḇato ngoi ta'u sigasa ananga mamuni'a toma salamata.
46009023	Ngoi to si'a'a mo-moini gena-ge, dadi nga'unu ngowa'a lebe dogo 'aḏi ngaku Habari Roanga, la ngoi ḏi'i sanga bara'utungu mamete'e ra ananga gena-ge.
46009024	Ngini ni waro bolo ua, mangale ngowa'a 'aḏi marerebe lalara, ngowa'a mo-moini 'aḏi lalara, mada'a pa'i matengo ḇato sanga nomoro?! Sababu gena-ge, ngini ninga de'oso re ḏegoro balasu ma tero sa'olo ngowa'a ga'a lalara makutale mode-mode'e di'a sanga nomoro.
46009025	'A guna ḇato na'o 'o mau mete'e tandingi, ngowa'a gena-ge balasu 'o manahana 'ai diri toma 'ori i'a mo-moini. Unanga 'o 'a'a so'o gena-ge sababu, kalaha lastari saya-saya ti'ara ua 'i wa'alo, unanga 'o nyafusu sanga lastari saya-saya siteru tai sae'e. Mada'a ngene wo manahana diri toma 'ori i'a mo-moini, sababu ngene wo nyafusu nanga sae'e 'i siteru lastari saya-saya gena-ge kama wa'alo ua nena-ne re si'a.
46009026	Sababu gena-ge, ngoi to lalara enanga rema maksudu di'a sanga nomoro ma tero sa'olo tandingi ma'u tutu'u, ngoi to tutu'u sabaranga ua.
46009027	Ngoi ma tero sa'olo matengo 'o tutu'u 'ai diri, la 'ai lese 'i dadi ma tero sa'olo 'ai budaka. Ngoi to 'a'a so'o gena-ge, awa-awa nena-ne 'i dadi ra ngoi: Ngoi reto singadolo Habari Roanga toma ngowa-ngowa'a lelegu, ḏuanga i'a Ma Jou'ongu Madutu 'o siteru ua tari sae'e rema lastari saya-saya kama wa'alo ua nena-ne re si'a.
46010001	Ioronongoḏu ngo-ngaku rimoi, ngoi tini si'elingi ngini 'oru ga'a 'i dadi ḏua tananga ete re dotumu, wakutu ananga 'aḏi mete'e 'a Musa. Ananga mo-moini kakamo ya'u saolo toma daeraha dongi-dongi re wakutu mo-moini 'aḏi iwanga Ngoloto Kolili manga rou 'i oḇoso ua. Wakutu ananga mo-moini 'aḏi iwanga Ngoloto Kolili re kakamo ya'u saolo, gena-ge 'i ma tero sa'olo ananga mo-moini 'aḏi sanga baptis re 'aḏi dadi 'a Musa 'ai me-mete'e.
46010003	Ananga mo-moini 'aḏi oromo ngo-ngoromo da'u soroga tala,
46010004	re mo-moini 'aḏi ka'e ḇanyo da'u soroga tala. Ḇanyo gena-ge Ma Jou'ongu Madutu 'a sisupu toma maḏi ino, re maḏi gena-ge 'a Kristus ga'a ma'u mete'e ra ananga.
46010005	Kalaha so'o gena-ge, 'age ngowa'a manga repe tamanga sigolona ga'a Ma Jou'ongu Madutu 'o sanangi ua. Sababu gena-ge, ananga manga mayeti matai tukulangunu toma ngi'i dongi-dongi.
46010006	Gena-ge mo-moini 'i dadi sa'olo nana'o ra ngene, la awa wo nyafusu 'ori i'a ma jira ma tero sa'olo ananga.
46010007	Dadi ngene wo silamo'o re siḏubuso jou'ongu ma somoara awa, ma tero sa'olo tamanga sigolona ngowa'a mamuni'a ya si'a'a so'o gena-ge. Toma Boku 'Ofi-'Ofi 'i silefo so'o ne: “Ngowa-ngowa'a 'aḏi tegoro, ka'e re 'aḏi oromo. Togumu i'a 'aḏi roje-roje di'a silamo'o re siḏubuso jou'ongu ma somoara.”
46010008	Awa ngene wo 'a'a su-sudala ma tero sa'olo ngowa'a mamuni'a 'aḏi si'a'a so'o gena-ge tamanga sigolona. Sababu gena-ge, pa'i wange moi ḇato ananga 'aḏi sengene nga cala nyagi romoḏiḏi re ro'ange.
46010009	Awa ngene wo tai'i Ma Jou ma tero sa'olo tamanga sigolona ngowa'a mamuni'a 'aḏi si'a'a so'o gena-ge singadolo 'aḏi sengene sababu 'o cuku'u rema bisa ya'u tubu'u.
46010010	Awa ngene wo kuḏubungu ma tero sa'olo tamanga sigolona ngowa'a mamuni'a 'aḏi si'a'a so'o gena-ge singadolo mala'ekata ga'a sisengene ngowa'a ya'u sisengene ananga.
46010011	Mo-moini gena-ge 'i dadi ḏua toma ngowa'a Israel sa'olo nana'o rimoi re ḏi'i ya silefo di'a si'elingi ngene, ga'a nange-ne wo 'ahu toma 'orasa ma ḏo-ḏogumu.
46010012	Sababu gena-ge ioronongoḏu ngo-ngaku rimoi, na'o ni basono tala ninga ngo-ngaku lai te'e, balasu ma'istiari ino; awa-awa ni eta'a toma bo-baja!
46010013	Bo-baja ga'a ngini ni sanga, gena-ge ma tero sa'olo ngowa'a mo-moini ya sanga ḏi'i. Mada'a Ma Jou'ongu Madutu 'o sidaioranga 'Ai jaji ua. Unanga 'o simaha ua ngini ni sanga bo-baja ga'a kangela woḏi di'a ngini nga'unu ni tahana. Wakutu ni sanga bo-baja, Unanga 'o pula'a ngo'omo, la ngini ni dogo te'e dadi ni eta'a ua toma bo-baja.
46010014	Sababu gena-ge, ioronongoḏu ngo-ngaku rimoi ga'a ngoi tini dadalara, ni maki-kiḏanga silamo'o re siḏubuso jou'ongu ma somoara.
46010015	Ngoi to kanau ra ngini sa'olo ngowa'a 'akala soro'unu. Ngini masiretene balasu na dibanga 'ari demo gena-ge:
46010016	Ngini ni waro bolo ua, wakutu ngene wo 'oro sawo'o rimoi ma dara rema 'anggur kara wo sibere ie nanga murasa ma la ra Ma Jou'ongu Madutu, ngene wo sijumu mode-mode'e ngene rewo marimoi ra Kristus ga'a 'ai ngaunu 'i pa'ala di'a ngene?! Ngini ḏi'i ni waro bolo ua, wakutu ngene wo masibalangu roti re wo oromo, ngene wo sijumu mode-mode'e ngene rewo marimoi ra Kristus 'ai lese?!
46010017	Sababu roti pa'i ngai moi re ngene mo-moini wo oromo roti gena-ge. Dadi ngene ga'a nanga repe wo dadi nanga lese pa'i rimoi, re wo marimoi ra Kristus.
46010018	Ni tailako ngowa-ngowa'a Israel: Ananga sigae manga jou-jou di'a Ma Jou'ongu Madutu toma jou-jou ma kalero. Togumu i'a ananga 'aḏi oromo mamete'e manga jou-jou ga'a ya sipula'a nange-ge. Ngini ni waro bolo ua, wakutu ananga oromo so'o gena-ge, ananga 'aḏi ma'u rimoi matengo re matengo, re ḏi'i marimoi ra Ma Jou'ongu Madutu?!
46010019	'Ari demo gena-ge ma maksudu 'oru: Jou'ongu ma somoara ma kuasa 'i cua. Re ngo-ngoromo ga'a sipula'a toma jou'ongu ma somoara, enanga gena-ge 'i sigasa bara'utungu ua!
46010020	'Oru ḇato ananga ya pula'a toma jou'ongu ma somoara gena-ge, 'aḏi pula'a di'a roh ma jira, di'a Ma Jou'ongu Madutu ua. Dadi ngoi to oḏu'u ngini ni marimoi toma roh ma jira.
46010021	Pa'i ni ka'e toma sawo'o ra Ma Jou, ni ka'e awa toma sawo'o toma roh ma jira. Pa'i ni oromo ra Ma Jou 'ai meja, ni oromo awa toma roh ma jira ma meja.
46010022	Bolo ngene mau wo si'a'a Ma Jou'ongu Madutu 'o ruta?! Bolo ngene lebe te'e reo Ma Jou'ongu Madutu dadi Unanga 'o sihukumu ngene ua?!
46010023	'Age ngowa'a mamuni'a ga'a 'aḏi kanau, “Ngene nyengara madaga'a 'oru ḇato.” Mada'a ngoi to kanau: Mo-moini ua rema faeda. 'Age ngowa'a mamuni'a ga'a 'aḏi kanau, “Ngene nyengara madaga'a 'oru ḇato.” Mada'a ngoi to kanau ḏi'i: Mo-moini ua nyengara 'i site'e ngowa'a manga ngo-ngaku.
46010024	Ngini balasu ni 'a'a 'ori i'a ga'a 'i mete'e ngowa'a lelegu manga paralu. Awa ni 'a'a 'ori i'a pa'i ngini masiretene ninga paralu.
46010025	'Oru ḇato ga'a ngowa'a ya wu'unu toma pasara, wa oromo nyengara. Oromo ngo-ngoromo gena-ge reninga 'akala re sinyingara ma kanau 'i kangela awa.
46010026	Sababu toma Boku 'Ofi-'Ofi 'i silefo so'o ne: “Dungia re ma dara mo-moini, Ma Jou'ongu Madutu 'ai 'ori i'a.”
46010027	Sababu gena-ge, na'o ngini ni tagi sanga saele oromo toma ngowa'a ga'a ngaku Yesus ua, oromo ḇato ngo-ngoromo ga'a 'aḏi pula'a ra ngini. Ngini na disa waro awa na'o ngo-ngoromo gena-ge 'i sipula'a ḏua toma jou'ongu ma somoara, la ninga 'akala re sinyingara ma kanau 'i kangela ua.
46010028	Mada'a, kalaha ngini ni waro oromo ngo-ngoromo gena-ge 'i wosono ua, na'o matengo i'a 'o kanau ra ngini, “Ngo-ngoromo nena-ne 'i sipula'a ḏua toma jou'ongu ma somoara,” awa na oromo! Sababu ngini balasu ni fikiri mangale unanga 'ai 'akala re sinyingara ma kanau ga'a siajele ra ngini mangale ngo-ngoromo gena-ge re ga'a 'o ta'ajiri oromo ngo-ngoromo gena-ge 'i wosono.
46010029	'Ari maksudu nena-ne: Mete'e ninga 'akala re sinyingara ma kanau, ngini nyengara ni oromo. Mada'a sababu ngini ni fikiri mangale unanga 'ai 'akala re sinyingara ma kanau, ni oromo awa. I'a sa'olo ngowa'a lelegu manga 'akala re sinyingara ma kanau 'i dola'aku ngoi di'a to 'a'a 'ori i'a ga'a ma rapu ua?!
46010030	Na'o ngoi to oromo ngo-ngoromo re to pula'a murasa ma la ra Ma Jou'ongu Madutu, i'a sa'olo matengo i'a 'o sijuruhakimi ngoi di'a to 'a'a so'o gena?!
46010031	Dadi, 'oru ḇato ngini ni 'a'a - ni oromo bolo ni ka'e - ni si'a'a mo-moini, la ngowa'a 'aḏi silamo'o Ma Jou'ongu Madutu 'ai lomanga.
46010032	Awa ni 'a'a 'oru ḇato ga'a 'i si'a'a ngowa'a lelegu 'aḏi eta'a toma ḏosa; bae ngowa'a Yahudi, bae ngowa'a Yahudi ua, bolo ngowa-ngowa'a ra Ma Jou'ongu Madutu 'ai jama'ata.
46010033	Gena-ge ma tero sa'olo ngoi ta 'a'a. Sababu gena-ge, ngoi to makutale to 'a'a ma la-la tau-taunu ga'a enanga 'i sisanangi ngowa'a mo-moini. Ngoi pa'i to 'a'a 'ori i'a ga'a ma la-la di'a pa'i ngoi ḇato ua. Mada'a to 'a'a 'ori i'a ga'a ma la-la di'a ngowa'a repe ḏi'i, la ananga mo-moini gena-ge ḏuanga i'a 'aḏi sanga salamata.
46011001	Ngini balasu ni cuḏuḏu'u 'ari de'oso re ḏegoro; ma tero sa'olo ngoi masiretene to cuḏuḏu'u 'a Kristus 'ai de'oso re ḏegoro.
46011002	Ngoi tini sitoro sababu ngini ni 'elingi tau-taunu 'ari de'oso re ḏegoro re 'ari do-doto'o. Sidogo ḏi'i, ngini ni mete'e mode-mode'e 'ari do-doto'o ga'a reni dawongo re to sipula'a ḏua ra ngini.
46011003	Mada'a ngoi to mau ngini ni sahe mangale na-nau'u manga sae'e, gena-ge 'a Kristus. Re we-were'a manga sae'e, gena-ge na-nau'u. Re 'a Kristus 'ai sae'e, gena-ge Ma Jou'ongu Madutu.
46011004	Na'o na-nau'u matengo 'o manyiata bolo 'o siajele habari da'u ra Ma Jou'ongu Madutu tala toma jama'ata 'o pake sae'e ma jujuwurungu, unanga gena-ge 'o silamo'o 'a Kristus ua, ga'a 'ai sae'e.
46011005	Siḏibo ḏi'i, na'o we-were'a matengo mo manyiata bolo mo siajele habari da'u ra Ma Jou'ongu Madutu tala toma jama'ata ma pake ua 'ami sae'e ma jujuwurungu gena-ge, munanga romo silamo'o 'ami nau'u ua, ga'a 'ami sae'e. Gena-ge 'i ma tero sa'olo 'ami utu tami sae'e rema ḇukuku.
46011006	Sababu gena-ge, na'o we-were'a matengo mo oḏu'u mapake 'ami sae'e ma jujuwurungu, jobilaha na'o munanga ma guti 'ami utu tami sae'e. Mada'a na'o ma guti bolo ma bukuku 'ami sae'e, munanga mo sipula'a mara'a 'ami diri. Dadi jobilaha munanga mo pake 'ami sae'e ma jujuwurungu.
46011007	Na-nau'u paralu ua mapake sae'e ma jujuwurungu, sababu Ma Jou'ongu Madutu 'ai rupa re jamani re 'Ai kabasarana 'i waiti toma na-nau'u. Mada'a na-nau'u 'ai kabasarana 'i waiti toma we-were'a.
46011008	Sababu na-nau'u ma 'asala toma we-were'a ino ua, mada'a we-were'a ma 'asala toma na-nau'u ino. Re na-nau'u sidadi ua sa'olo ri-riono di'a we-were'a, mada'a we-were'a sidadi sa'olo ri-riono di'a na-nau'u.
46011010	Sababu gena-ge, we-were'a balasu pake jujuwurungu tamanga sae'e sa'olo nana'o rimoi mangale munanga mo isene na-nau'u re mo sisanangi mala'ekata-mala'ekata ga'a 'i uningi.
46011011	Kalaha so'o gena-ge, we-were'a 'aḏi paralu na-nau'u manga ri-riono ma tero sa'olo na-nau'u 'aḏi paralu we-were'a manga ri-riono di'a ngene ga'a rewo marimoi ra Yesus.
46011012	Sababu kalaha we-were'a ma mulaingi sidadi toma na-nau'u ino, mada'a maha siḏagi i'a we-were'a sibuoro na-nau'u. Mo-moini gena-ge ma 'asala ra Ma Jou'ongu Madutu tala.
46011013	Nena-ne tai'i ngini masiretene ni madibanga: Patasa bolo ua, na'o we-were'a matengo mo manyiata ra Ma Jou'ongu Madutu toma jama'ata mo pake 'ami sae'e ma jujuwurungu ua?!
46011014	'Ua re 'au wali moju 'i dadi biasa ḏua re sidoto'o ḏua ra ngini mangale na-nau'u manga utu kiḏanga 'i patasa ua.
46011015	Mada'a di'a we-were'a, ananga manga utu kiḏanga gena-ge 'i dadi ananga manga biono gau'u. Dadi Ma Jou'ongu Madutu 'o pula'a utu kiḏanga toma we-were'a sa'olo manga sae'e ma jujuwurungu.
46011016	Na'o 'age rema ngowa'a 'aḏi ma'u lawana mangale utu, ngoi to siajele ra ananga, bae ngene bae jama'ata-jama'ata ma lelegu, 'atoranga gena-ge 'i dadi biasa di'a ngene mo-moini toma jama'ata ma dara; 'atoranga ma lelegu 'i cua.
46011017	Ngoi tini sitoro ua mangale 'ori i'a nena-ne: Ngini ninga lo-lomu 'i sigasa ua ngini toma la-la, mada'a 'i sigasa ngini toma la-la ua.
46011018	Sababu ma mulaingi, ngoi reto 'isene wakutu ngini ni lomu sa'olo jama'ata 'age toropo romoḏiḏi ma'u lawana. Re ngoi masiretene repe ta ngaku mangale 'ori i'a gena-ge 'i banari!
46011019	Dadi ngini ni marimoi riwara. Tantu ḏua, ngini ni 'a'a so'o gena, la ḏuanga i'a 'i waiti ra ngini, 'a guna rana manga ngo-ngaku 'i mode-mode'e -- mada'a ngini ni rapu!
46011020	Wakutu ngini ni malomu di'a ni oromo Ma Jou 'ai Perjamuan, ngini ni fikiri ni si'elingi Ma Jou Yesus 'ai se-sengene di'a ngini -- mada'a so'o gena-ge ua!
46011021	Sababu wakutu ngini ni tegoro di'a ni oromo, matengo re matengo ni marerebe ni oromo ninga ngo-ngoromo masiretene, singadolo mamuni'a 'aḏi sanga oromo ua, re ma lelegu 'aḏi 'etolo!
46011022	I'a sa'olo so'o gena?! Ngini reninga wala bolo ua?! Dadi ni oromo re ni ka'e taninga wala masiretene! Bolo ngini ninga 'ulungu ma dara ni sipula'a mara'a Ma Jou'ongu Madutu 'ai jama'ata re sipula'a mara'a ngowa'a ma dinga'unu ua?! Ngoi to kanau 'oru ra ngini?! Ni fikiri ngoi ḏuanga i'a to sitoro ngini?! So'o gena ua!
46011023	Sababu do-doto'o mangale Ma Jou 'ai perjamuan ga'a ngoi ta singadolo ra ngini, ngoi nena-ne ta dawongo ra Ma Jou masiretene so'o ne: Toma lobi'i ga'a 'a Yudas 'o sipula'a Yesus toma ngowa'a ma jira, Yesus 'o 'oro roti
46011024	re Unanga 'o sibere ie murasa ma la ra Ma Jou'ongu Madutu. Togumu i'a, Unanga 'a poti-poti ma roti gena-ge re 'O kanau, “Nena-ne Ngoi 'ari lese ga'a sidoa'a di'a ngini. Na si'a'a tau-taunu di'a ni si'elingi Ngoi.”
46011025	So'o gena-ge ḏi'i, ananga 'aḏi oromo togumu i'a, Unanga 'a 'oro sawo'o ma dara rema 'anggur re 'O kanau, “Sawo'o ma dara rema 'anggur nena-ne, gena-ge Ma Jou'ongu Madutu 'ai jaji ma su-sungi ga'a sitotomo Rari ngaunu. Soi rai o'o i'a ngini ka'e 'anggur nena-ne, ngini si'a'a di'a si'elingi Ngoi.”
46011026	Dadi soi rai o'o i'a ngini ni oromo roti re ni ka'e 'anggur gena-ge, ngini ni singadolo Ma Jou 'ai se-sengene singadolo Unanga 'o dadunu sapolo moju.
46011027	Sababu gena-ge, ngowa'a ga'a 'aḏi oromo roti re ka'e 'anggur ga'a ma tero sa'olo Ma Jou 'ai lese re 'Ai ngaunu, mada'a ya sidodai duhu 'i patasa ua, ananga gena-ge raḏi baraḏosa ra Ma Jou; sababu ananga 'aḏi silamo'o ua Unanga 'ai lese re 'Ai ngaunu.
46011028	Dadi matengo re matengo siḏa-siḏa balasu ni mafikiri la-la mangale roti re 'anggur ma maksudu, kara nyengara ni oromo roti re ka'e 'anggur.
46011029	Sababu na'o ngowa'a 'aḏi oromo roti re ka'e 'anggur gena-ge ya sidodai duhu ga'a 'i silamo'o ua Ma Jou 'ai lese, gena-ge ma tero sa'olo ananga masiretene 'aḏi oromo re ka'e ma tero sa'olo golo'o katula ga'a Ma Jou'ongu Madutu ya'u sipula'a.
46011030	Ma sababu gena-ge taninga sigolona 'age rema ngowa'a manga repe ga'a 'aḏi siḏi, manga lese 'i mereoso, re ḏi'i mamuni'a raḏi sengene.
46011031	Mada'a na'o siḏa-siḏa ngene wo mafikiri la-la mangale 'oru wo 'a'a, Ma Jou'ongu Madutu na sihukumu ngene ua.
46011032	Mada'a na'o wo sanga hukumu ra Ma Jou'ongu Madutu, gena-ge mangale Unanga 'o doto'o ngene, la awa ngene sanga hukumu kasingado-ngadolo i'a sirimoi reo ngowa'a 'aḏi ngaku Yesus ua.
46011033	Sababu gena-ge, 'ari ioronongoḏu ngo-ngaku rimoi, na'o ni malomu di'a ni oromo re ni ka'e di'a ni si'elingi mangale Ma Jou 'ai se-sengene, balasu ni ma'u totoma matengo re matengo.
46011034	Na'o 'age rema ngowa'a ga'a 'aḏi sawini, ananga balasu 'aḏi oromo siḏa tamanga wala. Dadi ni mete'e 'ari 'atoranga gena-ge na'o ni malomu, la ninga lo-lomu gena-ge 'i sigasa ngini toma ḏosa ua, dadi Ma Jou'ongu Madutu nu sihukumu ua. Re 'ori i'a ma lelegu, ngoi ta sitarangi na'o dadunu to sapolo moju.
46012001	Ioronongoḏu ngo-ngaku rimoi, nange-ne ngoi to mau ngini ni sahe mode-mode'e mangale Ma Jou'ongu Madutu 'ai cocatu toma Ngagara 'Ofi-'Ofi ino.
46012002	'Elingi wakutu ngini ni nana'o nyangu Ma Jou'ongu Madutu, ngini ni sanga sihaga singadolo ni puji re silamo'o jou'ongu ma somoara, enanga gena-ge 'i popongolo.
46012003	Sababu gena-ge, ngini balasu ni waro mangale ngowa'a ga'a Ma Jou'ongu Madutu 'ai Ngagara 'Ofi-'Ofi ya'u ḏegoro, ananga gena-ge sanga ua 'aḏi sosowini Yesus. So'o gena-ge matengo i'a mai ua nyengara 'aḏi sijumu tamanga 'ahu mangale “Yesus gena-ge manga Jou,” ḏuga-ḏuga Ma Ngagara 'Ofi-'Ofi ya'u ḏegoro.
46012004	Cocatu-cocatu ma duhu lai repe ga'a toma Ngagara 'Ofi-'Ofi ino. Mada'a ma 'asala toma Ngagara 'Ofi-'Ofi pa'i rimoi ḇato.
46012005	Ngowa'a 'aḏi de-de'oso Ma Jou 'aḏi pake duhu lai repe, mada'a Ma Jou ga'a ngowa'a 'aḏi de-de'oso, Unanga pa'i matengo ḇato.
46012006	Ma Jou'ongu Madutu 'o sijumu 'ai kuasa tananga 'ahu 'o pake duhu lai repe, mada'a Ma Jou'ongu Madutu ga'a 'o munara toma 'ori i'a mo-moini tananga 'ahu mo-moini, Unanga pa'i matengo ḇato.
46012007	Ma Jou'ongu Madutu 'o sijumu Ma Ngagara 'Ofi-'Ofi ma kuasa 'o pake duhu lai repe toma ngowa'a ngaku Yesus mo-moini, la ngene wo ma'u riono matengo re matengo:
46012008	'Age rema ngowa'a matengo sanga kuasa di'a singadolo 'akala ma soro'unu ra Ma Jou'ongu Madutu tala. 'Age ma lelegu sanga kuasa di'a singadolo wo-waro mangale Ma Jou'ongu Madutu. Kuasa-kuasa gena-ge ma 'asala toma Ngagara 'Ofi-'Ofi pa'i rimoi ḇato.
46012009	Ma Ngagara 'Ofi-'Ofi gena-ge 'i pula'a ra matengo, ngo-ngaku ra Yesus lai te'e. Re Enanga gena-ge ḏi'i sipula'a kuasa toma ngowa'a lelegu di'a si-la ngowa'a siḏi.
46012010	Matengo sanga kuasa di'a 'a'a ga'a hera-heranga, ma lelegu sanga kuasa di'a siajele habari da'u ra Ma Jou'ongu Madutu tala. Ma lelegu sanga 'akala soro'unu di'a nga'unu ya waro na'o 'ori i'a ma 'asala toma Ngagara 'Ofi-'Ofi re 'ori i'a ma 'asala toma roh ma jira. Re ma lelegu sanga kuasa di'a kanau pake Ma Ngagara 'Ofi-'Ofi ma demo, re ma lelegu ḏi'i sanga kuasa di'a siguci Ma Ngagara 'Ofi-'Ofi ma demo.
46012011	Mo-moini gena-ge Ma Ngagara 'Ofi-'Ofi pa'i rimoi ḇato, Enanga ma munara. Ananga matengo re matengo sanga kuasa toma Ngagara 'Ofi-'Ofi mete'e Enanga gena-ge ma mau masiretene.
46012012	Ngene, ga'a rewo marimoi ra Kristus, ma tero sa'olo manusia manga lese. Pa'i lese rimoi ḇato mada'a lese ma bageanga ma repe. Kalaha lese ma bageanga lai repe mada'a bageanga gena-ge, 'i dadi lese rimoi ḇato.
46012013	So'o gena ḏi'i, ngene bae ngowa'a Yahudi, bae ngowa'a Yahudi ua, ngowa'a budaka, bolo budaka ua, ngene mo-moini wo dadi ma tero sa'olo lese rimoi ga'a 'i marimoi ra Kristus. Gena-ge 'i dadi wakutu ngene wo sanga baptis rema Ngagara 'Ofi-'Ofi ga'a 'i tegoro ra ngene matengo re matengo nanga 'akala re sinyingara ma dara.
46012014	Ma lese pa'i bageanga rimoi ḇato ua, mada'a 'age bageanga ma repe toma lese.
46012015	Si'ade-'ade, rou 'i kanau, “Ngoi ne giama ua, dadi ngoi to osama nyo-nyoimi ua toma lese.” Kalaha rou ne giama ua, rou 'i osama nyo-nyoimi ḏi'i toma lese.
46012016	Si'ade-'ade i'a, ngau'u 'i kanau, “Ngoi ne la'o ua dadi ngoi to osama nyo-nyoimi ua toma lese.” Kalaha ngau'u ne giama ua, ngau'u 'i osama nyo-nyoimi ḏi'i toma lese.
46012017	Si'ade-'ade i'a, lese rimoi mo-moini pa'i la'o ḇato, ma duhu sa'olo lese gena-ge 'i 'isene?! Bolo si'ade-'ade i'a lese rimoi pa'i ngau'u ḇato, ma duhu sa'olo lese gena-ge 'i tumese?!
46012018	Mada'a momongolo ua ngene wo oḏi'i masiretene mangale Ma Jou'ongu Madutu 'a si'aturu lese ma bageanga mo-moini mete'e Unanga 'ai mau.
46012019	Na'o mo-moini gena-ge pa'i lese ma bageanga rimoi ḇato, ma lese 'i cua!
46012020	Dadi bageanga ma repe, mada'a ma lese pa'i rimoi ḇato.
46012021	Sababu gena-ge, awa la'o 'i kanau toma giama, “Ngana, ngoi tini paralu ua!” Re awa sae'e 'i kanau toma rou, “Ngana, ngoi tini paralu ua!”
46012022	Siḏibo ḏi'i, lese ma bageanga ga'a wa ta'ajiri 'i mereoso, ngene wa paralu masala;
46012023	re lese ma bageanga ngene wa ta'ajiri kama ijana ua, ngene wa tailako masala. Lese ma bageanga ga'a ngowa'a ya oḏi'i yoḏu'u, ngene wa sipake pakeanga.
46012024	Lese ma bageanga ga'a wa oḏi'i i'a lai rousu, ngene wa kadiarata riwara. Ma Jou'ongu Madutu 'a sifato ḏu-ḏuanga ḏua mete'e Unanga 'ai mau, la ngene wo kadiarata la-la bageanga ga'a ngene wa ta'ajiri ma ijana cua bolo mereoso.
46012025	Sababu gena-ge, lese sibalangu yoḏu'u mada'a bageanga re bageanga balasu 'i ma'u tailako i'a re ino:
46012026	Na'o bageanga rimoi enanga 'i siḏi, bageanga mo-moini 'i basono siḏi. Na'o bageanga rimoi ngowa'a ya sitoro, bageanga mo-moini 'i maroanga.
46012027	Ioronongoḏu ngo-ngaku rimoi, ngini mo-moini ma tero sa'olo Kristus 'ai lese re matengo re matengo ni dadi ma tero sa'olo Unanga 'ai lese ma bageanga.
46012028	So'o gena ḏi'i toma jama'ata, Ma Jou'ongu Madutu 'a sitantukanga ḏua matengo re matengo nanga munara: Ma mulaingi, Yesus 'ai so-soma'a kara nabi-nabi, kara guru-guru, ananga remanga kuasa di'a 'a'a ga'a hera-heranga, remanga kuasa di'a si-la ngowa'a siḏi, remanga kuasa di'a riono ngowa'a lelegu, remanga kuasa di'a sinyanyasele jama'ata, re ananga ga'a 'aḏi kanau pake Ma Ngagara 'Ofi-'Ofi ma demo.
46012029	Ananga mo-moini sanga kuasa ma tero ua: Ananga mo-moini ua 'aḏi dadi Yesus 'ai so-soma'a, mo-moini ua 'aḏi dadi nabi-nabi bolo 'aḏi dadi guru-guru bolo remanga kuasa di'a 'a'a ga'a hera-heranga!
46012030	Ananga mo-moini ua remanga kuasa di'a si-la ngowa'a siḏi. Mo-moini ua nga'unu 'aḏi kanau pake Ngagara 'Ofi-'Ofi ma demo re mo-moini ua nga'unu siguci Ma Ngagara 'Ofi-'Ofi ma demo.
46012031	Dadi, ngini ḏi'i balasu ni makutale mode-mode'e di'a ni sanga cocatu-cocatu lebe lamo'o i'a. Mada'a nange-ne ngoi to sijumu ra ngini ngo'omo ga'a lebe rousu i'a reo cocatu gena-ge mo-moini.
46013001	Si'ade-'ade i'a, ngoi nga'unu to sikanau manusia mo-moini manga demo bolo mala'ekata-mala'ekata ma demo ḏi'i. Mada'a na'o 'ari dadalara toma ngowa'a lelegu 'i cua, ngoi to kanau ma tero ḇato sa'olo saragi ma iḏingi, ma ngale 'i cua.
46013002	Si'ade-'ade i'a ngoi rari kuasa di'a ta siajele habari da'u ra Ma Jou'ongu Madutu tala. Re ta sahe wo-waro mo-moini, re ba-banari lai ngido re 'ari ngo-ngaku lai te'e ra Ma Jou'ongu Madutu singadolo nga'unu to parenta kie 'i malage. Mada'a na'o 'ari dadalara toma ngowa'a lelegu 'i cua, ngoi ngowa'a ma pake ua.
46013003	Si'ade-'ade i'a 'ari 'ori i'a rana mo-moini ta sibalangu di'a ngowa'a ma dinga'unu ua re to pula'a 'ari lese di'a ngowa'a ya tau'u sababu ngoi to mete'e Yesus. Mada'a 'ari dadalara di'a ngowa'a lelegu 'i cua, mo-moini gena-ge ma faeda ri cua.
46013004	Matengo ga'a 'o dadalara ngowa'a lelegu, unanga gena-ge 'ai 'akala ḇanyo, 'ai 'akala lai rousu, ham-ham ua, matoro ua re momole ua.
46013005	'Ai de'oso re ḏegoro lai rousu toma ngowa-ngowa'a lelegu, disa pa'i 'ai paralu ḇato ua, capati ruta ua, gogono 'akala re sinyingara ua.
46013006	Matengo ga'a 'o dadalara ngowa'a lelegu, 'o sanangi ua na'o ngowa'a lelegu 'aḏi 'a'a 'ori i'a ma jira. Mada'a 'o maroanga pa'i na'o ngowa'a lelegu 'aḏi 'a'a 'ori i'a ma la-la.
46013007	Unanga 'o tahana talaḏi 'oru ḇato toma ngowa'a lelegu ino, 'o ngaku 'oru ḇato ga'a la-la mangale ngowa'a lelegu. Unanga 'o masinganono tau-taunu ngowa'a lelegu manga de'oso re ḏegoro 'i dadi la-la. Re 'o pake 'akala ḇanyo tau-taunu toma ngowa'a lelegu.
46013008	Dadalara kama ḏo-ḏogumu ua. Mada'a cocatu mo-moini ra Ma Jou'ongu Madutu ino bae kuasa di'a siajele habari da'u ra Ma Jou'ongu Madutu tala, ḏuanga i'a 'A sitogumu; bae kuasa di'a kanau pake Ma Ngagara 'Ofi-'Ofi ma demo, ḏuanga i'a 'I sitogumu; bae kuasa di'a singadolo wo-waro ra Ma Jou'ongu Madutu, ḏuanga i'a 'i togumu ḏi'i.
46013009	Sababu nange-ne nanga wo-waro re kuasa di'a siajele habari da'u ra Ma Jou'ongu Madutu tala, cocatu romoḏiḏi gena-ge, enanga 'i tiai nyangu.
46013010	Mada'a ḏuanga i'a wakutu Ma Jou'ongu Madutu 'a sitiai mo-moini, cocatu gena-ge 'i iranga sababu ngene wa paralu riwara.
46013011	Wakutu ngoi to ngowa 'olo i'a moju, ngoi to kanau sa'olo ngowa 'olo, 'ari rorasa sa'olo ngowa 'olo, 'ari 'akala ma sanga sa'olo ngowa 'olo. Nange-ne ngoi reto la-lamo'o, 'ari de'oso re ḏegoro, demo re ganau sa'olo ngowa 'olo riwara. Ngoi reto matogumu to pake de'oso re ḏegoro gena-ge sababu ngoi ta paralu riwara.
46013012	'Oru ga'a ngene wa oḏi'i nange-ne, ma tero sa'olo wa oḏi'i nanga guḏumingi toma kasina, enanga 'i sairamu moju. Mada'a ḏuanga i'a ngene wo oḏi'i Unanga tarangi madutu sababu ma'u talaḏi biono. Nange-ne, ngoi ta nana'o mo-moini nyangu mangale Ma Jou'ongu Madutu. Mada'a ḏuanga i'a ngoi tu nana'o Unanga mode-mode'e, ma tero sa'olo Unanga ro nana'o ngoi mode-mode'e.
46013013	Dadi, nange-ne fara ro'ange balasu ngene wa si'a'a: wo ngaku, wo nganono re wo ma'u dadalara. Mo-moini gena-ge ma la-lamo'o ma re'u i'a: wo dadalara ngowa-ngowa'a lelegu.
46014001	Ngini balasu ni makutale mode-mode'e ni dadalara ngowa'a lelegu, re ni nyafusu mode-mode'e cocatu toma Ngagara 'Ofi-'Ofi. Cocatu ma la-lamo'o ma re'u i'a, gena-ge kuasa di'a siajele habari da'u ra Ma Jou'ongu Madutu tala.
46014002	'A guna ga'a sanga kuasa di'a 'o kanau pake Ngagara 'Ofi-'Ofi ma demo, unanga 'o kanau toma manusia ua, mada'a 'o kanau ra Ma Jou'ongu Madutu. Matengo i'a mai ua ya sahe 'oru ga'a unanga 'o kanau gena-ge, sababu Ma Ngagara 'Ofi-'Ofi 'u ḏegoro singadolo 'ai demo gena-ge pa'i Ma Jou'ongu Madutu ḇato nga'unu 'a sahe.
46014003	Siḏibo ḏi'i, ngowa'a ga'a siajele habari da'u ra Ma Jou'ongu Madutu tala, 'aḏi siajele toma manusia di'a site'e manga ngo-ngaku, dogo manga cufala re sibabata manga 'akala re sinyingara.
46014004	Ngowa'a ga'a 'aḏi kanau pake Ma Ngagara 'Ofi-'Ofi ma demo, gena-ge pa'i ananga 'aḏi sanga 'utungu masiretene ḇato. Mada'a ngowa'a ga'a siajele habari da'u ra Ma Jou'ongu Madutu tala, ngowa'a ngaku Yesus ma lelegu ya sanga ma 'utungu ḏi'i.
46014005	Ngoi to nyanyaḏi ngini mo-moini nga'unu ni kanau pake Ma Ngagara 'Ofi-'Ofi ma demo. Mada'a lebe bae na'o ngini ni siajele habari da'u ra Ma Jou'ongu Madutu tala. Sababu ngowa'a ga'a 'aḏi siajele habari da'u ra Ma Jou'ongu Madutu tala, ananga manga faeda lebe lamo'o i'a reo ngowa'a ga'a 'aḏi kanau pake Ma Ngagara 'Ofi-'Ofi ma demo. Pa'i na'o ngowa'a ga'a 'aḏi kanau reo demo gena-ge, nga'unu 'aḏi sitarangi demo-demo ma ngale, nyengara ngowa'a ngaku Yesus ma lelegu ya sanga ma 'utungu ḏi'i.
46014006	Ioronongoḏu ngo-ngaku rimoi, si'ade-'ade i'a ngoi to sapolo ra ngini re to kanau pake Ma Ngagara 'Ofi-'Ofi ma demo, gena-ge ma 'utungu 'oru ra ngini?! Ma 'utungu ceka'a i'a mai ua! Mada'a ngini ni sanga 'utungu ḇato na'o ngoi to gasa demo ga'a da'u ra Ma Jou'ongu Madutu tala ga'a Unanga 'a sipula'a ra ngoi, bolo to siajele demo wo-waro da'u ra Ma Jou'ongu Madutu tala, bolo to siajele habari da'u ra Ma Jou'ongu Madutu tala, bolo ngoi to doto'o ngini do-doto'o da'u ra Ma Jou'ongu Madutu tala.
46014007	Gena-ge ma tero sa'olo sulingi re kecapi, fara ḏiḏi nena-ne ma ngagara cua. Mada'a na'o ngowa'a ya wusu bolo ya ḇisa la-la ua. Tantu ḏua, ngowa'a ya 'isene, ananga ya sahe ua enanga ma maksudu 'oru!
46014008	So'o gena ḏi'i, na'o sordado matengo 'o wusu terompet, la sordado-sordado 'aḏi ḏu-ḏuanga ḏua di'a parangi. Mada'a ma iḏingi 'i rousu ua, matengo i'a mai ua tagi parangi!
46014009	So'o gena-ge ḏi'i ra ngini: Na'o ngini ni kanau demo-demo ga'a ngowa'a lelegu ya waro ua, marai matengo i'a mai ua nga'unu ya sahe 'oru ga'a ngini kanau gena-ge. Ma ḏo-ḏogumu tala, ninga demo gena-ge ma faeda 'i cua!
46014010	Toma dungia nena-ne ma dara, 'age demo ma repe, mada'a demo rimoi i'a mai ua ga'a ma ngale cua.
46014011	Mada'a na'o ngoi ta sahe ua matengo i'a 'ai demo, ngowa'a ga'a 'o kanau demo gena-ge ma tero sa'olo ngowa'a tagi-tagi ino ra ngoi. Re ngoi ma tero sa'olo ngowa'a tagi-tagi i'a ra unanga gena-ge.
46014012	So'o gena-ge ḏi'i ra ngini: Ngoi to waro ngini ni makutale mode-mode'e ni sanga kuasa-kuasa toma Ngagara 'Ofi-'Ofi ino. Dadi ngini ni makutale sanga cocatu lebe repe i'a ga'a ngowa'a ngaku Yesus ya sanga ma 'utungu.
46014013	Sababu gena-ge, ngowa'a ga'a 'aḏi kanau pake Ma Ngagara 'Ofi-'Ofi ma demo balasu 'aḏi manyiata ra Ma Jou'ongu Madutu di'a 'O sipula'a tala ra ananga demo-demo gena-ge ma ngale.
46014014	Sababu wakutu ngoi to manyiata to kanau pake Ma Ngagara 'Ofi-'Ofi ma demo, 'ari roh 'i manyiata mada'a 'ari fikirana 'i mamete'e ua.
46014015	Dadi ngoi balasu to 'a'a 'oru?! Ngoi balasu to manyiata rari roh, re rari fikirana ḏi'i. Ngoi to manyanyi rari roh re rari fikirana ḏi'i.
46014016	Si'ade-'ade i'a ngini ni sibere ie ninga murasa ma la ra Ma Jou'ongu Madutu pa'i ninga roh ḇato, re ngowa'a lelegu ga'a 'a waro ua Ma Ngagara 'Ofi-'Ofi ma demo gena-ge. Tantu ḏua unanga gena-ge 'o kanau yoḏu'u, “Ngoi to 'akoru” taninga nyiata murasa ma la gena-ge, sababu unanga 'a sahe ua.
46014017	Kalaha ninga nyiata mangale murasa ma la ra Ma Jou'ongu Madutu gena-ge lai rousu masala, mada'a ma 'utungu 'i cua di'a ngowa'a lelegu.
46014018	Ngoi to sibere ie murasa ma la ra Ma Jou'ongu Madutu sababu ngoi masiretene rari bai'i nga'unu to kanau pake Ma Ngagara 'Ofi-'Ofi ma demo reo ngini mo-moini.
46014019	Mada'a toma lo-lomu ngowa'a ngaku Yesus, ngoi lebe to sanangi to kanau demo bale moi bale ḏiḏi ḇato ga'a ngowa'a nga'unu ya sahe, la ananga 'aḏi sanga do-doto'o reo ngoi to kanau demo rema cala nyagi pake Ma Ngagara 'Ofi-'Ofi ma demo, mada'a ngowa'a ya sahe ua!
46014020	Ioronongoḏu ngo-ngaku rimoi, mangale kajahatana, ngini balasu ni ma tero sa'olo ngowa 'olo. Siḏibo ḏi'i mangale Ma Ngagara 'Ofi-'Ofi ma demo, awa ngini mafikiri ma tero sa'olo ngowa 'olo mada'a ngini balasu ni mafikiri ma tero sa'olo bi-biri'i.
46014021	Toma Boku 'Ofi-'Ofi ma dara 'i silefo so'o ne: “Ma Jou'ongu Madutu 'o kanau, ‘Kalaha Ngoi ḏuanga i'a to pake ngowa'a tagi-tagi ino manga madanga re Ngoi ḏuanga i'a to pake ngowa'a tagi-tagi ino manga demo di'a To kanau Tari ngowa-ngowa'a, ananga 'aḏi oḏu'u 'isene 'Ari demo.’ ”
46014022	Sababu gena-ge, Ma Ngagara 'Ofi-'Ofi ma demo 'i dadi didina'o ra Ma Jou'ongu Madutu tala di'a pa'i ngowa'a ga'a ngaku Yesus nyangu ḇato. Enanga gena-ge 'i dadi didina'o ua di'a ananga ngowa'a ngaku Yesus. Siḏibo ḏi'i habari da'u ra Ma Jou'ongu Madutu tala, 'i dadi didina'o ra Ma Jou'ongu Madutu tala di'a pa'i ngowa'a ngaku Yesus ḇato. Enanga gena-ge 'i dadi didina'o ua di'a ngowa'a ga'a 'aḏi ngaku Yesus ua.
46014023	Sababu gena-ge, si'ade-'ade toma lo-lomu jama'ata, ngini mo-moini ni kanau pake Ma Ngagara 'Ofi-'Ofi ma demo, kage ngowa'a lelegu 'aḏi sapolo ga'a sahe ua ma demo gena-ge bolo ngowa'a ga'a 'aḏi ngaku Yesus ua. Tantu ḏua ananga gena-ge 'aḏi ta'ajiri ngini mo-moini reni pona!
46014024	Mada'a si'ade-'ade ngini mo-moini ni siajele habari da'u ra Ma Jou'ongu Madutu tala, kage 'age rema ngowa'a matengo 'o sapolo unanga gena-ge 'o ngaku Yesus nyangu bolo matengo ga'a 'o sahe ua Ma Ngagara 'Ofi-'Ofi ma demo, 'o sapolo. 'Oru ga'a ngini mo-moini ni kanau, enanga gena-ge ya sijumu mangale unanga ngowa'a baraḏosa ga'a na'o unanga 'o maḏibo ua toma ngo'omo boloto, ḏuanga i'a Ma Jou'ongu Madutu 'u sihukumu.
46014025	Re 'oru ga'a 'i gogono tai 'akala re sinyingara ma dara 'i supu mo-moini, singadolo unanga gena-ge 'o maḏipolono tala 'o silamo'o re siḏubuso Ma Jou'ongu Madutu re 'o kanau, “Mode-mode'e, Ma Jou'ongu Madutu taninga sigolona!”
46014026	Dadi ioronongoḏu ngo-ngaku rimoi, gena-ge mo-moini ma maksudu 'oru?! Wakutu ngini ni malomu di'a ni silamo'o re siḏubuso Ma Jou'ongu Madutu, 'age mamuni'a ga'a 'aḏi manyanyi, mamuni'a ga'a 'aḏi doto'o. 'Age mamuni'a ga'a gasa demo-demo da'u ra Ma Jou'ongu Madutu tala ga'a 'A sipula'a ra unanga. Mamuni'a ga'a 'aḏi kanau pake Ma Ngagara 'Ofi-'Ofi ma demo re mamuni'a ga'a nga'unu siguci demo-demo gena-ge. Mada'a gena-ge mo-moini ngini ni si'a'a, la ngowa'a ngaku Yesus sanga ma 'utungu.
46014027	Na'o 'age rema ngowa'a ga'a mau kanau pake Ma Ngagara 'Ofi-'Ofi ma demo, nyengara nga muḏiḏi bolo nga ḏu'ange ḇato; mada'a balasu 'aḏi kanau matengo togumu matengo. Re balasu 'age ngowa'a lelegu ḏi'i ga'a siguci demo-demo gena-ge.
46014028	Na'o 'age rema ngowa'a matengo i'a mai ua nga'unu ya siguci demo-demo gena-ge, ḏua ngowa'a ga'a kanau pake Ma Ngagara 'Ofi-'Ofi ma demo, ananga balasu masiogoro ḇato re 'aḏi kanau ḇato tamanga 'akala re sinyingara ma dara ra Ma Jou'ongu Madutu.
46014029	Nabi nga muḏiḏi bolo nga ḏu'ange nyengara 'aḏi siajele habari da'u ra Ma Jou'ongu Madutu tala, kara ma lelegu ngini na tagafi la-la mangale habari gena-ge.
46014030	Mada'a si'ade-'ade i'a demo ra Ma Jou'ongu Madutu tala gena-ge kage-kage 'i sapolo ra matengo i'a ga'a tegoro toma lo-lomu gena-ge ma dara. Ngowa'a ma mulaingi ga'a ka-kanau moju, unanga balasu matogumu 'o kanau.
46014031	Reo duhu so'o gena-ge, ngini mo-moini matengo re matengo nga'unu ni siajele habari da'u ra Ma Jou'ongu Madutu tala, la ngini mo-moini sanga do-doto'o re ninga ngo-ngaku lebe te'e.
46014032	Sababu nabi ga'a 'o siajele habari da'u ra Ma Jou'ongu Madutu tala nga'unu 'a si'aturu cocatu toma Ngagara 'Ofi-'Ofi. Dadi nga'unu 'o siajele bolo 'o siogoro; mete'e 'ai mau.
46014033	Ma Jou'ongu Madutu 'o ḇusuru ninga lo-lomu 'i kaco, sababu Unanga 'O kaco ua. Mada'a Unanga 'o nyanyaḏi ninga lo-lomu 'i tagi toma la re rousu ma dara.
46014034	Ma tero sa'olo 'i dadi ḏua Tai jama'ata mo-moini na'o jama'ata 'aḏi malomu, we-were'a balasu masiogoro. Ananga simaha ua 'aḏi kanau mada'a balasu 'aḏi ta'aloko tamanga nau'u. Gena-ge 'i mete'e 'a Musa 'ai hukumu.
46014035	Na'o ananga 'aḏi mau ya waro 'ori i'a rimoi i'a, ananga balasu 'aḏi sano tamanga nau'u toma wala. Sababu na'o we-were'a 'aḏi kanau toma lo-lomu jama'ata, 'aḏi sipula'a mara'a ananga masiretene.
46014036	I'a sa'olo mamuni'a taninga sigolona ni oḏu'u mete'e 'ari parenta?! Ma Jou'ongu Madutu 'ai habari 'i sapolo ra ngini ino?! Bolo pa'i ra ngini ḇato Ma Jou'ongu Madutu 'ai habari gena-ge 'i singadolo?!
46014037	Na'o 'age rema ngowa'a 'aḏi mabasono tala remanga kuasa di'a siajele habari da'u ra Ma Jou'ongu Madutu tala, bolo 'age remanga kuasa lelegu toma Ngagara 'Ofi-'Ofi; ngowa'a gena-ge balasu 'o ma'insafu mangale 'oru ga'a ngoi ta lefo, gena-ge Ma Jou 'ai parenta.
46014038	Mada'a na'o 'age rema ngowa'a matengo ga'a 'o oḏu'u dawongo gena-ge; awa ngini ni tailako unanga!
46014039	Sababu gena-ge ioronongoḏu ngo-ngaku rimoi, ni nyafusu mode-mode'e cocatu toma Ngagara 'Ofi-'Ofi di'a ni siajele habari da'u ra Ma Jou'ongu Madutu tala. Mada'a ni sieanga i'a ngowa'a 'aḏi kanau pake Ngagara 'Ofi-'Ofi ma demo.
46014040	Mada'a mo-moini gena-ge ngini ni si'a'a ma duhu ga'a patasa re 'i kaco ua.
46015001	Ioronongoḏu ngo-ngaku rimoi, nange-ne ngoi to si'elingi ngini mangale Habari Roanga ga'a 'au nga'ene ngoi reta singadolo ra ngini. Re ngini rena dawongo Habari Roanga gena-ge singadolo 'i dadi ma tero sa'olo ninga ngo-ngaku ma ba-bangini.
46015002	Na'o ngini na cako'o namo-namoto Habari Roanga gena-ge ḏuanga i'a ngini sanga salamata. Mada'a na'o ngini ni ngaku 'ori i'a ga'a 'i banari ua, tantu ḏua ngini ninga ngo-ngaku enanga ma faeda 'i cua.
46015003	'Oru ga'a ngoi reta dawongo ra Ma Jou, ngoi reto singadolo ra ngini ḏi'i. Enanga ma la-lamo'o ma re'u i'a nena-ne: Kristus 'o sengene di'a 'O tuusu ngene tananga ḏosa-ḏosa, gena-ge 'i silefo pasala ḏua toma Boku 'Ofi-'Ofi,
46015004	Unanga 'u siotomo mada'a pasala i'a toma wangere ma soi ro'ange dadunu 'O 'ahu moju. Gena-ge ḏi'i 'i silefo pasala ḏua toma Boku 'Ofi-'Ofi.
46015005	Wakutu Unanga dadunu 'o 'ahu moju, Ro masijumu 'Ai diri ra Petrus, kara Tai me-mete'e ma lelegu.
46015006	Pasala i'a, toma 'orasa rimoi Unanga 'o masijumu 'Ai diri ḏi'i toma ngowa'a nga latu romotoa pai'i. Ananga gena-ge manga repe 'aḏi 'ahu-'ahu moju singadolo nange-ne, pa'i nga muḏuo i'a ḇato raḏi sengene.
46015007	Pasala i'a, Kristus 'o masijumu 'Ai diri ḏi'i ra Yakobus, gena ḏua kara Tai so-soma'a mo-moini.
46015008	Ma ḏo-ḏogumu, Unanga 'o masijumu 'Ai diri ḏi'i ra ngoi wakutu ngoi to sisikisa ngowa'a ngaku Yesus. Ngoi ma tero sa'olo ngowa kiau ga'a aro sibuoro ma ngara ngadolo nyangu.
46015009	Ngoi, Yesus 'ai so-soma'a ma pake ua, patasa ua si'aro'o ngoi Yesus 'ai so-soma'a, sababu ngoi to sisikisa ngowa-ngowa'a ngaku Yesus.
46015010	Mada'a sababu Ma Jou'ongu Madutu 'ai mura re dadalara, nange-ne ngoi to dadi Yesus 'ai so-soma'a. Unanga 'ai mura re dadalara ga'a 'O sijumu ra ngoi gena-ge 'i parasaja ua. Siḏibo ḏi'i, ngoi to munara lebe te'e i'a reo 'ari ḏagilomu ga'a Yesus 'ai so-soma'a ma lelegu. Mada'a gena-ge 'i dadi, sababu ngoi 'ari dinga'unu bolo 'ari wo-waro ua. Siḏibo ḏi'i sababu Ma Jou'ongu Madutu 'a sidodai 'ai mura re dadalara ra ngoi re 'Ai mura re dadalara gena-ge 'i mamete'e ra ngoi.
46015011	Sababu gena-ge, bae ngoi bae Yesus 'ai so-soma'a ma lelegu ga'a raḏi singadolo Habari Roanga ra ngini, 'oru ua! Enanga lebe la-lamo'o i'a nena-ne: ngomi mi singadolo Habari Roanga gena-ge re ngini rena ngaku.
46015012	Ngomi mi singadolo ḏua habari mangale Kristus ro sengene re dadunu 'O 'ahu moju. Dadi, i'a sa'olo taninga sigolona 'age ga'a 'aḏi siajele mangale ngowa'a raḏi sengene dadunu 'aḏi 'ahu yoḏu'u?!
46015013	Na'o si'ade-'ade i'a ngowa'a senge-sengene dadunu 'aḏi 'ahu yoḏu'u, Kristus dadunu 'o 'ahu ua ḏi'i.
46015014	Re si'ade-'ade i'a Kristus dadunu 'o 'ahu ua, 'oru ḇato ngomi masingadolo, enanga ma faeda 'i cua re ninga ngo-ngaku 'i dadi parasaja.
46015015	Sidogo ḏi'i, ngomi mi dadi ngowa'a sakisi sa-sakala ra Ma Jou'ongu Madutu. Sababu ngomi rema singadolo mangale Ma Jou'ongu Madutu dadunu ro si'ahu moju Kristus toma ngowa'a senge-sengene manga sigolona. Mada'a, na'o banari ngowa'a senge-sengene dadunu 'aḏi 'ahu yoḏu'u; tantu ḏua Ma Jou'ongu Madutu dadunu ro si'ahu ua ḏi'i 'a Kristus.
46015016	Sababu si'ade-'ade i'a ngowa'a senge-sengene dadunu 'aḏi 'ahu yoḏu'u, Kristus ḏi'i dadunu 'o 'ahu ua toma ngowa'a senge-sengene manga sigolona.
46015017	Re na'o Kristus dadunu 'o 'ahu ua, tantu ḏua ninga ngo-ngaku ma faeda 'i cua re ngini ni tegoro toma ḏosa ma dara moju, sababu ninga ḏosa 'i singi-ngiranga nyangu!
46015018	So'o gena ḏi'i, ngowa'a ngaku Yesus ga'a raḏi sengene, ḏuanga i'a ananga gena-ge 'aḏi sanga sengene kasingado-ngadolo i'a.
46015019	Na'o nanga ngo-nganono ra Kristus pa'i wo 'ahu toma dungia nena-ne ḇato, marai ngene ngowa'a ga'a lebe rugi reo manusia mo-moini toma dungia nena-ne ma dara.
46015020	Mada'a momongolo ua, mode-mode'e enanga ma banari so'o ne: Ma Jou'ongu Madutu dadunu 'o si'ahu moju 'a Kristus toma ngowa'a senge-sengene manga sigolona. Enanga gena-ge 'i dadi didina'o mangale Ma Jou'ongu Madutu ḏuanga i'a dadunu 'o si'ahu ngowa'a ga'a raḏi sengene.
46015021	Ngene mo-moini wo sengene sababu pa'i matengo ḇato ga'a 'o mete'e ua Ma Jou'ongu Madutu 'ai parenta. So'o gena ḏi'i ngowa-ngowa'a nga'unu dadunu 'aḏi 'ahu moju toma ngowa'a senge-sengene manga sigolona, sababu pa'i Matengo ḏi'i 'Ai ga'a.
46015022	Ngowa'a mo-moini ga'a raḏi marimoi ra Adam, balasu 'aḏi sengene. So'o gena ḏi'i ngowa'a mo-moini ga'a raḏi marimoi ra Kristus, ḏuanga i'a Ma Jou'ongu Madutu dadunu ya'u si'ahu toma ngowa'a senge-sengene manga sigolona.
46015023	Mada'a mo-moini gena-ge enanga rema 'orasa: Siḏa-siḏa 'a Kristus. Maha wakutu 'a Kristus dadunu 'o sapolo moju, kara Ma Jou'ongu Madutu dadunu 'o si'ahu moju ngene ga'a rewo marimoi ra Kristus.
46015024	Togumu i'a, Kiamata ma Wangere 'i ngadolo. Toma 'orasa gena-ge Kristus 'o sita'aloko mo-moini ga'a parenta bae toma diwanga, bae toma tana'a bolo le'a ḇato. Togumu i'a, 'a Kristus sa'olo 'Olana dadunu 'o sidoa'a 'Ai kuasa ra Ma Jou'ongu Madutu, 'Ai Ḇaḇa.
46015025	Kristus balasu 'o parenta sa'olo 'Olana singadolo Ma Jou'ongu Madutu 'o 'a'a Kristus 'ai lawana mo-moini toma dungia, ananga gena-ge 'aḏi ta'aloko ra Kristus.
46015026	Re maut, enanga gena-ge Kristus 'ai lawana ma ḏo-ḏogumu ga'a Unanga 'a sita'aloko.
46015027	Toma Boku 'Ofi-'Ofi ma dara 'i silefo so'o ne: “Ma Jou'ongu Madutu 'o 'a'a 'ori i'a mo-moini 'i ta'aloko ra Unanga.” Enanga gena-ge 'i tarangi ḏua mangale Ma Jou'ongu Madutu 'o osama nyo-nyoimi ua toma “ 'ori i'a mo-moini” gena-ge, sababu Unanga 'o 'a'a 'ori i'a mo-moini 'i ta'aloko ra Kristus.
46015028	Mada'a togumu i'a, 'ori i'a mo-moini gena-ge ri ta'aloko ra Kristus, kara Kristus masiretene Ma Jou'ongu Madutu 'ai Ngowa'a Nau'u ḏuanga i'a 'a sidoa'a 'Ai kuasa ra Ma Jou'ongu Madutu ga'a 'O sita'aloko kuasa mo-moini ra Kristus. Dadi Ma Jou'ongu Madutu masiretene ḏuanga i'a 'O parenta 'ori i'a mo-moini.
46015029	Na'o ngowa'a senge-sengene dadunu 'aḏi 'ahu yoḏu'u, i'a sa'olo ngowa'a sanga baptis di'a ngowa'a ga'a raḏi sengene?! Na'o mode-mode'e ngowa'a senge-sengene dadunu 'aḏi 'ahu yoḏu'u, ma faeda 'oru ananga ya si'a'a so'o gena!
46015030	Si'ade-'ade i'a ngowa'a senge-sengene dadunu 'aḏi 'ahu yoḏu'u. Ma faeda 'oru ngomi mi basono tau-taunu bahala pa'i di'a singadolo gena-ge ḇato?!
46015031	Ioronongoḏu ngo-ngaku rimoi! Wangere ma jelele i'a, ngoi to basono bahala ga'a nyengara 'i sigasa ngoi toma sengene -- ngoi to sa-sakala ua! Ngoi to sa-sakala ua ḏi'i na'o ngoi to kanau ngoi to matoro sababu ngini reni ngaku 'a Kristus Yesus, nanga Jou.
46015032	Na'o pa'i sanga 'utungu nanga 'ahu toma dungia nena-ne ḇato, ma faeda 'oru ngoi to makutale talaḏi ngowa'a ma jira toma limau Epesus. Ngowa'a gena-ge ma tero sa'olo singa-singa! Si'ade-'ade i'a ngowa'a senge-sengene dadunu 'aḏi 'ahu yoḏu'u. Jobilaha ngene mete'e dolabololo enanga ma betongo so'o ne: “Ino ngene oromo re wo ka'e ma'eto-'etolo wa sisanangi nanga 'ahu, sababu da-daini bolo ḏiḏingi ngene wo sengene.”
46015033	Awa ngowa'a 'aḏi sihaga ngini: “Na'o ngini ni ma'u rimoi toma ngowa'a ma jira, tantu ḏua manga de'oso re ḏegoro gena-ge 'i sijira ngini ninga de'oso re ḏegoro ma la-la.”
46015034	Ngini balasu ni ma'insafu re madaga'a ḏosa rawara: 'Age rema ngowa-ngowa'a taninga sigolona ga'a 'aḏi nana'o nyangu Ma Jou'ongu Madutu sababu 'aḏi ngaku ua Unanga ḏuanga i'a 'O dadunu si'ahu ngowa'a toma ngowa'a senge-sengene manga sigolona. Ngoi ta siajele gena-ge, la ngini ni basono mara'a!
46015035	Mada'a ḏa 'age rema ngowa'a ga'a 'aḏi ngaku nyangu do-doto'o gena-ge 'aḏi sano so'o ne: “Ma duhu sa'olo ngowa'a raḏi sengene nga'unu dadunu 'aḏi 'ahu moju? Ngowa'a raḏi sengene manga lese ri wejere. Dadi lese le'a ino nga'unu dadunu si'ahu ananga?”
46015036	Haga masala! Si'ade-'ade i'a, ngene wo siare gisisi rimoi. Na'o gisisi gena-ge 'i wejere ua, enanga 'i konyo ua re 'i dadi go-gahu ua. Gena-ge ma tero sa'olo ngowa'a raḏi sengene manga lese.
46015037	Ngini ni siare gisisi ma moi'i ḇato bae gisisi gandum ma moi'i bae gisisi ma lelegu. Ngini ni siare ua go-gahu ga'a 'i konyo ḏua!
46015038	Mada'a Ma Jou'ongu Madutu masiretene 'a 'a'a gisisi gena-ge 'i konyo re 'i dadi ma lese re rema so'a, mete'e Unanga 'ai mau. Unanga gena-ge 'a 'a'a go-gahu fara muḏuo i'a re enanga ma duhu 'i ma tero ua.
46015039	So'o gena ḏi'i, 'oru ga'a 'i 'ahu-'ahu re 'i nga-ngagara enanga ma lese 'i ma tero ua: Ngene wa oḏi'i manusia re haiwani toma tana'a du-dudungu, ma lese 'i ma tero ua, namo toma diwanga ma lese ma tero ua reo nyao'o toma ngoloto ma lese.
46015040	So'o gena ḏi'i, 'ori i'a toma diwanga re 'ori i'a toma tana'a: 'Ori i'a toma diwanga, enanga ma rousu masiretene re 'ori i'a toma tana'a, enanga ma rousu masiretene. Re fara ḏiḏi gena-ge 'i ma'u rapu.
46015041	Wangere ma la'o reo ngara enanga ma tarangi ma'u rapu, re mumuḏungu enanga ma tarangi manga ḏi'i. Re mumuḏungu mo-moini ma tarangi 'i ma tero ua.
46015042	So'o gena ḏi'i, ngowa'a raḏi sengene ga'a ḏuanga i'a dadunu 'aḏi 'ahu moju. Manga lese ga'a wa otomo, gena-ge lese ga'a weje-wejere. Mada'a lese ga'a dadunu 'i 'ahu moju, gena-ge lese ga'a kama wejere ua.
46015043	Wakutu wa otomo lese gena-ge, 'i dadi mereoso re rousu riwara. Mada'a lese ga'a dadunu 'i 'ahu moju, lese gena-ge 'i dadi te'e re rousu.
46015044	Wakutu wa otomo, lese gena-ge ma 'asala toma tana'a. Mada'a pasala i'a ngene dadunu wo 'ahu moju wo dawongo lese ma 'asala toma Ngagara 'Ofi-'Ofi. Dadi 'age lese ga'a ma 'asala toma tana'a re 'age ḏi'i lese ga'a ma 'asala ra Ma Jou'ongu Madutu ino.
46015045	Ma tero toma Boku 'Ofi-'Ofi ma dara 'i silefo: “Manusia ma mulaingi 'a Adam, unanga gena-ge Ma Jou'ongu Madutu 'o sidadi unanga 'o 'ahu.” Mada'a Adam ma sidu-duu'u gena-ge 'a Kristus, dadunu 'O 'ahu moju, la 'O pula'a 'ahu kasingado-ngadolo i'a ra ngene.
46015046	Sapolo ma mulaingi gena-ge lese toma tana'a, lese ra Ma Jou'ongu Madutu ino ua. Lese ra Ma Jou'ongu Madutu 'i sapolo ma soi ḏiḏi
46015047	Adam ma mulaingi sidadi reo tana'a. Mada'a Adam ma soi ḏiḏi, Kristus, unanga gena-ge 'ai 'asala toma soroga tala.
46015048	Manusia ma tero sa'olo Adam ma mulaingi ga'a sidadi reo tana'a. Mada'a ngowa-ngowa'a manga 'asala toma soroga ma tero sa'olo Kristus ga'a sapolo toma soroga tala.
46015049	So'o gena-ge ḏi'i, nange-ne nanga lese ma jamani ma tero sa'olo 'a Adam 'ai jamani ga'a sidadi reo tana'a. Ḏuanga i'a nanga lese ma jamani 'i dadi ma tero sa'olo Unanga gena-ge toma soroga tala.
46015050	Ioronongoḏu ngo-ngaku rimoi, nange-ne ngoi to siajele ra ngini, lese toma tana'a 'i osama yoḏu'u ra Ma Jou'ongu Madutu 'ai dungia su-sungi ga'a Unanga 'o parenta sa'olo 'Olana. Sababu ngene nanga lese ḏuanga i'a 'i sengene re 'i wejere. Dadi sanga ua 'i osama toma ngi'i ga'a 'ahu kasingado-ngadolo i'a.
46015051	Ni 'isene la-la ino! Ngoi to kanau ra ngini mangale 'ua re 'au wali 'i dadi rahasia, mada'a 'orasa nange-ne Ma Jou'ongu Madutu ra sitarangi ra ngene: Ngene mo-moini ua wo sengene, mada'a ngene mo-moini ma tero sa'olo manongoso.
46015052	Gena-ge 'i dadi na'o ngene wo 'isene terompet ma iḏingi ma ḏo-ḏogumu. Kage-kage re tado la'o ua ngowa'a raḏi sengene dadunu 'aḏi 'ahu moju re dawongo lese su-sungi ga'a 'i wejere ua. Re ngene ga'a 'ahu moju nanga lese ri manongoso.
46015053	Ngene nanga lese toma tana'a ga'a 'i sengene re 'i wejere, ḏuanga i'a singali reo lese ma 'asala toma soroga ga'a kama sengene ua.
46015054	Mo-moini gena-ge 'oru ga'a 'i silefo toma Boku 'Ofi-'Ofi toma 'orasa gena-ge, enanga 'i sitotomo: “Maut enanga ri iranga, dadi ngene sanga 'ahu kasingado-ngadolo i'a.”
46015055	“Hei maut 'ani de-de'e nanga le'a?! Hei maut 'ani bisa nanga le'a?!”
46015056	Maut ma bisa gena-ge ḏosa ga'a 'i sigasa ngene toma sengene. Re ḏosa rema kuasa sababu Musa 'ai hukumu.
46015057	Mada'a ngene wo sibere ie murasa ma la ra Ma Jou'ongu Madutu, sababu Unanga 'o sibebasa ngene toma ḏosa ma kuasa. Dadi wo 'ahu kasingado-ngadolo i'a sababu Yesus Kristus nanga Jou.
46015058	Sababu gena-ge, ioronongoḏu ga'a ngoi tini dadalara, ngini ninga ngo-ngaku balasu lai te'e, la ninga ngo-ngaku kama elala awa. Ni munara ra Ma Jou kama togumu awa, reninga 'akala re sinyingara mode-mode'e. Sababu ngini ni waro mangale 'oru ga'a ngini ni munara di'a Ma Jou, tantu ḏua enanga 'i parasaja ua.
46016001	Nange-ne ngoi to kanau mangale pipisi ga'a ngini na lomu ni pula'a di'a Ma Jou'ongu Madutu 'ai 'umata toma limau Yerusalem, balasu ni mete'e 'oru ga'a ngoi ta siajele ḏua toma jama'ata Galatia.
46016002	Migu ma wangere ma jelele i'a ioronongoḏu ngo-ngaku rimoi balasu na wola i'a ninga pipisi mete'e 'oru ga'a ngini na sanga. Pipisi gena-ge na gogono, la wakutu to sapolo ra ngini pipisi gena-ge 'i lomu ḏua.
46016003	Wakutu ngoi to sapolo ra ngini, ngoi to pula'a surata siwatasa toma ngowa-ngowa'a ga'a ngini ngaku re to 'utusu ananga ya gasa pipisi bu-bula'a gena-ge toma jama'ata Yerusalem.
46016004	Na'o paralu, ngoi to tagi mamete'e ra ananga.
46016005	Ngoi to tola'a i'a daeraha Makedonia sababu ngoi rari maksudu, kara to tutumu ngini
46016006	Ngoi to tegoro 'age ra ngini ḏa ngasamoi. Mada'a na'o 'orasa 'alo-'alo 'i ngadolo, ngoi ḏa to tegoro ra ngini gasa tiara i'a. Dadi 'orasa gena-ge 'i togumu i'a ngini nyengara ni riono ngoi ta dowanga 'ari ḏo-ḏagi toma limau ma sebanga.
46016007	Ngoi to mau to tutumu ngini pa'i to tuḏu i'a ua, mada'a na'o Ma Jou'ongu Madutu 'o pula'a donga ra ngoi, ngoi to tegoro 'age ra ngini ḏa gasa ti'ara i'a.
46016008	Mada'a nange-ne ngoi to tegoro toma limau Epesus singadolo 'o Pentakosta ma Wangere 'i ngadolo.
46016009	Sababu kalaha 'age tamanga sigolona rema ngowa'a ga'a 'aḏi dola'aku ngoi, 'age ḏi'i donga ma repe rema faeda lai lamo'o toma ngi'i gena-ge di'a ngoi ta singadolo Habari Roanga ra Ma Jou'ongu Madutu tala.
46016010	Na'o 'a Timotius 'o sapolo ra ngini, nu dawongo unanga reninga 'akala re sinyingara sa-sanangi, la unanga ḏi'i basono sanangi 'o tegoro taninga sigolona. Sababu unanga munara di'a Ma Jou, ma tero sa'olo ngoi.
46016011	Awa taninga sigolona, 'age rema ngowa'a matengo ga'a si'u'ua unanga. Siḏibo ḏi'i, ni riono unanga, la unanga nga'unu 'a dowanga 'ai ḏo-ḏagi singadolo unanga 'o maḏibo ino ra ngoi rema salamata, sababu ngoi tu totoma unanga re ioronongoḏu ngo-ngaku rimoi ma lelegu ḏi'i.
46016012	Mangale nanga ioronongoḏu matengo ngo-ngaku rimoi, 'a Apolos. Soi muḏuo i'a ḏua, ngoi to golo'o mode-mode'e ra unanga, la unanga re ioronongoḏu ngo-ngaku rimoi ma lelegu, ananga gena-ge 'aḏi tutumu ngini. Mada'a nange-ne unanga 'o oḏu'u sapolo ra ngini. Mada'a na'o 'o sanga donga ḏuanga i'a unanga 'o sapolo ra ngini.
46016013	Ngini balasu ni ma'istiari re ni macako'o namo-namoto taninga ngo-ngaku. Ninga 'akala re sinyingara balasu lai nau'u re ni mate'e.
46016014	'Oru ḇato ngini ni 'a'a, si'a'a reo dadalara.
46016015	Tantu ḏua, ngini nu nana'o 'a Stefanus re 'ai ngitu re ngale, ananga siḏa-siḏa 'aḏi dadi ngowa'a ngaku Yesus toma daeraha Akhaya. Ananga 'aḏi munara di'a Ma Jou'ongu Madutu 'ai 'umata remanga 'akala re sinyingara 'i boloto.
46016016	Ngoi to golo'o mode-mode'e ra ngini, la ngini mode-mode'e ni mete'e ninga bi-biri'i sa'olo 'a Stefanus re ngowa'a lelegu ga'a marimoi ra ananga di'a 'aḏi munara di'a Ma Jou'ongu Madutu.
46016017	Ngoi to sanangi wakutu 'a Stefanus, Fortunatus re 'a Akhaikus manga ta-sapolo ḏua, ananga gena-ge ma tero sa'olo ngini ninga nga-ngali.
46016018	Ananga 'aḏi 'a'a ngoi 'ari 'akala re sinyingara 'i maroanga ma tero sa'olo ananga 'aḏi 'a'a ngini ninga 'akala re sinyingara 'i maroanga ḏi'i. Ngowa-ngowa'a ma tero ananga, ngene balasu wa'u silamo'o.
46016019	Jama'ata-jama'ata toma daeraha Asia, ananga 'aḏi siḏingoto manga tabea ra ngini. Akwila re Priskila re jama'ata ga'a 'aḏi malomu ra ananga manga wala mai 'aḏi siḏingoto ḏi'i manga tabea ra ngini.
46016020	Ioronongoḏu ngo-ngaku rimoi 'ane mo-moini 'aḏi siḏingoto manga tabea ra ngini. Ni ma'u pula'a tabea matengo re matengo sa'olo 'i patasa di'a ngowa'a ngaku Yesus.
46016021	'Ane-ne ngoi to dogo ta silefo ngoi 'ari tabea masiretene, Tabea ra ngoi Paulus.
46016022	Ngowa'a ga'a 'aḏi dadalara Ma Jou ua, eanga i'a 'aḏi sanga katula. Maranatha -- nanga Jou 'o sapolo!
46016023	Ngoi to golo'o ra Ma Jou Yesus mangale 'Ai mura re dadalara sieanga i'a ua ngini.
46016024	Ngoi 'ari dadalara ra ngini mo-moini ga'a reni marimoi ra Kristus Yesus. 'Amin.
47001001	Surata nena-ne ma 'asala ra ngoi Paulus re 'a Timotius, unanga gena-ge ga'a ngene nanga ioronongoḏu ngo-ngaku rimoi ḏi'i. Ngomi ma siḏingoto surata nena-ne di'a ioronongoḏu ngo-ngaku rimoi toma jama'ata Korintus. Ngini ga'a Ma Jou'ongu Madutu ro 'aro'o di'a ni dadi Unanga 'ai Jama'ata. Re ngomi siḏingoto ḏi'i surata nena-ne di'a Ma Jou'ongu Madutu 'ai 'umata toma daeraha Akhaya mo-moini. Ngoi, Paulus, masiretene to dadi Yesus Kristus 'ai so-soma'a sababu Ma Jou'ongu Madutu 'o 'aro'o ngoi, gena-ge 'i mete'e Unanga 'ai mau.
47001002	Ngoi re 'a Timotius, ngomi mi manyiata ra Ma Jou'ongu Madutu nanga Ḇaḇa, re Yesus Kristus nanga Jou, la 'O pula'a dame re pula'a ḏi'i mura re dadalara ra ngini.
47001003	Puji re silamo'o Ma Jou'ongu Madutu ga'a nanga Jou Yesus Kristus 'ai Ḇaḇa. Unanga gena-ge nanga Ḇaḇa ḏi'i ga'a 'O sijumu 'Ai 'akala re sinyingara ma la-la tau-taunu ra ngene re Ma Jou'ongu Madutu ga'a 'O site'e nanga 'akala re sinyingara.
47001004	Toma 'orasa ngomi mi basono kangela 'oru ḇato, Unanga 'o site'e minga 'akala re sinyingara. Dadi sababu ngomi remi basono de-de'e gena-ge ra Ma Jou'ongu Madutu ino, ngomi nga'unu site'e ngowa'a lelegu manga 'akala re sinyingara toma 'orasa ananga basono kangela 'oru ḇato ḏi'i.
47001005	Ma Jou Yesus Kristus 'a basono sangisara ma repe, re 'Ai sangisara gena-ge ngomi rema basono ḏi'i. Re ngomi sanga de-de'e 'i mamete'e rea Kristus ḏi'i.
47001006	Sababu gena-ge ngomi mi basono sangisara, la ngomi nga'unu mi site'e ninga 'akala re sinyingara, re la ngini ni basono Ma Jou'ongu Madutu 'ai salamata ḏi'i. Ma Jou'ongu Madutu ro site'e minga 'akala re sinyingara, la ngomi nga'unu mi site'e ḏi'i ngini ninga 'akala re sinyingara. Dadi ngini nga'unu matahana reninga 'akala ḇanyo wakutu ni basono sangisara. Sangisara gena-ge, ma tero sa'olo ngomi ḏi'i ga'a rema basono.
47001007	Sababu gena-ge, ngomi minga ngo-nganono 'i sitaka-taka ua mangale ngini nga'unu ni tahana sangisara tau-taunu. Sababu ngomi waro ngini reni basono sangisara ma tero sa'olo ngomi ḏi'i So'o gena ḏi'i, Ma Jou'ongu Madutu ḏuanga i'a 'o site'e ninga 'akala re sinyingara ma tero sa'olo Unanga 'o site'e minga 'akala re sinyingara.
47001008	Ioronongoḏu ngo-ngaku rimoi, ngomi mau ngini ni waro mangale 'oru ga'a ngomi basono sangisara toma daeraha Asia. Sangisara ga'a ngomi ma doiti tubuso masala, singadolo ngomi ma tahana nga'unu ua. Dadi ngomi minga ngo-nganono ri cua di'a nyengara mi 'ahu moju!
47001009	Ngomi mi basono tala ma tero sa'olo singe-ngeta'a hukumu sengene. Mada'a enanga gena-ge 'i dadi, la awa ngomi masidiriwa taminga de-de'e masiretene. Siḏibo ḏi'i, pa'i mi masidiriwa ḇato ra Ma Jou'ongu Madutu ga'a si'ahu ngowa-ngowa'a ga'a raḏi sengene.
47001010	Unanga ro sisalamata ngomi toma bahala lamo'o gena-ge, singadolo mi sengene ua. Re Unanga ḏuanga i'a 'o sisalamata ngomi toma bahala 'oru ḇato ga'a ngomi ma sanga toma 'orasa nange-ne. Sababu gena-ge ra Ma Jou'ongu Madutu ḇato ngomi ma singanono mangale Unanga ḏi'i ḏuanga i'a 'O sisalamata ngomi toma bio-biono i'a.
47001011	Mada'a ngomi mi masidiriwa ḏi'i ra ngini ninga nyiata ra Ma Jou'ongu Madutu di'a ngomi, la Unanga ḏuanga i'a 'o sisalamata ngomi toma bahala. Dadi wakutu ngowa'a manga repe 'aḏi manyiata ra Ma Jou'ongu Madutu di'a ngomi, kara Unanga 'o sisalamata ngomi toma bahala. Sababu gena-ge, ngowa'a manga repe ḏi'i ḏuanga i'a 'aḏi sibere ie manga murasa ma la ra Ma Jou'ongu Madutu.
47001012	Ngomi mi basono tala sanangi masala, sababu minga 'akala re sinyingara ma kanau 'i dadi minga sakisi mangale minga 'ahu ma duhu: Ngomi remi sijumu tau-taunu de'oso re ḏegoro 'ofi-'ofi reminga 'akala re sinyingara 'i ba-banari toma ngowa'a mo-moini, re la-lamo'o i'a ra ngini wakutu mi tegoro taninga sigolona pasala ḏua. 'Ahu ma duhu gena-ge 'i sisanangi Ma Jou'ongu Madutu 'ai 'akala re sinyingara. Re ḏi'i, ngomi minga de'oso re ḏegoro gena-ge 'i mete'e ua manusia manga 'akala ma soro'unu, mada'a 'i mete'e Ma Jou'ongu Madutu 'ai mura re dadalara ga'a 'O pula'a ra ngomi.
47001013	'Oru ga'a ngomi remi lefo di'a ngini, ma pake pa'i demo-demo ḇato ga'a ngini nga'unu na baca re na sahe. Nange-ne ngini ni sahe ngomi minga maksudu mo-moini nyangu. Mada'a ngoi to nganono ḏuanga i'a ngini nga'unu ni sahe 'oru ga'a ngomi minga maksudu. Dadi toma 'orasa Ma Jou Yesus ḏuanga i'a dadunu 'o sapolo moju, ngini nyengara ni sitoro mangale ngomi, ma tero sa'olo ngomi ḏi'i mi sitoro mangale ngini.
47001015	Ngoi to ngaku mode-mode'e ngini nga'unu ni sitoro mangale ngomi. Dadi ngoi 'ari maksudu di'a tini tutumu ngini siḏa tari ḏo-ḏagi toma daeraha Makedonia. Re tini tutumu moju wakutu ngoi to maḏibo. Dadi ngini ni sanga 'utungu soi ḏiḏi. Togumu i'a, ngini nga'unu ni riono ngoi ta sikiḏanga 'ari ḏo-ḏagi toma daeraha Yudea.
47001017	Mada'a ngoi reta ngali 'ari maksudu gena-ge. Awa ni mafikiri 'i gapanga ngoi ta ngali 'ari maksudu! Re awa ni mafikiri ḏi'i, ngoi ta si'a'a 'ari maksudu ma tero sa'olo ngowa'a ga'a 'aḏi ngaku Yesus ua. Ngowa'a gena-ge 'aḏi kanau, “Ya” mada'a 'aḏi si'a'a ua. Ngoi ma tero ua sa'olo ngowa'a gena-ge!
47001018	Mada'a Ma Jou'ongu Madutu 'ai jaji 'i ngali yoḏu'u ra ngene. So'o gena-ge ḏi'i, ngomi minga maksudu 'i ngali ua: Soi moi ngoi to kanau, “Ya, ngoi ḏuanga i'a to tutumu ngini,” mada'a ḏuanga i'a ngoi to tuḏu ua ra ngini.
47001019	Ngoi, 'a Timotius re 'a Silas, ngomi mi singadolo habari mangale Yesus Kristus, Ma Jou'ongu Madutu 'ai Ngowa'a Nau'u, taninga sigolona. Ngomi mi siajele ra ngini mangale, 'oru ḇato Yesus Kristus 'o siajele; Unanga 'a si'a'a! Soi moi nyangu Unanga 'o siajele, “Ya, ngoi ḏuanga i'a ta si'a'a 'ori i'a,” mada'a Unanga 'a si'a'a ua gena-ge.
47001020	Ma Jou'ongu Madutu 'ai jaji mo-moini ra ngene, Yesus Kristus ḏuanga i'a 'a sitotomo sababu ngene rewo marimoi ra Unanga gena-ge. Sababu gena-ge, ngene nyengara wa kanau, “ 'Amin” ra Ma Jou'ongu Madutu sababu Kristus ḏuanga i'a 'a si'a'a. Sidogo ḏi'i, wakutu ngene wo kanau, “ 'Amin” ngene wo simulia Ma Jou'ongu Madutu.
47001021	Re Unanga masiretene 'o pula'a de-de'e ra ngomi re ra ngini, la ngene nanga ngo-ngaku ra Kristus kama elala ua. Re Ma Jou'ongu Madutu ḏi'i 'o cumutu re 'A siwola i'a ngene di'a 'Ai 'umata.
47001022	Re Unanga 'a sitantukanga ḏua ngene wo dadi Unanga 'ai 'umata, sababu Ro pula'a 'Ai Ngagara 'Ofi-'Ofi ra ngene nanga 'akala re sinyingara sa'olo didina'o rimoi, ga'a ḏuanga i'a Unanga 'o pula'a ra ngene mo-moini ga'a 'a sijaji pasala ḏua.
47001023	Ngoi to sa-sakala ua: Ma Jou'ongu Madutu, Unanga 'ari sakisi. Unanga gena-ge 'a waro 'ari 'akala re sinyingara ma dara mangale ngoi to tagi di'a tutumu ngini toma limau Korintus 'i dadi nyangu, sababu to oḏu'u sikangela ngini ninga 'akala re sinyingara.
47001024	Ngoi to simau-mau ngini ua mangale 'oru ga'a ngini balasu ni ngaku sababu ninga ngo-ngaku lai te'e ḏua. Siḏibo ḏi'i, ngoi pa'i to dadi ḏagilomu munara ra ngini, la ngini ninga 'akala re sinyingara lebe maroanga.
47002001	Sababu gena-ge, ngoi to sapolo ra ngini, la awa nanga 'akala re sinyingara 'i kangela moju; ma tero sa'olo 'oru 'i dadi wakutu ngoi to sapolo 'au nga'ene!
47002002	Sababu na'o ngoi ḏuanga i'a to sikangela ninga 'akala re sinyingara, 'a guna ua sisanangi ngoi?! Pa'i ngini ḇato ni sisanangi ngoi! Dadi na'o ngoi to sikangela ninga 'akala re sinyingara, 'age rema ngowa'a matengo i'a mai ua di'a sisanangi ngoi!
47002003	Sababu gena-ge, 'au nga'ene ngoi to lefo surata ra ngini. Ngoi to oḏu'u awa-awa to sapolo ra ngini re 'ari 'akala re sinyingara 'i dadi kangela sababu ninga de'oso re ḏegoro. Momongolo ua, ngini balasu ni 'a'a ngoi to maroanga. Re tantu ḏua, na'o ngoi to maroanga, ngini mo-moini ḏi'i ni maroanga.
47002004	Ngoi 'ari 'akala re sinyingara 'i tola'a re kangela lai siḏi, singadolo 'ari 'ongoro mai turono wakutu to lefo surata gena-ge ra ngini. 'Ari maksudu, awa ngini ninga 'akala re sinyingara 'i dadi kangela, mada'a balasu ni waro ngoi mode-mode'e tini dadalara ngini.
47002005	Ngowa'a matengo ga'a ro 'a'a ḏosa re ga'a ngoi tu silefo 'au nga'ene: Unanga gena-ge ro sikangela pa'i 'ari 'akala re sinyingara ḇato ua, mada'a ra ngini mo-moini, bolo 'age manga repe taninga sigolona. Sababu gena-ge, ngoi to oḏu'u kanau pai'i mangale unanga
47002006	Ngowa'a repe raḏi sihukumu unanga gena-ge. Nu sihukumu rawara, sababu unanga 'o sanga hukumu lai ḏubuso ḏua.
47002007	Nange-ne, ngini balasu ni si'apongo unanga, re ni site'e 'ai 'akala re sinyingara moju. Awa ni sieanga i'a unanga 'ai 'akala re sinyingara kangela kama ḏo-ḏogumu ua.
47002008	Sababu gena-ge, ngoi to golo'o mode-mode'e ngini balasu ni si'a'a so'o gena ra unanga, la ni sijumu mangale ngini reni dadalara unanga.
47002009	Wakutu 'au nga'ene ngoi reto lefo surata ra ngini, 'ari maksudu di'a tunu tai'i, la ngoi to waro mode-mode'e ngini ni mete'e 'ari bererongo mo-moini, bolo ua.
47002010	Nange-ne, ngoi to siajele sihukumu rawara unanga ga'a 'o 'a'a ḏosa re nu si'apongo unanga gena-ge. Na'o ngini ni si'apongo unanga, ngoi ḏi'i to si'apongo unanga. Na'o 'ori i'a ga'a paralu madutu ngoi ta si'apongo, Kristus 'ari sakisi mangale ngoi reto si'apongo unanga. Re ngoi reto si'a'a so'o gena-ge di'a ngini ninga la.
47002011	Re ḏi'i, la ngene wo dola'aku 'Iblisi ma bo-baja di'a sitogumu ngene wo si'apongo unanga gena-ge. Sababu ngene wa waro 'Iblisi 'i disa donga di'a baja ngene wo 'a'a ḏosa.
47002012	Wakutu ngoi to ngadolo toma limau Troas, 'ari maksudu to singadolo Habari Roanga mangale Kristus. Toma limau gena-ge, Ma Jou Yesus ro welanga ngalana di'a ngoi, la to munara di'a Unanga.
47002013	Mada'a tari 'akala re sinyingara ma dara 'i dodato, sababu 'a Titus, nanga ioronongoḏu ngo-ngaku rimoi, unanga 'o cua toma Troas. Dadi ngoi to sisoi'i tala limau gena-ge, re ngoi reto sapolo toma daeraha Makedonia.
47002014	Mada'a nange-ne ngoi ta sibere ie 'ari murasa ma la ra Ma Jou'ongu Madutu, sababu ngomi mi marimoi ra Kristus, Unanga 'o gasa ngomi ma tero sa'olo 'Ai sordado ga'a mi 'utungu taminga lawana 'Iblisi. Unanga 'o pake ngomi di'a singadolo Habari Roanga toma dungia sitabi donga mangale Kristus. Habari Roanga gena-ge ma tero sa'olo manyanyi ma bounu lai sa'i.
47002015	Dadi wakutu ngomi mi singadolo Habari Roanga mangale Kristus, ngomi ma tero sa'olo manyanyi ma bounu lai sa'i ra Ma Jou'ongu Madutu. Toma ngowa-ngowa'a ga'a Ma Jou'ongu Madutu ya'u sisalamata, ngomi ma tero sa'olo bounu ga'a 'i sigasa 'ahu sababu ngomi mi singadolo habari mangale 'ahu kasingado-ngadolo i'a. Mada'a toma ngowa'a ga'a 'aḏi sanga salamata ua, ngomi ma tero sa'olo bounu ga'a 'i sigasa sengene sababu ngomi mi singadolo habari mangale sengene kasingado-ngadolo i'a. Matengo i'a mai ua 'a pake 'ai de-de'e masiretene nga'unu siḏagi munara gena-ge!
47002017	Ngowa'a repe ya singadolo Ma Jou'ongu Madutu 'ai demo sababu ananga mau manga 'ahu pai-pai'i. Mada'a ngomi Ma Jou'ongu Madutu 'ai so-soma'a re mi marimoi ra Kristus, ngomi mi singadolo habari ra Ma Jou'ongu Madutu reminga 'akala re sinyingara bo-boloto re Ma Jou'ongu Madutu 'o dadi ngomi minga sakisi.
47003001	Ḏa ngini ni ta'ajiri ngomi mi matoro ngomi minga diri masiretene?! Mada'a ngini ni rapu! Bolo ḏa ngini ni ta'ajiri ngomi mi paralu surata toma ngowa'a lelegu ga'a ananga 'aḏi sitoro ngomi, la ngini ḏuanga i'a ni dawongo ngomi?! Bolo ḏa ngini ni ta'ajiri ngomi mi paralu surata ra ngini ga'a ni sitoro ngomi, la ngowa'a lelegu ḏuanga i'a 'aḏi dawongo ngomi?! 'Age ngowa'a mamuni'a ga'a 'aḏi paralu surata-surata gena-ge!
47003002	Mada'a ngomi paralu surata ua! Sababu ioronongoḏu ngo-ngaku rimoi, ngini masiretene ma tero sa'olo surata ga'a ni sitoro ngomi. Sababu ngowa'a mo-moini 'aḏi oḏi'i ninga ngo-ngaku taninga 'ahu. Dadi ananga raḏi waro ngini reni ngaku Kristus mode-mode'e. Surata gena-ge 'i silefo ra ngomi minga 'akala re sinyingara ma dara ḏi'i, sababu ngomi mi dadalara ngini.
47003003	Ananga masiretene nga'unu ya oḏi'i mangale ngini, 'ari ioronongoḏu ngo-ngaku rimoi, ni dadi surata ga'a Kristus ra silefo, sababu ngomi minga munara taninga sigolona. Surata gena-ge silefo reo tinta ua, mada'a rema Ngagara 'Ofi-'Ofi ra Ma Jou'ongu Madutu ga'a 'O 'ahu-'ahu. Re ḏi'i 'i silefo toma maḏi ua, mada'a taninga 'akala re sinyingara ma dara.
47003004	Ngomi lami nau'u di'a kanau so'o gena mangale ngomi masiretene, sababu ngomi mi ngaku Ma Jou'ongu Madutu re ḏi'i mi marimoi ra Kristus.
47003005	Ngomi kaminga 'alasana ceka'a i'a mai ua di'a mi kanau mangale ngomi ma nga'unu ma si'a'a munara gena-ge. Mada'a pa'i Ma Jou'ongu Madutu ḇato 'o pula'a kuasa ra ngomi.
47003006	Unanga gena-ge 'o si'a'a ngomi nga'unu mi dadi 'Ai falalomu-falalomu toma jaji ma su-sungi. Jaji gena-ge toma Ngagara 'Ofi-'Ofi ino, toma hukumu ua ga'a manusia ya lefo toma boku. Sababu 'oru ga'a silefo toma boku 'i sigasa ngowa'a toma sengene, mada'a jaji toma Ngagara 'Ofi-'Ofi ino, 'i sigasa ngowa'a toma 'ahu.
47003007	Kalaha jaji, ga'a ri lefo toma maḏi, 'i sigasa ngowa'a toma sengene, 'O mulia ma cahaya da'u ra Ma Jou'ongu Madutu tala 'i 'erese Musa 'ai biono singadolo 'a Musa 'ai biono 'i supu cahaya. Kalaha toma 'orasa gena-ge cahaya ra Musa 'ai biono enanga ri roasa, cahaya gena-ge ma pari cua singadolo ngowa'a Israel tatamo yoḏu'u Musa 'ai biono. Sababu gena-ge, jaji ga'a sigasa ngowa'a toma sengene, enanga gena-ge 'i sapolo mamete'e reo cahaya lamo'o.
47003008	Tantu ḏua jaji ma su-sungi ra Ma Jou'ongu Madutu 'ai Ngagara 'Ofi-'Ofi, enanga gena-ge ḏuanga i'a 'i sapolo mamete'e rema cahaya lebe la-lamo'o i'a ḏi'i.
47003009	Na'o jaji ma siḏa ga'a sihukumu manusia enanga rema mulia, tantu ḏua jaji ma su-sungi ra Ma Jou'ongu Madutu enanga lebe mulia i'a ḏi'i; sababu jaji gena-ge 'i sidadi matengo i'a ngowa'a loasa re banari ra Ma Jou'ongu Madutu 'ai momina.
47003010	Tantu ḏua, jaji ma siḏa ra Musa enanga rema mulia. Mada'a na'o ngene wa site-tero enanga ma mulia reo mulia toma jaji ma su-sungi ra Ma Jou'ongu Madutu, enanga gena-ge 'i ma tero sa'olo jaji ma siḏa ma mulia 'i moini ḏua.
47003011	Na'o kalaha jaji ma siḏa 'i tahana ua, enanga rema mulia. Tantu ḏua jaji ma su-sungi ga'a 'i kasingado-ngadolo i'a, enanga ma mulia lebe mulia i'a ḏi'i.
47003012	Dadi sababu ngomi minga ngo-nganono toma jaji ma su-sungi, ngomi mi nau'u di'a mi sirera re siwalata habari mangale jaji ma su-sungi gena-ge.
47003013	Ngomi ma tero ua sa'olo 'a Musa ga'a 'a damunu 'ai biono, la awa ngowa'a ya oḏi'i 'ai biono. Reo da-daku gena-ge ngowa'a Israel ya oḏi'i Ma Jou'ongu Madutu 'ai cahaya ua, enanga gena-ge ga'a 'i rongo ra Musa 'ai biono.
47003014	Ananga gena-ge manga fikirana ri kuci, enanga 'i ma tero sa'olo daku manga biono reo jujuwurungu. Re singadolo 'orasa nange-ne ananga manga fikirana enanga 'i damunu moju wakutu ananga 'aḏi baca boku-boku toma jaji ma siḏa. Ananga gena-ge 'aḏi sahe ua mangale jaji ma siḏa 'i moini ḏua. Jujuwurungu gena-ge nyengara 'i woi'i na'o pa'i ngowa'a matengo 'o marimoi ra Kristus ḇato.
47003015	'Orasa nange-ne ḏi'i mai, na'o ngowa'a Israel 'aḏi baca Musa 'ai boku-boku, enanga 'i ma tero sa'olo ananga manga fikirana 'i kuci, enanga 'i ma tero sa'olo daku manga biono reo jujuwurungu moju!
47003016	Mada'a na'o matengo i'a 'o ngaku Ma Jou, unanga gena-ge 'ai fikirana ma jujuwurungu ri woi'i.
47003017	Na, Ma Jou gena-ge Ma Ngagara 'Ofi-'Ofi. Re 'a guna ḇato Ma Ngagara 'Ofi-'Ofi ra Ma Jou ri osama tai 'akala re sinyingara ma dara, unanga gena-ge basono bebasa.
47003018	'Orasa nange-ne, enanga ma tero sa'olo Ma Jou ra woi'i jujuwurungu ra ngene mo-moini tananga fikirana. Dadi ngene wo basono Ma Jou 'ai mulia, gena-ge 'Ai kuasa. Sababu gena-ge, ngene nanga 'ahu 'i ngali 'i dadi ma tero sa'olo Unanga; lebe ti'ara lebe sijumu 'Ai kuasa tananga 'ahu. Kuasa gena-ge da'u ra Ma Jou tala, ga'a Ma Ngagara 'Ofi-'Ofi.
47004001	Dadi sababu Ma Jou'ongu Madutu 'o sijumu 'ai 'akala re sinyingara ma la-la ra ngomi, Unanga gena-ge 'o cumutu ngomi di'a singadolo mangale jaji ma su-sungi. Sababu gena-ge, ngomi minga 'akala re sinyingara 'i rapo'o ua.
47004002	Siḏibo ḏi'i, ngomi ma sipake ua duhu ga'a 'i go-gogono ga'a sipula'a mara'a ngomi: Ngomi mi sihaga ngowa'a ua bolo ma ngali Ma Jou'ongu Madutu 'ai demo ua. Mada'a ngomi reminga 'akala re sinyingara ma ba-banari mi de-de'oso re mi mete'e Unanga 'ai mau. Sababu gena-ge, Ma Jou'ongu Madutu minga sakisi mangale ngomi mi siajele pa'i ba-banari ḇato dadi ngowa'a mo-moini nyengara 'aḏi ngaku Habari Roanga ga'a ngomi ma singadolo.
47004003	Mada'a 'age rema ngowa'a 'aḏi ngaku ua Habari Roanga ga'a ngomi ma singadolo ḏua. Ngowa'a gena-ge ma tero sa'olo ngowa'a ga'a manga fikirana 'i kuci, gena-ge ma tero sa'olo daku manga biono reo jujuwurungu. Re 'aḏi tagi toma ngo'omo sigasa toma naraka.
47004004	'Iblisi ga'a 'i kuasa dungia ya kuci ngowa'a manga fikirana singadolo ananga 'aḏi ngaku awa, re 'aḏi oḏi'i yoḏu'u Habari Roanga ma cahaya ga'a 'i waiti ra Kristus 'ai mulia. Unanga gena-ge ma tero Ma Jou'ongu Madutu 'ai gabara.
47004005	Ngomi mi singadolo ra ngini mangale minga diri ua, mada'a mangale Yesus Kristus, Unanga gena-ge Ma Jou. Re ngomi mi de-de'oso ngini munara ma tero sa'olo ninga budaka di'a Unanga.
47004006	Sababu Ma Jou'ongu Madutu ga'a 'o kanau, “Toma hafu-hafu, balasu 'i waiti tarangi,” Unanga gena-ge ro sigare 'Ai tarangi tananga 'akala re sinyingara ma dara. Ma Jou'ongu Madutu ro si'a'a so'o gena-ge, la ngene nyengara wa sahe Unanga 'ai mulia. Unanga 'ai mulia gena-ge 'i ma tero sa'olo ma tarangi ga'a wa oḏi'i ra Kristus 'ai biono. Dadi Unanga 'a siwaiti Ma Jou'ongu Madutu 'ai mulia ra ngene.
47004007	Ngomi ma tero sa'olo giu'u tana'a ga'a ma ijana 'i cua, mada'a mi gasa harata soroga. Enanga so'o gena-ge, la ngowa-ngowa'a 'aḏi waro mangale kuasa ma pari cua, pa'i ra Ma Jou'ongu Madutu ḇato; ra ngomi ua.
47004008	Ngowa'a 'aḏi bitungu ngomi, mada'a mi palatu ua. Ngomi ma waro minga gogare riwara, mada'a minga 'akala re sinyingara 'i rapo'o ua.
47004009	Ngowa'a 'aḏi sikisa ngomi, mada'a Ma Jou'ongu Madutu 'o sieanga i'a ngomi ua. Soi rai o'o i'a ngomi mi sanga ca'olo singadolo mi ruba, mada'a mi sengene ua.
47004010	Wakutu ngomi mi tagi toma ngi'i le'a ḇato, ma waro 'age rema ngowa'a mau 'aḏi sisengene ngomi, ma tero sa'olo ngowa'a mau 'aḏi sisengene Yesus. Enanga so'o gena, la ngowa'a ya oḏi'i Yesus mode-mode'e 'o 'ahu taminga 'ahu ma dara.
47004011	Ngomi mi 'ahu-'ahu moju toma dungia nena-ne, ngowa'a 'aḏi sinati-nati tau-taunu mau sengene ngomi, sababu ngomi mi singadolo Habari Roanga mangale Yesus. Enanga so'o gena-ge, la ngowa'a ya oḏi'i Yesus mode-mode'e 'o 'ahu-'ahu taminga 'ahu ma dara.
47004012	Dadi, ngomi mi fikiri mangale ḏuanga i'a ḏa ngowa'a 'aḏi sisengene ngomi. Mada'a 'oru ua! Sababu minga munara, ngini ḏuanga i'a ni sanga 'ahu kasingado-ngadolo i'a.
47004013	Toma Boku 'Ofi-'Ofi ma dara 'i silefo so'o ne: “Ngoi to ngaku Ma Jou'ongu Madutu nyengara 'o saolo ngoi, sababu gena-ge ngoi to kanau.” Minga ngo-ngaku ma tero sa'olo unanga gena-ge 'Ai ngo-ngaku. Dadi ngomi mi singadolo Ma Jou'ongu Madutu 'ai demo.
47004014	Sababu ngomi mi ngaku mode-mode'e Ma Jou'ongu Madutu, ga'a dadunu Ro si'ahu Yesus toma ngowa'a senge-sengene manga sigolona, Unanga gena-ge ḏuanga i'a 'O si'ahu ngomi ḏi'i mamete'e rea Yesus. Re kara Yesus 'o gasa ngomi re ngini sitalaḏi ra Ma Jou'ongu Madutu 'ai biono.
47004015	Minga sangisara mo-moini gena-ge di'a ngini, la lebe repe ngowa'a ya basono mura re dadalara ra Ma Jou'ongu Madutu. Ḏua ngowa'a ya sibere ie manga murasa ma la ra Ma Jou'ongu Madutu singadolo Unanga gena-ge 'o sanga puji re silamo'o.
47004016	Kalaha minga lese 'i dadi cira wange moi-wange moi, minga 'akala re sinyingara ma dara 'i dadi su-sungi wange moi-wange moi. Sababu gena-ge, ngomi minga 'akala re sinyingara 'i rapo'o ua.
47004017	Nange-ne ngomi basono sangisara mada'a gena-ge 'i ti'ara ua re ḏubuso woḏi ua. Ḏuanga i'a ngomi mi sanga ngogele lai lamo'o. Re na'o site-tero ngogele gena-ge reo sangisara ga'a mi basono, ngogele gena-ge ma pari cua re kama ḏo-ḏogumu ua.
47004018	Dadi ngomi ma tailako ua 'ori i'a ga'a ngomi ma oḏi'i, siḏibo ḏi'i ngomi ma tailako 'ori i'a ga'a ngomi ma oḏi'i ua. Sababu 'oru ḇato ga'a ma oḏi'i, enanga ma dahana ti'ara ua. Mada'a 'oru ḇato ga'a ma oḏi'i ua, enanga ma dahana kasingado-ngadolo i'a.
47005001	Sababu ngomi remi waro mangale nanga lese toma dungia nena-ne, 'i ma tero sa'olo wala ga'a 'orasa nange-ne ngene wa tegoro. Re ngomi remi waro, na'o lese gena-ge 'i pinya'olo Ma Jou'ongu Madutu ḏuanga i'a 'o sidodahe lese su-sungi ḏu moi toma soroga di'a ngene. Lese su-sungi gena-ge manusia 'aḏi 'a'a ua, mada'a Ma Jou'ongu Madutu masiretene 'A 'a'a, re enanga kama sengene riwara kasingado-ngadolo i'a.
47005002	Mada'a toma 'orasa nange-ne, wakutu ngene wo 'ahu-'ahu moju toma dungia, ngene wo iḏala nanga sangagara sababu wa nyanyaḏi masala di'a wo tegoro tananga lese su-sungi ga'a toma soroga.
47005003	Sababu wakutu ngene wo dawongo lese su-sungi gena-ge, ngene nanga nyawa 'i wa-watolo ua.
47005004	Wakutu ngene wo tegoro moju tananga lese toma dungia nena-ne, ngene wo iḏala nanga sangagara sababu nanga gina lai tubuso. Mada'a ngene nyafusu wo sengene, la ngene wo sisoi'i tala nanga lese toma dungia nena-ne! Siḏibo ḏi'i, ngene mau wo pake lese su-sungi ga'a si'a'a toma soroga. Dadi ngene nanga lese ga'a ḏuanga i'a 'i sengene, 'i singali reo lese su-sungi ga'a 'ahu kasingado-ngadolo i'a.
47005005	Ma Jou'ongu Madutu masiretene ra sidodahe ngene di'a wa dawongo lese su-sungi gena-ge. Re Unanga ro pula'a Ma Ngagara 'Ofi-'Ofi ra ngene sa'olo bukiti ga'a ḏuanga i'a ngene wo dawongo lese su-sungi gena-ge.
47005006	Sababu gena-ge, ngomi basono minga 'akala re sinyingara te'e tau-taunu. Ngomi mi waro mangale minga lese ma tero sa'olo wala ga'a mi tegoro moju toma dungia nena-ne. Dadi ngomi tegoro mamete'e nyangu ra Ma Jou Yesus toma soroga.
47005007	Re dadi ngomi mi 'ahu ma dasara reo minga ngo-ngaku ra Kristus, enanga ma dasara ua ga'a ngomi nyengara ma oḏi'i.
47005008	Ngoi dadunu to kanau: Ngomi minga 'akala re sinyingara 'i te'e. Re ḏi'i, ngomi lebe mi nyanyaḏi mi sisoi'i tala nanga lese, la nga'unu mi tegoro marimoi ra Ma Jou Yesus.
47005009	Sababu gena-ge, ngomi makutale mode-mode'e di'a ma sisanangi Unanga 'ai 'akala re sinyingara: bae ngomi mi tegoro toma dungia nena-ne moju, bae ngomi mi tegoro marimoi ra Unanga da'u toma soroga.
47005010	Sababu ngene mo-moini ḏuanga i'a wo talaḏi toma Juruhakimi, gena-ge Kristus. Re na'o ngene nanga ga'a 'i la-la toma dungia nena-ne, sanga ngogele. Mada'a na'o ngene nanga ga'a 'i cira, sanga ngogele ua.
47005011	Sababu gena-ge, ngomi mi silamo'o re mojongo nanga Jou Yesus sababu Unanga ḏuanga i'a 'O sijuruhakimi ngene. Dadi ngomi makutale mi baja ngowa-ngowa'a di'a 'aḏi ngaku Kristus. Ma Jou'ongu Madutu 'a waro ngomi minga 'akala re sinyingara ma dara re ngomi mi nganono ngini ḏi'i ni waro ngomi taninga 'akala re sinyingara ma dara.
47005012	Wakutu ngoi to kanau so'o gena-ge, ngomi mi matoro ua minga diri. Siḏibo ḏi'i, ngomi pa'i mi mau pula'a 'alasana rimoi ra ngini, la ngini nyengara ni sitoro mangale ngomi toma ngowa'a ga'a 'aḏi dawongo ngomi ua. Dadi ngini ni waro ma duhu sa'olo ngini balasu ni sangoro ngowa'a gena-ge ga'a pa'i matoro mangale manga 'ori i'a i'a ga'a nyengara maoḏi'i, mada'a manga 'akala re sinyingara ma dara 'i cira.
47005013	'Age mamuni'a ga'a 'aḏi ta'ajiri ngomi sa'olo ngowa'a pona. Gena-ge sababu ngomi mi munara reminga galasau'u, la mi sisanangi Ma Jou'ongu Madutu. 'Age mamuni'a ḏi'i 'aḏi ta'ajiri ngomi ma tero sa'olo ngowa'a 'akala romanga. Gena-ge sababu ngomi mi munara reminga galasau'u, la riono ngini.
47005014	Ngomi mi 'a'a so'o gena-ge sababu Kristus 'ai dadalara 'i sinyanyasele minga 'akala re sinyingara. Sababu ngomi mi ngaku mode-mode'e ga'a ngowa'a matengo 'O sengene di'a ngowa'a mo-moini. Sababu gena-ge, ma tero sa'olo ngowa'a mo-moini raḏi sengene.
47005015	Gena-ge ma ngale: Kristus ro sengene di'a 'o tuusu ngowa'a mo-moini, la ngowa'a 'aḏi 'ahu di'a pa'i 'aḏi sisanangi manga 'akala re sinyingara ḇato ua, mada'a di'a 'aḏi sisanangi Unanga 'ai 'akala re sinyingara. Unanga gena-ge ga'a Ro sengene, dadunu Ro 'ahu moju di'a ananga.
47005016	Sababu gena-ge, ngomi mi ta'ajiri riwara ngowa'a mete'e manusia manga fikirana. Kalaha, 'au nga'ene ngomi ḏi'i mi ta'ajiri Kristus, mete'e manusia manga fikirana. Mada'a 'orasa nange-ne, ngomi mi 'a'a so'o gena riwara.
47005017	Sababu gena-ge, na'o 'age rema ngowa'a ga'a raḏi marimoi ra Kristus, ananga gena-ge raḏi dadi manusia su-sungi. Manusia manga 'ahu ma siḏa ri cua. 'Orasa nange-ne, ananga manga 'ahu 'i dadi su-sungi.
47005018	Mo-moini gena-ge Ma Jou'ongu Madutu 'ai munara. Ma Jou'ongu Madutu 'o sirimoi ngene ra Unanga masiretene, sababu Kristus. Re Unanga 'o 'utusu ngomi di'a mi singadolo habari gena-ge toma ngowa-ngowa'a lelegu, la ananga nyengara 'aḏi sirimoi ra Ma Jou'ongu Madutu.
47005019	Gena-ge, ngomi ma singadolo habari mangale sababu Kristus 'ai se-sengene toma salib, Ma Jou'ongu Madutu nyengara 'o sirimoi manusia ra Unanga masiretene. Sababu gena-ge, Ma Jou'ongu Madutu 'o roimi riwara manusia manga ḏosa ga'a manusia raḏi 'a'a. Re Ma Jou'ongu Madutu ro pula'a tugasa ra ngomi di'a mi singadolo habari gena-ge.
47005020	Sababu gena-ge, ngomi remi dadi Kristus 'ai 'utusana. Enanga ma tero sa'olo Ma Jou'ongu Madutu masiretene 'o pake ngomi di'a siajele 'Ai demo-demo ra ngini. Dadi ngomi mi golo'o mode-mode'e ra ngini rea Kristus 'ai lomanga: Ni marimoi ra Ma Jou'ongu Madutu!
47005021	Kristus 'o 'a'a ḏosa ua, mada'a Ma Jou'ongu Madutu 'o 'a'a Unanga 'a doiti ngene nanga ḏosa. Ma Jou'ongu Madutu 'o 'a'a so'o gena, la ngene nyengara marimoi ra Unanga re kananga ḏosa ua ra Unanga 'ai momina.
47006001	Sababu ngomi mi munara mamete'e ra Ma Jou'ongu Madutu, mi golo'o mode-mode'e ra ngini, awa ni siparasaja Ma Jou'ongu Madutu 'ai mura re dadalara ra ngini.
47006002	Toma Boku 'Ofi-'Ofi ma dara Ma Jou'ongu Madutu 'o kanau so'o ne: “Toma 'orasa Ngoi to cumutu ngini, Ngoi to sijumu 'ari mura re dadalara re To dawongo ngini ninga nyiata, re salamata ma wangere, Ngoi tini riono ngini.” Ngoi, Paulus to siajele ra ngini: Totoho la-la ino! Nange-ne, enanga ma 'orasa Ma Jou'ongu Madutu ro cumutu di'a sijumu 'Ai mura re dadalara. Nange-ne, enanga ma 'orasa Unanga mau 'o sisalamata ngini.
47006003	Matengo i'a mai ua, ngomi mau mi siruwahe 'ai rorasa, dadi ngowa'a manga 'alasana 'i cua di'a 'aḏi sisala ngomi minga munara di'a Ma Jou'ongu Madutu. Sababu gena-ge, ngomi mi ma'istiari taminga de'oso re ḏegoro 'age 'ori i'a ceka'a i'a mai ua ga'a dola'aku ngowa'a manga ngo-ngaku.
47006004	Siḏibo ḏi'i taminga de'oso re ḏegoro ma dara, ngomi mi sijumu toma ngowa-ngowa'a mo-moini, ngomi mi dadi Ma Jou'ongu Madutu 'ai falalomu mode-mode'e. Dadi ngomi mi tahana reminga 'akala ḇanyo bae susa re sangisara, bae dola'aku 'oru ḇato ga'a ngomi mi sanga:
47006005	Ngomi sanga ca'olo, sanga bui, ngowa'a repe 'aḏi malomu di'a mau 'a'a kaco sababu ngomi. Ngomi mi munara tubuso, singadolo soi rai o'o i'a mi otu ua, bolo mi sanga ngo-ngoromo ua.
47006006	Re ḏi'i ngomi sijumu mangale ngomi mi dadi Ma Jou'ongu Madutu 'ai falalomu mode-mode'e, sababu mi sijumu minga 'akala re sinyingara boloto, minga wo-waro lai ngido mangale Ma Jou'ongu Madutu 'ai demo, minga 'akala ḇanyo re 'akala rousu ra guna ḇato. Ngomi mi masidiriwa ra Ma Jou'ongu Madutu 'ai de-de'e toma Ngagara 'Ofi-'Ofi, re mi dadalara mode-mode'e 'a guna ḇato.
47006007	Sidogo ḏi'i, ngomi sijumu mangale ngomi Ma Jou'ongu Madutu 'ai falalomu mode-mode'e. Sababu ngomi mi singadolo do-doto'o banari mi pake kuasa ra Ma Jou'ongu Madutu ino. Ngomi mi sijumu minga 'ahu ga'a 'i loasa re banari di'a mi lawana ngowa-ngowa'a ma tero sa'olo sordado 'aḏi mapake samaranga re tai-taini.
47006008	Ngomi sijumu mangale ngomi Ma Jou'ongu Madutu 'ai falalomu mode-mode'e sababu ngomi mi siḏagi tau-taunu Unanga 'ai munara, bae ngowa'a 'aḏi silamo'o ngomi bolo mu'u si'u'ua, bae ngowa'a 'aḏi puji re silamo'o ngomi bolo mu'u sije-jengere, bae ngowa'a 'aḏi kanau ngomi ngowa'a 'akala re sinyingara boloto, bolo 'aḏi kanau ngomi ngowa'a sa-sakala.
47006009	Sidogo ḏi'i, ngomi sijumu mangale ngomi Ma Jou'ongu Madutu 'ai falalomu mode-mode'e sababu ngomi mi siḏagi tau-taunu Unanga 'ai munara: bae ngowa'a ga'a 'aḏi nana'o ngomi 'aḏi ngaku ngomi Ma Jou'ongu Madutu 'ai falalomu, bae ngowa'a ga'a 'aḏi nana'o ngomi 'aḏi ngaku ua ngomi Ma Jou'ongu Madutu 'ai falalomu. Bae ngowa'a 'aḏi ta'ajiri ngomi ḏuanga i'a mi sengene mada'a ngomi mi 'ahu moju. Kalaha ananga 'aḏi ca'olo, ngomi mi sengene nyangu!
47006010	Kalaha ananga ya sikangela minga 'akala re sinyingara, ngomi reminga roanga! Ngowa'a 'aḏi ta'ajiri ngomi sa'olo ngowa'a ma dinga'unu ua, mada'a re mi si'a'a ngowa'a repe raḏi dadi ngowa'a rema-enanga sababu 'aḏi dawongo Habari Roanga. Ngowa'a 'aḏi oḏi'i ngomi kaminga 'ori i'a ua, mada'a 'ori i'a mo-moini ta ngomi, sababu Kristus.
47006011	Ioronongoḏu ngo-ngaku rimoi toma limau Korintus ga'a ngoi tini dadalara. Ngomi rema siajele sitarangi i'a mo-moini ra ngini taminga 'akala re sinyingara ma dara; ma gogono ceka'a i'a mai ua mangale minga dadalara di'a ngini.
47006012	Ngomi remi sijumu minga dadalara di'a ngini, mada'a pa'i ngini na sijumu ua ninga dadalara di'a ngomi.
47006013	Nange-ne ngoi to kanau ra ngini ma tero sa'olo ngini 'ari ngowa'a masiretene. Ngoi to golo'o mode-mode'e ra ngini, ni sijumu ḏi'i ninga dadalara di'a ngomi!
47006014	Ngini marimoi awa reo ngowa'a ngaku Yesus ua. Sanga ua, ngowa'a loasa re banari ma tero sa'olo ngowa'a ma jira. Sanga ua, tarangi 'i marimoi reo hafu-hafu ḏi'i.
47006015	Sanga ua ḏi'i, Kristus 'o ma'u ḏagilomu reo 'Iblisi. 'Ori i'a rimoi i'a mai ua 'i piri'u ma'u mete'e ngowa'a ngaku Yesus reo ngowa'a ngaku Yesus ua.
47006016	Sanga ua, Ma Jou'ongu Madutu 'ai Wala ma ngi'i ma tero sa'olo jou'ongu ma somoara ma wala! Re ngene ma tero sa'olo Ma Jou'ongu Madutu 'ai Wala, sababu Unanga gena-ge ga'a 'O 'ahu kasingado-ngadolo i'a 'O tegoro tananga 'akala re sinyingara ma dara. Ma Jou'ongu Madutu masiretene ro kanau so'o ne: “Ngoi ḏuanga i'a to tegoro tamanga sigolona re To 'ahu ma'u mete'e ra ananga. Ngoi ḏuanga i'a to dadi Ma Jou'ongu Madutu ga'a ananga 'aḏi silamo'o re siḏubuso, re ananga 'aḏi dadi Ngoi 'ari 'umata.”
47006017	Sababu gena-ge, Ma Jou'ongu Madutu 'o kanau so'o ne: “Ni sisoi'i tala ngowa-ngowa'a ga'a nana'o Ngoi ua, re ni marimoi awa ra ananga. Ngini ni marimoi awa toma 'ori i'a ma faja, la Ngoi ḏuanga i'a tini dawongo.”
47006018	“Ngoi to dadi ngini ninga Ḇaḇa, re ngini ni dadi Ngoi 'ari ngowa-ngowa'a. Ma Jou'ongu Madutu ga'a 'Ai kuasa ma pari cua 'O kanau so'o gena-ge.”
47007001	Ioronongoḏu ngo-ngaku rimoi ga'a ngoi tini dadalara, ngene rewo sanga Ma Jou'ongu Madutu 'ai jaji mo-moini. Sababu gena-ge, ngene balasu wa si'ofi nanga diri toma 'ori i'a faja-faja mo-moini ga'a sifaja nanga lese re nyawa. Ngene balasu wo mete'e Ma Jou'ongu Madutu renanga 'akala re sinyingara mode-mode'e re wo mojongo madiga'a 'oru ḇato ga'a Unanga 'o nyanyaḏi ua.
47007002	Ni dawongo ngomi taninga 'akala re sinyingara ma dara. Sababu ra matengo i'a mai ua, ngomi 'a'a sala; re matengo i'a mai ua ngomi ma'u sirugi. Ngomi soi moi nyangu mi 'oro 'utungu ra guna ḇato.
47007003	Wakutu ngoi to kanau so'o gena, ngoi to sisala ngini ua. Sababu ma tero sa'olo ngoi reto kanau siḏa ra ngini: bae ngomi minga munara 'i sigasa ngomi toma sengene, bae ngomi minga munara 'i sigasa ngomi toma sengene ua; ngomi mi dadalara masala ngini.
47007004	Ngoi to basono to nyengara to kanau ta sitaḇela'a i'a ra ngini. Ngoi to sitoro mode-mode'e ngini. Kalaha ngomi ma sanga susa re sangisara lai repe, ngini ni babata ngomi. Re ngomi minga 'akala re sinyingara 'i romanga reo roanga sababu ngini.
47007005	Ngoi to kanau so'o gena, sababu wakutu ngomi mi ngadolo 'ane toma daeraha Makedonia, ngomi kaminga ngomasa ua. Toma 'oru ḇato mo-moini ngomi sanga susa: Ngowa'a 'aḏi lawana ngomi tau-taunu, re ngomi minga 'akala re sinyingara ma dara 'i mojongo.
47007006	Mada'a Ma Jou'ongu Madutu ga'a 'o babata tau-taunu ngowa'a ga'a manga 'akala re sinyingara 'i rapo'o, Unanga gena-ge 'a babata ngomi minga 'akala re sinyingara sababu 'a Titus 'o sapolo ino.
47007007	Minga 'akala re sinyingara sanga babata pa'i 'a Titus 'o sapolo ḇato ua, mada'a unanga 'a sijarita mangale ngini ni babata unanga 'ai 'akala re sinyingara ḏi'i. Unanga gena-ge 'o siajele ra ngomi mangale ngini ni nyanyaḏi masala di'a ma'u sanga ra ngoi moju, re ngini ni matuduba taninga de'oso re ḏegoro ma siḏa, re nange-ne ngini ni riono ngoi reninga 'akala re sinyingara sa-sanangi. Enanga gena-ge 'i si'a'a ngoi lebe to maroanga ḏi'i.
47007008	Kalaha 'au nga'ene ngoi 'ari surata 'i si'a'a ngini ninga 'akala re sinyingara kangela, ngoi to matuduba ua to lefo surata gena-ge. Mode'e wakutu ngoi to siḏingoto 'ari surata, to matuduba sababu ngoi to waro ngini ninga 'akala re sinyingara 'i dadi kangela. Mada'a gena-ge pa'i ngomasa moi ḇato.
47007009	Dadi nange-ne ngoi to sanangi masala. Sanangi gena-ge sababu ngini ninga 'akala re sinyingara 'i kangela?! So'o gena ua! 'Ari 'akala re sinyingara 'i sanangi sababu ninga 'akala re sinyingara kangela 'i sigasa ngini ni maḏibo toma ngo'omo boloto re ngali ninga de'oso re ḏegoro ma jira reo de'oso re ḏegoro ma la-la. Mode-mode'e ninga 'akala re sinyingara kangela gena-ge 'i mete'e Ma Jou'ongu Madutu 'ai 'akala ma mau. Dadi ngini ni sanga rugi ua sababu ngomi.
47007010	Sababu 'akala re sinyingara kangela so'o gena-ge 'i sigasa ngene di'a wo maḏibo toma ngo'omo boloto, re wa ngali nanga de'oso re ḏegoro singadolo ngene wo sanga salamata. Dadi 'akala re sinyingara kangela gena-ge, matengo i'a mai ua 'a tuduba. Siḏibo ḏi'i, 'akala re sinyingara kangela ga'a ngowa'a 'aḏi ngaku Ma Jou'ongu Madutu ua 'aḏi basono, 'akala re sinyingara kangela gena-ge 'i sigasa ua ngowa'a 'aḏi maḏibo toma ngo'omo boloto. Dadi ngowa'a gena-ge 'aḏi sanga hukumu kasingado-ngadolo i'a.
47007011	Ni tailako la-la ino. Ngini ninga 'akala re sinyingara kangela ga'a 'i mete'e Ma Jou'ongu Madutu 'ai 'akala ma mau, enanga ma sowo'o 'oru ra ngini?! Ma sowo'o so'o ne: Ngini ni makutale mode-mode'e ni mete'e de'oso re ḏegoro ga'a 'i boloto. Ngini ni nyafusu mode-mode'e ni sikalaere 'oru ga'a somu'u. Ngini reni emono ḏosa ga'a ngowa'a baraḏosa ya si'a'a. Ngini mojongo mangale ḏosa gena-ge 'i sigasa hukumu. Ngini ni nyanyaḏi mode-mode'e ma'u sanga ra ngoi moju. Ngini ni riono ngoi mode-mode'e reninga 'akala re sinyingara sa-sanangi. Ngini ni nau'u di'a sihukumu ngowa'a baraḏosa gena-ge. Dadi toma 'ori i'a mo-moini gena-ge, ngini reni sijumu mangale ngini kaninga sala ua.
47007012	Dadi kalaha ngoi reto lefo surata gena-ge ra ngini, ngoi ta lefo ua di'a pa'i ngowa'a baraḏosa ḇato. Ngoi ḏi'i ta lefo ua di'a pa'i ngowa'a ga'a 'ai 'ahu kangela sababu 'o ḏosa gena-ge. Mada'a ngoi to lefo surata gena-ge, la ngini ni waro masiretene mangale ni dadalara ngomi mode-mode'e. Re Ma Jou'ongu Madutu 'ari sakisi!
47007013	Sababu gena-ge, ngomi ma basono mi sanga babata. Sidogo ḏi'i, ngomi mi oḏi'i 'a Titus 'o maroanga sababu ngini mo-moini ga'a reni babata 'ai 'akala re sinyingara.
47007014	Ngoi reto sitoro mangale ngini ra Titus, re ngoi to sanangi sababu ngini ni pula'a mara'a ngoi ua. 'Oru ga'a ngomi mi kanau ra ngini mo-moini, gena-ge 'i banari. So'o gena ḏi'i, 'oru ga'a ngomi sitoro mangale ngini ra Titus, ma nyonyata 'i banari ḏi'i.
47007015	'Orasa nange-ne, unanga lebe dadalara ngini sababu unanga 'a si'elingi ie ngini mo-moini ni mete'e unanga 'ai parenta re ni dawongo unanga reninga hormati re ta'aloko ra unanga.
47007016	Ngoi to sanangi masala sababu ngoi nga'unu to ngaku toma 'ori i'a mo-moini.
47008001	Ioronongoḏu ngo-ngaku rimoi, ngomi mau mi siajele ra ngini mangale ngowa'a ngaku Yesus toma daeraha Makedonia. Ma duhu sa'olo Ma Jou'ongu Madutu ro sijumu 'Ai mura re dadalara ra ananga gena-ge singadolo ananga 'aḏi mau sijumu dadalara lai lamo'o toma ngowa'a ngaku Yesus toma daeraha Yudea.
47008002	Kalaha ananga sanga sangisara tubuso, ananga 'aḏi maroanga. Kalaha ananga ngowa'a ma dinga'unu ua, ananga 'aḏi pula'a bu-bula'a lai lamo'o di'a riono ngowa'a ngaku Yesus toma daeraha Yudea.
47008003	Ngoi masiretene to waro pa'i ananga 'aḏi pula'a bu-bula'a mete'e manga dinga'unu ḇato ua, mada'a 'aḏi pula'a lebe lamo'o i'a reo ananga manga dinga'unu. Re 'a guna ua ya'u simau-mau.
47008004	Ananga 'aḏi golo'o tau-taunu ra ngomi, la ananga gena-ge nyengara 'aḏi riono Ma Jou'ongu Madutu 'ai 'umata toma daeraha Yudea.
47008005	Ngomi ma ta'ajiri ananga 'aḏi pula'a bu-bula'a pa'i ceka'a ua. Momongolo ua manga bu-bula'a lai lamo'o! Ananga si-siḏa ya sidoa'a manga 'akala re sinyingara ra Ma Jou Yesus, kara ra ngomi. Gena-ge 'i mete'e Ma Jou'ongu Madutu 'ai 'akala ma mau.
47008006	Dadi ngomi mi golo'o mode-mode'e ra Titus di'a dadunu 'o tagi ra ngini, la 'o riono ngini ni dowanga lomu ninga bu-bula'a singadolo siḏuanga. Ngomi mi golo'o 'a Titus sababu 'au nga'ene ro riono ngini mulaingi ni lomu ninga bu-bula'a.
47008007	Ngini reni dadi ma tero sa'olo ngowa'a rema-enanga toma 'ori i'a mo-moini: Ninga ngo-ngaku lai te'e, ni nga'unu doto'o ngowa'a, ninga wo-waro lai ngido, ni cufala mete'e Ma Jou Yesus re ni dadalara ngomi masala. Sababu gena-ge, ngomi golo'o ngini ḏi'i dadi ma tero sa'olo ngowa'a rema-enanga di'a pula'a bu-bula'a lai lamo'o toma ngowa'a ngaku Yesus toma daeraha Yudea.
47008008	Gena-ge, ngoi to parenta ngini ua. Mada'a ngoi to siajele mangale jama'ata Makedonia manga bu-bula'a, la ngini ni sanga donga di'a mete'e bolo ua jama'ata gena-ge manga ga'a. Dadi ngoi to disa waro ngadolo le'a ngini ninga dadalara toma ngowa'a ngaku Yesus ma lelegu.
47008009	Ngoi to paralu ua di'a parenta ngini sababu ngini rena waro mode-mode'e nanga Jou Yesus Kristus 'o dadalara ngene. Unanga gena-ge ngowa'a rema-enanga toma soroga, 'O kama kuranga 'oru ua. Mada'a Unanga 'o sisoi'i tala gena-ge re 'O madadi ngowa'a ma dinga'unu ua toma dungia nena-ne di'a ngini ninga paralu. Dadi Yesus 'ai dinga'unu ua gena-ge sidadi ngini ngowa'a rema-enanga toma soroga.
47008010	Dadi ngoi 'ari 'akala ma sanga mangale hali gena-ge: Ngini ni siḏuanga lomu ninga bu-bula'a ga'a ni mulaingi musungu toma ḏuḏunu. Ngini ma siḏa ga'a ni mafikiri re ni mulaingi ni lomu bu-bula'a gena-ge.
47008011	Nange-ne, ngini balasu na dowanga lomu ninga bu-bula'a, mete'e ninga dinga'unu re na siḏuanga reninga samangata sa'olo 'au nga'ene ninga samangata ma mulaingi.
47008012	Sababu na'o ngini ni pula'a reninga samangata mete'e ngini ninga dinga'unu, Ma Jou'ongu Madutu ḏuanga i'a 'a dawongo ninga bu-bula'a. Mada'a, Ma Jou'ongu Madutu 'o oḏu'u ngini ni pula'a pai-pai'i mete'e ua ngini ninga dinga'unu.
47008013	Ngoi 'ari maksudu ua tini siḏubuso ngini, re ta'u sikare ngowa'a lelegu toma bu-bula'a gena-ge. Mada'a 'ari maksudu ngini re ngowa'a lelegu taninga 'ahu kama kuranga ua.
47008014	Nange-ne ngini 'ahu pai-pai'i dadi nyengara ni sitotomo ngowa'a ngaku Yesus toma Yudea manga kuranga re ngadolo ua. So'o gena ḏi'i ḏuanga i'a, na'o ngini ni kuranga re ngadolo ua, ananga ḏi'i riono re sitotomo ninga kuranga. Duhu so'o gena-ge, ngini fara ḏiḏi ni ma'u riono, dadi ngini kama kuranga ua.
47008015	Gena-ge ma tero sa'olo toma Boku 'Ofi-'Ofi 'i silefo so'o ne: “Ngowa'a ga'a 'aḏi lomu ma hasili lai repe, 'aḏi pai'i ua; re ngowa'a ga'a 'aḏi lomu ma hasili repe ua, 'aḏi kuranga ua.”
47008016	Ngomi sibere ie minga murasa ma la ra Ma Jou'ongu Madutu, sababu Unanga ro sigaraki Titus 'ai 'akala re sinyingara di'a riono ngini. Dadi Titus 'ai mau gena-ge ma tero sa'olo 'ari mau.
47008017	Ngoi to kanau so'o gena, sababu 'a Titus pa'i 'o dawongo rai samangata ngomi minga go-golo'o ḇato ua, mada'a rai samangata masiretene 'a putusu ḏua di'a 'o tagi ra ngini.
47008018	Re ḏi'i ngomi siḏingoto mamete'e ra unanga, ioronongoḏu matengo ngo-ngaku rimoi. Unanga gena-ge, ngowa'a toma jama'ata-jama'ata mo-moini 'u silamo'o, sababu 'o munara cufala singadolo Habari Roanga ra Ma Jou'ongu Madutu tala.
47008019	Sidogo ḏi'i, unanga gena-ge, jama'ata-jama'ata toma daeraha Makedonia raḏi pili re sitantukanga di'a ḏuanga i'a 'o ḏagilomu ngomi taminga ḏo-ḏagi ma dara di'a singadolo ninga bu-bula'a toma jama'ata Yerusalem. Ngomi minga maksudu nena-ne, la Ma Jou'ongu Madutu ngowa'a 'U simulia, re ngowa'a 'aḏi oḏi'i ngomi mi riono ngini reminga 'akala re sinyingara sa-sanangi.
47008020	Unanga gena-ge ḏuanga i'a 'o mamete'e ra ngomi di'a singadolo ninga bu-bula'a lai lamo'o toma jama'ata Yerusalem, la ngowa'a 'aḏi disa sala yoḏu'u mangale ma duhu sa'olo ngomi malomu re sibalangu ninga bu-bula'a lamo'o.
47008021	Ngomi mi 'istiari di'a mi 'a'a ba-banari ra Ma Jou'ongu Madutu 'ai momina re manusia manga momina ḏi'i.
47008022	Sidogo ḏi'i, ngomi ḏuanga i'a mi siḏingoto nanga ioronongoḏu ngo-ngaku rimoi mamete'e rea Titus reo unanga gena-ge. Dadi ngowa'a nga ḏu'ange 'aḏi tagi ra ngini di'a lomu ninga bu-bula'a. Ngowa'a lelegu gena-ge, ngomi remi disa waro soi muḏuo i'a ḏua unanga 'o munara cufala di'a Ma Jou'ongu Madutu. Re nange-ne unanga 'ai nyafusu 'i ganapu madogo-dogo riono ngini, sababu unanga 'o ngaku mode-mode'e ngini ni siḏuanga ni lomu ninga bu-bula'a di'a jama'ata Yerusalem.
47008023	Mangale 'a Titus, unanga ngoi 'ari ḏagilomu cori madutu re ḏagilomu munara di'a riono ngini. Mangale 'ai ḏagilomu nga muḏiḏi, ananga gena-ge sanga 'utusu toma jama'ata-jama'ata Makedonia re manga de'oso re ḏegoro 'i silamo'o Kristus.
47008024	Sababu gena-ge ngomi ma singanono ni sijumu ninga dadalara toma ioronongoḏu nga ḏu'ange ngo-ngaku rimoi gena-ge, la ngowa'a toma jama'ata-jama'ata lelegu 'aḏi sahe i'a sa'olo ngini ni dadi ngomi minga biono gau'u.
47009001	Ma nyonyata, ngoi to lefo surata riwara ra ngini mangale ninga bu-bula'a ga'a ngini ḏuanga i'a siḏingoto di'a Ma Jou'ongu Madutu 'ai 'umata toma daeraha Yudea.
47009002	Sababu ngoi ta waro ngini ni samangata di'a ni riono ngowa'a, re ngoi tini sitoro mangale ngini toma ngowa-ngowa'a Makedonia. Musungu toma ḏuḏunu, ngoi to sijarita ra ananga gena-ge mangale ninga ioronongoḏu ngo-ngaku rimoi toma jama'ata Korintus toma daeraha Akhaya ni ḏu-ḏuanga ḏua di'a pula'a ninga bu-bula'a. Dadi ngowa'a repe toma daeraha Makedonia 'aḏi mau lomu bu-bula'a ḏi'i, sababu 'aḏi 'isene ninga samangata gena-ge.
47009003	Mada'a ngoi tu siḏingoto 'a Titus re 'ai ḏagilomu nga muḏiḏi ra ngini, la 'oru ga'a ngomi mi sitoro mangale ngini, awa 'i dadi parasaja. Dadi ngini balasu ni ḏu-ḏuanga ḏua sababu ngoi to kanau ra ananga mangale ngini ni ḏu-ḏuanga ḏua reninga bu-bula'a gena-ge.
47009004	Ngoi to dodato awa-awa 'age rema ngowa'a Makedonia 'aḏi mamete'e ra ngoi wakutu ngoi to sapolo ra ngini, re ananga ya oḏi'i ngini ni ḏuanga nyangu. Tantu ḏua, ngomi mi mara'a masala, sababu ngomi remi kanau mangale ngomi mi ngaku mode-mode'e ngini ni ḏu-ḏuanga ḏua. Re ngini masiretene ni mara'a ḏi'i!
47009005	Ma sababu gena-ge, ngoi ta basono tala paralu madutu ta'u siḏingoto ananga siḏa di'a 'aḏi 'urusu lomu ninga bu-bula'a ga'a ngini reni sijaji ḏua. Ngoi to 'a'a so'o gena, la wakutu ḏuanga i'a ngoi to sapolo ninga bu-bula'a lamo'o 'i ḏu-ḏuanga ḏua. Gena-ge 'i dadi didina'o rimoi mangale ngini ni pula'a ninga 'akala re sinyingara sa-sanangi, kama simau-mau ua.
47009006	Elingi nena-ne: Ngowa'a ga'a 'aḏi maotomo repe ua, ḏuanga i'a ya 'utu'u ya sanga ma hasili repe ua ḏi'i. Mada'a ngowa'a ga'a 'aḏi maotomo lai repe, ḏuanga i'a ananga ya sanga ma hasili lai repe ḏi'i.
47009007	'A guna ḇato awa pula'a rai 'akala re sinyingara sitaka-taka, bolo sababu 'o masimau-mau. Siḏibo ḏi'i, matengo re matengo balasu 'o pula'a mete'e 'ai putusanga masiretene remanga 'akala re sinyingara sa-sanangi. Sababu Ma Jou'ongu Madutu 'o dadalara ngowa'a ga'a 'aḏi pula'a remanga 'akala re sinyingara sa-sanangi.
47009008	Sidogo ḏi'i, Ma Jou'ongu Madutu rai kuasa 'o pula'a barakati pai-pai'i ra ngini, la ngini ninga paralu kama kuranga ua. Siḏibo ḏi'i, ngini ninga paralu ni sanga pai'i tau-taunu. Unanga ḏuanga i'a 'o 'a'a so'o gena-ge, la ngini nga'unu ni madaga'a 'ori i'a ma la-la lebe dogo-dogo di'a ni riono ngowa-ngowa'a.
47009009	Gena-ge ma tero sa'olo toma Boku 'Ofi-'Ofi ri silefo mangale Ma Jou'ongu Madutu so'o ne: “Unanga rai mura re dadalara 'o pula'a barakati toma ngowa-ngowa'a ma dinga'unu ua, re 'Ai 'akala re sinyingara ma la-la, nena re si'a kasingado-ngadolo i'a.”
47009010	Ma Jou'ongu Madutu masiretene 'o pula'a gisisi di'a ngowa'a ga'a siare gisisi re ma hasili di'a ngene wa oromo. So'o gena ḏi'i, Unanga gena-ge 'o pula'a ra ngini 'ori i'a mo-moini ga'a ni paralu re 'a dogo pai-pai'i. Dadi ngini nyengara dogo ni pula'a bu-bula'a toma ngowa'a lelegu.
47009011	Dadi ḏuanga i'a ngini ma tero sa'olo ngowa'a rema-enanga toma 'oru ḇato, la ngini nga'unu ni pula'a ninga bu-bula'a lai lamo'o reninga 'akala re sinyingara 'i sasalanga ua toma donga mo-moini. Re ninga bu-bula'a lai lamo'o gena-ge ga'a ngomi mi sibalangu, 'i si'a'a ngowa'a repe 'aḏi sibere ie murasa ma la ra Ma Jou'ongu Madutu.
47009012	Sababu ga'a ma la-la gena-ge, ngini na si'a'a pa'i sitotomo ananga manga paralu ḇato ua, mada'a 'i si'a'a ngowa'a repe 'aḏi sibere ie murasa ma la ra Ma Jou'ongu Madutu ḏi'i.
47009013	Dadi sababu ninga bu-bula'a lai lamo'o ga'a 'i sipula'a reninga 'akala re sinyingara ma la-la, ngowa'a ngaku Yesus manga repe toma daeraha Yudea 'aḏi puji re silamo'o Ma Jou'ongu Madutu. Sababu ananga ya oḏi'i ngini ni sijumu ninga duhu ga'a ni mete'e Habari Roanga mangale Kristus. Re ananga ḏi'i 'aḏi puji re silamo'o Ma Jou'ongu Madutu, sababu ngini ninga 'akala re sinyingara ma la-la ni sibalangu ninga bu-bula'a ra ananga re ngowa'a lelegu mo-moini.
47009014	Ḏua 'i baolo rorasa tamanga 'akala re sinyingara ma dara dadalara ra ngini, re ananga 'aḏi manyiata di'a ngini, sababu Ma Jou'ongu Madutu 'o sijumu 'Ai mura re dadalara lai lamo'o ra ngini.
47009015	Ino, ngene wo sibere ie murasa ma la ra Ma Jou'ongu Madutu, sababu Unanga 'ai bu-bula'a ma pari cua ra ngene.
47010001	'Age mamuni'a taninga sigolona ga'a 'aḏi kanau “ngoi to mereoso,” na'o to matalaḏi re to kanau ra ngini. Mada'a na'o ngoi ma'u kiḏanga re to lefo surata ra ngini, “ngoi lato te'e!” Mada'a ngoi Paulus to golo'o mode'e ra ngini to pake 'akala re sinyingara ma la-la re mereoso ma tero sa'olo Kristus 'ai 'akala re sinyingara.
47010002	Ngoi to golo'o mode-mode'e ra ngini, awa simau-mau ngoi to pake demo kasara, na'o to sapolo ma'u talaḏi ra ngini. Sababu tari 'ulungu ma dara, ngoi ta sijumu 'ari nau'u ra ananga mamuni'a toma jama'ata Korintus ga'a 'aḏi kanau mangale ngomi minga de'oso re ḏegoro ma tero sa'olo ngowa'a dungia.
47010003	Tantu ḏua, ngomi 'ahu toma dungia ma dara moju, mada'a ngomi mi parangi ma tero ua sa'olo ngowa'a dungia manga duhu.
47010004	Minga dare tagi parangi 'i ma tero ua reo ngowa'a dungia manga dare. Mada'a mi pake Ma Jou'ongu Madutu 'ai kuasa sa'olo minga dare di'a mi lawana Unanga 'ai lawana. Ngomi ma tero sa'olo sordado-sordado ga'a 'aḏi siwejere manga lawana ma ngi'i lai te'e ga'a 'aḏi magogono toma dara.
47010005	Ngomi ma siruba ananga manga 'akala re sinyingara ma de-de'e re momole ga'a 'i sihaga ngowa'a re dola'aku ngowa'a 'aḏi nana'o Ma Jou'ongu Madutu. Gena-ge ma tero sa'olo sordado-sordado 'aḏi siwejere 'o hisa ga'a lai kapiringi. Re ngomi mi ngali ananga manga fikirana, ga'a 'au nga'ene 'aḏi dawongo Yesus ua, la ananga 'aḏi ta'aloko ra Kristus.
47010006	Ngomi mi ḏu-ḏuanga ḏua mi sihukumu 'a guna ḇato 'o oḏu'u ta'aloko ra Kristus. Mada'a ngomi totoma singadolo ngini reni sijumu ni ta'aloko ti-tiai ra Kristus.
47010007	Ngini balasu ni masahe 'oru 'i dadi taninga sigolona. 'Age rema ngowa'a ga'a 'aḏi ngaku mode-mode'e 'aḏi marimoi ra Kristus, mada'a 'aḏi ta'ajiri ngomi mi marimoi ra Kristus ua. Ananga gena-ge balasu 'aḏi ta'ajiri ngomi ḏi'i mi marimoi ra Kristus ma tero sa'olo ananga.
47010008	Kalaha ngoi to mahie mangale kuasa ga'a Kristus ro pula'a ra ngomi, ngoi to mara'a ua sababu kuasa gena-ge di'a ta site'e ninga ngo-ngaku, ta siwejere ua ninga ngo-ngaku.
47010009	Ngoi to oḏu'u ngini ni mafikiri ngoi reto siḏingoto surata-surata 'au nga'ene di'a simojo-mojongo ngini.
47010010	Ngoi to kanau so'o gena, sababu 'age rema ngowa'a 'aḏi kanau, “Surata-surata Paulus ma iḏingi lai te'e rema kuasa. Mada'a na'o unanga 'o made-de'oso tananga sigolona, unanga ngowa'a ma te'e ua re 'ai demo-demo ma ngale 'i cua.”
47010011	Ngowa'a gena-ge balasu 'aḏi ma'insafu na'o ngomi 'age taninga sigolona, minga ga'a 'i ma tero sa'olo minga demo re ganau ga'a 'i silefo taminga surata-surata, wakutu ngomi ma'u kiḏanga ra ngini.
47010012	Ngomi mi nau'u ua di'a mi site-tero bolo mi siḏe-ḏegoro minga 'ahu ma gau'u reo ananga ga'a 'aḏi mahie manga diri kau'u. Haga madutu sababu ananga 'aḏi 'a'a du-duga di'a situga ananga manga de'oso re ḏegoro masiretene, kara ananga 'aḏi sitantukanga manga de'oso re ḏegoro 'i rousu!
47010013	Ngomi so'o gena ua. Na'o ngomi mi mahie, mi palene daeraha munara ma bati ua. Na'o ngomi mi mahie, ngomi mi siajele pa'i mangale munara taminga daeraha ḇato ga'a Ma Jou'ongu Madutu ro pula'a kuasa ra ngomi. Re ngini ni osama nyo-nyoimi taminga daeraha munara sababu ngomi mi singadolo Habari Roanga ra ngini.
47010014	Sababu gena-ge, wakutu ngomi mi siajele mangale 'au nga'ene ngomi mi sapolo di'a mi singadolo Habari Roanga ra ngini, mode-mode'e ngomi supu ua taminga daeraha munara ma bati. Sababu 'au nga'ene, ngomi remi singadolo Habari Roanga mangale Kristus ra ngini.
47010015	Ngomi ḏi'i mahie ua, mangale ngowa'a lelegu manga munara ga'a 'i palisi taminga daeraha munara ma bati. Mada'a, ngomi mi nganono mangale ninga ngo-ngaku ra Kristus 'i madogo-dogo, la minga munara ma bati 'i madogo-dogo ḏi'i taninga sigolona.
47010016	Na'o so'o gena, ngomi nyengara singadolo Habari Roanga toma ngi'i ma lelegu ga'a matengo nyangu 'o sapolo di'a 'o singadolo Habari Roanga. Sababu ngomi mi oḏu'u mahie mangale ngowa'a manga munara ga'a ya si'a'a ḏua ra ananga manga daeraha.
47010017	Toma Boku 'Ofi-'Ofi 'i silefo so'o ne: “ 'A guna ḇato mau 'o sihie 'ori i'a i'a, ananga gena-ge balasu 'aḏi sihie mangale mo-moini ga'a Ma Jou'ongu Madutu ro 'a'a.”
47010018	Sababu ngowa'a ga'a 'aḏi mahie, ngowa'a gena-ge 'aḏi banari ua ra Ma Jou'ongu Madutu 'ai momina, mada'a pa'i ngowa'a ga'a Ma Jou'ongu Madutu masiretene ya'u sihie.
47011001	Kalaha ngoi ngowa'a haga ua, ngoi to golo'o ra ngini mangale ngini ni sidodai ninga 'akala ḇanyo sababu ngoi mau to mahie di'a ti'ara ua ma tero sa'olo ngowa'a haga! Ma nyonyata ngini reni sidodai ninga 'akala ḇanyo ra ngoi!
47011002	Ngoi to jaga ngini tau-taunu ma tero sa'olo Ma Jou'ongu Madutu 'o jaga ngini. Ngini ma tero sa'olo mosolese matengo mo waro nau'u nyangu, ga'a ngoi timi sijaji di'a mo molo'ara reo na-nau'u matengo; Unanga gena-ge Kristus.
47011003	Mada'a ngoi to dodato ninga fikirana ri sanga sihaga singadolo ngini ni cufala riwara mete'e ra Kristus. Gena-ge ma tero sa'olo 'ua re 'au wali, ngo Hawa mo sanga sihaga toma 'Iblisi ga'a 'i matuhu sa'olo ngorana.
47011004	Sababu ngini ni sanangi ni dawongo ngowa'a ga'a 'aḏi sapolo ra ngini di'a 'aḏi doto'o mangale Yesus ma lelegu reo Yesus ga'a ngomi remi doto'o ra ngini. Re ngini ni dawongo roh bolo habari ga'a ma'u rapu rema Ngagara 'Ofi-'Ofi re Habari Roanga ga'a ngini reni dawongo!
47011005	Mada'a ngoi masiretene to basono tala sa'olo ngowa'a ma pake ua reo “rasul-rasul” ma lelegu ga'a 'aḏi ta'ajiri ananga masiretene lebe pahe reo ngoi.
47011006	Ngoi ḏa to pahe re to sawata'a ua, mada'a ngoi to haga ua wo-waro mangale Yesus. Gena-ge ngomi ma sibukiti ḏua ra ngini, taminga de'oso re ḏegoro re demo re ganau.
47011007	Toma 'orasa ngoi to singadolo Habari Roanga ra Ma Jou'ongu Madutu ino ra ngini, ngoi to golo'o bu-bula'a ua ra ngini. Siḏibo ḏi'i, ngoi to munara, la sanga oromo re ka'e. Dadi ngoi to dadi ma tero sa'olo ninga falalomu, la ngoi nyengara to sikau'u ngini. Wakutu ngoi to 'a'a so'o gena, ngoi to 'a'a ḏosa bolo ua?! Tantu ḏua, ua!
47011008	Wakutu ngoi to munara taninga sigolona kama sanga bu-bula'a ua, jama'ata-jama'ata ma lelegu 'aḏi pula'a bu-bula'a ra ngoi. Dadi nyengara ngowa'a 'aḏi kanau ngoi ta'u sirugi jama'ata gena-ge, la ngoi tunu riono ngini.
47011009	Toma 'orasa gena-ge na'o ngoi 'ari paralu 'i ngadolo ua, to golo'o bu-bula'a ra matengo i'a mai ua taninga sigolona toma limau Korintus. 'Oru ga'a ngoi 'ari paralu, ioronongoḏu ngo-ngaku rimoi toma Makedonia, ananga 'aḏi sapolo di'a ya sidodahe mo-moini. Ngoi ta jaga mode-mode'e, la awa to golo'o bu-bula'a, re ta jaga tau-taunu, la awa 'i dadi so'o gena-ge.
47011010	Re nange-ne ngoi to kanau ra Yesus 'ai lomanga: 'Oru ga'a ngoi aro to kanau 'i banari, ma tero sa'olo Yesus 'ai do-doto'o 'i banari. Ngoi to mahie 'ari diri, sababu ngoi to golo'o bu-bula'a ua ra ngini toma limau Korintus bolo 'a guna ḇato toma daeraha Akhaya mo-moini. Re matengo i'a mai ua nga'unu 'o dola'aku ngoi to mahie so'o gena-ge.
47011011	I'a sa'olo ngoi to kanau so'o gena?! Ngini ni fikiri ngoi to dadalara ngini ua?! Ma Jou'ongu Madutu 'a waro ngoi 'ari 'akala re sinyingara ma dara mangale ngoi nena-ne to dadalara ngini!
47011012	'Oru ga'a ngoi ta si'a'a 'orasa nange-ne, ḏuanga i'a ta si'a'a tau-taunu, la “rasul-rasul” ma lelegu ananga 'aḏi mahie manga diri yoḏu'u re 'aḏi kanau yoḏu'u mangale ananga 'aḏi munara ma tero sa'olo ngomi, sababu ananga gena-ge 'aḏi golo'o bu-bula'a.
47011013	Ngowa-ngowa'a so'o gena-ge rasul-rasul sa-sakala. Ananga ngowa-ngowa'a munara ga'a pa'i 'aḏi taḏusu ngowa'a manga la'o ḇato re 'aḏi matuhu ḇato sa'olo Yesus 'ai so-soma'a.
47011014	Heranga ua, na'o ananga manga ga'a so'o gena-ge sababu 'Iblisi masiretene mai 'i matuhu sa'olo mala'ekata tarangi.
47011015	Sababu gena-ge, heranga awa ḇato na'o 'Iblisi ma falalomu-falalomu 'i matuhu sa'olo Ma Jou'ongu Madutu 'ai falalomu. Ma ḏo-ḏogumu tala, ananga 'aḏi dawongo enanga ma bo-bangu mete'e ananga manga de'oso re ḏegoro.
47011016	Ngoi dadunu to kanau soi moi moju: Awa matengo i'a 'o ta'ajiri ngoi sa'olo ngowa'a haga sababu ngoi to mahie 'ari diri so'o gena-ge. Mada'a na'o 'age mamuni'a 'aḏi aje ngoi ngowa'a haga, 'oru ua. Na'o nyengara gari'a ni pula'a donga ra ngoi, ngowa'a haga nena-ne, di'a to mahie 'ari diri ceka'a ua.
47011017	'Orasa nange-ne, ngoi to mahie 'ari diri so'o gena-ge, mada'a Ma Jou Yesus 'o soma'a ua di'a to 'a'a so'o gena-ge. Dadi hali gena-ge ngoi to kanau sa'olo ngowa'a haga.
47011018	'Age ḏi'i rema ngowa'a manga repe 'aḏi mahie manga diri sababu manga munara ga'a 'aḏi si'a'a reo manga de-de'e masiretene. Dadi ngoi mai to mahie 'ari diri ḏi'i.
47011019	Ngini ni dawongo ngowa'a haga reninga 'akala re sinyingara sa-sanangi, sababu ngini ni basono tala ngini masiretene ngowa'a 'akala soro'unu! Mada'a ngini so'o gena ua!
47011020	Sidogo ḏi'i, ngini ni sieanga i'a ḇato guru sa-sakala gena-ge ga'a si'a'a ngini manga ngowa'a budaka, bolo ya oromo ninga galasau'u ma duduala re 'aḏi 'oro 'utungu ra ngini bolo ananga 'aḏi mabasono tala ananga lebe la-lamo'o re 'aḏi sito-to'u ngini.
47011021	Tantu ḏua, na'o ngoi ta mete'e ninga fikirana re mete'e 'ari fikirana ua, ngoi balasu to mangaku mangale ananga gena-ge lebe nau'u reo ngoi! Dadi sababu ngoi to mete'e ua ananga gena-ge manga ga'a ra ngini, ngoi balasu to basono mara'a bolo ua?! So'o gena-ge, ua! Mada'a na'o ananga gena-ge 'aḏi nau'u di'a mahie manga diri, ngoi mai nyengara ḏi'i. Mada'a ngoi to si'elingi ngini, ngoi to kanau sa'olo ngowa'a haga ḇato!
47011022	Ananga gena-ge, ngowa'a 'Ibrani?! Ngoi ḏi'i, ngowa'a 'Ibrani. Ananga gena-ge, ngowa'a Israel? Ngoi ḏi'i, ngowa'a Israel. Ananga gena-ge 'a Abraham 'ai ju'uda?! Ngoi mai so'o ananga ḏi'i.
47011023	Ananga gena-ge Kristus 'ai falalomu-falalomu?! (Na'o ngoi to kanau so'o gena-ge, ngoi ma tero sa'olo ngowa'a haga ḇato.) Mada'a ngoi ne falalomu-falalomu lebe cufala reo ananga mo-moini: Ngoi to munara lebe sau'u i'a, ngowa'a singosama ngoi toma bui lebe repe, to sanga ca'olo lebe siḏi, re soi rai o'o i'a sa'i to sengene.
47011024	Soi romotoa ḏua, ngowa'a Yahudi 'aḏi sihukumu ngoi: Ananga gena-ge 'aḏi ca'olo reo si-sipo soi nyagi ro'ange re siworo.
47011025	Ngowa'a Roma raḏi ca'olo ngoi soi ro'ange, 'age soi moi ḏi'i ri poini reo maḏi. Ngoi to sidete minga kapala 'i tirini soi ro'ange, re soi moi ngoi to ra-rarini toma ngoloto ma re'u ma di'ara 'utu moi re wange moi.
47011026	Tari ḏo-ḏagi ma jelele i'a to sanga bahala ma repe: Palene ḇanyo 'o ngu'uisi, tola'a i'a ngowa'a to-tori'i manga ngi'i. Ngoi to sanga sikisa toma ngowa'a Yahudi, re 'age ḏi'i toma ngowa'a Yahudi ua. Ngoi to sanga bahala toma ngowa'a toma limau ma dara, re 'age ḏi'i toma limau ma ḏuḏunu. Bahala toma ngoloto, re bahala ra ananga gena-ge ga'a 'aḏi matuhu sa'olo ngowa-ngowa'a ngaku Yesus, mada'a 'aḏi sa-sakala.
47011027	Ngoi to munara sau'u madutu 'ari obongo rotu-rotu, to munara ma sisengene i'a: Soi rai o'o i'a kama otu mai ua, kama oromo mai ua, kama ka'e mai ua. Soi rai o'o i'a, ngoi to manahana sawini, re ngoi to basono 'alo sababu 'ari pakeanga repe ua.
47011028	Sidogo ḏi'i wange moi-wange moi, ngoi 'ari 'akala re sinyingara 'i dodato mangale jama'ata mo-moini.
47011029	Na'o 'age rema ngowa'a matengo i'a 'o basono lamahana, ngoi ḏi'i to basono ma tero sa'olo unanga. Na'o 'age rema ngowa'a matengo i'a 'o eta'a toma ḏosa, ngoi 'ari 'akala re sinyingara 'i kangela.
47011030	Na'o ngoi ḏi'i balasu to mahie 'ari diri, la ngini ni 'isene ngoi; ngoi to sihie mangale 'oru ga'a 'i sijumu 'ari lamahana.
47011031	Ma Jou'ongu Madutu, Ma Jou Yesus 'ai Ḇaḇa, 'A waro mangale ngoi to sa-sakala ua. Unanga gena-ge ga'a ngene balasu wo silamo'o re siḏubuso 'Ai lomanga kasingado-ngadolo i'a.
47011032	Wakutu ngoi toma limau Damsyik, 'Olana Aretas 'ai aḏutala gubernur matengo 'o kuasa toma daeraha gena-ge. Unanga gena-ge 'o soma'a 'ai sordado-sordado 'aḏi jaga toma limau ma ngalana lamo'o di'a 'aḏi cako'o ngoi.
47011033	Mada'a 'ari ḏagilomu 'aḏi riono ngoi di'a to sisoi'i tala limau gena-ge. Ananga gena-ge 'aḏi sigare ngoi toma karajanga lamo'o, kara siguci mete'e ge-gelo ma duso'o. So'o gena, ngoi to palasara ra gubernur 'ai sordado-sordado.
47012001	Tantu ḏua, 'age ma 'utungu 'i cua na'o 'a guna ḇato 'o mahie 'ai diri. Mada'a ngoi mau to mahie 'ari diri sababu tingoḏi'i re demo-demo ga'a Ma Jou'ongu Madutu 'o pula'a ra ngoi:
47012002	Musungu nyagi moi re rata toma ḏuḏunu, ngoi to nana'o ngowa'a ngaku Yesus matengo i'a ga'a kage-kage 'o sibere sie da'u toma soroga. (Ngoi ta waro ua, Unanga sibere rai lese bolo gena-ge pa'i tingoḏi'i ḇato, pa'i Ma Jou'ongu Madutu ḇato 'a waro.)
47012003	Ngoi to kanau soi moi moju: Ngoi ta waro mangale unanga gena-ge 'o sibere sie dadi 'o osama toma Firdaus. (Ngoi ta waro ua: Unanga sibere rai lese bolo pa'i sa'olo tingoḏi'i ḇato. Pa'i Ma Jou'ongu Madutu ḇato 'a waro.) Toma ngi'i gena-ge unanga 'o 'isene mangale 'oru ga'a 'i rousu madutu. Mada'a matengo i'a mai ua nyengara ya cuḏuḏu'u bolo ya sikanau ra guna ḇato.
47012005	Unanga gena-ge ngoi tu sihie ra ngini, mada'a ngoi to mahie 'ari diri ua. Ngoi pa'i to mahie 'ari diri ra ngini, sababu 'ari lamahana ḇato.
47012006	Na'o ngoi to mau to mahie 'ari diri sababu 'ari tingoḏi'i gena-ge, ngoi to dadi ngowa'a haga ua sababu ngoi to kanau ba-banari. Mada'a ngoi to mahie 'ari diri ua mangale 'ari tingoḏi'i gena-ge, la matengo i'a mai ua silamo'o ngoi sababu ananga 'aḏi isene 'ari jarita gena-ge. Jobilaha ananga gena-ge 'aḏi silamo'o ngoi sababu 'ari de'oso re ḏegoro bolo 'ari demo re ganau.
47012007	Mada'a, ngoi 'ari lese sanga sangisara, la ngoi to dadi momole awa sababu 'ari tingoḏi'i ga'a Ma Jou'ongu Madutu ri siwaiti ra ngoi. Sangisara gena-ge ma tero sa'olo dodowo'o ga'a 'i topo'o 'ari lese tau-taunu. Enanga gena-ge ma tero sa'olo 'Iblisi ma so-soma'a. Ma Jou'ongu Madutu 'o nyengara gena-ge 'i dadi ra ngoi, la awa ngoi to momole.
47012008	Soi ro'ange ngoi to manyiata ra Ma Jou Yesus, to golo'o Unanga 'a siwoi'i 'ari sangisara.
47012009	Mada'a Unanga gena-ge 'a sangoro, “Ngoi tini singi-ngiranga ua 'ani sangisara gena-ge mada'a Ngoi tini riono Rari mura re dadalara. Enanga gena-ge ngana na paralu! Sababu wakutu ngana no basono tala lamahana, 'Ari kuasa nga'unu 'i si'a'a lebe ganapu tani 'ahu.” Sababu gena-ge ngoi to mahie 'ari diri sababu 'ari lamahana, sababu wakutu ngoi to lamahana, Kristus 'ai kuasa 'i sioḏi'i tari 'ahu.
47012010	Sababu gena-ge, ngoi to maroanga na'o ngoi to lamahana: Ngoi to maroanga bae ngoi to sanga susa, bae to sanga sangisara, bae to sanga sikisa bae sanga je-jengere, sababu ngoi to munara di'a Kristus. Wakutu ngoi to lamahana, 'orasa gena-ge ngoi to dadi te'e sababu Kristus 'ai kuasa 'i riono ngoi.
47012011	Mode-mode'e, ngoi to mahie 'ari diri ma tero sa'olo ngowa'a haga. Ngoi reto 'a'a so'o gena sababu ngini, ioronongoḏu ngo-ngaku rimoi. Momongolo ua, ngini balasu ni sitoro ngoi. Sababu kalaha ngoi ri ijana cua ra ngini, ngoi Yesus 'ai so-soma'a. Re ngoi masiretene to basono ua sa'olo ngowa'a ma pake ua reo “rasul-rasul” ma lelegu ga'a 'aḏi mafikiri ananga masiretene lebe pahe reo ngoi!
47012012	Ngoi reto 'a'a ga'a hera-heranga, didina'o heranga re 'ori i'a hera-heranga taninga sigolona re ngoi to manahana rari 'akala ḇanyo masala. Enanga gena-ge 'i dadi bukiti mangale ngoi, Yesus 'ai so-soma'a mode-mode'e.
47012013	Ngoi mau to sano: Toma parkara 'oru, ngoi tini siwaro i'a ua na'o ngoi to site-tero ninga jama'ata reo jama'ata ma lelegu?! Pa'i so'o nena-ne ḇato: Ngoi tini sikangela ua di'a ni pula'a bu-bula'a ra ngoi! Ngoi balasu to golo'o ma'afu di'a “ 'ari sala” gena-ge, bolo ua?! Tantu ḏua, ua!
47012014	Re nange-ne ngoi to ḏu-ḏuanga ḏua di'a tini tutumu toma soi ro'ange re ngoi to oḏu'u tini sikangela. Ngoi to mau ngini ninga harata ua, mada'a ninga 'akala re sinyingara, la ngini rini dadalara ngoi. Sababu ngowa 'olo 'aḏi disa nafaka ua di'a bi-biri'i, mada'a bi-biri'i balasu disa nafaka di'a ngowa 'olo.
47012015	Sababu gena-ge rari 'akala re sinyingara sa-sanangi ḏuanga i'a ta sipula'a 'oru ḇato ninga paralu. Sidogo ḏi'i 'ari diri ḏuanga i'a ta sipula'a ḏi'i ra ngini! Na'o 'ari dadalara so'o gena ra ngini, i'a sa'olo ngini dadalara ngoi pa'i ceka'a i'a ḇato?!
47012016	Ngini ni 'akoru, ngoi tini sikangela ngini ua sababu ngoi to golo'o ua bu-bula'a. Mada'a ngowa'a ma lelegu 'aḏi kanau mangale ngoi ga'a sihaga ngowa'a. Ananga gena-ge 'aḏi kanau ngoi tini sihaga. Dadi to sanga 'utungu ra ngini, bolo ua?! Tantu ḏua, ua!
47012017	Ananga ga'a ngoi ta'u 'utusu tagi ra ngini, ngoi to 'oro 'utungu ra ananga, bolo ua?! Tantu ḏua, ua!
47012018	Ngoi to 'utusu 'a Titus re ioronongoḏu matengo ngo-ngaku rimoi mamete'e di'a 'aḏi tutumu ngini. 'A Titus 'o sihaga di'a 'oro 'utungu ra ngini, bolo ua?! So'o gena-ge, ua! Titus re ngoi, ngomi nga muḏiḏi mi munara ma duhu rimoi re minga de'oso re ḏegoro ma tero.
47012019	Ngini ḏa ni fikiri ngomi mi riono minga diri?! Ngini ni rapu! Ma Jou'ongu Madutu 'a waro ngomi kanau mete'e Kristus 'ai mau. Re 'oru ḇato ngomi 'a'a di'a site'e ninga ngo-ngaku, ngini ga'a ngomi mi dadalara.
47012020	Ngoi to dodato na'o ḏuanga i'a ngoi tini tutumu, ngoi to sanga i'a ngini, ma tero ua ga'a ngoi to masinganono. So'o gena ḏi'i, wakutu ngini ma'u sanga ra ngoi ma tero ua ga'a ngini masinganono. Ngoi to dodato ngoi to sanga ngini ma'u tolabe, ruta caiti i'a, 'akala go-goḏi, singa'unu 'ahu masiretene, ma'u fitana, ma'u sikanau, momole, re 'a'a kaco.
47012021	Ngoi to dodato na'o ḏuanga i'a to sapolo dadunu ra ngini, 'ari Jou'ongu Madutu 'o sipake-pake ngoi ua taninga biono. Dadi ngoi to 'aḏi sababu taninga sigolona 'age ngowa'a manga repe moju ga'a 'a'a ḏosa. Ananga gena-ge 'aḏi maḏibo toma ngo'omo boloto nyangu re 'aḏi matogumu ua 'a'a 'ori i'a ma cafarune, su-sudala, re 'ori i'a ga'a patasa ua di'a ngowa'a ngaku Yesus.
47013001	Ngoi ḏuanga i'a to sapolo tutumu ngini, nena-ne ma soi ro'ange. 'Elingi toma Boku 'Ofi-'Ofi ma dara 'i silefo so'o ne, “Na'o ngowa'a mau da'awa ngowa'a lelegu, balasu 'age rema sakisi nga muḏiḏi bolo nga ḏu'ange, kara 'urusu hali gena-ge.”
47013002	Ngoi reto si'elingi ra ngini wakutu to sapolo tutumu ngini ma soi ḏiḏi. 'Orasa nange-ne wakutu ngoi to ma'u kiḏanga moju ra ngini, ngoi dadunu tini si'elingi. Wakutu ngoi dadunu to sapolo, ngoi to hukumu ngowa'a mo-moini ga'a 'aḏi baraḏosa: Ananga ga'a baraḏosa wakutu to sapolo tutumu ngini ma soi ḏiḏi nyangu re ananga ga'a baraḏosa wakutu to sapolo tutumu ngini ma soi ḏiḏi pasala i'a.
47013003	Ngoi ḏuanga i'a ta si'a'a so'o gena-ge, sababu ngini ni mau oḏi'i ma bukiti mangale Kristus 'o pake ngoi di'a siajele 'Ai demo-demo ra ngini. Dadi wakutu ngoi to sapolo re Kristus 'o ḇangata ananga ga'a 'aḏi baraḏosa taninga sigolona, 'Ai demo-demo gena-ge 'i mereoso ua mada'a rema kuasa.
47013004	Wakutu ngowa'a 'aḏi sisalib Unanga, Unanga 'o lamahana. Mada'a 'orasa nange-ne Unanga ro dadunu 'ahu moju sababu Ma Jou'ongu Madutu 'ai kuasa. Ngomi ḏi'i mi lamahana ma tero sa'olo Kristus, mada'a ngomi mi sanga 'ahu su-sungi sababu mi marimoi ra Kristus. Re wakutu ngomi mi talaḏi ngini, ngini ni oḏi'i Kristus 'ai kuasa ra Ma Jou'ongu Madutu ino, 'age ra ngomi.
47013005	Ngini ni parikisa ninga diri masiretene: Ngini ni ngaku Kristus mode-mode'e bolo ua?! Tantu ḏua, ngini ni ma'insafu masiretene mangale Yesus Kristus ro 'ahu taninga 'akala re sinyingara, bolo awa-awa ngini ninga ngo-ngaku 'i mode-mode'e ua?!
47013006	Re ngoi to nganono ngini ni ma'insafu mangale ngomi mode-mode'e Yesus 'ai so-soma'a.
47013007	Ngomi mi manyiata ra Ma Jou'ongu Madutu mangale Unanga ḏuanga i'a 'o riono ngini, la ni madaga'a 'ori i'a ma ḏosa awa. Dadi ngomi, Yesus 'ai so-soma'a, mi paralu ua sijumu minga kuasa sa'olo di'a sihukumu ngini. Minga nyiata gena-ge ma maksudu, la ngini ni 'a'a 'oru ḇato mete'e Ma Jou'ongu Madutu 'ai 'akala ma mau. Na'o ngini ni 'a'a so'o gena, ngomi mi sanga donga ua di'a sijumu minga kuasa di'a sihukumu ngini. Mada'a 'oru ua, ngomi mi matuhu sa'olo ngowa'a lamahana taminga lawana
47013008	sababu ngomi mi oḏu'u madaga'a 'ori i'a ga'a 'i mete'e ua 'ori i'a banari; ngomi pa'i mi mete'e ga'a banari ḇato.
47013009	Ngomi sanangi, na'o ngowa'a 'aḏi fikiri ngini ninga ngo-ngaku 'i te'e mada'a ananga 'aḏi ta'ajiri ngomi mi lamahana sababu mi sijumu ua minga kuasa di'a sihukumu ngini. Re ngomi ḏi'i mi manyiata mangale ngini dadunu ni dadi ngowa'a ga'a 'aḏi 'a'a 'oru ḇato mete'e tau-taunu Ma Jou'ongu Madutu 'ai 'akala ma mau.
47013010	Ma sababu gena-ge ngoi to lefo surata nena-ne, wakutu ngoi 'age taninga sigolona nyangu. Dadi na'o ḏuanga i'a ngoi to sapolo ra ngini, ngoi to pake ua Ma Jou Yesus 'ai kuasa di'a to ḇangata ngini. Sababu Ma Jou Yesus 'ai kuasa ga'a 'o pula'a ra ngoi, enanga gena-ge di'a ta site'e ninga ngo-ngaku, ta siwejere ua ninga ngo-ngaku.
47013011	Ioronongoḏu ngo-ngaku rimoi, ma ḏo-ḏogumu, ngini balasu ni maroanga re makutale ni dadi ngowa'a 'aḏi 'a'a 'oru ḇato mete'e tau-taunu Ma Jou'ongu Madutu 'ai 'akala ma mau, re na dawongo 'ari ajele mangale mo-moini. Ngini balasu ninga 'akala re sinyingara 'i dadi rimoi re ninga 'ahu balasu toma dame ma dara. Ma Jou'ongu Madutu ga'a 'o dadalara re dame ma cimi, Unanga ḏuanga i'a 'o sieanga i'a ngini ua.
47013012	Ni ma'u tabea matengo re matengo reninga 'akala re sinyingara 'i ba-banari. Ma Jou'ongu Madutu 'ai 'umata mo-moini toma ngi'i nena-ne, 'aḏi siḏingoto manga tabea ra ngini.
47013013	Ngoi to manyiata mangale Ma Jou Yesus Kristus 'Ai mura re dadalara, Ma Jou'ongu Madutu 'Ai dadalara re Ma Ngagara 'Ofi-'Ofi; mo-moini gena-ge 'aḏi sieanga i'a ua ra ngini mo-moini.
48001001	Jama'ata-jama'ata mo-moini toma daeraha Galatia. Surata nena-ne ma 'asala ra ngoi, Paulus, Yesus 'ai so-soma'a, re ḏi'i ngowa'a ngaku Yesus mo-moini ga'a mamete'e ra ngoi. Ngomi mi manyiata mi golo'o ra Ma Jou'ongu Madutu, nanga Ḇaḇa, re nanga Jou Yesus Kristus di'a pula'a dame re ḏi'i pula'a mura re dadalara ra ngini. Ma Jou'ongu Madutu ga'a dadunu ro si'ahu Yesus Kristus toma ngowa'a senge-sengene manga sigolona, pa'i Unanga gena-ge re Yesus Kristus ḇato 'aḏi sitede ngoi to dadi Yesus 'ai so-soma'a -- ngowa'a toropo moi i'a ua 'aḏi sitede ngoi, bolo matengo i'a ua 'o siḏingoto ngoi.
48001004	Yesus Kristus 'o sengene di'a 'a tuusu ngene tananga ḏosa-ḏosa, la ngene bebasa toma bo-baja ma jira toma dungia nena-ne. Unanga 'o 'a'a so'o gena-ge, sababu 'O mete'e mode-mode'e Ma Jou'ongu Madutu 'ai 'akala ma mau, Unanga gena-ge nanga Ḇaḇa.
48001005	Puji re silamo'o Ma Jou'ongu Madutu kasingado-ngadolo i'a! 'Amin.
48001006	Ngoi to heranga mode-mode'e mangale ngini lani caiti ni sisoi'i tala Ma Jou'ongu Madutu, ga'a Ro 'aro'o ngini mete'e 'a Kristus, sababu Unanga mau 'o sijumu 'Ai mura re dadalara ra ngini. Mada'a nange-ne, ngini rini mete'e do-doto'o lelegu ga'a 'i ma tero ua do-doto'o toma Habari Roanga ra Ma Jou'ongu Madutu ino.
48001007	Habari Roanga gena-ge ga'a ngomi mi singadolo ra ngini, enanga pa'i habari mangale salamata ḇato ra Ma Jou'ongu Madutu. Habari mangale salamata ma lelegu 'i cua ra Ma Jou'ongu Madutu. Mada'a 'age rema ngowa'a ga'a raḏi sihaga ngini, ananga mau ya singali do-doto'o toma Habari Roanga mangale Kristus.
48001008	Bae ngomi, bae mala'ekata toma soroga mau singadolo habari mangale salamata ma lelegu reo Habari Roanga ga'a ngomi mi singadolo pasala ḏua ra ngini; ngoi to nyafusu ananga gena-ge 'aḏi sanga hukumu toma naraka kasingado-ngadolo i'a.
48001009	'Au nga'ene, ngomi remi kanau re nange-ne ngoi dadunu to kanau: Na'o matengo i'a 'o singadolo habari mangale salamata ga'a 'i ma tero ua Habari Roanga ga'a ngini reni dawongo ra ngomi; ngoi to nyafusu unanga gena-ge 'o sanga hukumu toma naraka kasingado-ngadolo i'a.
48001010	Wakutu ngoi to kanau so'o gena, ngoi to disa lomanga ua, la ngowa'a ri sitoro. Re ḏi'i ngoi 'ari maksudu ua di'a ngoi to sisanangi manusia manga 'akala re sinyingara! Siḏibo ḏi'i, ngoi to mau Ma Jou'ongu Madutu 'o sitoro ngoi. Na'o ngoi to mau sisanangi manusia manga 'akala re sinyingara moju, ngoi to munara yoḏu'u di'a Kristus ma tero sa'olo 'Ai budaka.
48001011	Ioronongoḏu ngo-ngaku rimoi, mangale Habari Roanga ga'a ngoi reta singadolo ra ngini, ngoi to mau ngini na waro mangale ma 'asala toma manusia ino ua.
48001012	Ngoi to dawongo ua Habari Roanga gena-ge toma manusia, re matengo i'a mai ua ri doto'o ngoi. Mada'a mo-moini gena-ge Yesus Kristus masiretene 'a siwaiti ra ngoi.
48001013	Tantu ḏua, ngini mo-moini na 'isene ḏua mangale ngoi 'ari 'ahu ma siḏa, wakutu to mete'e 'agama Yahudi ma 'atoranga: Ngoi to sisikisa madutu Ma Jou'ongu Madutu 'ai 'umata re to makutale ta singi-ngiranga Ma Jou'ongu Madutu 'ai jama'ata.
48001014	'Ahu be-bere moi ra ngoi wakutu gena-ge 'aḏi nga'unu ngoi ua di'a mete'e 'agama Yahudi ma 'atoranga. Ngoi to cufala madutu mete'e ete re dotumu manga 'atoranga.
48001015	Mada'a Ma Jou'ongu Madutu 'o cumutu ngoi wakutu ngoi tari ngina 'ami po'olo moju. Re sababu 'Ai mura re dadalara, Unanga 'o 'aro'o ngoi di'a to singadolo Habari Roanga toma ngowa-ngowa'a Yahudi ua. Dadi wakutu Ma Jou'ongu Madutu ro sitantukanga enanga ma 'orasa 'i tero-tero, Unanga gena-ge 'o sijumu 'ai Ngowa'a Nau'u ra ngoi. Togumu i'a, ngoi to tagi ra matengo i'a mai ua to golo'o ngowa'a di'a 'aḏi doto'o ngoi mangale Habari Roanga.
48001017	Ngoi to tagi ua ra ananga ga'a raḏi dadi Yesus 'ai so-soma'a siḏa toma limau Yerusalem. Mada'a kage-kage ngoi to tagi toma nagara Arab. Togumu i'a, kara to tagi toma limau Damsyik.
48001018	Musungu ro'ange togumu i'a, kara ngoi to tagi toma limau Yerusalem di'a ma'u sanga ra Petrus. Ma di'ara wange nyagi moi re romotoa ngoi to tegoro ra Petrus 'ai wala.
48001019	Ngoi pa'i to ma'u sanga 'a Yakobus, Ma Jou Yesus 'ai nongoḏu; Yesus 'ai so-soma'a ma lelegu to ma'u sanga ua.
48001020	'Oru ga'a ngoi to lefo nena-ne 'i banari. Ma Jou'ongu Madutu 'a waro ngoi to sa-sakala ua.
48001021	Pasala i'a, ngoi to tagi toma daeraha-daeraha Siria re Kilikia.
48001022	Wakutu gena-ge jama'ata-jama'ata Kristus toma daeraha Yudea 'aḏi nana'o ngoi nyangu.
48001023	Ananga pa'i 'aḏi 'isene ngowa'a 'aḏi kanau, “Ngowa'a ga'a 'au nga'ene 'o sisikisa ngomi, nange-ne unanga gena-ge 'o singadolo Habari Roanga mangale Kristus. Momongolo ua 'au nga'ene unanga gena-ge mau sitogumu ngowa'a 'aḏi dadi ngowa'a ngaku Yesus.”
48001024	Sababu gena-ge, ananga 'aḏi puji re silamo'o Ma Jou'ongu Madutu, sababu Unanga gena-ge ro tuhu ngoi 'ari 'ahu su-sungi.
48002001	Palisi'i i'a musungu nyagi moi re rata, ngoi to maḏibo toma limau Yerusalem mamete'e ra Barnabas re to gasa 'a Titus ḏi'i.
48002002	Ngoi to tagi toma limau Yerusalem sababu Ma Jou'ongu Madutu 'o soma'a ngoi di'a to tagi toma ngi'i gena-ge. Toma Yerusalem, ngoi ta'u lomu pa'i jama'ata manga bi-biri'i ḇato. Ra ananga gena-ge, ngoi to kanau sitarangi mangale Habari Roanga ga'a ngoi reta singadolo toma ngowa'a Yahudi ua, la ananga 'aḏi 'akoru bolo ua mangale 'ari munara. Na'o ananga 'aḏi 'akoru ua, ngoi to dodato mangale 'ari galasau'u ma duduala, bae ri palisi'i ḏua bae toma biono i'a, 'i parasaja ḇato.
48002003	Ma nyonyata, kalaha Titus ngowa'a Yunani ga'a ma ḏagilomu ngoi toma lo-lomu gena-ge, jama'ata manga bi-biri'i gena-ge 'aḏi simau-mau ua unanga 'o sanga suna.
48002004	Mada'a 'age mamuni'a 'aḏi mau Titus 'o sanga suna 'i mete'e Musa 'ai hukumu. Ananga gena-ge 'aḏi masa-sakala matuhu sa'olo ngowa'a ngaku Yesus. Ananga 'aḏi osama masigo-gogoro ra ngene nanga lo-lomu, sa'olo mata-mata. Ananga 'aḏi mau ngene wo maḏibo ḏuḏunu wo dadi Yahudi manga 'agama ma 'atoranga ma budaka. Mada'a ngene rewo sanga bebasa toma 'agama ma 'atoranga gena-ge, sababu ngene rewo marimoi ra Yesus Kristus.
48002005	Ngomi mi mamaha ananga ceka'a i'a mai ua, sababu Habari Roanga 'i banari. Re ngomi ma kadiarata tau-taunu di'a ngini, la enanga gena-ge 'i sicapuru awa reo Yahudi manga 'agama ma hukumu.
48002006	Dadi, ngowa'a ga'a 'o sayanga ma jingi'i, ananga 'aḏi simau-mau ua ngoi di'a to dogo 'oru ḇato tari do-doto'o. (Mete'e ngoi, ngowa'a sayanga ma jingi'i bolo ua, ma tero ḇato; sababu Ma Jou'ongu Madutu 'o oḏi'i biono ua.)
48002007	Siḏibo ḏi'i, ananga ga'a ngowa'a sayanga ma jingi'i 'aḏi sanangi mangale Ma Jou'ongu Madutu 'o siwatasa ngoi di'a singadolo Habari Roanga toma ngowa'a Yahudi ua. Gena-ge ma tero sa'olo Unanga 'o siwatasa 'a Petrus di'a singadolo Habari Roanga toma ngowa'a Yahudi.
48002008	Sababu Ma Jou'ongu Madutu ro pula'a de-de'e ra Petrus di'a 'o dadi Yesus 'ai so-soma'a toma ngowa'a Yahudi; ma tero sa'olo Unanga ro pula'a de-de'e ḏi'i ra ngoi di'a to dadi Yesus 'ai so-soma'a toma ngowa'a Yahudi ua.
48002009	Yakobus, Petrus re Yohanes, ananga gena-ge ga'a 'aḏi dadi jama'ata manga bi-biri'i 'aḏi ngaku mangale Ma Jou'ongu Madutu ro pula'a ra ngoi munara gena-ge. Dadi ananga 'aḏi ma'u cako'o giama ra Barnabas re ngoi, sa'olo nana'o rimoi mangale gia ḏagilomu munara. Ngomi mo-moini mi mafakati ma tero: Ngomi mi munara toma ngowa'a Yahudi ua, ananga 'aḏi munara toma ngowa'a Yahudi.
48002010	Pa'i rimoi ḇato ananga 'aḏi golo'o ra ngomi: Ngomi balasu mi sioḏi'i ngowa'a ma dinga'unu ua. Re ngoi rari roanga ta si'a'a so'o gena-ge.
48002011	Wakutu 'a Petrus 'o sapolo toma limau Antiokhia, ngoi to kanau sitaḇela'a i'a ra unanga, mangale 'ai de'oso re ḏegoro 'i rapu.
48002012	Ma mulaingi, unanga 'o tegoro oromo mamete'e reo ioronongoḏu ngo-ngaku rimoi ga'a ngowa'a Yahudi ua. Mada'a togumu i'a 'a Yakobus 'ai ḏagilomu 'aḏi sapolo, Petrus 'o maki-kiḏanga toma ioronongoḏu ngo-ngaku rimoi ga'a ngowa'a Yahudi ua re ro oḏu'u oromo mamete'e ra ananga. Unanga 'o mojongo Yakobus 'ai ḏagilomu, ga'a 'aḏi mau ngowa'a mo-moini 'aḏi sanga suna.
48002013	Ioronongoḏu ngo-ngaku rimoi ga'a ngowa'a Yahudi ma lelegu ḏi'i 'aḏi mete'e 'a Petrus 'ai de'oso re ḏegoro ma rapu toma ioronongoḏu ngo-ngaku rimoi ga'a ngowa'a Yahudi ua; singadolo 'a Barnabas ḏi'i 'a mete'e manga de'oso re ḏegoro ma rapu!
48002014	Wakutu ngoi to oḏi'i ananga manga de'oso re ḏegoro 'i mete'e ua do-doto'o banari toma Habari Roanga; ngoi to kanau ra Petrus toma jama'ata manga biono, “Na'o ngana sa'olo ngowa'a Yahudi no mete'e Yahudi manga 'atoranga ua, ngana no 'ahu ma tero sa'olo ngowa'a Yahudi ua! Dadi, i'a sa'olo nange-ne ngana mau no simau-mau ioronongoḏu ngo-ngaku rimoi ga'a ngowa'a Yahudi ua 'aḏi sanga suna, dadi 'aḏi 'ahu ma tero sa'olo ngowa'a Yahudi?!”
48002015	Ngomi Yahudi manga ngowa'a re danongo ma tero ua sa'olo “ngowa'a Yahudi ua ga'a 'aḏi baraḏosa” sababu 'aḏi mete'e ua Musa 'ai hukumu.
48002016	Kalaha so'o gena, ngomi remi waro mangale na'o ngowa'a 'aḏi mete'e Musa 'ai hukumu ḇato, sanga ua 'aḏi dadi ngowa'a kamanga sala ua ra Ma Jou'ongu Madutu 'ai momina. Siḏibo ḏi'i ngowa'a 'aḏi dadi ngowa'a kamanga sala ua ra Ma Jou'ongu Madutu 'ai momina sababu pa'i 'aḏi ngaku Yesus Kristus ḇato. Ngomi masiretene remi ngaku Yesus Kristus, la ngomi mi dadi ngowa'a kamanga sala ua ra Ma Jou'ongu Madutu 'ai momina. Ngomi mi mete'e ua Musa 'ai hukumu, sababu matengo i'a mai ua nyengara 'o dadi ngowa'a kamanga sala ua ra Ma Jou'ongu Madutu 'ai momina, na'o 'aḏi mete'e Musa 'ai hukumu.
48002017	Dadi ngomi ga'a mau mi dadi ngowa'a kamanga sala ua sababu mi marimoi ra Kristus, mi mete'e riwara Musa 'ai hukumu. Sababu gena-ge toma ngowa'a Yahudi manga momina, ngomi remi dadi ma tero sa'olo ngowa'a Yahudi ua, ngowa'a baraḏosa. Dadi 'a Kristus 'o soma'a ngowa'a 'aḏi madiga'a ḏosa?! So'o gena ua!
48002018	Mada'a na'o ngoi dadunu to mete'e Musa 'ai hukumu moju ga'a ma siḏa ngoi reta sisoi'i tala, ngoi to sijumu reto dadi ngowa'a baraḏosa mode-mode'e.
48002019	Wakutu ngoi to mete'e Musa 'ai hukumu, ngoi ngowa'a baraḏosa ga'a to dadi yoḏu'u ngowa'a kamanga sala ua ra Ma Jou'ongu Madutu 'ai momina. Mada'a nange-ne ngoi ma tero sa'olo ngowa'a ga'a ro sisalib mamete'e rea Kristus, ngoi reto bebasa ra Musa 'ai hukumu, la ngoi nyengara to 'ahu di'a to silamo'o Ma Jou'ongu Madutu.
48002020	'Ari 'ahu ne, ngoi 'ari 'ahu 'ua mada'a Kristus masiretene ro 'ahu ra ngoi. 'Ahu ga'a ngoi ta basono nange-ne sababu ngoi to ngaku Ma Jou'ongu Madutu 'ai Ngowa'a Nau'u ga'a 'o dadalara ngoi re Unanga 'o sengene di'a ngoi.
48002021	Ngoi ta itomo ua Ma Jou'ongu Madutu 'ai mura re dadalara toma manusia. Na'o matengo nyengara 'o dadi ngowa'a kai sala ua sababu 'o mete'e 'a Musa 'ai hukumu, Kristus 'ai se-sengene toma salib ma faeda 'i cua.
48003001	Hai ngowa-ngowa'a Galatia, ngini ngowa'a haga! I'a sa'olo ngini ni nyengara ngowa'a di'a 'aḏi sihaga ngini, singadolo ni mete'e riwara do-doto'o banari?! Ngoi reta siajele reta sitarangi ra ngini mangale Yesus Kristus 'o sengene toma salib di'a ngini!
48003002	Ni sangoro 'ari so-sano rimoi ne: Ngini ni dawongo Ma Ngagara 'Ofi-'Ofi sababu ngini ni mete'e Musa 'ai hukumu, bolo sababu ni ngaku Kristus wakutu ni 'isene Habari Roanga?! Tantu ḏua, sababu ni ngaku Kristus!
48003003	Dadi, i'a sa'olo ngini ni haga so'o gena-ge?! Ngini ni mulaingi ninga 'ahu su-sungi sababu Ma Ngagara 'Ofi-'Ofi ma kuasa. Dadi i'a sa'olo nange-ne reninga de-de'e masiretene mau ni siḏuanga Ma Jou'ongu Madutu 'ai munara taninga 'akala re sinyingara ma dara?!
48003004	Ngini reni sanga sangisara ma repe, sababu ngini ni ngaku Yesus. Nange-ne ngini mau dadunu mete'e Musa 'ai hukumu moju! Na'o so'o gena, ma tero sa'olo ninga sangisara mo-moini, 'i parasaja! Mada'a, ngoi to nganono so'o gena ua.
48003005	Ma Jou'ongu Madutu 'o pula'a Ma Ngagara 'Ofi-'Ofi ra ngini re Unanga 'o 'a'a ga'a hera-heranga taninga sigolona. Mo-moini gena-ge Unanga 'o 'a'a di'a ngini sababu ngini mete'e Musa 'ai hukumu, bolo ngini 'isene mangale Kristus re ni ngaku Unanga?! Tantu ḏua, sababu ni ngaku Kristus!
48003006	Totoho la-la 'a Abraham 'ai 'ahu. Toma Boku 'Ofi-'Ofi ma dara 'i silefo so'o ne, “ 'A Abraham 'o sigare 'ai ngo-ngaku ra Ma Jou'ongu Madutu. Sababu gena-ge Ma Jou'ongu Madutu 'u dawongo unanga sa'olo ngowa'a loasa re banari.”
48003007	Sababu gena-ge, ngini ni sahe mode-mode'e mangale ngowa-ngowa'a 'aḏi sigare manga ngo-ngaku ra Ma Jou'ongu Madutu, ananga gena-ge 'aḏi dadi 'a Abraham 'ai ju'uda.
48003008	Ma siḏa moju, ngene wa waro toma Boku 'Ofi-'Ofi ma dara mangale Ma Jou'ongu Madutu ro sitantukanga mangale na'o ngowa'a Yahudi ua 'aḏi ngaku Unanga, ananga gena-ge 'aḏi dadi ngowa'a kamanga sala ua ra Unanga 'ai momina. Habari Roanga gena-ge sipula'a siḏa ra Abraham sababu toma Boku 'Ofi-'Ofi 'i silefo so'o ne: “Manusia mo-moini, Ngoi ḏuanga i'a ta'u sibarakati sababu ngana.”
48003009	'A Abraham 'o sigare 'ai ngo-ngaku ra Ma Jou'ongu Madutu, dadi unanga 'o sanga barakati. So'o gena ḏi'i, ngowa-ngowa'a 'aḏi sigare manga ngo-ngaku ra Ma Jou'ongu Madutu, ananga mo-moini sanga barakati mamete'e ra Abraham.
48003010	Ngowa-ngowa'a ga'a 'aḏi sigare manga ngo-ngaku ra Musa 'ai hukumu, ḏuanga i'a ananga mo-moini gena-ge 'aḏi sanga hukumu kasingado-ngadolo i'a ra Ma Jou'ongu Madutu. Sababu toma Boku 'Ofi-'Ofi 'i silefo so'o ne: “Ngowa'a ga'a 'aḏi mete'e Musa 'ai hukumu mo-moini ua, ḏuanga i'a 'aḏi sanga hukumu ra Ma Jou'ongu Madutu!”
48003011	Tantu ḏua, matengo i'a mai ua nyengara 'aḏi dadi ngowa'a kamanga sala ua ra Ma Jou'ongu Madutu 'ai momina sababu 'aḏi mete'e Musa 'ai hukumu gena-ge. Sababu toma Boku 'Ofi-'Ofi 'i silefo so'o ne: “Ngowa'a loasa re banari 'aḏi sanga 'ahu kasingado-ngadolo i'a pa'i sababu manga ngo-ngaku ḇato.”
48003012	Mada'a na'o ngowa'a 'aḏi sigare manga ngo-ngaku ra Musa 'ai hukumu, ngowa'a gena-ge 'aḏi sigare ua manga ngo-ngaku ra Yesus Kristus. Sababu toma Boku 'Ofi-'Ofi 'i silefo so'o ne: “Ngowa'a ga'a 'aḏi mete'e Musa 'ai hukumu, ananga balasu ya mete'e mo-moini re tau-taunu tamanga 'ahu ma dara.”
48003013	Mada'a Kristus ro tuusu ngene, la ngene wo mete'e riwara Musa 'ai hukumu ga'a 'i sigasa hukumu ra Ma Jou'ongu Madutu ra ngene. Gena-ge ri dadi sababu Unanga 'ai se-sengene toma salib. Dadi Unanga gena-ge ro sanga hukumu ra Ma Jou'ongu Madutu di'a ngene. Sababu toma Boku 'Ofi-'Ofi 'i silefo so'o ne: “Ngowa'a ga'a 'aḏi sengene toma gantongan ma ngasu'u, ananga gena-ge sanga hukumu ra Ma Jou'ongu Madutu.”
48003014	Yesus Kristus ro tuusu ngene, la barakati ga'a Ma Jou'ongu Madutu ro sijaji ḏua ra Abraham, Unanga 'o pula'a ḏi'i toma ngowa'a Yahudi ua sababu ananga gena-ge 'aḏi marimoi ra Kristus. Re sababu ngene wo sigare nanga ngo-ngaku ra Kristus, ngene wo sanga ḏi'i Ma Ngagara 'Ofi-'Ofi ga'a Ma Jou'ongu Madutu ro sijaji pasala ḏua.
48003015	Ioronongoḏu ngo-ngaku rimoi, ngoi mau to si'ade-'ade ra ngene nanga 'ahu wange moi-wange moi. Na'o ngowa'a fara ḏiḏi mau 'a'a jaji re raḏi mafakati; matengo i'a mai ua ya 'ekara bolo ya dogo. So'o gena ḏi'i ma tero sa'olo Ma Jou'ongu Madutu 'ai jaji ra ngene.
48003016	Ma Jou'ongu Madutu 'ai jaji, Unanga masiretene madiga'a di'a Abraham re unanga 'ai ju'uda matengo. Toma Boku 'Ofi-'Ofi 'i silefo ua mangale Unanga 'ai jaji di'a “ 'A Abraham 'ai ju'uda-ju'uda” gena-ge ma ngale: di'a ngowa'a repe. Mada'a jaji gena-ge ri silefo ḏua di'a pa'i “ju'uda matengo” ḇato: gena-ge Kristus.
48003017	Dadi ngoi to kanau so'o ne: Jaji ra Ma Jou'ongu Madutu ro 'a'a siḏa ḏua di'a Abraham. Ḏua musungu latu rata re nyagi ro'ange, kara Unanga gena-ge 'o pula'a 'Ai hukumu ra Musa. Dadi Musa 'ai hukumu gena-ge 'i singi-ngiranga yoḏu'u Ma Jou'ongu Madutu 'ai jaji 'ua re 'au wali.
48003018	Sababu na'o Ma Jou'ongu Madutu 'o pula'a barakati sababu ngowa'a raḏi mete'e Musa 'ai hukumu, ananga sanga barakati gena-ge 'i mete'e ua Ma Jou'ongu Madutu 'ai jaji. Mada'a Ma Jou'ongu Madutu ro pula'a barakati ra Abraham 'i mete'e 'Ai jaji sababu Unanga 'ai mura re dadalara.
48003019	Na'o so'o gena, i'a sa'olo Ma Jou'ongu Madutu ro pula'a hukumu ra Musa?! Ma sa-sangoro Unanga 'o pula'a Hukumu ra Musa, la ngene wo waro mangale ngene nanga ḏosa. Ngene balasu wo mete'e Musa 'ai hukumu singadolo Abraham 'ai ju'uda matengo, Kristus ro sapolo. Unanga gena-ge, Ma Jou'ongu Madutu ro sijaji pasala ḏua. Musa 'ai hukumu gena-ge 'o mala'ekata-mala'ekata ya pula'a ra Musa. Unanga gena-ge 'o dadi lese to golona ga'a 'o siajele hukumu toma manusia.
48003020	Lese to golona masiretene 'ai kuasa 'i cua; unanga gena-ge pa'i lese to golona ḇato toma ngowa'a fara ḏiḏi. Mada'a 'age pa'i Ma Jou'ongu Madutu ḇato wakutu Unanga 'o pula'a 'ai jaji ra Abraham. Unanga 'o paralu ua lese to golona, sababu Unanga masiretene rai kuasa.
48003021	Na'o so'o gena, Musa 'ai hukumu re Ma Jou'ongu Madutu 'ai jaji 'i ma'u sabi ḏuḏunu?! Tantu ḏua ua! Sababu na'o Musa 'ai hukumu nyengara 'i sigasa 'ahu kasingado-ngadolo i'a toma manusia, manusia ḏi'i nyengara 'aḏi dadi ngowa'a loasa re banari, sababu 'aḏi mete'e Musa 'ai hukumu.
48003022	Mada'a toma Boku 'Ofi-'Ofi ma dara 'i silefo mangale manusia mo-moini 'o ḏosa ya'u kuasa. Dadi manusia ya nga'unu ua 'aḏi mete'e Musa 'ai hukumu mo-moini. Sababu gena-ge, barakati ga'a Ma Jou'ongu Madutu 'o sijaji pasala ḏua di'a pula'a toma ngowa'a ga'a 'aḏi ngaku Yesus Kristus; pa'i ngowa'a ga'a 'aḏi ngaku Unanga gena-ge nyengara ya sanga.
48003023	Toma 'orasa Yesus Kristus sibuoro nyangu, Musa 'ai hukumu 'i jaga-jaga ngene, ma tero sa'olo ngowa'a 'aḏi jaga-jaga ngowa'a bui. Enanga 'i dadi singadolo Ma Jou'ongu Madutu 'o siwaiti Kristus, la ngene nyengara wo ngaku Unanga gena-ge.
48003024	Dadi Musa 'ai hukumu ma tero sa'olo ngowa'a 'aḏi jaga-jaga singadolo Kristus 'o sapolo. Ḏua, ngene nyengara wo dadi ngowa'a kamanga sala ua ra Ma Jou'ongu Madutu 'ai momina sababu nanga ngo-ngaku ra Kristus.
48003025	Mada'a nange-ne, sababu ngene rewo ngaku 'O Kristus, Musa 'ai hukumu 'i jaga-jaga ngene riwara.
48003026	Siḏibo ḏi'i, sababu ngini reni ngaku Kristus Yesus, ngini mo-moini ni dadi Ma Jou'ongu Madutu 'ai ngowa-ngowa'a.
48003027	Re sababu ngini mo-moini reni sanga baptis ra Kristus 'ai lomanga, ngini reni dawongo Kristus ma tero sa'olo ni mapake 'Ai pakeanga.
48003028	Sababu gena-ge, ngini mo-moini ni ma tero: bae Yahudi bolo Yahudi ua, bae budaka bolo budaka ua, bae na-nau'u bolo we-were'a. Gena-ge 'i dadi sababu ngini mo-moini ni marimoi ra Kristus Yesus.
48003029	Re sababu ngini ni marimoi ra Kristus, ngini reni dadi Abraham 'ai ju'uda. Dadi ngini ḏi'i ni dawongo 'oru ḇato ga'a Ma Jou'ongu Madutu 'a sijaji ra Abraham pasala ḏua.
48004001	Mangale gena-ge, ino ngoi ta sitarangi ra ngini: Kalaha matengo ga'a 'o warisi ma jengeta'a re dadi unanga warisi ma gu-gu'u, unanga 'o gu'u haku yoḏu'u na'o unanga 'o ngowa 'olo moju. Sababu gena-ge, unanga ma tero sa'olo budaka ḇato sababu unanga 'ai kuasa cua moju.
48004002	Sidogo ḏi'i, 'age rema ngowa'a 'u 'aturu unanga 'ai paralu re 'u jaga-jaga unanga 'ai warisi, singadolo enanga ma 'orasa 'i ngadolo ga'a 'ai ḇaḇa 'a sitantukanga.
48004003	So'o gena ḏi'i di'a ngene: Wakutu ngene wo ngaku Kristus nyangu, ngene ma tero sa'olo ngowa 'olo moju. Re ngene rewo mete'e dungia ma 'atoranga singadolo enanga gena-ge 'i sibudaka ngene.
48004004	Mada'a wakutu ma 'orasa ri ngadolo, ga'a Ma Jou'ongu Madutu ro sitantukanga pasala ḏua, Unanga 'o siḏingoto 'ai Ngowa'a Nau'u sapolo toma dungia. Re we-were'a matengo mu sibuoro Unanga. Sababu gena-ge sa'olo ngowa'a Yahudi, Unanga balasu 'o ta'aloko ra Musa 'ai hukumu.
48004005	Unanga 'o sapolo di'a 'O tuusu ngowa-ngowa'a ga'a Musa 'ai hukumu 'i parenta manga 'ahu, la ngene nyengara wo dadi Ma Jou'ongu Madutu 'ai ngowa-ngowa'a nau'u.
48004006	Re sababu ngini mode-mode'e reni dadi Ma Jou'ongu Madutu 'ai ngowa-ngowa'a nau'u, Unanga gena-ge 'o siḏingoto 'Ai Ngowa'a Nau'u 'Ai Roh, di'a 'i osama ra ngini ninga 'akala re sinyingara ma dara. 'Ai Roh gena-ge 'i munara ra ngini ninga 'akala re sinyingara ma dara singadolo ngene nyengara wo maḏigaro'o ra Ma Jou'ongu Madutu, “Baba, 'ari Ḇaḇa!”
48004007	Sababu gena-ge, 'orasa nange-ne, ngini ni dadi budaka riwara mada'a reni dadi Ma Jou'ongu Madutu 'ai ngowa-ngowa'a nau'u. Sababu gena-ge, ngini reni dadi warisi ma jengeta'a ḏi'i re Ma Jou'ongu Madutu ḏuanga i'a 'o pula'a 'ai barakati mo-moini ra ngini, ga'a Unanga ro sijaji pasala ḏua.
48004008	Ma siḏa, ngini ni nana'o ua Ma Jou'ongu Madutu, dadi ngini ni dadi budaka toma roh-roh ga'a ni ta'ajiri enanga rema kuasa. Mada'a enanga gena-ge mode-mode'e jou'ongu-jou'ongu ua.
48004009	Mada'a toma 'orasa nange-ne, ngini reni nana'o Ma Jou'ongu Madutu; re lebe rousu ḏi'i, Ma Jou'ongu Madutu ro nana'o ngini! Dadi, i'a sa'olo ngini ni maḏibo moju ni mete'e dungia ma 'atoranga?! 'Atoranga gena-ge 'i lamahana re ma faeda 'i cua di'a sigasa ngene toma salamata. Dadi, i'a sa'olo ngini mau ni dadi budaka moju toma enanga gena-ge?!
48004010	Ngoi to kanau so'o gena, sababu ngini ni situbo re ni silamo'o wangere enanga rema wangere, ngara enanga rema ngara, musungu enanga rema musungu!
48004011	Sababu gena-ge, ngoi to dodato: Awa-awa 'ari galasau'u ma duduala di'a ngini, enanga 'i parasaja.
48004012	'Ari ioronongoḏu ngo-ngaku rimoi, ngoi to golo'o mode-mode'e ra ngini, la ngini ni dadi sa'olo ngoi ḏi'i. Sababu ngoi ḏi'i to dadi sa'olo ngini, ngowa-ngowa'a Yahudi ua ga'a mete'e ua Musa 'ai hukumu. Ma di'ara nena-ne, ngini ni madaga'a kaninga sala ua ra ngoi.
48004013	Tantu ḏua, ngini na sidaioranga ua mangale 'au nga'ene ngoi to singadolo Habari Roanga ra ngini. Gena-ge 'i dadi sababu ngoi reta sanga ma si-siḏi.
48004014	Toma 'orasa gena-ge, kalaha 'ari si-siḏi 'i sikangela ngini, ngini ni itomo ngoi ua. Siḏibo ḏi'i, ngini ni dawongo ngoi ma tero sa'olo ni dawongo mala'ekata matengo ra Ma Jou'ongu Madutu, bolo ni dawongo Yesus Kristus masiretene.
48004015	Ngini ḏi'i ni maroanga madutu, wakutu ni dawongo Habari Roanga. Mada'a 'orasa nange-ne, le'a ninga roanga gena-ge?! Toma 'orasa gena-ge, ngoi to waro ngini mau ni sipula'a 'oru ḇato ga'a ngoi ta paralu. Na'o nyengara, ni cuḇulenge ninga la'o ma moi'i di'a ngoi.
48004016	'Orasa nange-ne, ngini ni magoro ino ngoi ne sa'olo ninga lawana sababu ngoi to siajele 'oru ga'a 'i banari?!
48004017	'Age rema ngowa'a ga'a doto'o ngini mangale ngini balasu ni mete'e Musa 'ai hukumu. Ananga gena-ge 'aḏi makutale mode-mode'e 'aḏi mau baja ngini di'a ni marimoi ra ananga. Mada'a manga 'akala re sinyingara 'i cira. Ananga gena-ge 'aḏi mau ya sito-tola'a ngene ga'a ma'u gasa la, la ngini ni mete'e ananga ḇato reninga 'akala sa-sanangi.
48004018	Tantu ḏua lai rousu, na'o ngini ni mete'e 'ori i'a reninga 'akala re sinyingara mode-mode'e. Mada'a ngini ni mete'e so'o gena-ge di'a pa'i 'ori i'a ga'a 'i banari! Re ḏi'i, ngini ni 'a'a so'o gena-ge tau-taunu. Awa pa'i wakutu ngoi 'age taninga sigolona, mada'a wakutu ngoi to cua taninga sigolona ḏi'i, mai ngini balasu ni 'a'a so'o gena ḏi'i.
48004019	'Ari ngowa-ngowa'a ga'a tunu dadalara, 'orasa nange-ne ngoi to basono kangela ma tero sa'olo we-were'a matengo mo basono sangisara sa'i mo maḏe-ḏegoro i'a. Ngoi ḏuanga i'a ta basono kangela, singadolo Kristus 'ai de'oso re ḏegoro ri konyo tiai taninga 'akala re sinyingara ma dara.
48004020	'Orasa nange-ne ngoi to mau masala ngoi 'age taninga sigolona, la ngoi to kanau reo demo ma lelegu; demo-demo ga'a 'i rousu ra ngini. Mada'a ngoi ta waro gogare riwara, sababu kalaha ngowa'a ma lelegu manga do-doto'o 'i banari ua, ngini ni mete'e do-doto'o gena-ge! Dadi ngoi ta waro ua ngoi balasu to kanau 'oru ra ngini!
48004021	Ioronongoḏu ngo-ngaku rimoi, ngini ga'a ni mau ta'aloko ra Musa 'ai hukumu; tai'i na sigi-gisene ngoi 'ari demo! Ngoi ḏuanga i'a to siajele ra ngini mangale 'oru ga'a 'i silefo ra Musa 'ai hukumu ma boku:
48004022	Toma boku gena-ge 'i silefo mangale Abraham 'ai ngowa nau'u nga muḏiḏi. Ngina matengo we-were'a budaka ua re ngina lelegu, we-were'a budaka.
48004023	Abraham 'ai ngowa'a nau'u matengo ga'a 'u sibuoro tai ngina ga'a we-were'a budaka, unanga 'o sibuoro biasa, mete'e manusia manga mau masiretene. Mada'a ngowa'a nau'u matengo ga'a 'o sibuoro tai ngina ga'a we-were'a budaka ua, unanga 'u sibuoro mete'e Ma Jou'ongu Madutu 'ai jaji ra Abraham
48004024	Gena-ge 'i dadi sa'olo nana'o romoḏiḏi. We-were'a nga muḏiḏi ma tero sa'olo jaji romoḏiḏi. Jaji rimoi ma 'asala toma hukumu ga'a Ma Jou'ongu Madutu ro pula'a ra Musa toma Kie Sinai. Jaji gena-ge ma tero sa'olo ngo Hagar ga'a we-were'a budaka re munanga 'ami ngowa re danongo 'aḏi dadi budaka ḏi'i.
48004025	Dadi ngo Hagar munanga ma tero sa'olo Kie Sinai toma Arab re munanga ḏi'i ma tero sa'olo limau Yerusalem toma 'orasa nange-ne. Sababu nange-ne, ngowa'a toma limau gena-ge raḏi dadi budaka ra Musa 'ai hukumu.
48004026	Mada'a ngo Sara we-were'a budaka ua ma tero sa'olo Yerusalem ga'a toma soroga. Sababu munanga gena-ge re 'ami ngowa'a 'aḏi 'ahu bebasa ra Musa 'ai hukumu. Re ḏi'i munanga mo dadi ngina di'a ngowa'a mo-moini ga'a raḏi bebasa ra Musa 'ai hukumu.
48004027	Sababu 'i ma tero ḏi'i 'i silefo toma Boku 'Ofi-'Ofi so'o ne: “Maroanga, ngana we-were'a ga'a no ngonono sanga ngowa'a ua, Ilele rema monere! Kalaha ngana gena-ge na basono nyangu enanga ma sangisara wakutu no maḏe-ḏegoro i'a Sababu ngana gena-ge kami nau'u ua ḏuanga i'a no sanga ngowa'a lebe repe reo we-were'a rami nau'u.”
48004028	Dadi ngini 'ari ioronongoḏu ngo-ngaku rimoi, ngini reni dadi Ma Jou'ongu Madutu 'ai ngowa-ngowa'a nau'u mete'e Ma Jou'ongu Madutu 'ai jaji: Ngini ma tero sa'olo ngo Sara 'ami ngowa'a Ishak, ga'a mu sibuoro mete'e Ma Jou'ongu Madutu 'ai jaji ra Abraham.
48004029	Ma siḏa, ngo Hagar 'ami ngowa'a nau'u matengo gena-ge ga'a sibuoro mete'e manusia manga mau, unanga gena-ge 'o sisikisa ngo Sara 'ami ngowa'a nau'u ga'a mu sibuoro mete'e Ma Ngagara 'Ofi-'Ofi ma kuasa. So'o gena ḏi'i nange-ne, ngowa'a ga'a 'aḏi mete'e Musa 'ai hukumu 'aḏi sisikisa Ma Jou'ongu Madutu 'ai ngowa-ngowa'a.
48004030	Mada'a toma Boku 'Ofi-'Ofi 'i silefo so'o ne: “Dusu'u we-were'a budaka re 'ami ngowa'a nau'u matengo. Sababu 'ami ngowa'a nau'u matengo gena-ge 'o sanga warisi ua tai ḇaḇa. Pa'i we-were'a budaka ua 'ami ngowa'a nau'u 'o sanga warisi tai ḇaḇa.”
48004031	Sababu gena-ge, ioronongoḏu ngo-ngaku rimoi ngene wo dadi ma tero ua sa'olo we-were'a budaka 'ami ngowa-ngowa'a ga'a raḏi budaka ra Musa 'ai hukumu. Siḏibo ḏi'i, ngene wo dadi ma tero sa'olo we-were'a budaka ua 'ami ngowa-ngowa'a, sababu ngene rewo ngaku Yesus Kristus.
48005001	'Orasa nange-ne, ngene rewo bebasa sababu Kristus na sibebasa ngene ra Musa 'ai hukumu. Sababu gena-ge, ngene wo macako'o namo-namoto bebasa gena-ge, la awa wo dadi budaka moju.
48005002	'Elingi la-la! Ngoi, Paulus, masiretene to siajele ra ngini so'o ne: Na'o ngini ni golo'o masuna sababu ni fikiri pa'i ma duhu gena-ge ḇato ni dadi ngowa'a kamanga sala ua ra Ma Jou'ongu Madutu 'ai momina, Kristus ma faeda 'i cua ra ngini.
48005003	Soi moi moju, ngoi to sipo-poma ra ngini ga'a mau ni masuna, ngini balasu ni siḏagi Musa 'ai hukumu mo-moini, la ni dadi ngowa'a kamanga sala ua ra Ma Jou'ongu Madutu 'ai momina.
48005004	Ngini ga'a ni makutale ni dadi ngowa'a kamanga sala ua ra Ma Jou'ongu Madutu 'ai momina, sababu ni mete'e Musa 'ai hukumu, ngini masiretene reni sito-tola'a rea Kristus. Re ngini masiretene ḏi'i ni itomo Ma Jou'ongu Madutu 'ai mura re dadalara ra ngini.
48005005	Mada'a mangale ngomi, Ma Ngagara 'Ofi-'Ofi 'i munara ra ngomi minga 'akala re sinyingara ma dara, singadolo ngomi mi masinganano pa'i ra Ma Jou'ongu Madutu ḇato, la ngomi ḏuanga i'a mi talaḏi ra Unanga sa'olo ngowa'a kaminga sala ua sababu ngomi minga ngo-ngaku pa'i ra Kristus ḇato. Gena-ge ngomi ma totoma re ma ga-ganutu.
48005006	Sababu na'o ngene rewo marimoi ra Kristus Yesus bae ngene rewo masuna bae wo masuna ua; enanga gena-ge 'i 'oru ua. Mada'a enanga ga'a ma la-lamo'o ma re'u i'a so'o ne: Ngene wo sigare nanga ngo-ngaku ra Kristus. Re nanga ngo-ngaku gena-ge 'i waiti na'o ngene wo dadalara ngowa-ngowa'a lelegu.
48005007	'Au nga'ene, ngini ni sijumu ninga cufala di'a ni mete'e do-doto'o 'i banari. I'a sa'olo 'orasa nange-ne ngini ni mete'e riwara do-doto'o gena-ge?! 'Au nga'ene, ngini ni ma tero sa'olo ngowa'a 'aḏi lalara lai siḏi, kara ngowa'a ma lelegu 'aḏi dola'aku ngini, singadolo ngini ni matogumu ni lalara. 'A guna nu'u sihaga ngini?!
48005008	Tantu ḏua, Ma Jou'ongu Madutu ua! Sababu Unanga masiretene Nu 'aro'o ngini di'a dadi 'Ai ngowa-ngowa'a.
48005009	'Age rema ngowa'a ga'a 'aḏi kanau, “ 'O ragi pa'i ceka'a ua, mada'a 'i sikaluba toma tarigu, singadolo tarigu mo-moini 'i ramasa.”
48005010	Kalaha so'o gena, sababu 'ari ngo-ngaku ra Ma Jou Yesus, ngoi masiretene to ngaku mode-mode'e mangale ngini tau-taunu ni mete'e ua ngowa-ngowa'a lelegu ga'a mau sihaga ngini. Re tantu ḏua Ma Jou'ongu Madutu ḏuanga i'a 'o hukumu ananga, 'a guna ḇato.
48005011	Ioronongoḏu ngo-ngaku rimoi, mete'e 'oru ga'a ananga 'aḏi siajele mangale ngoi, ngoi to singadolo moju mangale ngowa'a balasu 'aḏi sanga suna! Tantu ḏua ananga gena-ge rapu. Re na'o so'o gena, i'a sa'olo ngoi to sanga sikisa moju?! Sababu ngoi to singadolo mangale pa'i Yesus 'ai se-sengene toma salib ḇato sidadi ngene ngowa'a kananga sala ua ra Ma Jou'ongu Madutu 'ai momina. Sababu habari gena-ge ngowa'a Yahudi 'aḏi emono ngoi, singadolo 'aḏi sisikisa ngoi.
48005012	Mete'e ngoi: Jobilaha na'o ngowa'a ga'a 'aḏi sikaco ngini ninga ngo-ngaku, ananga gena-ge 'aḏi makabiri tala manga diri masiretene!
48005013	Ngini, 'ari ioronongoḏu ngo-ngaku rimoi, Ma Jou'ongu Madutu ro 'aro'o ngini, la ni dadi ngowa'a bebasa. Mada'a awa ngini ni madaga'a 'oru ḇato mete'e ngini ninga mau ma jira, sababu ni bebasa. Siḏibo ḏi'i, ngini balasu ni ma'u dadalara re ni ma'u riono matengo re matengo.
48005014	Sababu 'age Ma Jou'ongu Madutu 'ai hukumu rimoi so'o ne: “Ngana balasu dadalara 'a guna ḇato sa'olo no dadalara 'ani diri masiretene.” Na'o ngene wo mete'e ti-tiai pa'i hukumu rimoi ḇato; enanga gena-ge 'i ma tero sa'olo ngene wo sidagi Musa 'ai hukumu mo-moini.
48005015	Mada'a na'o ngini ni madaga'a jira matengo re matengo, ngini ma tero sa'olo haiwani-haiwani nga-ngabala, ga'a ma'u goḏi. Ni ma'istiari, ma ḏo-ḏogumu tala ngini ḏuanga i'a ni dadi cira mo-moini.
48005016	Ngoi 'ari maksudu so'o ne: Biara Ma Ngagara 'Ofi-'Ofi 'i sinyanyasele ninga 'ahu, la ni mete'e ua manusia manga nyafusu ma jira.
48005017	Sababu manusia manga nyafusu ma jira enanga 'i lawana Ma Ngagara 'Ofi-'Ofi ma nyafusu. Re so'o gena ḏi'i, Ma Ngagara 'Ofi-'Ofi ma nyafusu enanga 'i lawana manusia manga nyafusu. Fara ḏiḏi gena-ge enanga ma'u tolabe. Dadi sanga ua, ngini ni madaga'a tau-taunu 'ori i'a ma la-la, ga'a 'i mete'e ngini ninga mau.
48005018	Mada'a na'o Ma Ngagara 'Ofi-'Ofi 'i sinyanyasele ngini, Musa 'ai hukumu 'i parenta ngini yoḏu'u.
48005019	Manusia manga nyafusu ma jira 'i waiti tarangi tamanga ga'a sa'olo: tinikai, sudala re oḏi'i we-were'a 'i yoḏu'u,
48005020	silamo'o re siḏubuso jou'ongu ma somoara, 'a'a guna-guna, ma'u emono, ma'u saturu, ma'u telengoro, capati ruta, mafikiri pa'i 'ai diri masiretene, ma'u salira, ma'u pia'olo,
48005021	'akala go-goḏi, ma'eto-'etolo, 'a'a laya 'i pai-pai'i re ma repe moju. Mo-moini gena-ge, ngoi dadunu to sipo-poma moju ra ngini ma tero sa'olo 'au nga'ene ngoi to sipo-poma ḏua ra ngini: Na'o 'a guna ḇato manga ga'a so'o gena-ge, ananga ḏuanga i'a 'aḏi osama nyo-nyoimi ua ra Ma Jou'ongu Madutu 'ai ngowa-ngowa'a.
48005022	Siḏibo ḏi'i, ngowa-ngowa'a ga'a Ma Ngagara 'Ofi-'Ofi ya'u ḏegoro, ananga manga de'oso re ḏegoro so'o ne: Ananga gena-ge 'aḏi ma'u dadalara matengo re matengo, 'aḏi monere tamanga 'akala re sinyingara, 'akala ogoro, pake 'akala ḇanyo re ananga remanga sere 'i re go-gasa, ananga nyanyaḏi ma'u la-la reo ngowa-ngowa'a lelegu, jaji sa-sakala ua,
48005023	maholo 'akala re sinyingara re ananga ya nga'unu tahana manga diri. Ra Musa 'ai hukumu enanga 'i cua, ga'a 'i simaha ua de'oso re ḏegoro so'o gena-ge.
48005024	Ngowa-ngowa'a ga'a raḏi osama nyo-nyoimi ra Kristus Yesus, ananga gena-ge raḏi sisengene manusia manga de'oso re ḏegoro ma jira re manga nyafusu ma jira tamanga 'akala re sinyingara.
48005025	Ma Ngagara 'Ofi-'Ofi ri sipula'a 'ahu su-sungi ra ngene. Sababu gena-ge, ngene balasu wo mete'e Ma Ngagara 'Ofi-'Ofi ma nyafusu
48005026	Ngene wo momole awa, re awa ma'u sigo-goḏi 'akala re sinyingara matengo re matengo, re awa ma'u gogono 'akala re sinyingara matengo re matengo.
48006001	Ioronongoḏu ngo-ngaku rimoi, na'o 'age rema ngowa'a matengo i'a ro ngaku Yesus 'o madaga'a ḏosa, ngini ga'a ninga 'ahu Ma Ngagara 'Ofi-'Ofi ya parenta, ngini balasu na'u sinyanyasele ngowa'a gena-ge, la 'o maḏibo toma ngo'omo boloto. Mada'a ngini na si'a'a reninga 'akala re sinyingara mereoso. Re ḏi'i ngini ni ma'istiari, la ngini masiretene ni sanga bo-baja ua di'a madaga'a ḏosa ḏi'i.
48006002	Wakutu matengo i'a sanga susa, ngini balasu ni ma'u riono. Na'o ni madaga'a so'o gena, ngini ni mete'e Kristus 'ai hukumu.
48006003	Na'o matengo i'a 'o basono tala unanga lebe la-lamo'o, momongolo ua so'o gena ua, unanga gena-ge 'a sihaga unanga 'ai diri masiretene.
48006004	Matengo re matengo balasu ma'insafu 'ai diri masiretene: bae 'ai ga'a 'i rousu, bae 'i rousu ua. Na'o 'ai ga'a 'i rousu, kara unanga 'o maroanga. Mada'a awa 'a site-tero 'ai ga'a reo ngowa'a lelegu manga ga'a.
48006005	Sababu matengo re matengo matara doiti 'ai gina di'a 'ai ga'a masiretene.
48006006	'A guna ḇato ga'a dawongo do-doto'o mangale Kristus tai guru; unanga gena-ge balasu 'a pula'a ceka'a i'a 'ai ngo-ngoromo bolo pipisi tai guru gena-ge.
48006007	Ni ma'istiari! Awa ni sihaga ninga diri mangale ngini nga'unu ni sihaga Ma Jou'ongu Madutu: 'Oru ḇato ngowa'a 'aḏi maso'ana, ananga ya 'utu'u enanga ma sowo'o:
48006008	Na'o ngowa'a 'aḏi maso'ana mete'e manusia manga nyafusu ma jira, ḏuanga i'a Ma Jou'ongu Madutu ya'u sihukumu kasingado-ngadolo i'a. Mada'a na'o ananga 'aḏi maso'ana mete'e Ma Ngagara 'Ofi-'Ofi ma nyafusu, ananga ḏuanga i'a ya basono 'ahu kasingado-ngadolo i'a toma Ngagara 'Ofi-'Ofi ino.
48006009	Sababu gena-ge, kalaha wo basono momoro, awa ngene wo matogumu 'a'a 'ori i'a ma la-la. Sababu na'o ngene wo madaga'a 'ori i'a ma la-la tau-taunu, ḏuanga i'a enanga ma 'orasa 'i ngadolo ngene wa sanga enanga ma sowo'o.
48006010	Sababu gena-ge, 'age renanga donga moju ra ngene, ngene balasu wo madaga'a 'ori i'a ma la-la ra guna ḇato, ma la-lamo'o i'a toma ngowa-ngowa'a ga'a manga ngo-ngaku 'i marimoi ra ngene.
48006011	Tailako la-la 'ori i'a ga'a ngoi masiretene ta lefo ma hurufu pako-pako.
48006012	Ngowa'a gena-ge 'aḏi makutale simau-mau ngini di'a ni masuna sababu ananga gena-ge 'aḏi mau matoro toma ngowa'a Yahudi mangale ma duhu sa'olo 'aḏi mete'e 'atoranga pa'i ngowa'a nyengara 'aḏi oḏi'i ḇato. Ananga pa'i 'aḏi 'a'a so'o gena ḇato, la awa ngowa'a Yahudi ya'u sisikisa ananga. Sababu na'o ananga 'aḏi singadolo mangale Ma Jou'ongu Madutu 'o sisalamata pa'i ngowa'a ga'a 'aḏi ngaku ra Kristus 'ai se-sengene toma salib ḇato, ngowa'a Yahudi ya'u sisikisa.
48006013	Momongolo ua, ngowa-ngowa'a ga'a ya mete'e suna ma 'atoranga mai, ananga gena-ge ya mete'e Musa 'ai hukumu mo-moini ua. Mada'a ananga pa'i 'aḏi mau ngini ni sanga suna, la ananga nga'unu 'aḏi matoro sababu ngini reni mete'e manga suna ma 'atoranga.
48006014	Mada'a ngoi masiretene to oḏu'u madutu to matoro mangale 'oru ḇato, ḏuga-ḏuga ngoi mau to sitoro mangale nanga Jou Yesus Kristus ga'a ro sengene toma salib di'a ngene. Sababu Unanga 'ai se-sengene gena-ge, ngoi to 'ahu ma tero ua sa'olo manusia toma dungia nena-ne ga'a 'aḏi mete'e manga nyafusu ma jira. Re ḏi'i, manusia toma dungia nena-ne ya sahe ua mangale 'ari 'ahu marimoi ra Ma Jou Yesus.
48006015	Bae sanga suna bae sanga suna ua, gena-ge 'i 'oru ua. Mada'a ma la-lamo'o ma re'u i'a so'o ne: Ngowa'a matengo balasu dadi ma tero sa'olo manusia su-sungi sababu ro dawongo 'ahu su-sungi toma Ngagara 'Ofi-'Ofi ino.
48006016	Ngoi to golo'o ra Ma Jou'ongu Madutu mangale 'O pula'a dame re 'O sijumu dadalara toma ngowa'a mo-moini ga'a manga 'ahu 'i mete'e Ma Ngagara 'Ofi-'Ofi ma nyafusu, ananga ga'a raḏi osama nyo-nyoimi ra Ma Jou'ongu Madutu 'ai 'umata, Unanga 'ai bangsa Israel mode-mode'e.
48006017	Ma ḏo-ḏogumu, awa matengo i'a dadunu 'o sikangela ngoi moju. Sababu tari lese 'age rema bukiti-bukiti ga'a ngoi to sanga sikisa, sababu ngoi Yesus 'ai so-soma'a.
48006018	Ioronongoḏu ngo-ngaku rimoi, ngoi to manyiata to golo'o ra Yesus Kristus, nanga Jou, mangale 'Ai mura re dadalara sieanga i'a ngini ua. 'Amin.
49001001	Ioronongoḏu ngo-ngaku rimoi, ngini ga'a reni dadi Ma Jou'ongu Madutu 'ai 'umata toma limau Efesus. Ngini ga'a reni marimoi ra Kristus Yesus re ni macako'o namo-namoto ra Unanga.
49001002	Ngoi, 'a Paulus, Kristus Yesus 'ai so-soma'a mete'e Ma Jou'ongu Madutu 'ai 'akala ma mau. Ngoi to manyiata to golo'o ra Ma Jou'ongu Madutu, nanga Ḇaḇa, re Ma Jou Yesus Kristus di'a pula'a mura re dadalara re pula'a ḏi'i dame ra ngini.
49001003	Ngene wo puji re silamo'o Ma Jou'ongu Madutu, Unanga gena-ge nanga Jou Yesus Kristus 'ai Ḇaḇa. Unanga ro pula'a barakati mo-moini toma soroga ra ngene, sababu ngene rewo marimoi ra Kristus.
49001004	Dungia 'i dadi nyangu, Unanga rena pili ngene ḏuanga i'a wo dadi marimoi ra Kristus, la ngene wo dadi Unanga 'ai ngowa-ngowa'a, kananga ḏosa ua re kananga sala ua ra Unanga 'ai momina.
49001005	'Ua re 'au wali moju, sababu Ma Jou'ongu Madutu 'o dadalara ngene Unanga ro sitantukanga 'o 'oro ngene sa'olo 'ai ngowa-ngowa'a nau'u madutu. Gena-ge ri dadi sababu Yesus Kristus 'ai se-sengene. Mo-moini gena-ge Ma Jou'ongu Madutu 'a si'a'a mete'e Unanga 'ai mau, la sisanangi Unanga 'ai 'akala re sinyingara.
49001006	Sababu gena-ge, ngene wo puji re silamo'o Ma Jou'ongu Madutu sababu Unanga 'ai mura re dadalara lai lamo'o ra ngene. Unanga ro sijumu mode-mode'e 'ai mura re dadalara sababu ngene rewo marimoi ra Yesus. Unanga gena-ge ga'a Ma Jou'ongu Madutu 'U dadalara.
49001007	Ngene rewo marimoi ra Yesus. Dadi gena-ge ma ngale Ma Jou'ongu Madutu ro singi-ngiranga nanga ḏosa-ḏosa re Unanga ro sibebasa ngene sababu Yesus 'ai ngaunu ri pa'ala di'a ngene. Gena-ge ri dadi sababu 'Ai mura re dadalara ga'a kama tola'a ua di'a ngene.
49001008	Unanga 'ai mura re dadalara gena-ge Unanga 'a sijumu kama tola'a ua, singadolo 'O pula'a 'Ai 'akala ma soro'unu ra ngene, la ngene wa sahe Unanga 'ai maksudu mo-moini di'a ngene.
49001009	Toma 'ua re 'au wali moju manusia ya waro ua Ma Jou'ongu Madutu 'ai rahasia Tai 'ulungu ma dara. Mada'a nange-ne, sababu Ma Jou'ongu Madutu 'o mau, Unanga 'a sijumu 'Ai maksudu ga'a 'A siḏagi sababu 'a Kristus 'ai se-sengene.
49001010	Ma Jou'ongu Madutu, Unanga 'ai maksudu so'o ne: Ma 'orasa 'i ngadolo ḏua mete'e Unanga 'ai mau, 'ori i'a mo-moini, bae toma dungia bae toma soroga, ḏuanga i'a mo-moini gena-ge 'i marimoi ra Kristus re Unanga 'a parenta.
49001011	Ma Jou'ongu Madutu ro cumutu ngomi, ngowa'a Yahudi, di'a dadi 'Ai 'umata sababu mi marimoi ra Kristus. Gena-ge Unanga ra sitantukanga pasala ḏua re Unanga ḏi'i nga'unu 'O 'a'a mo-moini ga'a mete'e 'Ai mau
49001012	Ma Jou'ongu Madutu 'o 'a'a so'o gena ra ngomi, ngowa'a Yahudi ga'a ngowa'a ma siḏa 'aḏi masinganono ra Kristus, la ngomi mi puji re silamo'o Unanga sababu 'Ai kabasarana.
49001013	Re ngini ḏi'i, ngowa'a Yahudi ua, reni osama nyo-nyoimi ra Ma Jou'ongu Madutu 'ai 'umata. Sababu wakutu ni 'isene 'Ai habari banari Tai Habari Roanga ga'a 'i nyengara sigasa ngini toma salamata, ngini ni ngaku ra Kristus re dadi ni marimoi ra Unanga. Sababu gena-ge, Ma Jou'ongu Madutu 'o pula'a Ma Ngagara 'Ofi-'Ofi ra ngini ga'a 'A sijaji pasala ḏua. Ma Ngagara 'Ofi-'Ofi 'i dadi nana'o rimoi mangale ngini reni osama nyo-nyoimi ra Unanga 'ai 'umata.
49001014	Ma Ngagara 'Ofi-'Ofi gena-ge 'i dadi bukiti tantu ḏua ngene ḏuanga i'a wo dawongo 'ori i'a mo-moini ga'a Ma Jou'ongu Madutu ro sijaji pasala ḏua. Ḏuanga i'a wakutu ma 'orasa 'i ngadolo, Ma Jou'ongu Madutu 'o sibebasa ngene mode-mode'e, sababu ngene Unanga 'ai 'umata. Sababu gena-ge, ino ngene wo puji re silamo'o Ma Jou'ongu Madutu sababu 'Ai kabasarana.
49001015	Dadi ngini reni osama nyo-nyoimi ra Ma Jou'ongu Madutu 'ai 'umata. Sababu gena-ge, ngoi kama togumu ua to sibere ie 'ari murasa ma la ra Ma Jou'ongu Madutu mangale ngini, sababu ngoi reto 'isene ngini reni ngaku Ma Jou Yesus re ni dadalara Ma Jou'ongu Madutu 'ai 'umata. Wakutu ngoi to manyiata to terongo tau-taunu ninga lomanga.
49001017	Ngoi to manyiata tau-taunu to golo'o tananga Ḇaḇa ga'a 'o mulia, Unanga gena-ge nanga Jou Yesus Kristus 'ai Jou'ongu Madutu, mangale Ma Ngagara 'Ofi-'Ofi ḏuanga i'a 'i pula'a 'akala ma soro'unu re 'i sijumu Ma Jou'ongu Madutu ra ngini, la ngini ni nana'o Unanga mode-mode'e:
49001018	Dadi ngini ninga fikirana 'i dadi tarangi mangale barakati di'a ngini. Barakati gena-ge ga'a ninga ngo-nganono, sababu Unanga ro 'aro'o ngini. Re ngini balasu ni sahe mode-mode'e mangale Ma Jou'ongu Madutu 'ai barakati ma mulia Ra sidodahe di'a 'Ai 'umata.
49001019	Re ḏi'i ngini ni waro Unanga 'ai kuasa ma pari cua ga'a 'i munara ra ngene, ngowa'a ga'a rewo ngaku Unanga. Kuasa gena-ge ma pari cua
49001020	ga'a Unanga ra sipake di'a dadunu 'O si'ahu moju Kristus tai se-sengene re 'U sitegoro Tai giama ma kuwiḏa i'a toma soroga.
49001021	Kristus 'ai ḏe-ḏegoro gena-ge lebe kau'u reo pamarenta mo-moini, ngowa'a mo-moini remanga kuasa, ngowa'a bi-biri'i mo-moini, tuanga mo-moini re 'a guna ḇato manga ḏe-ḏegoro kau'u, bae 'aḏi 'ahu 'orasa nange-ne, bae toma biono i'a.
49001022	Re Ma Jou'ongu Madutu 'a sita'aloko mo-moini ra Kristus 'ai kuasa ma 'aḏu. Re Kristus gena-ge, ga'a 'O parenta mo-moini, 'o dadi jama'ata manga sae'e.
49001023	Jama'ata gena-ge 'a Kristus 'ai lese. 'Ai jama'ata gena-ge, 'oru ḇato re ngi'i le'a ḇato, Unanga 'a sitomoto reo 'Ai 'ahu.
49002001	'Au nga'ene ngini ma tero sa'olo ngowa'a raḏi sengene sababu ni baraḏosa re ni mete'e ua Ma Jou'ongu Madutu 'ai parenta.
49002002	Toma 'orasa gena-ge, ngini ni mete'e dungia ma nyafusu, re ni mete'e 'Iblisi ma kuasa ga'a 'i kuasa toma roh-roh ma jira toma ngawa-ngawa, re ḏi'i 'i kuasa toma ngowa-ngowa'a ga'a mete'e Ma Jou'ongu Madutu ua.
49002003	'Au nga'ene, ngene mo-moini wo ma tero sa'olo ananga gena-ge: Nanga 'ahu mete'e dungia ma nyafusu, wo 'a'a 'oru ḇato di'a sisanangi nanga lese re 'akala re sinyingara. Toma 'orasa gena-ge, ngene wo osama nyo-nyoimi ra ananga ga'a ḏuanga i'a sanga hukumu ra Ma Jou'ongu Madutu, ma tero sa'olo ngowa'a lelegu ga'a 'aḏi ngaku Yesus ua.
49002004	Mada'a sababu Ma Jou'ongu Madutu 'o dadalara ngene lai lamo'o, Unanga 'a sijumu 'Ai 'akala re sinyingara ma la-la lai lamo'o ra ngene.
49002005	Kalaha ngene ma tero sa'olo ngowa'a raḏi sengene sababu nanga ḏosa-ḏosa, Ma Jou'ongu Madutu dadunu ro si'ahu moju ngene mamete'e rea Kristus. Sababu gena-ge, pa'i Ma Jou'ongu Madutu 'ai mura re dadalara ḇato, ngene wo sanga salamata.
49002006	Ma Jou'ongu Madutu dadunu ro si'ahu ngene nanga nyawa, ma tero sa'olo Unanga dadunu ro si'ahu Yesus moju toma ngowa'a senge-sengene ma ngi'i. Sidogo ḏi'i, sababu ngene rewo marimoi ra Kristus, enanga 'i ma tero sa'olo Ma Jou'ongu Madutu ro sibere ngene da'u toma soroga re wo tegoro mamete'e ra Kristus toma ngi'i gena-ge. Sababu gena-ge, enanga 'i ma tero sa'olo ngene ḏi'i wo parenta mamete'e ra Yesus Kristus toma soroga.
49002007	Ma Jou'ongu Madutu 'o 'a'a so'o gena, la ḏuanga i'a manusia mo-moini ya oḏi'i mangale Ma Jou'ongu Madutu 'ai mura re dadalara lai lamo'o ra ngene. 'Ai mura re dadalara gena-ge 'a sidodai ra ngene sababu ngene wo marimoi ra Kristus Yesus.
49002008	I'a sa'olo Unanga ro sisalamata ngini?! Sababu ngini reni madaga'a 'ori i'a ma la-la?! So'o gena-ge ua! Mada'a sababu Unanga 'ai mura re dadalara ra ngini. Ma sababu gena-ge, Unanga ro sisalamata ngini sababu ngini reni ngaku Yesus. Ngini ni sanga salamata sababu ninga de'oso re ḏegoro ma la?! So'o gena-ge ua! Mada'a ngini reni sanga salamata pa'i Ma Jou'ongu Madutu 'ai cocatu ḇato. Dadi matengo i'a mai ua 'o mahie 'ai diri mangale sanga salamata gena-ge,
49002010	sababu Ma Jou'ongu Madutu masiretene 'o 'a'a ngene manusia su-sungi wo marimoi ra Kristus Yesus. Ma Jou'ongu Madutu 'o tuhu ngene so'o gena-ge, la ngene nyengara wo 'a'a ga'a ma la-la, ga'a Unanga ra sidodahe di'a ngene.
49002011	Sababu gena-ge, ioronongoḏu ngo-ngaku rimoi, ngini ni sibuoro sa'olo ngowa'a Yahudi ua, 'elingi ninga 'ahu ma siḏa: Ngowa'a Yahudi ga'a 'aḏi mafikiri pa'i ananga ḇato Ma Jou'ongu Madutu 'ai 'umata sababu ananga raḏi masuna mete'e Musa 'ai hukumu. Ananga gena-ge 'aḏi si'aro'o ngini “ngowa'a masuna ua”. Mada'a suna gena-ge, manusia ya 'a'a tamanga lese ḇato.
49002012	'Elingi toma 'orasa gena-ge, ngini ni marimoi ra Kristus nyangu, re ni osama nyo-nyoimi ua toma ngowa'a Yahudi ga'a ma 'asala toma Israel ino. Dadi 'oru ḇato ga'a Ma Jou'ongu Madutu ro sijaji di'a ngowa'a Yahudi, ngini ḏuanga i'a sanga ma balangu ua. Ngini ni 'ahu toma dungia, mada'a ngini ni nana'o ua Ma Jou'ongu Madutu dadi ni masinganono yoḏu'u ra Unanga di'a 'O sisalamata ngini.
49002013	'Au nga'ene, ngini ni kiḏanga ra Ma Jou'ongu Madutu. Mada'a 'orasa nange-ne, sababu Kristus 'ai ngaunu ngini reni masebanga ra Ma Jou'ongu Madutu sababu ngini ni marimoi ra Kristus Yesus.
49002014	Kristus masiretene 'O sidame ngene ra Ma Jou'ongu Madutu. Unanga 'o sirimoi ngowa'a Yahudi re ngowa'a Yahudi ua singadolo ananga gena-ge raḏi marimoi re 'aḏi dadi bangsa rimoi. Dadi ananga gena-ge ma'u gugutu riwara. Gena-ge ma tero sa'olo Yesus 'a siruba ge-gelo ga'a sidaku ngowa'a Yahudi re ngowa'a Yahudi ua ga'a si'a'a ananga 'aḏi ma'u ngadolo yoḏu'u.
49002015	Unanga masiretene 'o sidoa'a 'Ai lese sa'olo jou-jou rimoi di'a 'A singi-ngiranga Musa 'ai hukumu re 'agama ma 'atoranga. 'Ai maksudu bangsa romoḏiḏi 'i dadi rimoi, ma tero sa'olo manusia su-sungi, ga'a marimoi ra Unanga. Reo duhu gena-ge, Kristus 'o sidame ngowa'a Yahudi re ngowa'a Yahudi ua.
49002016	Dadi sababu Yesus 'ai se-sengene toma salib, ngowa'a Yahudi re ngowa'a Yahudi ua 'A sirimoi, re 'A sirimoi ananga ra Ma Jou'ongu Madutu. Sababu gena-ge ananga 'aḏi ma'u gugutu riwara.
49002017	Kristus 'o sapolo toma dungia di'a singadolo Habari Roanga ra ngini mangale dame gena-ge, bae ngowa'a Yahudi ua ga'a ma siḏa 'aḏi kiḏanga ra Ma Jou'ongu Madutu, bae ngowa'a Yahudi ga'a masebanga ra Ma Jou'ongu Madutu.
49002018	Dadi sababu Kristus, nange-ne ngene mo-moini: bae ngowa'a Yahudi, bae Yahudi ua, nyengara wo sapolo tananga Ḇaḇa. Gena-ge ri dadi sababu kuasa toma Ma Ngagara 'Ofi-'Ofi, pa'i rimoi ḇato, ga'a 'i riono ngene mo-moini.
49002019	Sababu gena-ge, 'au nga'ene ngini ga'a ngowa'a Yahudi ua ma tero sa'olo ngowa'a tagi-tagi ino, toma 'orasa nange-ne, so'o gena-ge riwara. Siḏibo ḏi'i, ngini reni dadi Ma Jou'ongu Madutu 'ai 'umata, re reni osama nyo-nyoimi ra Ma Jou'ongu Madutu 'ai ngitu re ngale.
49002020	Ngini ḏi'i ma tero sa'olo maḏi ga'a ngowa'a ya sifato toma wala ma bangini ma re'u. Bangini gena-ge ma tero sa'olo Yesus 'ai so-soma'a re nabi-nabi re bangini ma maḏi ma re'u i'a gena-ge Kristus Yesus.
49002021	Wala gena-ge 'i te'e sababu 'i simomi'i toma bangini ma maḏi ma re'u i'a, gena-ge Kristus Yesus ga'a 'A dogo lebe lamo'o i'a singadolo 'i dadi Ma Jou'ongu Madutu 'ai Wala ga'a 'i patasa di'a Unanga.
49002022	Sababu ninga 'ahu marimoi ra Kristus, ngini ḏi'i ni mamete'e reo ngowa'a lelegu, ni simomi'i sa'olo wala ḏu moi di'a Ma Jou'ongu Madutu. Wala gena-ge, Ma Ngagara 'Ofi-'Ofi 'i tegoro.
49003001	Ma sababu gena-ge ngoi, Paulus to manyiata di'a ngini. Ngoi to osama bui sababu to singadolo Habari Roanga ra ngini, ngowa'a Yahudi ua, sababu ngoi to munara di'a Kristus Yesus.
49003002	Tantu ḏua, ngini reni 'isene mangale Ma Jou'ongu Madutu ro siwatasa munara ra ngoi di'a to singadolo Habari Roanga ra ngini sababu Unanga 'ai mura re dadalara.
49003003	Ma Jou'ongu Madutu 'ai maksudu ga'a ma siḏa 'i rahasia, mada'a 'orasa nange-ne 'A sijumu re 'A siajele ra ngoi. Re gena-ge ga'a kiḏanga ua, ngoi ta lefo ḏua.
49003004	Wakutu ngini ni baca 'oru ga'a ngoi reta lefo, ngini ḏuanga i'a ni sahe mangale rahasia gena-ge, ma tero sa'olo ngoi ta sahe. Rahasia gena-ge mangale Kristus.
49003005	'Au nga'ene, rahasia gena-ge matengo mai ua ya sikanau toma manusia. Mada'a 'orasa nange-ne, Ma Ngagara 'Ofi-'Ofi ri sijumu toma nabi-nabi re Yesus 'ai so-soma'a ga'a Ma Jou'ongu Madutu ya'u cumutu ḏua.
49003006	Rahasia gena-ge so'o ne: Na'o ngowa'a Yahudi ua 'aḏi ngaku Habari Roanga, ananga gena-ge ḏi'i mamete'e reo ngowa'a Yahudi, ḏuanga i'a ya basono Ma Jou'ongu Madutu 'ai barakati ga'a 'ua re 'au wali moju 'O sidodahe ḏua di'a 'Ai 'umata. Re ngowa'a Yahudi ua gena-ge ḏi'i raḏi marimoi reo ngowa'a Yahudi re ananga mo-moini 'aḏi osama nyo-nyoimi ra Kristus Yesus 'ai lese. Sidogo ḏi'i, ngowa'a Yahudi ua gena-ge 'aḏi dawongo 'oru ḇato ga'a Ma Jou'ongu Madutu ro sijaji pasala ḏua di'a 'Ai 'umata sababu raḏi marimoi ra Kristus Yesus.
49003007	Ngoi reto dadi falalomu di'a singadolo Habari Roanga toma ngowa'a Yahudi ua, sababu Ma Jou'ongu Madutu 'ai mura re dadalara mamete'e Rai kuasa ga'a si'a'a tari lese.
49003008	Pa'i ngoi ḇato kari ijana ua ra Ma Jou'ongu Madutu 'ai 'umata mo-moini. Mada'a sababu Ma Jou'ongu Madutu 'ai mura re dadalara Unanga 'a siwatasa munara ra ngoi di'a to singadolo toma ngowa-ngowa'a Yahudi ua mangale 'Ai barakati ga'a kama moini ua sababu 'a Kristus.
49003009	Re Unanga ḏi'i 'o siwatasa munara ra ngoi di'a to sitarangi rahasia gena-ge. Dadi ngowa'a mo-moini ya waro ma duhu sa'olo Ma Jou'ongu Madutu 'a siḏagi 'Ai maksudu ma rahasia gena-ge ga'a 'ua re 'au wali moju matengo i'a mai ua 'a waro. Unanga gena-ge 'O sidadi diwanga re dungia re ma dara mo-moini.
49003010	Toma 'orasa nange-ne, Ma Jou'ongu Madutu 'ai maksudu gena-ge di'a 'A sijumu ma duhu lai repe mangale 'ai 'akala ma soro'unu toma roh-roh ma jira, ga'a 'i kuasa toma ngawa-ngawa. Dadi enanga gena-ge nyengara 'i oḏi'i 'oru ga'a Ma Jou'ongu Madutu ra si'a'a tai jama'ata.
49003011	Unanga ra si'a'a so'o gena-ge mete'e 'Ai maksudu ga'a Ri sitantukanga wakutu dungia 'i dadi nyangu. Nange-ne, Unanga 'a sitotomo 'ai maksudu sababu Kristus Yesus 'ai se-sengene, Unanga gena-ge nanga Jou.
49003012	Ngene ga'a rewo ngaku Kristus re marimoi ra Unanga ḏua, ngene sanga bebasa di'a wo masebanga ra Ma Jou'ongu Madutu, kananga mojongo ua.
49003013	Sababu gena-ge, ngoi to golo'o ra ngini awa ninga 'akala re sinyingara rapo'o sababu 'oru ga'a ngoi ta sanga ma sangisara re to osama bui. Sababu mo-moini gena-ge di'a ngini ninga la.
49003014	Sababu mo-moini gena-ge, ngoi to maḏipolono di'a to manyiata ra Ma Jou'ongu Madutu, nanga Ḇaḇa.
49003015	Unanga ga'a Ro dadi ngowa'a ngaku Yesus mo-moini manga Ḇaḇa. Re ananga gena-ge raḏi dadi 'Ai ngitu re ngale: bae toma soroga, bae toma dungia.
49003016	Ngoi to manyiata ra Ma Jou'ongu Madutu ga'a 'o tegoro toma mulia ma pari cua, re 'Ai barakati kama moini ua. Ngoi to manyiata to golo'o ra Unanga gena-ge mangale 'Ai Ngagara 'Ofi-'Ofi 'i site'e ngini ninga 'akala re sinyingara.
49003017	Ḏua 'a Kristus 'o tegoro tau-taunu ra ngini ninga 'akala re sinyingara sababu ninga ngo-ngaku. Ḏua ngini ninga 'ahu 'i romanga reo dadalara ma tero sa'olo ate ma utu'u 'i osama lai kiḏanga toma tana'a ma dara re ma tero ḏi'i sa'olo simomi'i wala toma bangini te-te'e ma re'u.
49003018	Ngoi to manyiata so'o gena-ge, la ngini mamete'e ra Unanga 'ai 'umata mo-moini, nga'unu ni basono Kristus 'ai dadalara lai lamo'o ra ngene: wa waro enanga ma giḏanga, ma roata, ma gau'u re ma ngido.
49003019	'Ai dadalara gena-ge ngene wa du-dumunu yoḏu'u renanga 'akala. Kalaha so'o gena, ngoi to golo'o ra Ma Jou'ongu Madutu mangale ngini ni basono Kristus 'ai dadalara. Dadi ngini ninga 'akala re sinyingara 'i romanga reo Kristus 'ai dadalara di'a ngini, ma tero sa'olo Ma Jou'ongu Madutu 'o romanga reo dadalara.
49003020	Ma Jou'ongu Madutu 'ai kuasa lai lamo'o ga'a 'i si'a'a ra ngene nanga 'akala re sinyingara ma dara. Sababu 'ai kuasa gena-ge, Unanga nyengara 'a si'a'a lebe lamo'o i'a reo 'oru ngene nga'unu wa fikiri re wo golo'o ra Unanga.
49003021	Ino ngene mo-moini ga'a ngowa'a ngaku Yesus, wo silamo'o re siḏubuso Ma Jou'ongu Madutu nange-ne re si'a kasingado-ngadolo i'a, sababu ngene rewo marimoi ra Kristus Yesus. 'Amin.
49004001	Sababu gena-ge, ngoi -- ga'a to osama bui sababu 'ari munara di'a Ma Jou'ongu Madutu -- to golo'o mode-mode'e ra ngini mangale ninga 'ahu balasu 'i patasa sa'olo ngowa'a ga'a Ma Jou'ongu Madutu ro 'aro'o di'a dadi 'Ai ngowa-ngowa'a masiretene.
49004002	Ngini balasu ni maholo ninga 'akala re sinyingara, 'akala re sinyingara mereoso, pake 'akala ḇanyo, ni manahana ninga diri sababu ninga dadalara di'a ngowa'a lelegu, wakutu manga de'oso re ḏegoro 'i ma'u rapu ra ngini.
49004003	Ma Ngagara 'Ofi-'Ofi ri sirimoi ngini, dadi ngini balasu ni makutale mode-mode'e di'a ni 'ahu toma dame, la ni 'ahu marimoi tau-taunu.
49004004	Ngene mo-moini ga'a ngowa'a ngaku Yesus ma tero sa'olo lese rimoi re pa'i Ma Ngagara 'Ofi-'Ofi rimoi ḇato 'i tegoro tananga 'akala re sinyingara. So'o gena ḏi'i, ngene renanga ngo-nganono pa'i rimoi ḏi'i, sababu Ma Jou'ongu Madutu ro 'aro'o ngene wo dadi 'Ai 'umata.
49004005	Ma Jou pa'i matengo ḇato, nanga ngo-ngaku rimoi, sanga baptis toma lomanga ma tero,
49004006	re Ma Jou'ongu Madutu pa'i matengo ḇato 'O dadi Ḇaḇa di'a ngowa'a ngaku Yesus mo-moini. Unanga rai kuasa 'O parenta mo-moini, 'O munara toma 'ori i'a mo-moini re 'O tegoro taninga 'akala re sinyingara mo-moini ga'a ngowa'a ngaku Yesus.
49004007	Mada'a ngene matengo re matengo wo dawongo cocatu ma tero ua di'a wo 'a'a Ma Jou'ongu Madutu 'ai munara 'i mete'e 'oru ga'a Kristus 'O siwatasa ḏua.
49004008	Sababu gena-ge, toma Boku 'Ofi-'Ofi ma dara 'i silefo so'o ne: “Wakutu Unanga 'o pere toma ngi'i lai kau'u, 'O gasa dawana manga repe. Re Unanga 'o pula'a cocatu-cocatu toma manusia.”
49004009	Nah na'o wo aje, “Unanga 'o pere,” gena-ge ma ngale Unanga ro 'uci ḏua ngadolo toma ngi'i dau 'aḏu. Gena-ge ma ngale toma dungia nena-ne.
49004010	Re Unanga ga'a ro 'uci ḏua, Unanga gena-ge ḏi'i ga'a ro pere lebe kau'u reo diwanga, la Unanga 'o parenta 'ori i'a mo-moini.
49004011	Unanga gena-ge, “ 'O pula'a cocatu toma manusia,” la 'age rema ngowa'a 'aḏi dadi Yesus 'ai so-soma'a, 'age rema ngowa'a 'aḏi dadi nabi, 'age rema ngowa'a ga'a 'aḏi singadolo Habari Roanga, re guru-guru ga'a 'aḏi doto'o ngowa'a ngaku Yesus.
49004012	Unanga 'o 'a'a so'o gena-ge, la Ma Jou'ongu Madutu 'ai 'umata kama kuranga ua di'a nga'unu munara ra Ma Jou'ongu Madutu re site'e jama'ata ga'a ma tero sa'olo Kristus 'ai lese.
49004013	Ma duhu so'o gena-ge, ngene mo-moini wo dadi rimoi sababu nanga ngo-ngaku marimoi re nanga wo-waro 'i ma tero mangale Ma Jou'ongu Madutu 'ai Ngowa'a Nau'u. Dadi, ngene ḏuanga i'a wo dadi bi-biri'i, ga'a lebe ti'ara lebe dogo tiai, singadolo ngene wo dadi ma tero sa'olo Kristus.
49004014	Dadi ngene sa'olo ngowa 'olo riwara: Ngowa'a sa-sakala 'aḏi sihaga ngene yoḏu'u re ḏi'i ngene wo ngaku ua do-doto'o sa-sakala. Dadi ngene ma tero ua sa'olo kapala ga'a 'i tagi i'a ino, wakutu sanga baoso bolo karawiana lai siḏi.
49004015	Siḏibo ḏi'i, ngene balasu kanau renanga 'akala re sinyingara 'i romanga reo dadalara mangale 'ori i'a ga'a banari. Dadi toma 'ori i'a mo-moini, ngene wo 'a'a lebe ti'ara lebe tiai, singadolo ngene wo dadi ma tero sa'olo Kristus. Unanga gena-ge ma tero sa'olo nanga sae'e.
49004016	Dadi sababu ngene ma tero sa'olo 'Ai lese, Unanga 'a sirimoi 'Ai 'umata mo-moini ma tero sa'olo nguḏoto 'i marimoi toma lese. Na'o bageanga-bageanga toma lese 'i munara masiretene, tantu ḏua lese 'i ramasa re 'i dadi te'e. Gena-ge ma tero sa'olo Kristus 'ai lese, 'Ai Jama'ata. Re matengo re matengo manga ngo-ngaku lebe dogo re ganapu ma'u dadalara, na'o ananga gena-ge 'aḏi 'a'a munara masiretene.
49004017	Sababu gena-ge, ngoi to kanau re to mate'e reo Ma Jou'ongu Madutu 'ai kuasa: Awa ni 'ahu ma tero sa'olo ngowa'a 'aḏi nana'o Ma Jou'ongu Madutu ua, re ga'a ninga fikirana ma faeda 'i cua.
49004018	Ananga gena-ge manga fikirana 'i hafu-hafu re manga 'akala re sinyingara lai te'e. Sababu gena-ge, ananga ya nana'o ceka'a i'a mai ua mangale Ma Jou'ongu Madutu, re ḏi'i ananga ya dawongo ua 'ahu ga'a Ma Jou'ongu Madutu nyengara 'o pula'a ra ananga.
49004019	Ananga kamanga mara'a riwara, singadolo 'aḏi su-sudala mete'e manga lese ma nyafusu re 'aḏi 'ahu toma su-sudala ma dara 'i mete'e manga 'akala ma mau-mau.
49004020	Mada'a Kristus 'o doto'o ngini ua mangale de'oso re ḏegoro so'o gena-ge.
49004021	Ngoi ta waro mode-mode'e mangale ngini reni 'isene mangale Kristus. Re sababu ngini ni marimoi ra Unanga gena-ge, ngini reni sanga do-doto'o banari mangale Kristus:
49004022	Ngini reni dawongo do-doto'o mangale ngini ni upa'a ninga de'oso re ḏegoro ma jira ga'a ni mete'e duhu ma siḏa rema nyafusu mo-moini ga'a 'i sijira re 'i sihaga ngini.
49004023	Ngini reni dawongo do-doto'o mangale ngini balasu ni sipula'a ninga fikirana ra Ma Jou'ongu Madutu, la 'A singali reo fikirana su-sungi.
49004024	Re ngini reni dawongo do-doto'o ḏi'i mangale ngini balasu ninga 'ahu ma tero sa'olo manusia su-sungi ga'a Ma Jou'ongu Madutu ro si'a'a: Ngini balasu ni mete'e Unanga 'ai de'oso re ḏegoro ga'a ma banari, boloto re 'ofi-'ofi.
49004025	Sababu gena-ge, ioronongoḏu ngo-ngaku rimoi, awa ni sa-sakala. Siḏibo ḏi'i, ngini ni kanau balasu ba-banari matengo re matengo, sababu ngene mo-moini wo dadi bageanga-bageanga ra Kristus 'ai lese.
49004026	Awa ngini ni ruta, singadolo 'i dadi ḏosa. Re awa ni ruta singadolo wangere 'i jala,
49004027	la awa ngini ni pula'a donga rimoi toma 'Iblisi di'a 'i sigasa ngini toma ḏosa.
49004028	Ngowa'a to-tori'i, ni tori'i rawara. Siḏibo ḏi'i, ngini balasu ni munara reninga galasau'u ma duduala, la ni sanga ngo-ngoromo di'a sibalangu toma ngowa'a ma dinga'unu ua.
49004029	Awa ni kanau demo ma jira, mada'a balasu ni kanau demo toma ngowa-ngowa'a lelegu mete'e manga paralu: demo-demo ga'a sigasa ri-riono re site'e manga 'akala re sinyingara, la na'o ngowa'a ya 'isene demo-demo gena-ge 'i sigasa ananga toma la-la ma dara.
49004030	Awa ninga de'oso re ḏegoro si'a'a Ma Ngagara 'Ofi-'Ofi 'i garura, sababu Ma Jou'ongu Madutu ro pula'a Enanga gena-ge ra ngene. 'Elingi: Enanga gena-ge 'i dadi nana'o rimoi di'a ngini reni osama nyo-nyoimi ra Unanga 'ai 'umata singadolo enanga ma 'orasa Yesus ḏuanga i'a 'o sapolo moju di'a 'O sibebasa ngini toma dungia ma jira nena-ne.
49004031	Singi-ngiranga 'akala re sinyingara ma mamaḏi mo-moini. Ni porata re ni ruta awa, ni tolabe awa, ni do-doana awa, ni ma'u emono awa, bolo 'akala ma sanga 'i daene 'akala ua awa.
49004032	Siḏibo ḏi'i, ngini balasu ninga 'akala re sinyingara lai rousu, ni ma'u dadalara re ma'u si'apongo matengo re matengo, ma tero sa'olo Ma Jou'ongu Madutu 'o singi-ngiranga ninga ḏosa sababu ni marimoi ra Kristus.
49005001	Ngini Ma Jou'ongu Madutu 'ai ngowa-ngowa'a ga'a 'a dadalara. Sababu gena-ge, ngini balasu ni cuḏuḏu'u 'Ai de'oso re ḏegoro.
49005002	Taninga 'ahu ma dara balasu romanga reo dadalara, ma tero sa'olo Kristus ḏi'i 'O dadalara ngene. Unanga 'ai lese 'a sidoa'a sa'olo jou-jou di'a ngene sa'olo jou-jou rimoi ga'a ma bounu lai sa'i re sisanangi Ma Jou'ongu Madutu 'ai 'akala re sinyingara.
49005003	Ngini Ma Jou'ongu Madutu 'ai 'umata. Sababu gena-ge: Tinikai bolo sudala awa, da-danata awa sababu 'ahu ma duhu so'o gena-ge 'i patasa ua di'a ngini, Unanga 'ai 'umata. Mo-moini gena-ge awa 'age taninga sigolona singadolo toma ngowa-ngowa'a lelegu 'i osama 'akala ua, ninga 'ahu ma duhu so'o gena-ge.
49005004	Patasa ua ḏi'i, ngini ni kanau demo-demo ma cafarune, ma faeda 'i cua, masipaḏala'a. Siḏibo ḏi'i, ngini balasu ni sibere ie murasa ma la ra Ma Jou'ongu Madutu.
49005005	Ni tailako la-la ino: Ngowa'a ga'a su-sudala, 'a'a tinikai bolo da-danata ma tero sa'olo ngowa'a ga'a 'aḏi silamo'o re siḏubuso jou'ongu ma somoara. Sababu gena-ge, ngowa'a so'o gena-ge 'aḏi sanga warisi ua ra Kristus re ra Ma Jou'ongu Madutu 'ai Pareta ma dara.
49005006	Awa ngini ngowa'a nu'u sihaga reo ngowa-ngowa'a manga demo ma faeda 'i cua. Ananga gena-ge 'aḏi kanau 'o ḏosa ua mo-moini so'o ne: su-sudala, tinikai, da-danata. Ḏuanga i'a, ngowa'a gena-ge ga'a mete'e ua Ma Jou'ongu Madutu 'ai 'akala ma mau, 'aḏi sibaolo Unanga 'ai borata.
49005007	Sababu gena-ge, awa ngini ni maḏagilomu reo ngowa-ngowa'a ga'a manga 'ahu ma duhu so'o gena-ge.
49005008	'Au nga'ene, ngini ni 'ahu toma hafu-hafu, dadi ngini madiga'a so'o gena. Mada'a 'orasa nange-ne, ngini reni dadi Ma Jou 'ai 'umata, dadi ngini reni tegoro toma tarangi ma dara. Sababu gena-ge, ngini balasu 'ahu toma tarangi tau-taunu.
49005009	Sababu na'o ngini ni 'ahu toma tarangi gena-ge, ngini ḏuanga i'a madaga'a 'ori i'a la-la mo-moini re ninga de'oso re ḏegoro 'i boloto re banari ra Ma Jou'ongu Madutu 'ai momina.
49005010	Ni makutale ni madaga'a 'oru ḇato ga'a sisanangi Ma Jou'ongu Madutu 'ai 'akala re sinyingara.
49005011	Awa ni madaga'a 'ori i'a ma faeda 'i cua, sa'olo ngowa'a 'aḏi 'ahu toma hafu-hafu ma dara. Siḏibo ḏi'i, ngini balasu ni sitaḇela'a i'a ananga manga duhu ma jira.
49005012	Na'o ngene wo sijarita mangale manga duhu ma faja ga'a ananga gena-ge 'aḏi si'a'a 'aḏi masigo-gogoro, ngene basono wo mara'a.
49005013	Mada'a na'o ngini ni sitaḇela'a i'a manga duhu ma faja, gena-ge ma tero sa'olo ni tagala lapuru toma hafu-hafu. Ḏua ngowa'a ya oḏi'i re 'aḏi 'a'a rawara duhu gena-ge,
49005014	kara ngowa'a gena-ge 'aḏi 'ahu toma tarangi sababu 'o tarangi. Ma sababu gena-ge, ngowa'a 'aḏi kanau, “Momi'i, ngana ga'a no otu re dadunu no 'ahu moju toma ngowa'a senge-sengene ma sigolona. Ḏua Kristus 'ai cahaya ḏuanga i'a 'age ra ngana.”
49005015	Sababu gena-ge, ni tailako la-la ino ninga 'ahu ma duhu. Awa ninga 'ahu ma tero sa'olo ngowa'a haga, mada'a 'ahu ma tero sa'olo ngowa'a manga 'akala soro'unu.
49005016	Na'o reni sanga donga, ni pake la-la donga gena-ge, sababu 'orasa nange-ne 'orasa ma jira.
49005017	Sababu gena-ge, awa ni dadi sa'olo ngowa'a haga, mada'a ni disa waro Ma Jou'ongu Madutu 'ai 'akala ma mau.
49005018	Gena-ge: Awa ni ka'e singadolo ni 'etolo, sababu na'o reni 'etolo ni waro diri riwara. Siḏibo ḏi'i, ngini balasu ni sidoa'a ninga 'ahu toma Ngagara 'Ofi-'Ofi, la nu'u ḏegoro:
49005019	Ni pake mazmur, nyanyi Rohani re puji-pujiana di'a ni puji re silamo'o Ma Jou'ongu Madutu, la ni site'e matengo re matengo ninga ngo-ngaku. Ni manyanyi reninga 'akala re sinyingara mode-mode'e ra Ma Jou'ongu Madutu.
49005020	Ni sibere ie murasa ma la tau-taunu ra Ma Jou'ongu Madutu, nanga Ḇaḇa, di'a 'ori i'a mo-moini, sababu ngini ni marimoi rananga Jou Yesus Kristus.
49005021	Ni ma'u ta'aloko matengo re matengo, la ngini ni silamo'o Kristus:
49005022	Were'a balasu ni ta'aloko taninga nau'u, ma tero sa'olo ni ta'aloko ra Ma Jou.
49005023	Nau'u 'o dadi sae'e tai were'a, ma tero ḇato sa'olo Kristus 'o dadi sae'e Tai jama'ata. Re Unanga masiretene 'a sisalamata ngowa-ngowa'a ngaku Unanga; ananga gena-ge ga'a ma tero sa'olo bageanga-bageanga Tai lese.
49005024	Ma tero sa'olo jama'ata ta'aloko ra Kristus, so'o gena ḏi'i toma 'oru ḇato were'a balasu ta'aloko tami nau'u.
49005025	Nau'u balasu ni dadalara ninga were'a ma tero sa'olo Kristus 'o dadalara 'Ai jama'ata, singadolo 'A sidoa'a 'Ai diri di'a ngowa'a 'U sisengene, la 'O sisalamata 'Ai jama'ata
49005026	Kristus 'o 'a'a so'o gena, la Unanga 'a sidadi ngene 'Ai 'umata. Unanga gena-ge ro si'ofi 'Ai jama'ata reo 'Ai do-doto'o re ḇanyo na'o wo sanga baptis.
49005027	Unanga 'o 'a'a gena-ge, la 'Ai jama'ata nyengara talaḏi ra Unanga 'ai biono sa'olo 'ofi-'ofi kamanga ḏosa ua; ma tero sa'olo mosolese mo madiai ro-rousu mo totoma 'ami tubaie di'a mo molo'ara.
49005028	So'o gena ḏi'i, nau'u balasu ni dadalara ninga were'a ma tero sa'olo ni dadalara ninga lese masiretene. Unanga ga'a 'a dadalara 'ai were'a, ma duhu gena-ge unanga 'a dadalara 'ai lese masiretene ḏi'i,
49005029	sababu matengo i'a mai ua 'a emono 'ai diri masiretene! Siḏibo ḏi'i unanga 'a kalesanga re 'a jaga, ma tero sa'olo Kristus 'a palihara re 'A jaga 'Ai jama'ata,
49005030	sababu ngene wo dadi bageanga-bageanga ra Unanga 'ai lese.
49005031	Toma Boku 'Ofi-'Ofi 'i silefo so'o ne: “Sababu gena-ge, na-nau'u matengo ḏuanga i'a 'a sisoi'i tala 'ai ḇaḇa re ngina, di'a 'o marimoi tai were'a re ananga nga muḏiḏi raḏi dadi rimoi.”
49005032	Bu-bula'a gena-ge, enanga ma maksudu lai ngido. Mada'a ngoi ta site-tero sa'olo nau'u re were'a ma tero sa'olo Kristus re 'Ai jama'ata.
49005033	Kalaha so'o gena, bu-bula'a gena-ge di'a ngini ḏi'i: Nau'u balasu 'o dadalara 'ai were'a ma tero sa'olo unanga 'o dadalara 'ai lese re were'a balasu mo silamo'o 'ami nau'u.
49006001	Ngini, ngowa 'olo-ngowa 'olo, sababu ngini ni marimoi ra Ma Jou, ngini balasu ni 'isene ninga ḇaḇa re ngina, sababu balasu ni si'a'a so'o gena-ge ga'a banari ra Ma Jou'ongu Madutu 'ai momina.
49006002	Toma Boku 'Ofi-'Ofi 'i silefo parenta so'o ne: “Silamo'o ninga ḇaḇa re ngina.” Parenta gena-ge Ma Jou'ongu Madutu 'ai parenta ma mulaingi rema jaji:
49006003	“Na'o ni silamo'o ninga ḇaḇa re ngina, ninga 'ahu lai rousu re ninga 'umuru 'i kiḏanga toma dungia nena-ne.”
49006004	Ioronongoḏu ngo-ngaku rimoi ga'a ni dadi ḇaḇa, awa ngini ninga ga'a 'i kasara taninga ngowa 'olo-ngowa 'olo, la ananga nu'u duruta awa. Siḏibo ḏi'i, ngini ni kalesanga re ni doto'o ninga ngowa 'olo ga'a mete'e Ma Jou 'ai do-doto'o.
49006005	Ioronongoḏu ngo-ngaku rimoi ga'a ni dadi budaka, ni mete'e ninga tuanga toma dungia nena-ne, re nu silamo'o reninga 'akala re sinyingara mode-mode'e sa'olo ni sidodai ra Kristus masiretene.
49006006	Awa pa'i ni sidodai, wakutu tai biono ḇato, la ni sanga sitoro. Siḏibo ḏi'i, ni sidodai sa'olo 'a Kristus 'ai budaka ga'a mete'e Ma Jou'ongu Madutu 'ai 'akala ma mau reninga 'akala re sinyingara mode-mode'e.
49006007	Ngini ngowa'a budaka, munara 'oru ḇato ngini na sidodai balasu ni munara reninga 'akala re sinyingara sa-sanangi, ma tero sa'olo ni munara di'a Ma Jou, awa pa'i toma manusia ḇato.
49006008	Bae ngowa'a budaka, bae ngowa'a bebasa, ngini nyengara ni waro mangale Ma Jou ḏuanga i'a 'O pula'a ngogele na'o ngene wo munara la-la.
49006009	Ngini tuanga-tuanga ḏi'i, ninga go-gasa balasu rousu taninga budaka-budaka, awa ni simojo-mojongo ananga. 'Elingi, ngini re ninga budaka-budaka, ninga Tuanga pa'i matengo ḇato. Unanga gena-ge Ma Jou'ongu Madutu toma soroga, re Unanga gena-ge 'o pa'ala kaci moi ua.
49006010	Ma ḏo-ḏogumu, ngini balasu ni dadi te'e reo de-de'e ga'a na sanga ra Ma Jou Yesus 'ai kuasa, sababu ngini marimoi ra Unanga.
49006011	Ni pake mo-moini dare parangi ga'a Ma Jou'ongu Madutu ro pula'a ra ngini, la nga'unu ni lawana 'o 'Iblisi ma bo-baja.
49006012	Nange-ne, ngene wo lawana manusia ua, mada'a wo lawana roh-roh ma jira ma repe 'i kuasa toma dungia hafu-hafu re toma ngawa-ngawa.
49006013	Sababu gena-ge, nange-ne balasu ni pake Ma Jou'ongu Madutu 'ai dare 'i ti-tiai. Dadi wakutu 'orasa ma jira 'i ngadolo, ngini nga'unu ni matahana taninga lawana, ma tero sa'olo sordado matahana tamanga lawana. Re ḏi'i wakutu parangi ma ḏo-ḏogumu, ngini ninga ngo-ngaku 'i te'oso ogo-ogoro kama elala ua, sababu ni pake Ma Jou'ongu Madutu 'ai dare 'i ti-tiai.
49006014	Sababu gena-ge, balasu ni ḏu-ḏuanga ḏua ni matahana toma 'Iblisi re roh-roh ma jira ga'a ninga lawana-lawana, ma tero sa'olo sordado. Ngini balasu ni mete'e ba-banari tau-taunu ra Ma Jou'ongu Madutu. Gena-ge 'i ma tero sa'olo sordado 'o mapake 'ai golona ma bi-biri'u ga'a 'a piri'u tai golona 'a sinamoto. Re ḏi'i ngini ninga de'oso re ḏegoro balasu 'i boloto 'i ma tero sa'olo sordado 'o mapake 'ai baju ḇesi di'a sidaku 'ai katere.
49006015	Ngini balasu ni ḏu-ḏuanga ḏua di'a singadolo Habari Roanga ga'a 'i sigasa dame ra Ma Jou'ongu Madutu tala. Gena-ge 'i ma tero sa'olo sordado manga capato.
49006016	Sidogo ḏi'i, toma 'orasa 'oru ḇato, ngini balasu ni macako'o namo-namoto taninga ngo-ngaku ra Ma Jou'ongu Madutu. Ninga ngo-ngaku gena-ge 'i ma tero sa'olo sordado manga tai-taini ga'a ni pake di'a ni sorumu 'o 'Iblisi ma ngami ma doto 'i leja-lejanga.
49006017	Ma Jou'ongu Madutu 'ai salamata ga'a na dawongo, gena-ge 'i ma tero sa'olo sordado manga capeo waja. Re Ma Jou'ongu Madutu 'ai demo ga'a 'Ai Ngagara 'Ofi-'Ofi 'i pula'a, gena-ge 'i ma tero sa'olo sordado manga samaranga.
49006018	Toma ngi'i le'a ḇato re toma donga mo-moini, ngini balasu ni manyiata re ni golo'o tau-taunu reo ri-riono toma Ngagara 'Ofi-'Ofi. Wakutu ngini ni manyiata balasu ni ma'istiari, re ni manyiata tau-taunu di'a Ma Jou'ongu Madutu 'ai 'umata mo-moini.
49006019	Re ngini ni manyiata di'a ngoi ḏi'i, la wakutu ngoi to kanau, Ma Jou'ongu Madutu 'o pula'a demo-demo 'i rapu ua. Dadi ngoi nyengara to sitarangi mangale Habari Roanga ma rahasia kama mojongo ua.
49006020	Sababu Habari Roanga gena-ge, ngoi to dadi Kristus 'ai 'utusana re nange-ne ngoi to osama bui. Dadi ni manyiata di'a ngoi ḏi'i, la ngoi to singadolo Habari Roanga, re ma duhu sa'olo ngoi balasu ta singadolo, kama mojongo ua.
49006021	Tikhikus nanga ioronongoḏu matengo ngo-ngaku rimoi, unanga 'o munara cufala sa'olo falalomu di'a Ma Jou'ongu Madutu. Ngoi reto siajele mo-moini ra unanga, la ngini ḏuanga i'a ni waro habari mangale ngoi re 'ari munara.
49006022	Ngoi to siḏingoto unanga ra ngini, la unanga 'o singadolo minga habari. Dadi ngini ninga 'akala re sinyingara 'i elala ua.
49006023	Ioronongoḏu ngo-ngaku rimoi, ngoi to golo'o ra Ma Jou'ongu Madutu, nanga Ḇaḇa, re Ma Jou Yesus Kristus, la pula'a dame ra ngini. Re ngoi to golo'o ḏi'i, la ngini ni ma'u dadalara re ni ngaku Kristus mode-mode'e.
49006024	Ngoi to golo'o ra Ma Jou'ongu Madutu, la 'O sibarakati ngene mo-moini ga'a wo dadalara nanga Jou Yesus Kristus renanga dadalara kama sora ua.
50001001	Surata ne ra ngoi Paulus, re Timotius ḏi'i, ngomi ga'a ta Kristus Yesus ma tero sa'olo 'Ai budaka. Ngomi mi siḏingoto surata nena-ne ra ngini ioronongoḏu ngo-ngaku rimoi mo-moini ga'a ni tegoro toma limau Filipi re reni marimoi ra Kristus Yesus, sidogo ḏi'i ioronongoḏu ngo-ngaku rimoi ga'a jama'ata ma bi-biri'i re jama'ata ma ri-riono:
50001002	Ngomi mi golo'o ra Ma Jou'ongu Madutu nanga Ḇaḇa re Ma Jou Yesus Kristus di'a 'aḏi pula'a mura re dadalara re 'aḏi pula'a dame ḏi'i ra ngini mo-moini.
50001003	Wakutu ngoi to si'elingi ie ngini, ngoi to sibere ie murasa ma la tari Jou'ongu Madutu.
50001004	Re toma 'orasa 'oru ḇato ngoi to manyiata di'a 'ari ioronongoḏu ngo-ngaku rimoi ngini mo-moini, ngoi to manyiata tau-taunu rari 'akala re sinyingara ma roanga.
50001005	Ngoi to sibere ie 'ari murasa ma la ra Ma Jou'ongu Madutu, sababu toma mulaingi i'a moju singadolo nange-ne, ngini reni riono ngoi tau-taunu di'a sirera re siwalata Habari Roanga.
50001006	Ma Jou'ongu Madutu masiretene 'o mulaingi munara taninga sigolona. Re ngoi to ngaku mode-mode'e Ma Jou'ongu Madutu 'a siturusu munara la-la gena-ge singadolo siḏuanga toma wangere Kristus Yesus dadunu 'o sapolo moju.
50001007	Tero mode'e ngoi to basono maroanga ra ngini mo-moini. Sababu bae ngoi toma bui, bolo talaḏi toma juruhakimi di'a ngoi to sitarangi mangale i'a sa'olo ngoi to singadolo Habari Roanga re to sijumu habari gena-ge 'i banari, ngini mo-moini ni riono ngoi di'a to siḏagi 'ari munara ga'a Ma Jou'ongu Madutu 'o pula'a ra ngoi sababu 'Ai mura re dadalara. Sababu gena-ge, ngini ni tegoro tari 'akala re sinyingara ma dara.
50001008	Ma Jou'ongu Madutu 'a waro mangale ngoi to mau masala di'a to ma'u sanga ngini moju, sababu ngoi to dadalara ngini ma tero sa'olo Kristus Yesus masiretene 'o dadalara ngini.
50001009	Nena-ne 'ari go-golo'o ra Ma Jou'ongu Madutu di'a ngini: Mangale Unanga gena-ge lebe madogo-dogo ninga dadalara re 'O pula'a wo-waro re 'akala soro'unu ra ngini di'a sinyanyasele dadalara gena-ge.
50001010	Ngoi 'ari go-golo'o so'o gena-ge, la ngini ni pili 'ori i'a ma la-la re ninga 'ahu 'i 'ofi-'ofi re kama sala ua singadolo toma wangere Kristus dadunu 'o sapolo moju.
50001011	Re ḏi'i mangale ninga 'ahu ma duhu enanga 'i romanga reo de'oso re ḏegoro ma la-la ga'a pa'i sababu Yesus Kristus masiretene 'ai kuasa ḇato. Dadi ngowa'a ḏuanga i'a 'aḏi simulia re 'aḏi puji re silamo'o Ma Jou'ongu Madutu.
50001012	Ioronongoḏu ngo-ngaku rimoi, ngoi to mau ngini ni waro mangale 'oru ga'a 'i dadi ḏua ra ngoi, gena-ge si'a'a ngowa'a lebe repe ya 'isene Habari Roanga ga'a ngoi ta singadolo.
50001013	Dadi Kadato ma ja-jaga mo-moini re ngowa-ngowa'a lelegu manga repe ya waro mangale ngoi to osama bui sababu ngoi 'ari munara di'a Kristus.
50001014	Re ḏi'i sababu ngoi to osama bui, ngowa'a repe raḏi ngaku Yesus toma limau gena-ge ananga lebe repe manga ngo-ngaku lebe te'e, singadolo ananga ganapu nau'u di'a singadolo Ma Jou'ongu Madutu 'ai demo kamanga mojongo ua.
50001015	Tantu ḏua, 'age mamuni'a tamanga sigolona ananga ya singadolo mangale Kristus sababu manga 'akala ma go-goḏi re 'aḏi mau lawana ngoi. Mada'a 'age ma lelegu ananga 'aḏi singadolo remanga 'ulungu 'ofi-'ofi.
50001016	Ngowa'a gena-ge 'aḏi singadolo mangale Kristus sababu manga dadalara. Re ḏi'i sababu ananga ya waro mangale Ma Jou'ongu Madutu 'o siwatasa ngoi 'ane toma bui di'a to sibukiti mangale Habari Roanga gena-ge 'i banari.
50001017	Mada'a 'age rema ngowa'a lelegu, ananga singadolo mangale Kristus remanga 'ulungu ma jira, la ngowa-ngowa'a pa'i 'aḏi mete'e ananga ḇato. Re wakutu ananga 'aḏi 'a'a so'o gena-ge, ananga 'aḏi fikiri lebe ya dogo 'ari sangisara toma bui.
50001018	Mada'a ananga gena-ge 'aḏi rapu: 'Oru ua ra ngoi! Bae ya si'a'a remanga 'ulungu 'ofi-'ofi bolo ya si'a'a remanga 'ulungu ma jira ra ngoi. Enanga lebe la-lamo'o i'a ngowa'a 'aḏi singadolo mangale Kristus. Sababu gena-ge, nange-ne ngoi to maroanga re ḏuanga i'a to maroanga tau-taunu.
50001019	Sababu ngoi ta waro mangale ngoi ḏuanga i'a to sanga salamata sababu ngini ni manyiata di'a ngoi; re sababu ḏi'i ri-riono toma Ngagara 'Ofi-'Ofi ga'a ra Yesus Kristus.
50001020	'Oru ga'a ngoi to nyafusu re to masingano-nganono mode-mode'e mangale soi moi i'a mai ua, ngoi ḏuanga i'a to simara'a Yesus 'ai lomanga sababu 'ari munara. Siḏibo ḏi'i, ngoi lato nau'u di'a to kanau kama mojongo ua. Dadi ma tero sa'olo ngoi to si'a'a toma mulaingi singadolo 'orasa nange-ne, ngoi ḏuanga i'a to silamo'o Kristus tau-taunu, bae 'i sijumu tari 'ahu ma duhu bolo tari sengene ma duhu.
50001021	Sababu di'a ngoi, ngoi 'ari 'ahu pa'i to silamo'o Kristus; na'o to sengene, ngoi to bara'utungu: Ngoi to mame-mete'e mode-mode'e ra Kristus!
50001022	Mada'a na'o ngoi to 'ahu moju toma dungia nena-ne, ngoi to munara rema faeda. Dadi ngoi ta waro ua le'a ngoi balasu ta pili: 'Ahu bolo sengene?!
50001023	Ngoi nga'unu ua ta sitantukanga le'a 'i rousu: Ngoi to nyafusu madutu to sisoi'i tala dungia nena-ne di'a to tagi to mamete'e ra Kristus sababu gena-ge lebe la.
50001024	Mada'a lebe la-lamo'o i'a di'a ngini, ngoi to 'ahu moju toma dungia nena-ne.
50001025	Sababu gena-ge, tantu ḏua ngoi ta waro, ngoi to 'ahu moju re 'age taninga sigolona, 'ari ioronongoḏu ngo-ngaku rimoi mo-moini. Dadi nga'unu tini riono ngini singadolo ngini lebe maroanga re ninga ngo-ngaku ra Ma Jou lebe te'e i'a.
50001026	Dadi, wakutu ngoi to maḏibo i'a ra ngini, ngini ni basono lebe sanangi re lebe ni maroanga sababu Kristus Yesus 'o sigasa i'a ngoi ra ngini moju.
50001027	'Orasa nange-ne, lebe la-lamo'o i'a ngini ninga 'ahu ma duhu balasu 'i patasa di'a ngowa'a ga'a 'aḏi mete'e Habari Roanga mangale Kristus gena-ge. Dadi, bae ngoi to ma'u sanga moju bolo sanga riwara ra ngini, ngoi ḏuanga i'a ta 'isene mangale ngini ni marimoi. Re ḏi'i ngini ni marimoi taninga munara di'a ni sibukiti mangale Habari Roanga gena-ge 'i banari, dadi ngowa-ngowa'a ḏuanga i'a ya ngaku.
50001028	Ni mojongo ceka'a i'a mai awa taninga lawana. Gena-ge 'i dadi didina'o ra ananga mangale ḏuanga i'a Ma Jou'ongu Madutu 'o sihukumu ananga. Mada'a ngini Ma Jou'ongu Madutu masiretene nu sisalamata.
50001029	Sababu Ma Jou'ongu Madutu ro sibarakati ngini, la ngini nga'unu ni ngaku Kristus, re ḏi'i Unanga ro cumutu ngini di'a ni basono sangisara sababu ni ngaku Unanga.
50001030	'Orasa nange-ne, ngini ḏi'i ni sanga sangisara ma tero sa'olo ngoi reta sanga ga'a ngini reni oḏi'i ḏua. Re ma tero ḏi'i sa'olo ngini na 'isene mangale ngoi ta sanga toma 'orasa nange-ne.
50002001	Ngoi reto waro ngini ninga ngo-ngaku 'i te'e sababu ni marimoi ra Kristus! Ngini ni sanga hiburu sababu Kristus 'o dadalara ngini. Ma Ngagara 'Ofi-'Ofi 'i babata re 'i marimoi ra ngini singadolo ngini ma'u dadalara matengo re matengo.
50002002	Sababu mo-moini gena-ge, la ngini ni sitiai 'ari roanga, ngoi to golo'o ngini ni 'a'a so'o ne: Ngini ninga 'ahu ma'u 'aro'o la matengo re matengo, ni sirimoi ninga dadalara matengo re matengo, ni sirimoi ninga putusanga re ni sirimoi ninga maksudu.
50002003	Awa ngini ni 'a'a 'ori i'a, la ngini ni mau dadi ngowa'a la-lamo'o, bolo la ngini nyengara ni matoro. Siḏibo ḏi'i, ngini matengo re matengo balasu ni siholo ninga 'akala re sinyingara re ni fikiri ngowa-ngowa'a lelegu lebe la-lamo'o i'a ra ngini.
50002004	Awa pa'i singa'unu ninga diri masiretene, mada'a ngini balasu ni oḏi'i ngowa-ngowa'a lelegu manga ngadolo ua ḏi'i.
50002005	Ngini ninga 'akala re sinyingara balasu ma tero sa'olo Kristus Yesus 'ai 'akala re sinyingara:
50002006	Yesus ma tero ra Ma Jou'ongu Madutu, mada'a 'Ai ḏe-ḏegoro gena-ge, Yesus 'o matahana ua.
50002007	Mada'a Unanga 'a sieanga, di'a sanga ḏe-ḏegoro sa'olo budaka matengo re Unanga 'o dadi sa'olo manusia, re 'Ai rupa wa oḏi'i i'a ma tero sa'olo manusia.
50002008	Unanga 'o maholo 'Ai diri, re 'O 'ahu mete'e mode-mode'e ra Ma Jou'ongu Madutu singadolo ngowa'a 'U sisengene: Unanga 'U sisalib ma tero sa'olo ngowa'a ma jira.
50002009	Sababu gena-ge, Ma Jou'ongu Madutu 'o sitede Unanga kau-kau'u re 'O pula'a kuasa, lebe kau'u reo kuasa mo-moini,
50002010	la mo-moini toma soroga, toma dungia re toma ngowa-ngowa'a senge-sengene ma sigolona, ḏuanga i'a 'aḏi maḏipolono di'a silamo'o re siḏubuso Unanga.
50002011	Ananga mo-moini ḏuanga i'a 'aḏi mangaku mangale Yesus Kristus, Unanga gena-ge “Ma Jou.” Sababu gena-ge, Ma Jou'ongu Madutu 'o sanga mulia.
50002012	Sababu gena-ge, ioronongoḏu ngo-ngaku rimoi ga'a ngoi tini dadalara re ga'a toma mulaingi ngini reni mete'e Ma Jou'ongu Madutu tau-taunu, ngoi to golo'o mangale ngini balasu ni makutale mode-mode'e di'a ni si'a'a ti-tiai reninga 'akala re sinyingara 'i boloto, 'oru ḇato ga'a 'i patasa di'a ngowa'a ga'a Ma Jou'ongu Madutu ro sisalamata ḏua. Awa ngini na si'a'a pa'i wakutu ngoi taninga sigolona ḇato; mada'a ma la-lamo'o i'a wakutu ngoi to kiḏanga ra ngini.
50002013	Sababu Ma Jou'ongu Madutu masiretene 'o munara tau-taunu ra ngini ninga diri, la ngini mau ni mete'e Unanga 'ai mau, re ḏi'i Unanga 'o riono ngini di'a ni si'a'a so'o gena-ge.
50002014	Ni si'a'a mo-moini reninga guḏubungu awa, bolo ni ma'u rubutu awa.
50002015	Dadi ngini ni sijumu mangale ngini mode-mode'e Ma Jou'ongu Madutu 'ai ngowa-ngowa'a 'ofi-'ofi re kaninga sala ua, ni 'ahu loasa re banari toma ngowa'a ma jira re ngowa'a baraḏosa manga sigolona. Wakutu ngini ni singadolo Habari Roanga ga'a sigasa 'ahu toma ngowa-ngowa'a, ngini ma tero sa'olo mumuḏungu ma cahaya ga'a 'i sitarangi dungia ma hafu-hafu. Na'o ngini ninga 'ahu so'o gena 'i dadi nana'o rimoi, la ngoi ḏuanga i'a to maroanga wakutu Kristus dadunu 'o sapolo moju. Sababu enanga 'i dadi bukiti mangale 'ari galasau'u ma duduala 'i parasaja ua.
50002017	Ngowa'a ḏa 'aḏi sisengene ngoi re 'ari ngaunu 'i dadi ma tero sa'olo 'anggur di'a jou-jou ra Ma Jou'ongu Madutu. 'Anggur di'a jou-jou gena-ge ga'a enanga ya siajala toma jou-jou haiwani ma re'u. Haiwani di'a jou-jou gena-ge ma tero sa'olo ninga munara di'a Ma Jou'ongu Madutu sababu ngini ninga ngo-ngaku. Na'o 'i dadi so'o gena, ngoi to sibere ie 'ari 'akala re sinyingara re to maroanga mamete'e ra ngini.
50002018	So'o gena-ge ḏi'i, ngini balasu ni basono maroanga re ni monere ḏi'i mamete'e ra ngoi.
50002019	Na'o enanga 'i mete'e Ma Jou 'ai mau, ngoi to masinganono to siḏingoto capati 'a Timotius 'o tagi ra ngini. Dadi ngoi 'ari 'akala re sinyingara 'i maroanga wakutu unanga ro maḏibo 'o gasa habari mangale ngini.
50002020	Pa'i 'a Timotius re ngoi ḇato, ngomi minga 'akala re sinyingara 'i marimoi mangale mi kalesanga mode-mode'e ngini.
50002021	Ngowa'a lelegu mo-moini pa'i ya fikiri mangale manga 'ahu masiretene ḇato, ya fikiri ua mangale Yesus Kristus 'ai mau.
50002022	Ngini masiretene reni oḏi'i ḏua mangale Timotius unanga 'o munara cufala. Unanga gena-ge ro munara mode-mode'e mamete'e ra ngoi di'a singadolo Habari Roanga. Ngomi nga muḏiḏi ma tero sa'olo ḇaḇa re ngowa'a nau'u.
50002023	Sababu gena-ge, wakutu ngoi ta waro 'ari hali ma ḏo-ḏogumu, kara ngoi tu siḏingoto unanga ra ngini.
50002024	Ngoi to ngaku Ma Jou'ongu Madutu ri riono, la ti'ara riwara ngoi masiretene to sapolo ḏi'i tini tutumu ngini.
50002025	Ngoi reto sitantukanga soma'a Epafroditus 'o maḏibo i'a ra ngini. Unanga gena-ge nanga ioronongoḏu ngo-ngaku rimoi ga'a ngini siḏingoto, la 'o riono ngoi. Unanga 'o mamete'e ra ngoi re 'o riono ngoi tari munara ma dara ma tero sa'olo sordado matengo 'o ḏagilomu ngoi di'a mi parangi
50002026	Epafroditus 'o duka re 'o mau ma'u sanga ra ngini mo-moini. Sidogo ḏi'i, unanga 'ai 'akala re sinyingara 'i kangela, sababu 'au nga'ene ngini reni isene unanga 'o siḏi.
50002027	Mode-mode'e unanga 'o siḏi singadolo sa'i 'o sengene. Mada'a unanga ro la, sababu Ma Jou'ongu Madutu 'o sijumu 'Ai 'akala re sinyingara ma la-la di'a unanga re pa'i unanga ḇato ua, mada'a ngoi ḏi'i. Sababu na'o unanga gena-ge 'o sengene, 'i sidogo ngoi 'ari sangisara.
50002028	Sababu gena-ge 'ari nyafusu lai te'e di'a to soma'a unanga 'o maḏibo i'a ra ngini, la ngini ni maroanga wakutu ni ma'u sanga ra unanga, re ḏi'i 'ari 'akala re sinyingara 'i ogoro.
50002029	Dadi ngini ni dawongo unanga reninga 'akala re sinyingara sa-sanangi sa'olo nanga ioronongoḏu ngo-ngaku rimoi. Ni silamo'o ngowa'a mo-moini ma tero 'a Epafroditus,
50002030	sababu unanga ceka'a ḇato si sa'i 'o sengene sababu 'o munara di'a Kristus. Unanga gena-ge 'a sitaini 'ai 'ahu di'a 'o riono ngoi. Mo-moini gena-ge Unanga 'o si'a'a di'a riono ngoi, sababu ngini masiretene ninga donga cua sapolo di'a riono ngoi.
50003001	Ma ḏo-ḏogumu, ioronongoḏu ngo-ngaku rimoi, ngini balasu ni maroanga sababu ngini reni marimoi ra Ma Jou. Ngoi to basono kangela ua di'a to dadunu to lefo 'oru ga'a ta siḏingoto ḏua ra ngini 'au nga'ene; sababu ngoi mau to sipo-poma ngini, la 'a guna ḇato nga'unu sihaga ngini yoḏu'u.
50003002	Ni ma'istiari toma ngowa-ngowa'a ga'a 'aḏi madaga'a 'ori i'a ma jira re 'aḏi patasa si'aro'o ananga nunu'u tata-goḏi. Ni ma'istiari ra ananga, sababu ananga mau 'aḏi simau-mau ngowa'a di'a 'aḏi sanga suna.
50003003	Momongolo ua, ngene nena-ne ga'a sanga ḏua suna 'i banari ga'a rewo dadi mode-mode'e Ma Jou'ongu Madutu 'ai ngowa-ngowa'a sababu rewo ngaku Kristus Yesus. Ngene nena-ne ga'a Ma Ngagara 'Ofi-'Ofi na sinyanyasele wakutu wo silamo'o re siḏubuso Ma Jou'ongu Madutu. Re ḏi'i ngene sibere ie nanga murasa ma la sababu ngene nanga 'ahu marimoi ra Kristus Yesus. Ngene nena-ne ga'a wo sigare ua nanga ngo-nganono mete'e 'agama ma 'atoranga di'a sisalamata ngene.
50003004	Kalaha so'o gena-ge, ngoi nyengara to sigare 'ari ngo-nganono mete'e 'agama ma 'atoranga gena-ge. Si'ade-'ade i'a 'age rema ngowa'a matengo i'a rai 'alasana-'alasana di'a 'o sigare ngo-nganono mete'e 'agama ma 'atoranga di'a sisalamata unanga, ngoi mai rari 'alasana lebe te'e i'a ḏi'i:
50003005	Ngoi to sanga suna wakutu 'ari 'umuru wangere tu'angere mete'e Musa 'ai hukumu. Ngoi 'ari ngaunu pa'ala re 'ari 'asala toma suku Benyamin, 'ari ete re dotumu mo-moini ngowa'a 'Ibrani. Wakutu ngoi to ngaku Yesus nyangu, ngoi to osama nyo-nyoimi toma ngowa'a Farisi, to mete'e Yahudi manga 'agama ma 'atoranga mo-moini,
50003006	Ngoi to mete'e mode-mode'e 'a Musa 'ai hukumu singadolo ngoi to sisikisa ngowa-ngowa'a ngaku Yesus. Re ngoi to cufala masala to mete'e Musa 'ai hukumu mo-moini, singadolo matengo i'a mai ua nyengara 'o kanau, ceka'a i'a mai ua, ngoi Paulus ta mete'e ua.
50003007	Ma siḏa, ngoi to mafikiri enanga mo-moini gena-ge 'i sigasa Ma Jou'ongu Madutu 'ai barakati ma repe ra ngoi. Mada'a 'orasa nange-ne, ngoi reta waro enanga mo-moini gena-ge ma faeda 'i cua. Momongolo ua, enanga 'i sigasa rugi ra ngoi, sababu enanga 'i dola'aku ngoi to nana'o Kristus!
50003008	Pa'i gena-ge ḇato ua, mada'a mo-moini ma tero sa'olo enanga gena-ge ga'a ngoi ta 'a'a ma siḏa, nange-ne ngoi ta site-tero enanga gena-ge ma faeda 'i cua ra ngoi. 'Oru ga'a 'age ra ngoi toma 'orasa nange-ne enanga ma ijana lai hali madutu, gena-ge mangale nana'o Kristus Yesus 'ari Jou. Sababu Kristus, ngoi ta sieanga mo-moini ga'a ma siḏa ngoi to ta'ajiri 'i sigasa Ma Jou'ongu Madutu 'ai barakati ra ngoi. Mo-moini gena-ge ma tero sa'olo jeremoto, la ngoi nga'unu to dawongo Kristus,
50003009	re ngoi mode-mode'e to marimoi ra Unanga gena-ge. Ngoi to makutale riwara to dadi ngowa'a loasa re banari sababu ngoi to mete'e Musa 'ai hukumu. Siḏibo ḏi'i, Ma Jou'ongu Madutu 'o site-tero ngoi sa'olo ngowa'a loasa re banari sababu ngoi reto ngaku Kristus. Dadi ngoi reto dadi ngowa'a loasa re banari ra Ma Jou'ongu Madutu 'ai momina, pa'i sababu ngo-ngaku ra Kristus ḇato.
50003010	Pa'i rimoi ḇato ga'a ngoi to mau, gena-ge mangale ngoi lebe to nana'o Kristus: Ngoi ta basono 'Ai kuasa tari 'ahu ma dara. Kuasa gena-ge ma tero Ma Jou'ongu Madutu 'ai kuasa ga'a dadunu 'U si'ahu moju Unanga toma ngowa'a senge-sengene manga sigolona. Re ḏi'i ngoi ta basono sangisara ma tero sa'olo Unanga ra basono singadolo ngoi nyengara to sengene ma duhu ma tero sa'olo Unanga 'o sengene.
50003011	Dadi ḏuanga i'a Ma Jou'ongu Madutu 'o dadunu si'ahu moju ngoi toma ngowa-ngowa'a senge-sengene manga sigolona.
50003012	Ngoi to kanau ua mangale ngoi 'ari duhu 'i ti-tiai bolo 'i ḏu-ḏuanga ḏua, mada'a ngoi to makutale tau-taunu di'a to dadi ma tero sa'olo Kristus Yesus. Ma sababu gena-ge, Unanga ri 'aro'o ngoi di'a to marimoi ra Unanga.
50003013	Ioronongoḏu ngo-ngaku rimoi, tantu ḏua ngoi to site-tero ua mangale ngoi 'ari de'oso re ḏegoro 'i ti-tiai ma tero sa'olo Kristus Yesus. Mada'a 'age hali rimoi moju ngoi balasu ta si'a'a ma tero sa'olo ngoi to lalara toma biono di'a to dedele ma ngogele ga'a da'a tari biono. Ngoi balasu ta sieanga 'oru ga'a ngoi ta si'a'a ma siḏa, re ngoi to makutale dedele tau-taunu mangale 'oru ga'a da'a tari biono.
50003014	Sababu gena-ge, ngoi to lalara turusu ta meta-meta i'a 'ari maksudu, la ta sanga ngogele. Gena-ge ma ngale: 'Ahu toma soroga, di'a gena-ge Ma Jou'ongu Madutu ri 'aro'o ngoi di'a to marimoi ra Kristus Yesus.
50003015	Dadi, ngene mo-moini ga'a nanga ngo-ngaku ri la'ere, nanga de'oso re ḏegoro balasu so'o gena-ge. Mada'a na'o taninga sigolona 'age rema ngowa'a matengo i'a 'ai 'akala ma sanga lelegu, maha ḏuanga i'a Ma Jou'ongu Madutu 'a sitarangi ḏi'i ra ngini.
50003016	Mada'a ngene nanga 'ahu balasu mete'e do-doto'o ga'a Ma Jou'ongu Madutu ra sijumu ḏua ra ngene.
50003017	Ioronongoḏu ngo-ngaku rimoi ngini mo-moini, ngoi reto sijumu de'oso re ḏegoro ga'a 'i banari ra ngini, ngini balasu na cuḏuḏu'u de'oso re ḏegoro gena-ge. Sababu gena-ge, tailako la-la ino ngowa'a ga'a 'aḏi mete'e minga de'oso re ḏegoro gena-ge, la na cuḏuḏu'u.
50003018	Ma jelele ḏua, ngoi to siajele ra ngini -- re nange-ne dadunu ta siajele rari 'ongoro ra ngini -- mangale ngowa'a repe manga 'ahu 'i ma'u sabi ḏuḏunu ra Kristus 'ai se-sengene toma salib ma maksudu.
50003019	Ma ḏo-ḏogumu tala, ngowa-ngowa'a ga'a 'aḏi 'ahu so'o gena, manga 'ahu 'i iranga sababu ananga 'aḏi silamo'o re siḏubuso manga nyafusu masiretene. Ananga 'aḏi matoro mangale manga de'oso re ḏegoro. Momongolo ua, sipula'a mara'a ananga masiretene. Ananga 'aḏi fikiri pa'i manga 'ahu toma dungia ḇato.
50003020	Mada'a ngene rewo osama nyo-nyoimi toma Soroga ma Pareta. Re Ma Jou Yesus Kristus, nanga Salamata ma Cimi, ḏuanga i'a dadunu 'o sapolo da'a toma ngi'i gena-ge ino. Unanga gena-ge ga'a ngene wu totoma re wu ga-ganutu.
50003021	Wakutu Unanga gena-ge dadunu 'o sapolo moju, 'O ngali nanga lese ga'a nange-ne mereoso 'i sidadi ma tero sa'olo Unanga 'ai lese masiretene ga'a 'i mulia. Unanga nyengara 'a si'a'a so'o gena sababu Unanga rai kuasa di'a 'O 'a'a 'oru ḇato.
50004001	Sababu gena-ge, 'ari ioronongoḏu ngo-ngaku rimoi ga'a ngoi tini dadalara re tini duka, ngini nena-ne ga'a 'ari roanga re si'a'a ngoi 'ari biono gau'u, ngini balasu ni macako'o namo-namoto ra Ma Jou re ni ngaku mode-mode'e Unanga tau-taunu.
50004002	Ngoi to golo'o mode-mode'e ngo Euodia re ngoi to golo'o mode-mode'e ngo Sintike ḏi'i mangale ngini balasu ninga 'akala re sinyingara na sirimoi, sababu ngini reni marimoi ra Ma Jou.
50004003	Ngoi to golo'o toma ḏagilomu munara matengo ga'a cufala munara no riono ananga we-were'a nga muḏiḏi gena-ge. Ananga raḏi munara mode-mode'e mamete'e ra ngoi, la Habari Roanga 'i rera re walata. Ananga gena-ge ma tero sa'olo 'a Klemen, re ngowa-ngowa'a lelegu raḏi munara mamete'e ra ngoi ga'a manga lomanga 'i silefo ḏua toma ngowa'a 'ahu-'ahu manga boku.
50004004	Ngini balasu ni maroanga tau-taunu sababu ngini reni 'ahu marimoi ra Ma Jou. Ngoi to kanau soi moi moju: Ni maroanga tau-taunu!
50004005	Ngowa'a mo-moini balasu ya oḏi'i ninga 'akala re sinyingara ma mereoso. Ni 'elingi, 'orasa ti'ara riwara Ma Jou dadunu 'o sapolo moju.
50004006	Ngini awa ninga 'akala kangela mangale 'oru ḇato. Mada'a toma 'ori i'a mo-moini, ngini balasu ni manyiata re sibere ninga go-golo'o reninga murasa ma la ra Ma Jou'ongu Madutu.
50004007	Ḏua dame ra Ma Jou'ongu Madutu, ga'a manusia 'aḏi sahe yoḏu'u, enanga ḏuanga i'a 'i kadiarata ninga 'akala re sinyingara sababu ngini reni marimoi ra Kristus Yesus.
50004008	Ioronongoḏu ngo-ngaku rimoi, ma ḏo-ḏogumu ngini balasu ni fikiri tau-taunu mangale 'oru ḇato ga'a 'i la-la, ga'a 'i banari, ga'a ngowa'a ya silamo'o, ga'a 'i rousu, ga'a 'i bo-boloto, ga'a 'i mami-mami re 'i la-la. 'Oru ḇato ga'a la-la re 'i patasa ngowa'a ya'u puji re silamo'o, ngini balasu na fikiri mangale 'ori i'a gena-ge.
50004009	'Oru ḇato ngoi tunu doto'o re ga'a ngini reni sanga ra ngoi: bae ra ngoi 'ari demo re ganau, bolo 'ari de'oso re ḏegoro -- mo-moini gena-ge na siḏagi! Ḏua Ma Jou'ongu Madutu ga'a 'o pula'a 'Ai dame ra ngini, ḏuanga i'a 'O sieanga i'a ngini ua.
50004010	Ngoi to puji re silamo'o Ma Jou'ongu Madutu re to basono maroanga masala sababu kalaha ma di'ara ḏua ngini ni riono ngoi ua, nange-ne reni riono ngoi. Ngoi 'ari maksudu ua, to kanau ngini 'elingi ngoi ua. Siḏibo ḏi'i, ngini sanga donga nyangu di'a ni riono ngoi.
50004011	Ngoi to kanau so'o gena, mada'a ngoi ta basono 'ari 'ahu ma paralu 'i kuranga ua. Sababu ngoi reto madoto'o to basono sanangi masala 'oru ga'a 'age ra ngoi:
50004012	Ngoi reta basono ḏua 'ari 'ahu ma paralu 'i ngadolo ua, re 'ahu pai-pai'i. 'Oru ḇato 'i dadi ra ngoi, ngoi 'ari 'akala re sinyingara 'i sanangi moju: bae ngoi to dadi ngowa'a rema-enanga bolo ngowa'a ma dinga'unu ua; bae ngoi to sawini bolo to wunusu, ngoi ta kalesanga ua.
50004013	Kristus 'o pula'a kuasa ra ngoi, dadi ngoi rari de-de'e to talaḏi 'oru ḇato.
50004014	Kalaha so'o gena, ngini reni riono ngoi re ni sikare 'ari gina ma ḏubuso.
50004015	Ioronongoḏu ngo-ngaku rimoi toma limau Filipi, ngini masiretene na waro, ma mulaingi wakutu ngoi tini sisoi'i tala daeraha Makedonia, pa'i ngini ḇato reni riono ngoi: Ngini ni pula'a pipisi ra ngoi, la ngoi nyengara to singadolo Habari Roanga toma ngowa'a lelegu.
50004016	Kalaha ngoi toma limau Tesalonika, ngini ni riono ngoi moju ni siḏingoto pipisi ra ngoi soi ḏiḏi.
50004017	Ngoi 'ari maksudu ua, ngoi to nyafusu to dawongo ninga bu-bula'a! Mada'a ngoi to nyafusu Ma Jou'ongu Madutu 'o pula'a barakati 'i madogo-dogo ra ngini sababu ngini ni riono ngoi pasala ḏua.
50004018	Nange-ne ngoi to paralu riwara 'oru ḇato sababu ngoi reto dawongo ḏua ninga bu-bula'a mo-moini ga'a ni siḏingoto ra Epafroditus re 'age rema enanga moju. Ninga bu-bula'a gena-ge ma tero sa'olo jou-jou ra Ma Jou'ongu Madutu ga'a ma bo-bounu lai sa'i re 'A dawongo ninga jou-jou gena-ge Rai 'akala re sinyingara sa-sanangi.
50004019	Re 'ari Jou'ongu Madutu, Unanga ga'a kai kuranga 'oru ua. Unanga gena-ge ḏuanga i'a 'o pula'a 'oru ḇato ga'a ngini ni paralu sababu ni marimoi ra Kristus Yesus.
50004020	Puji re silamo'o Ma Jou'ongu Madutu nanga Ḇaḇa kasingado-ngadolo i'a 'Amin.
50004021	Ngoi to singadolo 'ari tabea ra ngini, Ma Jou'ongu Madutu 'ai 'umata mo-moini ga'a marimoi ra Kristus Yesus. Re ioronongoḏu ngo-ngaku rimoi ga'a raḏi mamete'e ra ngoi 'ane-ne, ananga gena-ge 'aḏi singadolo manga tabea ḏi'i.
50004022	Ma Jou'ongu Madutu 'ai 'umata toma limau 'ane-ne, ma la-lamo'o i'a ananga ga'a 'aḏi munara ra Kaisar, ananga mo-moini 'aḏi siḏingoto manga tabea ra ngini.
50004023	Ngoi to golo'o ra Ma Jou Yesus Kristus mangale 'Ai mura re dadalara sieanga i'a ua ngini. 'Amin.
51001001	Ioronongoḏu ngo-ngaku rimoi, Ma Jou'ongu Madutu 'ai 'umata toma limau Kolose, ga'a reni marimoi ra Kristus Yesus re ni macako'o namo-namoto ra Unanga. Ngoi, Paulus Kristus Yesus 'ai so-soma'a mete'e Ma Jou'ongu Madutu 'ai 'akala ma mau. Ngoi, mamete'e renanga ioronongoḏu matengo ngo-ngaku rimoi 'a Timotius, ngomi golo'o ra Ma Jou'ongu Madutu nanga Ḇaḇa 'O pula'a dame re 'O pula'a ḏi'i mura re dadalara ra ngini.
51001003	Ngomi remi 'isene mangale ngini reni ngaku Yesus Kristus re ngini ni dadalara Ma Jou'ongu Madutu 'ai 'umata mo-moini. Sababu gena-ge, wakutu ngomi mi manyiata di'a ngini, ngomi mi sibere ie murasa ma la tau-taunu ra Ma Jou'ongu Madutu, nanga Jou Yesus Kristus 'ai Ḇaḇa.
51001005	Ngini ni ngaku Yesus Kristus re ni dadalara Ma Jou'ongu Madutu 'ai 'umata, sababu ngini ni masinganono mode-mode'e ḏuanga i'a ni sanga barakati ga'a Ma Jou'ongu Madutu 'o sidodahe ḏua toma soroga di'a ngini. Ngini reni 'isene mangale Habari Roanga ga'a 'i ba-banari, wakutu ngowa'a ya singadolo gena-ge ra ngini.
51001006	Habari Roanga gena-ge 'i singadolo ḏua toma dungia sitabi donga, singadolo ganapu dogo ngowa-ngowa'a ngaku Yesus re ya si'a'a tamanga de'oso re ḏegoro re demo re ganau 'i dadi la-la. So'o gena-ge ḏi'i, wakutu ngini reni 'isene, ngini ni ngaku Yesus re ni basono mode-mode'e Ma Jou'ongu Madutu 'ai mura re dadalara singadolo ninga de'oso re ḏegoro 'i dadi la-la.
51001007	Habari Roanga gena-ge 'a Epafras ra singadolo ra ngini. Epafras 'o dadi Kristus 'ai falalomu ga'a 'o munara cufala madutu di'a 'o riono ngini. Unanga gena-ge ḏi'i ngomi minga ḏagilomu munara, ga'a mu dadalara.
51001008	Epafras ro siajele ra ngomi mangale ngini ni ma'u dadalara matengo re matengo, sababu Ma Ngagara 'Ofi-'Ofi 'i ḏegoro taninga 'akala re sinyingara ma dara.
51001009	Sababu gena-ge, ngomi mi manyiata tau-taunu di'a ngini. Wakutu ma mulaingi i'a ngomi mi 'isene mangale ngini, ngomi golo'o ra Ma Jou'ongu Madutu mangale 'Ai Ngagara 'Ofi-'Ofi 'i sipula'a 'akala soro'unu re wo-waro ra ngini, singadolo ngini nyengara ni waro ti-tiai, 'oru ga'a Ma Jou'ongu Madutu 'ai 'akala ma mau.
51001010	Dadi, ngini nga'unu ni 'ahu mete'e Ma Jou'ongu Madutu 'ai 'akala ma mau, la ni sisanangi Unanga 'ai 'akala re sinyingara. Re ḏi'i ngini ninga ga'a la-la fara muḏuo i'a re ninga wo-waro mangale Ma Jou'ongu Madutu, enanga gena-ge 'i ganapu madogo-dogo toma 'ori i'a mo-moini.
51001011	Ngomi mi golo'o ra Ma Jou'ongu Madutu ga'a 'Ai kuasa ma pari cua, mangale Unanga 'a sinamoto ninga 'akala re sinyingara Rai kuasa mo-moini, la ngini nga'unu ni tahana sikisa tau-taunu reninga 'akala ḇanyo reninga 'akala re sinyingara sa-sanangi.
51001012	re ni sibere ie murasa ma la ra Ma Jou'ongu Madutu ḏi'i. Sababu Unanga gena-ge ga'a 'o sidadi ngini ni patasa di'a ni dawongo 'oru ga'a Unanga 'a sidodahe pasala ḏua di'a 'Ai 'umata Tai pareta ma dara ga'a 'i tarangi.
51001013	Unanga ro sibebasa ngini toma kuasa hafu-hafu, kara 'O sigasa re 'O singosama ngini tai Ngowa'a Nau'u 'Ai pareta ma dara. Unanga gena-ge, Ma Jou'ongu Madutu 'U dadalara.
51001014	'Ai Ngowa'a Nau'u gena-ge ro tuusu ngene, re Ma Jou'ongu Madutu ro singi-ngiranga nanga ḏosa-ḏosa.
51001015	Ngene wo oḏi'i yoḏu'u Ma Jou'ongu Madutu mada'a 'a Kristus unanga gena-ge Ma Jou'ongu Madutu 'ai gabara mode-mode'e. Kristus 'o parenta Ma Jou'ongu Madutu 'ai do-dadi mo-moini, ma tero sa'olo ngowa'a nau'u ma jomolo ga'a 'o parenta 'ai nongoḏu,
51001016	sababu Ma Jou'ongu Madutu 'U 'utusu Unanga gena-ge 'o sidadi 'ori i'a mo-moini: bae toma soroga, bae toma dungia: bae 'ori i'a i'a ga'a wa oḏi'i, bae 'ori i'a i'a ga'a wa oḏi'i ua. So'o gena ḏi'i bae roh, bae mala'ekata ga'a 'i parenta rema kuasa. Mo-moini gena-ge Kristus 'a sidadi, la mo-moini gena-ge 'i simulia Unanga.
51001017	'Ori i'a mo-moini toma dungia nena-ne 'i cua moju, Kristus 'age rema enanga ḏua. Re Unanga 'a siḏe-ḏegoro 'ori i'a mo-moini ma ngi'i, re ḏi'i Unanga 'a parenta.
51001018	Kristus gena-ge 'Ai kuasa ma pari cua toma jama'ata ma tero sa'olo sae'e 'i kuasa toma lese. Unanga jama'ata manga 'ahu ma cimi sababu Unanga ma mulaingi dadunu Ro 'ahu moju toma ngowa'a senge-sengene manga sigolona ma tero sa'olo ngowa nau'u ma jomolo. Dadi pa'i Unanga masiretene ḇato 'o kuasa lai lamo'o re lai kau'u toma 'ori i'a i'a mo-moini,
51001019	sababu Ma Jou'ongu Madutu 'o sitantukanga pasala ḏua 'Ai duhu re 'Ai kuasa mo-moini kama kuranga ua 'a sipa'ala Tai Ngowa'a Nau'u, Kristus.
51001020	'Ua re 'au wali moju, Ma Jou'ongu Madutu 'o sitantukanga ḏua 'O sirimoi moju 'ori i'a mo-moini: bae toma soroga, bae toma dungia, ra Unanga masiretene. Unanga ro 'a'a so'o gena-ge sababu 'a Kristus 'ai ngaunu ri pa'ala di'a ngene wakutu 'O sengene toma salib.
51001021	'Au nga'ene, ngini ni kiḏanga ra Ma Jou'ongu Madutu re ni lawana Unanga, sababu taninga 'akala re sinyingara ma dara 'i cira singadolo 'i waiti taninga de'oso re ḏegoro.
51001022	Kalaha so'o gena-ge, Ma Jou'ongu Madutu 'a sirimoi moju ngene ra Unanga sababu Unanga 'ai Ngowa'a Nau'u 'O sengene sa'olo manusia. 'Ai se-sengene gena-ge 'i sidadi ngini ninga 'ahu 'i 'ofi-'ofi, kama faja ua, re kaninga sala ua ra Ma Jou'ongu Madutu 'ai momina.
51001023	Mada'a ngini balasu ni cako'o namo-namoto ninga ngo-ngaku kama elala awa toma Habari Roanga. Re ḏi'i ngini ni matogumu awa ni masinganono mangale 'oru ga'a toma Habari Roanga ra Ma Jou'ongu Madutu ga'a ro sijaji ra ngini. Habari Roanga gena-ge ya singadolo ḏua di'a ngowa-ngowa'a toma dungia sitabi donga. Ngoi, Paulus, reto dadi falalomu ḏi'i di'a singadolo Habari Roanga gena-ge.
51001024	Nange-ne, ngoi to sanangi to sanga sangisara di'a ngini ninga la. Sababu so'o gena-ge, ngoi ta sitotomo 'oru ga'a Kristus 'o siwatasa ra ngoi. Gena-ge ngoi balasu to sangisara di'a jama'ata manga la. Jama'ata gena-ge ma tero sa'olo Kristus 'ai lese.
51001025	Ma Jou'ongu Madutu 'o siwatasa ngoi to dadi jama'ata manga falalomu di'a ta singadolo Ma Jou'ongu Madutu 'ai habari, kama kuranga ua.
51001026	Ma Jou'ongu Madutu 'ai habari gena-ge Unanga 'a sirahasia moju musungu rema latu-latu toma ḏuḏunu toma ngowa'a mo-moini. Mada'a nange-ne, Ma Jou'ongu Madutu ra siwaiti Tai 'umata.
51001027	Ma Jou'ongu Madutu mau 'a siwaiti Tai 'umata mangale 'ai rahasia ga'a 'i rousu re mulia gena-ge di'a ngini, ngowa'a Yahudi ua. Rahasia gena-ge Kristus 'o tegoro taninga 'akala re sinyingara ma dara. Dadi ngini ni waro mode-mode'e ḏuanga i'a Ma Jou'ongu Madutu 'o pula'a 'Ai mulia ma balangu ra ngini.
51001028	Kristus gena-ge ngomi mi singadolo ra guna ḇato. Ngomi mi si'elingi re mi doto'o ananga mo-moini reminga 'akala ma soro'unu. Ngomi minga maksudu di'a sigasa re sitalaḏi ngowa'a mo-moini ga'a raḏi marimoi ra Kristus, sa'olo ngowa'a ti-tiai ra Ma Jou'ongu Madutu.
51001029	Sababu gena-ge, ngoi to munara mode-mode'e to pake 'ari de-de'e mo-moini ga'a Kristus 'o pula'a ra ngoi. De-de'e gena-ge 'i munara rema kuasa tari 'ahu ma dara ḏi'i.
51002001	Ngoi to mau ngini ni waro mangale ngoi to munara mode-mode'e, lobi'i re wangere di'a ngini, re di'a ngowa-ngowa'a toma limau Laodikia, re ngowa'a mo-moini ga'a ma'u sanga ngoi nyangu.
51002002	Mo-moini gena-ge, ngoi ta si'a'a di'a site'e ngini ninga 'akala re sinyingara re ananga manga 'akala re sinyingara, la ngini mo-moini ni ma'u dadalara matengo re matengo singadolo ninga 'ahu 'i marimoi. Dadi ngini re ananga mo-moini nga'unu ni sahe re ni ngaku ti-tiai mangale Ma Jou'ongu Madutu 'ai rahasia, gena-ge Kristus masiretene.
51002003	Pa'i ra Kristus gena-ge ḇato, toma ngowa'a lelegu 'i cua, 'akala soro'unu re wo-waro mo-moini mangale Ma Jou'ongu Madutu. Enanga gena-ge 'i ma tero sa'olo harata ga'a 'ua re 'au wali moju 'i go-gogono.
51002004	Ngoi to lefo so'o gena-ge, la ngini ni ngaku awa 'a guna ḇato 'o sapolo remanga demo-demo lai mami ra ngini, sababu ananga 'aḏi sa-sakala di'a sihaga ngini ḇato.
51002005	Kalaha ngoi re ngini wo ma'u kiḏanga, ngoi ta 'oro ino ma tero sa'olo ngoi 'age taninga sigolona. Ngoi to maroanga sababu to 'isene ḏua ngini ninga 'ahu 'i marimoi re ninga ngo-ngaku ra Kristus lai te'e.
51002006	Ioronongoḏu ngo-ngaku rimoi, ngini reni dawongo Kristus Yesus, sa'olo ninga Jou. Sababu gena-ge, wange moi-wange moi ngini ninga de'oso re ḏegoro demo re ganau balasu 'i ma tero sa'olo ngowa'a ga'a manga 'ahu 'i marimoi ḏua ra Unanga:
51002007	Ngini ninga 'akala re sinyingara balasu 'i utu'u ra Unanga tau-taunu ma tero sa'olo ate ma utu'u 'i osama lai kiḏanga toma tana'a ma dara. Ngini ninga 'akala re sinyingara balasu 'i simomi'i ra Unanga tau-taunu ma tero sa'olo wala 'i simomi'i toma bangini te-te'e ma re'u. Ngini balasu ni dogo ninga ngo-ngaku re ninga ngo-nganono mode-mode'e ra Kristus, mete'e ma do-doto'o banari ngini reni dawongo. Re ḏi'i, ngini ninga 'akala re sinyingara balasu 'i romanga reo murasa ma la tau-taunu ra Ma Jou'ongu Madutu.
51002008	Ngini balasu ni ma'istiari! Awa ngowa-ngowa'a nu'u sihaga re piri'u reo do-doto'o ga'a 'i sa-sakala, re ma faeda 'i cua. Do-doto'o gena-ge ma 'asala ra Kristus ua, mada'a toma manusia manga fikirana ino, re toma roh-roh ma jira ga'a 'i parenta dungia nena-ne.
51002009	Dadi ngini ni mete'e awa manga do-doto'o ma faeda 'i cua gena-ge, sababu Ma Jou'ongu Madutu 'ai duhu ri waiti ra pa'i Kristus 'ai lese ḇato.
51002010	Unanga gena-ge 'o dadi sae'e toma roh mo-moini ga'a 'i kuasa re 'i siḏagi ma pareta. Dadi, na'o ngini ni marimoi ra Kristus, ngini ninga nyawa ma 'ahu 'i ti-tiai.
51002011	Sababu ngini ni marimoi ra Kristus, enanga 'i ma tero sa'olo ngini ni sanga suna. Suna gena-ge manusia ya 'a'a ua, mada'a Kristus 'a 'a'a taninga 'akala re sinyingara, wakutu Unanga 'o sibebasa ngini toma ḏosa ga'a 'i parenta ninga 'ahu.
51002012	Sababu toma 'orasa ngini ni sanga baptis, enanga 'i ma tero sa'olo ngini siotomo ḏua mamete'e ra Kristus. Re ni sanga baptis gena-ge ngini dadunu ni 'ahu moju mamete'e ra Kristus, sababu ngini ngaku Ma Jou'ongu Madutu 'ai kuasa ga'a dadunu ro si'ahu Unanga moju.
51002013	'Au nga'ene, kalaha ngini ni 'ahu-'ahu, ngini ni ma tero sa'olo ngowa'a raḏi sengene. Gena-ge 'i dadi sababu reni baraḏosa re ngini sanga suna ua taninga 'akala re sinyingara ma dara. Mada'a nange-ne, Ma Jou'ongu Madutu dadunu 'o si'ahu ngini mamete'e ra Kristus sababu ngene nanga ḏosa mo-moini, Ma Jou'ongu Madutu ra singi-ngiranga.
51002014	Enanga 'i ma tero sa'olo Unanga ra singi-ngiranga nanga banyatoro ma surata. Nanga banyatoro enanga 'i ma tero sa'olo nanga ḏosa-ḏosa ga'a 'i sida'awa ngene. Banyatoro ma surata gena-ge ri sipaku ra Yesus 'ai salib. Dadi banyatoro ma surata gena-ge Ma Jou'ongu Madutu ra singi-ngiranga ra ngene.
51002015	Toma salib gena-ge, Kristus ra sita'aloko roh mo-moini ga'a 'i kuasa re ga'a 'i siḏagi maparenta. Enanga 'i ma tero sa'olo ngowa'a dawana sanga piri'u 'aḏi tagi tu-tuu'u ra Yesus 'ai ḏuḏunu, la ngowa'a dungia mo-moini 'aḏi oḏi'i, re 'aḏi waro mangale roh-roh gena-ge ri ta'aloko ra Unanga.
51002016	Sababu gena-ge, awa ni sieanga i'a ngowa'a 'aḏi sisala ngini mangale oromo re ka'e ga'a 'i wosono, bolo sababu ngini ni mete'e ua 'agama ma wangere lamo'o, ngara su-sungi ma laya, bolo Sabata ma wangere.
51002017	'Agama ma 'atoranga re hukumu mo-moini gena-ge enanga 'i ma tero sa'olo guḏumingi ra Kristus, ga'a ḏuanga i'a 'O sapolo. Mada'a Unanga gena-ge ro sapolo re Ro gasa salamata ra ngene.
51002018	Awa ngini ni isene toma ngowa'a ga'a sisala ngini. Ngowa'a gena-ge 'aḏi masa-sakala maholo manga diri re 'aḏi silamo'o re siḏubuso mala'ekata-mala'ekata. Na'o ngini ni mete'e ananga gena-ge, ḏuanga i'a ninga ngogele ra Ma Jou'ongu Madutu 'i iranga. Ananga gena-ge 'aḏi siajele da-dadunu mangale manga tingoḏi-tingoḏi'i. Dadi ananga 'aḏi basono momole! Mada'a ananga gena-ge guru-guru sa-sakala ḇato ga'a manga momole 'i mete'e manga fikirana toma dungia ḇato.
51002019	Ananga gena-ge raḏi macako'o riwara ra Kristus sa'olo ananga manga sae'e. Mada'a Kristus 'a sirimoi 'Ai 'umata re 'O sinyanyasele manga 'ahu, la ananga manga ngo-ngaku ganapu dogo mete'e Ma Jou'ongu Madutu 'ai 'akala ma mau. Gena-ge ma tero sa'olo sae'e 'i siramasa lese, ga'a 'i sirimoi reo nguḏoto re donga-donga.
51002020	Ngini reni sengene mamete'e ra Kristus. Sababu gena-ge roh-roh ma jira ga'a 'i parenta dungia nena-ne 'i kuasa ngini riwara. Nah, i'a sa'olo ni 'ahu ma tero ḇato sa'olo roh-roh ma jira gena-ge 'i kuasa ngini moju?! Dadi awa ngini ni ta'aloko toma 'atoranga-'atoranga nena-ne:
51002021	“Awa ni gu'u nena-ne! Awa ni oromo gena-ge! Awa ni cigi gena-ge!”
51002022	'Atoranga-'atoranga mo-moini gena-ge mangale oromo re ma lelegu ga'a 'i tahana ti'ara ua. Ngene wo pake gena-ge, ḏua ri moini. 'Atoranga gena-ge ma 'asala toma manusia manga hukumu re do-doto'o.
51002023	Tantu ḏua, wakutu wa 'isene manga 'atoranga gena-ge wa ta'ajiri toma 'atoranga ma dara, 'age 'akala soro'unu. Sababu ngowa'a ga'a ya mete'e 'atoranga gena-ge, ananga 'aḏi cufala mete'e manusia manga 'agama ma 'atoranga, 'aḏi maholo manga 'akala re sinyingara, re 'aḏi sikisa manga lese. Mada'a 'atoranga mo-moini gena-ge ma faeda 'i cua! Re ḏi'i ma kuasa 'i cua toma 'atoranga ma dara di'a sibebasa ngowa'a, dadi ananga gena-ge mete'e ua manga nyafusu ma jira!
51003001	'Au nga'ene, ngini ma tero sa'olo ngowa'a raḏi sengene. Mada'a nange-ne, ngini ma tero sa'olo ngowa'a dadunu 'aḏi 'ahu moju mamete'e ra Kristus. Sababu gena-ge, ngini balasu ni nyafusu mode-mode'e 'ori i'a i'a toma soroga, ga'a Kristus ro tegoro ra Ma Jou'ongu Madutu 'ai giama ma kuwiḏa i'a, re 'O parenta mamete'e ra Ma Jou'ongu Madutu.
51003002	Ngini balasu ni siboloto ninga fikirana di'a ni disa tau-taunu 'ori i'a i'a toma soroga. Awa pa'i ni disa 'ori i'a i'a toma dungia nena-ne ma dara.
51003003	Sababu ngini ma tero sa'olo reni sengene mamete'e Kristus. Gena-ge mangale: 'Ori i'a i'a toma dungia nena-ne 'i parenta ngini riwara. Nange-ne, ngini ma tero sa'olo ngowa'a dadunu 'aḏi 'ahu moju mamete'e ra Kristus. Dadi ni 'ahu marimoi ra Kristus ra Ma Jou'ongu Madutu 'ai biono toma soroga. Mada'a 'ahu gena-ge 'i go-gogono moju
51003004	sababu ninga 'ahu su-sungi ma cimi gena-ge Kristus. Wakutu Unanga dadunu 'o sapolo Rai kabasarana, ngini ni mamete'e ra Unanga, re Unanga 'O sibalangu 'Ai mulia ra ngini ḏi'i.
51003005	Sababu gena-ge, ngini ni upa'a mo-moini dungia ma nyafusu ga'a ma 'asala toma manusia: su-sudala, 'a'a 'ori i'a ma cafarune, oḏi'i we-were'a yoḏu'u, nyafusu ma jira, re da-danata. Da-danata gena-ge ma tero sa'olo silamo'o re siḏubuso jou'ongu ma somoara.
51003006	Sababu 'ahu ma duhu so'o gena-ge, 'i sibaolo Ma Jou'ongu Madutu 'ai borata. Ḏua Unanga 'o sihukumu ngowa'a gena-ge.
51003007	'Au nga'ene ngini masiretene ninga 'ahu ma duhu so'o gena-ge, wakutu ngini ni marimoi ra Kristus nyangu.
51003008	Mada'a nange-ne ngini balasu ni mete'e rawara duhu so'o nena-ne: Ni ruta-ruta rawara, ni mangamo rawara, ninga 'akala re sinyingara ma dara 'i emono ngowa'a lelegu rawara, ni do-doana ngowa'a rawara, bolo ninga demo cafarune rawara.
51003009	Ngini ni ma'u sa-sakala rawara matengo re matengo. Sababu ma siḏa ngini ninga 'ahu re de'oso re ḏegoro ma duhu so'o gena. Mada'a, nange-ne rena upa'a.
51003010	Nange-ne ngini reni dawongo 'ahu su-sungi sababu Ma Jou'ongu Madutu ro sidadi ngini manusia su-sungi. Unanga 'o sidiai ninga de'oso re ḏegoro tau-taunu, la ngini ni dadi ma tero ra Unanga gena-ge re mode-mode'e ngini ni nana'o Unanga ti-tiai.
51003011	Toma 'ahu su-sungi ma dara, ngene wo siwo-wola rawara ngowa'a Yahudi re ngowa'a Yahudi ua, ngowa'a ma suna re ma suna ua, ngowa'a tagi-tagi ino, re ngowa'a biadab, ngowa'a budaka re ngowa'a bebasa. Sababu Kristus lebe la-lamo'o i'a reo mo-moini gena-ge re Unanga ḏi'i 'o tegoro Tai 'umata manga 'akala re sinyingara ma dara mo-moini.
51003012	Ma Jou'ongu Madutu ro cumutu ngini sa'olo 'Ai 'umata ga'a ngowa'a 'ofi-'ofi re Unanga ro dadalara ngini. Sababu gena-ge, ngini ni 'ahu so'o ne: Ni riono matengo re matengo, ni pake 'akala rousu, ni maholo ninga diri, ni pake 'akala re sinyingara mereoso re 'akala ḇanyo.
51003013	Ngini matengo re matengo balasu ni pake 'akala ḇanyo, awa ni gogono 'akala na'o ngowa'a lelegu 'aḏi 'a'a sala ra ngini, re ma'u si'apongo matengo re matengo na'o ngowa'a 'aḏi 'a'a ḏosa ra ngini. Ma Jou'ongu Madutu rai 'akala re sinyingara sa-sanangi 'O singi-ngiranga ninga ḏosa-ḏosa, dadi ngini ḏi'i reninga 'akala re sinyingara balasu ma'u si'apongo matengo re matengo na'o ngowa'a 'aḏi 'a'a ḏosa ra ngini.
51003014	Mo-moini gena-ge ma la-lamo'o ma re'u i'a: Ngini balasu ni ma'u dadalara. Sababu dadalara gena-ge 'i si'a'a ngini ni 'ahu marimoi ti-tiai.
51003015	Ma Jou'ongu Madutu 'o sirimoi ngini ma tero sa'olo lese rimoi ḇato re 'o 'aro'o ngini ni tegoro toma lese gena-ge matengo re matengo reninga dame tau-taunu. Sababu gena-ge, Kristus 'ai dame balasu 'i parenta taninga 'akala re sinyingara ma dara. Re ḏi'i ngini balasu ni sibere ie murasa ma la tau-taunu ra Ma Jou'ongu Madutu.
51003016	Ngini balasu ni 'elingi tau-taunu Kristus 'ai do-doto'o, la 'i parenta taninga de'oso re ḏegoro, demo re ganau. Dadi ngini ni mete'e ma duhu so'o ne: Ni ma'u doto'o, ni ma'u si'elingi di'a mete'e 'Ai do-doto'o reninga 'akala soro'unu. Re ni mete'e ma duhu so'o ne ḏi'i: Ni manyanyi Mazmur, puji-pujiana re manyanyi nyanyi ma lelegu. Re wakutu ngini manyanyi, ni sibere ie murasa ma la ra Ma Jou'ongu Madutu.
51003017	'Oru ḇato ga'a ngini ni si'a'a re ni siajele, gena-ge mode-mode'e balasu 'i patasa di'a ngowa'a ga'a mete'e Ma Jou Yesus. Re ḏi'i ngini balasu ni sibere ie murasa ma la ra Ma Jou'ongu Madutu sababu 'oru ga'a Ma Jou Yesus 'o 'a'a di'a ngini.
51003018	Ngini ngowa'a manga were'a! Ngini balasu ni ta'aloko taninga nau'u, sababu duhu so'o gena-ge 'i patasa di'a were'a ga'a ngowa'a ngaku Yesus.
51003019	Ngini ngowa'a manga nau'u! Ngini balasu ni dadalara ninga were'a re ni kasara awa taninga were'a.
51003020	Ngini ngowa-ngowa'a! Ngini balasu ni 'isene ninga ḇaḇa re ngina manga demo-demo mo-moini. Sababu duhu so'o gena-ge ni sisanangi Ma Jou'ongu Madutu 'ai 'akala re sinyingara.
51003021	Ngini ḇaḇa-ḇaḇa! Awa ni sikangela ninga ngowa-ngowa'a manga 'akala re sinyingara, singadolo manga 'akala re sinyingara 'i rapo'o.
51003022	Ngini ngowa'a budaka-budaka! Toma 'oru ḇato, ngini balasu ni isene ninga tuanga toma dungia nena-ne manga demo-demo. Awa pa'i tamanga biono ḇato di'a mau sanga sitoro. Mada'a ngini balasu ni isene reninga 'akala re sinyingara mode-mode'e ninga tuanga 'ai parenta, sababu ni mau silamo'o Ma Jou.
51003023	Munara 'oru ḇato, ga'a ninga tuanga 'o pula'a, ngini balasu ni si'a'a reninga 'akala re sinyingara mode-mode'e ma tero sa'olo ngini ni munara di'a Ma Jou, awa pa'i ninga tuanga toma dungia nena-ne ḇato.
51003024	'Eli-'elingi! Na'o ni 'a'a so'o gena-ge, sababu ngini ni munara di'a Ma Jou masiretene sa'olo ninga Tuanga, ngini ḏuanga i'a ni sanga ma ngogele ga'a Ma Jou Yesus ra sidodahe di'a 'Ai 'umata.
51003025	Sababu 'a guna ḇato 'o 'a'a ḏosa, unanga 'o sanga ma bo-bangu 'i mete'e manga ga'a. Re Ma Jou'ongu Madutu 'o pa'ala kaci moi ua!
51004001	Ngini tuanga-tuanga! Ngini balasu ni 'adili re banari taninga budaka-budaka sababu ngini masiretene ḏi'i reninga Tuanga toma soroga.
51004002	Ngini balasu ni manyiata tau-taunu. Sidogo ḏi'i, ngini balasu ni ma'istiari re ni sibere ie murasa ma la ra Ma Jou'ongu Madutu.
51004003	Ngini ni manyiata di'a ngomi ḏi'i mangale Ma Jou'ongu Madutu 'a welanga ngalana di'a mi singadolo habari rahasia mangale Kristus. Sababu habari gena-ge ngowa'a 'aḏi singosama ngoi toma bui.
51004004	Sababu gena-ge ni manyiata tau-taunu di'a ngoi, la ngoi to sanga donga di'a ta singadolo re ta sitarangi habari gena-ge. Sababu enanga gena-ge, ngoi balasu ta si'a'a.
51004005	Wakutu ngini ma'u sanga ngowa'a ngaku Yesus ua, ni pake donga mo-moini gena-ge di'a ni sijumu 'akala soro'unu, de'oso re ḏegoro, demo re ganau la-la ra ananga gena-ge.
51004006	Dadi 'oru ga'a ngini ni siajele toma ngowa'a gena-ge, ninga 'akala re sinyingara balasu romanga reo mura re dadalara, la ngini ni sisanangi manga 'akala re sinyingara. Dadi ngini ḏuanga i'a ni waro ma duhu sa'olo ngini balasu ni sangoro manga so-sano.
51004007	Tikhikus, nanga ioronongoḏu matengo ngo-ngaku rimoi ga'a ngomi mu dadalara, unanga gena-ge ḏuanga i'a 'o siajele habari mo-moini mangale ngoi ra ngini. Unanga gena-ge 'o cufala riono ngoi re 'o munara mamete'e ra ngoi di'a Ma Jou.
51004008	Ngoi to 'utusu Tikhikus ra ngini, la ngini ni waro mangale ngomi minga 'ahu, lobi'i re wangere, re unanga ḏi'i di'a 'a site'e ninga ngo-ngaku.
51004009	Onesimus ḏuanga i'a 'o mamete'e ra Tikhikus, 'aḏi tagi toma Kolose. Onesimus, unanga ngowa'a Kolose re 'o cufala mete'e Yesus re ngomi mu dadalara. Ananga gena-ge ḏuanga i'a 'aḏi siajele mangale 'oru ḇato ga'a ri dadi tari ngi'i.
51004010	'A Aristarkhus ga'a mamete'e ra ngoi toma bui ma dara, unanga 'o siḏingoto tabea ra ngini. So'o gena ḏi'i 'a Markus, Barnabas gia nongoḏu sepupu. Ngini reni sanga surata ga'a ngoi to siḏingoto, mangale na'o Markus 'o sapolo ra ngini, ni dawongo unanga reninga 'akala re sinyingara sa-sanangi.
51004011	Yesus ga'a ngowa'a Roma 'aḏi si'aro'o Yustus 'o siḏingoto ḏi'i 'ai tabea ra ngini. Ngowa'a Yahudi ga'a ngowa'a ngaku Yesus pa'i ananga nga ḏu'ange ḇato, ananga gena-ge ngoi 'ari ḏagilomu munara di'a masiḏagi minga munara ra Ma Jou'ongu Madutu tala. Ananga ḏi'i raḏi site'e ngoi 'ari 'akala re sinyingara.
51004012	'Age rema ngowa'a matengo ḏi'i 'ai lomanga 'a Epafras, unanga ga'a ta Kristus Yesus ma tero sa'olo 'Ai budaka. Unanga ngowa'a Kolose re 'o siḏingoto 'ai tabea ra ngini. Unanga 'o manyiata tau-taunu rai 'akala re sinyingara mode-mode'e. Unanga 'o golo'o ra Ma Jou'ongu Madutu mangale ninga ngo-ngaku 'i te'oso ogo-ogoro kama elala ua, ma tero sa'olo ngowa'a raḏi ngimono tamanga ngo-ngaku. Re ḏi'i unanga 'o golo'o mangale ngini ni waro mode-mode'e 'oru ga'a Ma Jou'ongu Madutu 'ai 'akala ma mau.
51004013	Ngoi ta waro re ta oḏi'i masiretene mangale unanga 'o munara mode-mode'e di'a ngini, re di'a ngowa-ngowa'a ngaku Yesus toma limau Laodikia re limau Hierapolis ḏi'i.
51004014	Dotere Lukas ga'a ngene wo dadalara, re 'a Demas, ananga 'aḏi siḏingoto manga tabea ra ngini.
51004015	Ngini ni siḏingoto ngomi minga tabea tananga ioronongoḏu ngo-ngaku rimoi toma limau Laodikia, re ra ngo Nimfa re ngowa-ngowa'a ngaku Yesus ga'a 'aḏi malomu ra munanga 'ami wala.
51004016	Ngoi to golo'o, wakutu ngini reni baca 'ari surata gena-ge toma jama'ata Kolose, ni siḏingoto toma jama'ata Laodikia, la ananga gena-ge nyengara 'aḏi baca ḏi'i. So'o gena ḏi'i, ngini masiretene balasu baca surata, ga'a ngoi to siḏingoto toma jama'ata Laodikia.
51004017	Re ni siajele ra Arkhipus, “Siḏuanga munara ga'a Ma Jou'ongu Madutu 'o siwatasa ra ngana.”
51004018	Tabea ra ngoi, Paulus. Ngoi ta lefo tabea gena-ge rari giama masiretene. Awa ni sidaioranga ngoi, ga'a toma bui ma dara moju! Ngoi to golo'o Ma Jou'ongu Madutu mangale 'Ai mura re dadalara sieanga i'a ngini ua.
52001001	Ngomi, Paulus, Silas re Timotius mi siḏingoto surata ne tananga ioronongoḏu ngo-ngaku rimoi toma jama'ata Tesalonika, ngini ga'a ni marimoi ra Ma Jou'ongu Madutu nanga Ḇaḇa re Yesus Kristus nanga Jou. Ngomi mi manyiata ra Ma Jou'ongu Madutu nanga Ḇaḇa, re Yesus Kristus nanga Jou, la ḏuanga i'a 'Aḏi pula'a manga mura re dadalara re 'Aḏi pula'a ḏi'i manga dame tau-taunu ra ngini mo-moini.
52001002	Ngomi mi sibere ie minga murasa ma la ra Ma Jou'ongu Madutu tau-taunu sababu ngini mo-moini. Wakutu ngomi mi manyiata ra Ma Jou'ongu Madutu nanga Ḇaḇa, ngomi mi si'elingi ngini ḏi'i. Ngomi mi si'elingi ie ma duhu sa'olo ngini ni munara ḏua di'a Ma Jou'ongu Madutu, sababu ninga ngo-ngaku lai te'e ra Ma Jou Yesus. Ma duhu sa'olo ngini ni riono ḏua ngowa-ngowa'a lelegu sababu ni dadalara ananga. Re ḏi'i ma duhu sa'olo ngini ni doiti sikisa ḏua sababu ninga ngo-nganono lai te'e mangale nanga Jou Yesus Kristus dadunu 'o sapolo moju.
52001004	Ioronongoḏu ngo-ngaku rimoi, ngini ga'a Ma Jou'ongu Madutu 'o dadalara re 'o 'aro'o ngini ni dadi Unanga 'ai ngowa-ngowa'a ga'a Unanga 'o cumutu ḏua.
52001005	Ngomi mawaro gena-ge 'i banari, sababu wakutu ngomi mi singadolo Habari Roanga ra ngini 'i mete'e pa'i ngomi minga demo-demo ḇato ua, mada'a 'i mete'e rema Ngagara 'Ofi-'Ofi ma kuasa. Sidogo ḏi'i, ngomi mi sijumu ra ngini mangale ngomi mi ngaku mode-mode'e Habari Roanga gena-ge 'i banari, sababu ngini masiretene ni waro ma duhu sa'olo ngomi mi 'ahu de-de'oso ngini wakutu ngomi taninga sigolona.
52001006	Sidogo ḏi'i, ngomi waro Ma Jou'ongu Madutu ro cumutu ḏua ngini sababu ninga 'ahu ma duhu 'i dadi ma tero sa'olo ngomi minga 'ahu ma duhu re Ma Jou Yesus 'ai 'ahu ma duhu, wakutu 'au nga'ene ngomi mi sanga sikisa ḏua. Ngini ni sanga sikisa sababu ngini reni ngaku Habari Roanga ga'a ngomi ma singadolo ḏua ra ngini. Kalaha so'o gena, ngini ninga 'akala re sinyingara 'i maroanga sababu Ma Ngagara 'Ofi-'Ofi ma munara.
52001007	Ninga 'ahu ma duhu so'o gena-ge singadolo ngowa'a ngo-ngaku rimoi toma daeraha Makedonia re Akhaya ya cuḏuḏu'u re ya mete'e.
52001008	Pa'i toma daeraha Makedonia re Akhaya ḇato ua mada'a Habari Roanga mangale Ma Jou Yesus 'i rera re walata ngadolo le'a bolo le'a sababu ngini. So'o gena ḏi'i, habari mangale ninga ngo-ngaku ra Ma Jou'ongu Madutu 'i rera re walata ngadolo le'a bolo le'a ḏi'i. Sababu gena-ge, ngomi kama dogo demo riwara toma ngowa'a gena-ge.
52001009	Ngowa'a mo-moini ya sijarita mangale ma duhu sa'olo 'au nga'ene ngomi mi sapolo i'a, re ma duhu sa'olo ngini ni dawongo minga do-doto'o: Ngini rena upa'a ninga jou'ongu ma somoara re ni silamo'o re siḏubuso mode-mode'e re ni de-de'oso Ma Jou'ongu Madutu pa'i matengo ḇato, Unanga ga'a 'o 'ahu.
52001010	Ananga ya sijarita ḏi'i mangale ma duhu sa'olo ngini ni totoma wakutu Ma Jou'ongu Madutu 'ai Ngowa'a Nau'u dadunu 'O sapolo moju da'u soroga tala. Unanga gena-ge ga'a 'O sengene ḏua mada'a Ma Jou'ongu Madutu dadunu 'o si'ahu moju re Unanga gena-ge na sisalamata ngene ra Ma Jou'ongu Madutu 'ai borata ga'a 'i dadi toma biono i'a.
52002001	Ioronongoḏu ngo-ngaku rimoi, ngini masiretene na waro, mangale ngomi minga ta-sapolo ra ngini, 'i parasaja ua.
52002002	So'o gena ḏi'i ngini na waro, ngomi mi sapolo nyangu ra ngini toma limau Tesalonika, ngomi toma Filipi. I'a da'a, ngowa'a 'aḏi sisikisa re 'aḏi sije-jengere ngomi. Mada'a kalaha ngowa'a manga repe ga'a 'aḏi lawana ngomi, nanga Jou'ongu Madutu, Unanga gena-ge 'o site'e minga 'akala re sinyingara, la ngomi mi mojongo ua di'a mi singadolo Habari Roanga ra ngini ḏi'i.
52002003	Ioronongoḏu ngo-ngaku rimoi, ngomi mi golo'o ua mangale ngini ni mete'e do-doto'o sa-sakala bolo minga 'ulungu ma jira cua, bolo di'a sihaga ua.
52002004	'Orasa nange-ne, Ma Jou'ongu Madutu 'a tai'i minga 'akala re sinyingara ḏua re 'A sitantukanga ḏua 'O pake ngomi di'a singadolo Habari Roanga. Sababu gena-ge, ngomi minga maksudu ua di'a minga demo-demo mi sisanangi ngowa'a manga 'akala re sinyingara, mada'a pa'i mi mau sisanangi Ma Jou'ongu Madutu 'ai 'akala re sinyingara ḇato.
52002005	Ngini masiretene na waro, ngomi mi pake ua demo-demo ma mami. Re ngomi mi sapolo magogono ua 'akala re sinyingara ga'a da-danata, Ma Jou'ongu Madutu 'a waro gena-ge 'i banari.
52002006	Ngomi ḏi'i mi golo'o ua ngini bolo 'a guna ḇato 'aḏi sihie-hie ngomi. Kalaha ngomi nyengara mi golo'o ngini bolo 'a guna ḇato balasu 'aḏi silamo'o ngomi sababu ngomi Yesus 'ai so-soma'a di'a Kristus.
52002007	Siḏibo ḏi'i, wakutu ngomi taninga sigolona, ngomi mi 'angoto la-la ma tero sa'olo ngina matengo mo 'angoto 'ami ngowa-ngowa'a.
52002008	Dadi sababu ngomi mi dadalara mode-mode'e, ngomi mi sanangi masala di'a singadolo Habari Roanga ra ngini. Re pa'i enanga gena-ge ḇato ua, mada'a ngomi ḏi'i mi madaga'a 'oru ḇato di'a riono ngini ḏi'i, sababu ngini dadi ngowa'a ga'a ngomi ma'u dadalara masala.
52002009	Tantu ḏua, ngini na sidaioranga ua, wakutu ngomi mi singadolo Habari Roanga ra Ma Jou'ongu Madutu ino ra ngini. Lobi'i re wangere, ngomi mi 'a'a munara mode-mode'e di'a mi sanga ngo-ngoromo re pakeanga, la matengo i'a ua ngomi ma'u sikangela.
52002010	Ngini masiretene re Ma Jou'ongu Madutu ḏi'i dadi sakisi mangale ngomi nena-ne, ngowa'a loasa re banari, minga de'oso re ḏegoro 'i 'ofi-'ofi re mi madaga'a 'ori i'a ma rapu ua wakutu ngomi mi tegoro taninga sigolona, ngini ga'a reni ngaku Yesus.
52002011	Ngini ni waro ngomi mi 'angoto ngini matengo-matengo ma tero sa'olo ḇaḇa matengo 'o 'angoto 'ai ngowa'a masiretene:
52002012	Ngomi mi golo'o mode-mode'e re babata tau-taunu ngini di'a ni 'ahu mete'e Ma Jou Yesus 'ai do-doto'o, la ni sisanangi Ma Jou'ongu Madutu 'ai 'akala re sinyingara; sababu Unanga nu 'aro'o ngini ni dadi 'Ai ngowa-ngowa'a masiretene, ga'a Unanga ḏuanga i'a nu parenta rema kabasarana.
52002013	'Age fara moi moju 'i si'a'a ngomi mi sibere ie minga murasa ma la tau-taunu ra Ma Jou'ongu Madutu, sababu wakutu ngomi mi singadolo habari ra Ma Jou'ongu Madutu ino, ngini ni 'isene re ni ngaku habari gena-ge ma tero ua manusia manga demo, mada'a sa'olo demo ra Ma Jou'ongu Madutu ino, ga'a 'i banari. Unanga 'o munara tau-taunu sipake habari gena-ge taninga 'akala re sinyingara ma dara, ngini gena-ge ga'a reni ngaku Kristus.
52002014	Ioronongoḏu ngo-ngaku rimoi, ngomi mi waro ḏua ngini ni dawongo habari gena-ge taninga 'akala re sinyingara ma dara sababu 'oru 'i dadi toma Yudea manga jama'ata ga'a 'i mete'e Yesus Kristus ma tero sa'olo 'i dadi ra ngini: Ngowa-ngowa'a Tesalonika, ga'a 'aḏi ngaku Yesus ua, 'aḏi sisikisa ngini ma tero sa'olo ngowa'a Yahudi 'aḏi sisikisa jama'ata toma daeraha Yudea.
52002015	Ngowa-ngowa'a Yahudi gena-ge 'aḏi sisengene Ma Jou Yesus re nabi-nabi re so'o gena ḏi'i 'aḏi sisikisa ngomi. Ananga gena-ge 'aḏi sisanangi ua Ma Jou'ongu Madutu 'ai 'akala re sinyingara re 'aḏi lawana ngowa'a mo-moini.
52002016	Ananga gena-ge 'aḏi dola'aku ngomi, la mi singadolo awa Habari Roanga mangale salamata toma ngowa-ngowa'a Yahudi ua la ananga 'aḏi sanga salamata awa. Ma duhu so'o gena-ge, ananga manga ḏosa 'i madogo-dogo taunu singadolo ma ju-juguri 'i romanga. Sababu gena-ge, Ma Jou'ongu Madutu 'o ruta re ḏuanga i'a 'O sihukumu ananga.
52002017	Ioronongoḏu ngo-ngaku rimoi, wakutu ngomi mi sieanga tala ngini toma 'orasa 'i ti'ara ua -- ma tero sa'olo tananga momina ḇato, mada'a toma 'akala re sinyingara so'o gena ua -- ngomi mi 'elingi ngini tau-taunu singadolo masidisa ma ngo'omo, la wo ma'u sanga moju.
52002018	Ngomi minga 'akala ma sanga mi mau tutumu ngini re ngoi ta sitai'i soi moi-soi ḏiḏi ḏua, mada'a 'Iblisi 'i dola'aku tau-taunu.
52002019	Ngomi mi mau tutumu ngini sababu ngini ni macako'o namo-namoto ra Yesus. Sababu gena-ge, ngini gena-ge ngomi minga ngo-nganono re ni si'a'a ngomi maroanga. Re wakutu Ma Jou Yesus dadunu 'o sapolo moju re ngene wo talaḏi Unanga, ngini ni dadi ngomi minga biono gau'u.
52002020	Mode-mode'e, ngini gena-ge ni si'a'a ngomi mi maroanga re minga biono gau'u.
52003001	Ioronongoḏu ngo-ngaku rimoi, ngomi mi 'elingi ngini lai siḏi singadolo mau ma'u sanga moju. Sababu gena-ge, wakutu ngomi mi manahana ri yoḏu'u, ngomi nga muḏiḏi mi mafakati mi tegoro toma limau Atena moju
52003002	re mi 'utusu 'a Timotius 'o tagi siḏa toma limau Tesalonika, la unanga 'o babata ngini re 'o site'e ninga ngo-ngaku ra Yesus Kristus. Timotius ḏi'i 'o dadi Ma Jou'ongu Madutu 'ai falalomu, 'o munara rimoi ra ngomi di'a singadolo Habari Roanga.
52003003	Ngomi mi 'utusu unanga 'o sibabata re site'e ngini, la matengo i'a ua ni madorusu sababu ni sanga ma sikisa. Ngini masiretene na waro ḏua mangale sikisa mo-moini gena-ge 'i osama Ma Jou'ongu Madutu 'ai 'akala ma mau di'a ngene,
52003004	sababu wakutu ngomi 'age taninga sigolona moju, ngomi mi siajele tau-taunu mangale ngene ḏuanga i'a wa basono ma sangisara. Nange-ne 'i dadi ma tero sa'olo ngomi mi siajele pasala ḏua ra ngini.
52003005	Sababu gena-ge, wakutu ngoi ta tahana ta nga'unu riwara totoma habari mangale ngini, ngoi to 'utusu 'a Timotius ra ngini di'a 'a disa waro mangale ngini ninga ngo-ngaku ra Ma Jou Yesus: lai te'e moju bolo ua. Ngoi to dodato awa-awa ngini ni eta'a toma 'Iblisi ma bo-baja, marai minga galasau'u ma duduala 'i parasaja.
52003006	Nange-ne 'a Timotius da'a ra ngini ino re 'o maḏibo ḏua 'ane re 'o siajele ḏua habari la-la mangale ninga ngo-ngaku ra Ma Jou Yesus re ngini ni ma'u dadalara. Unanga 'o siajele ḏua ra ngomi, ninga 'akala re sinyingara 'i sanangi masala wakutu ni si'elingi ie ngomi, re ni ma'u sanga ra ngomi ma tero sa'olo ngomi mau ma'u sanga moju ra ngini.
52003007	Sababu gena-ge, kalaha ngomi mi sanga susa re sangisara re sikisa, wakutu ngomi mi 'isene mangale ngini ninga ngo-ngaku lai te'e re ni macako'o namo-namoto ra Ma Jou Yesus, gena-ge 'i site'e ngomi minga 'akala re sinyingara;
52003008	singadolo 'orasa nange-ne, ngomi mabasono mode-mode'e minga 'ahu 'i loasa sababu ngini ni macako'o namo-namoto ra Ma Jou Yesus.
52003009	Sababu gena-ge, wakutu ngomi mi manyiata, ngomi mabalasa ma nga'unu ua remi pula'a murasa ma la ra Ma Jou'ongu Madutu, sababu ma basono roanga re monere, sababu ngini.
52003010	Lobi'i re wangere, ngomi mi manyiata golo'o ra Ma Jou'ongu Madutu reminga 'akala re sinyingara mode-mode'e, nga'unu gari'a ngomi masiretene ma'u sanga ra ngini, la 'oru enanga 'i tiai nyangu mangale ninga ngo-ngaku ra Ma Jou Yesus, nga'unu ngomi ma dogo.
52003011	Ngoi to golo'o ra Ma Jou'ongu Madutu masiretene nanga Ḇaḇa re nanga Jou Yesus Kristus di'a pula'a ngo'omo, la ngomi ma'u sanga moju ra ngini.
52003012	Re ngomi mi golo'o ra Ma Jou di'a 'A dogo ninga dadalara matengo re matengo re ngowa'a mo-moini, ma tero sa'olo ngomi mi dadalara ngini.
52003013	Ḏi'i, ngomi mi golo'o ra Unanga gena-ge mangale 'a site'e ninga 'akala re sinyingara, la ra Ma Jou'ongu Madutu nanga Ḇaḇa 'ai momina ngini ngowa'a 'ofi-'ofi re de'oso re ḏegoro ma rapu ua wakutu Ma Jou Yesus dadunu 'o sapolo moju mame-mete'e ngowa'a ga'a raḏi dadi Ma Jou'ongu Madutu 'ai ngowa-ngowa'a.
52004001	Ioronongoḏu ngo-ngaku rimoi, ma ḏo-ḏogumu ngomi ma siajele re masijumu pasala ḏua ra ngini mangale ma duhu sa'olo ninga 'ahu balasu mete'e Ma Jou Yesus 'ai mau, la taninga 'ahu 'i sisanangi Ma Jou'ongu Madutu 'ai 'akala re sinyingara. Ngomi ma waro, ngini rena si'a'a mada'a nange-ne sababu ngene wo marimoi ra Ma Jou Yesus, ngomi mi golo'o mode-mode'e ngini lebe cufala i'a ḏi'i.
52004002	Ngomi mi golo'o so'o gena, sababu ngini ni waro ḏua mangale minga do-doto'o, ga'a ngomi pula'a ra ngini, ngomi ma doto'o gena-ge rema Ma Jou Yesus 'ai kuasa.
52004003	Ma Jou'ongu Madutu 'ai 'akala ma mau nena-ne: Ngini ninga 'ahu balasu 'ofi-'ofi. Sababu gena-ge, ni sudala awa.
52004004	Nau'u balasu 'ahu loasa re banari taninga were'a, la ngini ni sisanangi Ma Jou'ongu Madutu 'ai 'akala re manusia manga 'akala re sinyingara ḏi'i.
52004005	Awa ngini ni mete'e ninga nyafusu ma jira ma tero sa'olo ngowa'a 'aḏi nana'o Ma Jou'ongu Madutu ua.
52004006	Toma dara ma tero so'o gena-ge, awa ngini ni 'a'a sala bolo ni sihaga taninga ioronongoḏu ngo-ngaku rimoi. 'Au wali, ngomi mi sipo-poma ḏua ra ngini sababu na'o ni 'a'a so'o gena, Ma Jou'ongu Madutu nu sihukumu.
52004007	I'a sa'olo Ma Jou'ongu Madutu 'aro'o ngene, la wo sudala?! Sanga ua! Siḏibo ḏi'i, la nanga 'ahu balasu 'i dadi 'ofi-'ofi.
52004008	Sababu gena-ge, 'a guna ḇato ya mete'e ua do-doto'o nena-ne, ananga gena-ge 'aḏi dawongo pa'i ngene manusia ḇato ua mada'a 'aḏi dawongo ua ḏi'i Ma Jou'ongu Madutu ga'a pula'a Ma Ngagara 'Ofi-'Ofi ra ngene, la nanga 'ahu 'i dadi 'ofi-'ofi.
52004009	Paralu riwara ngomi mi lefo surata ra ngini mangale ma duhu sa'olo ni ma'u dadalara matengo re matengo, sababu Ma Jou'ongu Madutu masiretene ro doto'o ngini mangale balasu ni ma'u dadalara.
52004010	Toma dara gena-ge, ngini ni si'a'a ḏua re na sijumu ḏua taninga ioronongoḏu ngo-ngaku rimoi le'a bolo le'a toma daeraha Makedonia, mada'a ngomi golo'o mode-mode'e ra ngini mangale toma biono i'a, ngini balasu ni ma'u dadalara matengo re matengo lebe madogo-dogo i'a ḏi'i.
52004011	So'o gena ḏi'i, ngomi mi golo'o mode-mode'e ra ngini mangale ni makutale mode-mode'e ni 'ahu dame toma ngowa'a lelegu, ni disa oromo re ngini ninga galasau'u ma duduala masiretene re ni capuru awa ngowa'a lelegu manga 'urusana. Fara muḏuo i'a gena-ge, ngomi mi siajele pasala ḏua.
52004012	Na'o ninga 'ahu ma duhu so'o gena, ninga 'ahu ni masinganono toma ngowa'a lelegu ua re ngowa'a 'aḏi ngaku Yesus ua mai 'aḏi silamo'o ngini.
52004013	Ioronongoḏu ngo-ngaku rimoi, ngomi mi mau ngini mo-moini na waro mangale ngowa'a ngaku Yesus ga'a 'aḏi sengene pasala ḏua, la ngini ni rerese ma gaḏi awa ma tero sa'olo ngowa'a ngaku Yesus ua ga'a kamanga ngo-nganono ua.
52004014	Ngene wo ngaku mangale Yesus 'o sengene ḏua mada'a Ma Jou'ongu Madutu dadunu 'o si'ahu Unanga moju. Sababu gena-ge, ngene wo ngaku ḏi'i mangale ḏuanga i'a Ma Jou'ongu Madutu dadunu 'o si'ahu moju ngowa'a senge-sengene mo-moini ga'a ngowa'a ngaku Yesus, la ananga 'aḏi 'ahu marimoi ra Unanga.
52004015	Mangale do-doto'o ga'a ngomi mi dawongo ra Ma Jou, ngomi mau masingadolo ra ngini nena-ne: Wakutu Ma Jou Yesus ḏuanga i'a 'O sapolo moju, ngowa'a ngaku Yesus ga'a 'aḏi sengene siḏa, 'aḏi ma'u sanga ra Unanga gena-ge, kara ngene ḏi'i ga'a wo 'ahu moju wo ma'u sanga Unanga.
52004016	Toma 'orasa gena-ge, mala'ekata ma sae'e unanga ḏuanga i'a 'o kanau 'o siduga-duga re 'o wusu Ma Jou'ongu Madutu 'ai terompet. Enanga gena-ge 'i dadi didina'o mangale Ma Jou masiretene 'O 'uci da'u soroga tala, kara Unanga 'o dadunu si'ahu moju ngowa'a ngaku Yesus ga'a raḏi sengene siḏa.
52004017	Gena ḏua, ngene wo 'ahu moju re ananga 'aḏi sengene siḏa, Ma Jou na tede singosama toma kakamo ma dara, la ngene ma'u sanga ra Unanga toma diwanga. Gena-ge ḏua, ḏuanga i'a ngene wo 'ahu marimoi ra Unanga kasingado-ngadolo i'a.
52004018	Sababu gena-ge, ngini mo-moini balasu ni ma'u site'e ninga 'akala re sinyingara matengo re matengo re demo-demo gena-ge.
52005001	Ioronongoḏu ngo-ngaku rimoi, ngomi paralu mi lefo surata riwara masiḏingoto ra ngini mangale ma 'orasa bolo ma wangere ngau wakutu Ma Jou dadunu 'o sapolo moju,
52005002	sababu ngini masiretene na waro ḏua Unanga gena-ge dadunu 'o sapolo moju ma tero sa'olo ngowa'a tori-tori'i 'aḏi sapolo toma 'orasa lobi'i.
52005003	Toma 'orasa gena-ge, ngowa'a ḏuanga i'a 'aḏi makanau, “Ngene mo-moini wo 'ahu toma la re wo salamata.” Mada'a toma 'orasa gena-ge kage-kage ananga 'aḏi sanga bahala re matengo i'a ua 'aḏi poloi'i. Gena-ge ma tero ḇato sa'olo we-were'a matengo kage-kage 'ami 'orasa ma ḏe-ḏegoro i'a enanga ri ngadolo mo mabasono mo go-goḏi, re munanga mo wiḏi yoḏu'u singadolo mo maḏe-ḏegoro i'a.
52005004	Mada'a ngini ioronongoḏu ngo-ngaku rimoi ga'a ni 'ahu toma hafu-hafu riwara, sababu ni nana'o Ma Jou Yesus. Sababu gena-ge, ngini kama heranga riwara wakutu enanga ma 'orasa 'i ngadolo ma tero sa'olo ngowa'a to-tori'i 'aḏi sapolo.
52005005	Ngini mo-moini sa'olo ngowa'a ngaku Yesus ga'a ni 'ahu re ninga de'oso re ḏegoro ma tero sa'olo ngowa-ngowa'a ga'a 'ahu toma tarangi ma dara, sababu ngini reni ngaku Yesus. Sababu gena-ge, ngene mo-moini wo si'a'a awa 'oru i'a ma jira, sababu ngene wo 'ahu toma hafu-hafu riwara.
52005006	Sababu gena-ge, ngene balasu pa'i maotu-otu awa ma tero sa'olo ngowa'a 'aḏi 'ahu toma hafu-hafu, ngene balasu ma'istiari re wo manahana nanga nyafusu ma jira sa'olo ngowa'a 'aḏi 'ahu toma tarangi.
52005007	Sababu toma wakutu lobi'i ngowa'a 'aḏi maotu-otu 'aḏi ma'istiari ua, re toma wakutu lobi'i ḏi'i ngowa'a 'aḏi dadi 'etolo re nga'unu ua manahana manga nyafusu ma jira.
52005008	Mada'a sababu ngene ne wo osama nyo-nyoimi toma ngowa'a ga'a 'aḏi 'ahu toma tarangi ma dara, ngene balasu wo manahana nanga nyafusu ma jira: Ngene balasu wo ngaku tau-taunu Ma Jou Yesus re wo dadalara ngowa'a lelegu. Na'o so'o gena-ge, ngene wo jaga nanga ngo-ngaku, la 'i elala ua ma tero sa'olo sordado 'o mapake baju jaga di'a 'o jaga 'ai diri. So'o gena ḏi'i, ngene balasu wo masinganono mode-mode'e mangale Ma Jou Yesus dadunu 'o sapolo moju di'a sisalamata ngene. Na'o so'o gena-ge, ngene wo jaga nanga ngo-nganono, la 'i sitaka-taka ua ma tero sa'olo sordado ga'a 'o mapake 'ai capeo waja di'a 'o jaga 'ai sae'e. Ḏua ngene wo ḏu-ḏuanga ḏua di'a Ma Jou Yesus 'o sapolo moju ma tero sa'olo sordado matengo 'o ḏuanga ḏua 'o osama jaga.
52005009	Ma Jou'ongu Madutu 'o cumutu ngene di'a sihukumu ua mada'a na sisalamata ngene sababu nanga Jou Yesus Kristus 'ai se-sengene.
52005010	Unanga 'o sengene, la 'O sisalamata ngene re ḏuanga i'a Unanga dadunu 'o sapolo moju, ngene ne wo 'ahu moju bolo ḏa wo sengene ḏua, ngene mo-moini wo 'ahu marimoi ra Unanga.
52005011	Sababu gena-ge, ngini ni ma'u si'elingi re ni ma'u babata matengo re matengo ma tero sa'olo ngini na si'a'a ḏua 'au wali singadolo 'orasa nange-ne.
52005012	Ioronongoḏu ngo-ngaku rimoi, ngomi mi golo'o mode-mode'e ra ngini ni silamo'o ngowa'a ga'a 'aḏi side-de'oso ngini. Re ma la-lamo'o i'a ninga bi-biri'i ga'a nu'u sibi-biri'i re siajele ngini, la ninga ngo-ngaku kama elala ua.
52005013	Ni silamo'o mode-mode'e ananga re na'u dadalara sababu manga munara di'a ngini. Ngini ni 'ahu balasu ma'u 'aro'o la ino matengo re matengo.
52005014	Ngomi golo'o mode-mode'e ḏi'i ngini ni ḇangata ngowa'a ga'a 'aḏi munara ḇusuru, ni site'e ngowa'a ga'a manga 'akala re sinyingara 'i namoto ua, ni riono ngowa'a ma dinga'unu ua re ruta-ruta awa ra guna ḇato.
52005015	Ni ma'istiari ino: Na'o ngowa'a 'aḏi 'a'a cira ngini, ngini 'a'a cira ananga awa. Siḏibo ḏi'i, ngini balasu ni ma'u riono re ni ma'u sioḏi'i matengo re matengo ra guna ḇato.
52005016	Sababu ngini reni marimoi ra Yesus Kristus, Ma Jou'ongu Madutu 'o mau ngini ni 'ahu toma roanga re monere ma dara re ni manyiata tau-taunu re sibere ie murasa ma la ra Ma Jou'ongu Madutu toma ngi'i re 'orasa mo-moini.
52005019	Awa ni lawana Ma Ngagara 'Ofi-'Ofi.
52005020	Sababu gena-ge, na'o ngowa'a 'aḏi singadolo habari toma Ngagara 'Ofi-'Ofi ino; ni dawongo ua awa.
52005021	Mada'a balasu ni tailako la-la, la ni waro habari gena-ge mode-mode'e toma Ngagara 'Ofi-'Ofi ino. Na'o so'o gena, balasu ni mete'e Ma Ngagara 'Ofi-'Ofi ma mau.
52005022	Mada'a ni mete'e awa 'oru ḇato ga'a 'i cira.
52005023	Ngomi manyiata ra Ma Jou'ongu Madutu, ga'a 'O sipula'a dame ra ngene, mangale Unanga masiretene 'O sidadi ngini mode-mode'e sa'olo 'Ai ngowa'a 'ofi-'ofi: bae ninga nyawa, ninga 'akala re sinyingara re ninga de'oso re ḏegoro kama rapu ua singadolo nanga Jou Yesus Kristus dadunu 'o sapolo moju.
52005024	Ma Jou'ongu Madutu ga'a 'o 'aro'o ngini ni dadi ngowa'a 'ofi-'ofi, Unanga ḏuanga i'a 'o 'a'a mo-moini gena-ge sababu Unanga 'ai jaji kama ngali ua.
52005025	Ioronongoḏu ngo-ngaku rimoi, sidaioranga ngomi awa wakutu ni manyiata.
52005026	Ma singadolo minga tabea reminga dadalara di'a ioronongoḏu ngo-ngaku rimoi mo-moini.
52005027	Ra Ma Jou 'ai kuasa, ngoi to soma'a ngini mangale surata nena-ne ma betongo na singadolo re na si'isene taninga ioronongoḏu ngo-ngaku rimoi mo-moini.
52005028	Ngoi to golo'o ra Yesus Kristus, nanga Jou, mangale 'Ai mura re dadalara sieanga i'a ua ngini.
53001001	Ngomi, Paulus, Silas re Timotius mi siḏingoto surata ne tananga ioronongoḏu ngo-ngaku rimoi toma jama'ata Tesalonika, ngini ga'a ni marimoi ra Ma Jou'ongu Madutu nanga Ḇaḇa re Yesus Kristus nanga Jou.
53001002	Ngomi mi manyiata ra Ma Jou'ongu Madutu, Ḇaḇa, re Yesus Kristus nanga Jou di'a ḏuanga i'a ya pula'a manga mura re dadalara re ya pula'a ḏi'i dame tau-taunu ra ngini mo-moini.
53001003	Ngomi mi sibere ie minga murasa ma la tau-taunu ra Ma Jou'ongu Madutu, sababu ngini. Gena-ge 'i banari mode-mode'e re ngomi balasu masi'a'a so'o gena, sababu ngini ninga ngo-ngaku ra Ma Jou Yesus 'i madogo-dogo ḇato re ḏi'i ganapu ni ma'u dadalara matengo re matengo.
53001004	Sababu gena-ge, wakutu ngomi mi tutumu jama'ata-jama'ata lelegu, ngomi masiajele mangale ngini ni dadi ngomi minga biono gau'u, sababu ngini ninga ngo-ngaku lai te'e ra Yesus Kristus. Kalaha ngowa-ngowa'a nu'u sisikisa re ni sanga sangisara, ngini ninga ngo-ngaku gena-ge kama elala ua.
53001005	Mo-moini gena-ge ḏuanga i'a 'i dadi bukiti rimoi mangale Ma Jou'ongu Madutu 'o sijuruhakimi ngowa'a mete'e 'adili re banari. Dadi Unanga 'a putusu tala ni patasa ni osama ra Unanga 'Ai pareta toma soroga, sababu ngini ni sanga sangisara, mada'a ni mete'e tau-taunu Ma Jou Yesus.
53001006	Ma Jou'ongu Madutu 'o 'adili re banari re 'a balasa ngowa'a ga'a 'aḏi sisikisa ngini mete'e ananga manga ga'a.
53001007	'A guna ḇato reni sanga sangisara sababu reni mete'e Unanga, ngini gena-ge ni ma'u mete'e ra ngomi, ni sanga sangisara riwara. Gena-ge 'i dadi wakutu Ma Jou Yesus ḏuanga i'a 'o 'uci da'u soroga tala re 'O masijumu mamete'e Rai mala'ekata-mala'ekata ma kabasarana.
53001008	Unanga ḏuanga i'a 'o 'uci da'u soroga tala Rai u'u leja-lejanga di'a sihukumu 'a guna ḇato 'aḏi nana'o ua Ma Jou'ongu Madutu, bolo mete'e ua Habari Roanga mangale Yesus nanga Jou.
53001009	Ananga gena-ge 'aḏi sanga hukumu kasingado-ngadolo i'a: ananga sanga upa'a toma giḏanga ra Ma Jou, dadi 'aḏi oḏi'i yoḏu'u 'Ai mulia re 'Ai kuasa lai lamo'o.
53001010	Mo-moini gena-ge 'i dadi wakutu Ma Jou ḏuanga i'a 'o sapolo moju, la Ma Jou'ongu Madutu 'ai 'umata 'aḏi sihie-hie Unanga sababu 'oru ga'a Unanga ro si'a'a di'a ananga gena-ge. Ngini ḏi'i ni osama nyo-nyoimi ra Unanga 'ai 'umata, sababu ngini reni ngaku Habari Roanga ga'a ngomi mi masingadolo ra ngini.
53001011	Sababu gena-ge, ngomi mi golo'o tau-taunu tananga Jou'ongu Madutu, la Unanga 'o sidadi ngini ni patasa ni dadi ngowa'a 'ofi-'ofi, ga'a Unanga ro 'aro'o. Na'o nyengara gari'a Ma Jou'ongu Madutu rai kuasa nu riono ngini, la ngini ni nyanyaḏi ni 'a'a 'ori i'a ma la-la re ḏi'i ngini ni siḏuanga ninga munara mo-moini, ga'a ngini na 'a'a sababu ninga ngo-ngaku ra Yesus Kristus.
53001012	Ngomi mi manyiata so'o gena, la ngowa'a 'aḏi sihie-hie Ma Jou Yesus 'ai lomanga sababu ninga de'oso re ḏegoro so'o gena-ge. Re Unanga ḏi'i 'o sihie-hie ngini. Gena-ge 'i dadi, sababu nanga Jou'ongu Madutu, re nanga Jou Yesus Kristus, Ananga gena-ge manga mura re dadalara ra ngini.
53002001	Ioronongoḏu ngo-ngaku rimoi, ngoi to siajele ra ngini mangale ḏuanga i'a Ma Jou Yesus Kristus dadunu 'o sapolo moju re mangale ḏuanga i'a Unanga na lomu ngene ga'a wo 'ahu marimoi ra Unanga. Dadi ngoi to golo'o ra ngini:
53002002	Kalaha ngini ni 'isene habari, bae nubuata, bae do-doto'o bolo surata 'age rema ngowa'a 'aḏi kanau ra ngomi ino, mangale ma 'orasa enanga 'i ngadolo ḏua di'a Unanga dadunu 'o sapolo, awa ninga 'akala re sinyingara 'i waro gogare riwara, bolo 'i kangela!
53002003	Awa ngini ni mete'e ngowa'a lelegu gena-ge manga demo ga'a sihaga ngowa'a dadi ngini ni ta'ajiri ma 'orasa gena-ge 'i ngadolo ḏua; mada'a 'i ngadolo nyangu. Mo-moini nena-ne balasu 'i dadi siḏa: Ngowa'a repe 'aḏi masoloto Kristus re 'aḏi 'ahu 'i marimoi riwara ra Ma Jou'ongu Madutu re ngowa'a matengo 'ai 'akala re sinyingara lai cira madutu, unanga gena-ge ro waiti ga'a Ma Jou'ongu Madutu 'u sitantukanga ḏua 'o osama toma naraka.
53002004	Ngowa'a matengo gena-ge Ma Jou'ongu Madutu 'ai lawana re 'o matoro 'ai diri toma jou'ongu ma somoara mo-moini ga'a ngowa'a ya si'aro'o jou'ongu-jou'ongu, bolo ya silamo'o re siḏubuso. Unanga ḏuanga i'a 'o tegoro ra Ma Jou'ongu Madutu 'ai Wala re 'a sibobita mangale unanga masiretene sa'olo Ma Jou'ongu Madutu.
53002005	Na 'eli-'elingi 'au nga'ene wakutu ngoi to tegoro taninga sigolona, ngoi ta siajele pasala ḏua mangale mo-moini gena-ge!
53002006	Re ngini na waro ngowa'a matengo 'ai 'akala re sinyingara lai cira madutu 'o waiti nyangu, sababu 'age rema dola'aku. Ḏuanga i'a, toma 'orasa ga'a Ma Jou'ongu Madutu 'A sitantukanga pasala ḏua, ngowa'a matengo 'ai 'akala re sinyingara lai cira madutu ḏuanga i'a 'o waiti.
53002007	Nange-ne 'Iblisi 'i munara 'i sigo-gogoro, la ngowa'a 'aḏi dawongo awa Ma Jou'ongu Madutu 'ai habari. Mada'a matengo ga'a 'ai 'akala re sinyingara lai cira madutu gena-ge 'o waiti nyangu, sababu 'o sanga dola'aku. Dadi wakutu Ma Jou'ongu Madutu 'a silage dola'aku gena-ge,
53002008	ngowa'a matengo 'ai 'akala re sinyingara lai cira madutu 'o waiti re Ma Jou Yesus 'o sisengene ngowa'a matengo gena-ge pa'i Rai demo ḇato re 'O singi-ngiranga unanga gena-ge 'ai kuasa Rai kabasarana wakutu Unanga dadunu 'o sapolo moju.
53002009	Mada'a wakutu Yesus dadunu 'o sapolo nyangu, unanga ga'a 'akala re sinyingara lai cira madutu gena-ge ḏuanga i'a 'i waiti reo 'Iblisi ma kuasa lamo'o, re 'aḏi 'a'a didina'o heranga re 'ori i'a hera-heranga fara muḏuo i'a di'a sihaga ngowa'a.
53002010	Unanga gena-ge ḏuanga i'a 'o pake duhu ma jira mo-moini di'a sihaga ngowa'a ga'a 'aḏi iranga ngo'omo, sababu manga 'akala re sinyingara ma ngalana ri kuci re ḏi'i ananga 'aḏi nyanyaḏi ua 'isene habari banari da'u ra Ma Jou'ongu Madutu tala ga'a nyengara 'O sisalamata ananga.
53002011	Sababu gena-ge, Ma Jou'ongu Madutu 'o pake 'Ai kuasa di'a 'O si'a'a ananga gena-ge 'aḏi ganapu ngaku ngowa'a matengo ga'a 'akala re sinyingara lai cira madutu, unanga gena-ge 'ai demo sa-sakala.
53002012	Ngowa'a mo-moini ga'a 'aḏi ngaku ua habari banari mada'a 'aḏi nyanyaḏi 'a'a 'ori i'a ma jira; ma ḏo-ḏogumu tala, ananga gena-ge Ma Jou'ongu Madutu ya'u sihukumu.
53002013	Ioronongoḏu ngo-ngaku rimoi ga'a Ma Jou Yesus 'o dadalara, mode-mode'e 'i banari mangale ngomi mi sibere ie minga murasa ma la ra Ma Jou'ongu Madutu tau-taunu mangale ngini. Sababu toma 'ua re 'au wali moju Ma Jou'ongu Madutu 'o cumutu ḏua ngini, la sisalamata ngini. Enanga gena-ge 'i dadi, sababu Ma Ngagara 'Ofi-'Ofi 'i sidadi ngini Unanga 'ai ngowa'a 'ofi-'ofi, re sababu ngini ni ngaku habari banari ra Ma Jou'ongu Madutu ino.
53002014	Sababu di'a gena-ge, Ma Jou'ongu Madutu 'o 'aro'o ngini, la ḏuanga i'a ngini ni sanga mulia mamete'e ra Yesus Kristus nanga Jou. Gena-ge 'i dadi sababu ngomi singadolo Habari Roanga ra ngini.
53002015	Sababu gena-ge, ioronongoḏu ngo-ngaku rimoi ngini mo-moini balasu ni te'oso ogo-ogoro taninga ngo-ngaku re ni macako'o namo-namoto ra Ma Jou Yesus 'ai do-doto'o ga'a ngomi pula'a ra ngini; bae ma silefo, bae masimada-madanga.
53002016	Ma Jou'ongu Madutu nanga Ḇaḇa 'o dadalara ngene re mete'e 'Ai mura re dadalara, Unanga na si'a'a ngene nanga 'akala namo-namoto re dadi site'e nanga ngo-nganono. Sababu gena-ge, ngoi to golo'o Ma Jou'ongu Madutu nanga Ḇaḇa re nanga Jou Yesus Kristus masiretene 'o babata ngini re site'e ninga 'akala re sinyingara, la ngini nga'unu ni si'a'a re ni sihabari 'ori i'a la-la.
53003001	Ma ḏo-ḏogumu tala, ioronongoḏu ngo-ngaku rimoi ni manyiata di'a ngomi, la habari mangale Ma Jou Yesus ngowa'a ya dawongo toma la-la ma dara, capati 'i rera re walata; ma tero sa'olo ma siḏa 'i dadi ḏua ra ngini.
53003002	Ni manyiata ḏi'i, la Ma Jou'ongu Madutu 'o silalo'o ngomi toma ngowa'a manga 'akala re sinyingara 'i cira madutu, sababu manusia mo-moini ua 'aḏi ngaku habari mangale Ma Jou Yesus.
53003003	Mada'a Ma Jou 'o sitotomo 'ai jaji tau-taunu. Sababu gena-ge, Unanga ḏuanga i'a nu site'e ninga ngo-ngaku re nu saolo toma 'Iblisi ma kuasa.
53003004	Sababu Ma Jou 'o riono ngini, ngomi mi ngaku mode-mode'e mangale ngini ni si'a'a ḏua re ḏuanga i'a ni si'a'a tau-taunu 'oru ḇato ga'a ngomi bererongo ra ngini.
53003005	Ngoi to golo'o ra Ma Jou di'a 'O sinyanyasele ninga 'akala re sinyingara di'a lebe ni sahe mangale Ma Jou'ongu Madutu 'o dadalara ngini, la wakutu ni sanga sikisa, ngini nga'unu ni matahana ma tero sa'olo Kristus 'o matahana.
53003006	Ioronongoḏu ngo-ngaku rimoi, ra Ma Jou Yesus Kristus 'Ai kuasa, ngomi bererongo ngini: Ni macapuru awa toma ngowa'a ngaku Yesus ga'a 'aḏi munara ḇusuru re 'aḏi mete'e ua do-doto'o ga'a mi pula'a ḏua ra ananga.
53003007	Ngini masiretene ni waro minga 'ahu ma duhu ga'a ngini balasu na cuḏuḏu'u: ngomi mi cufala madutu mi 'a'a munara wakutu 'age taninga sigolona.
53003008	Na'o ngowa'a 'aḏi pula'a ngomi mi oromo, ngomi ma fangu. Ḏi'i lobi'i re wangere ngomi mi cufala madutu mi 'a'a munara reminga galasau'u ma duduala, la mi sikangela ngowa'a ua, ra guna ḇato taninga sigolona.
53003009	Kalaha ngomi sa'olo Kristus 'ai so-soma'a reminga haku mi majalalara ra ngini, ngomi masi'a'a so'o gena, sababu ngomi mi mau sijumu ngo'omo la-la ra ngini, la ngini ni mete'e ngomi.
53003010	Wakutu 'age ngomi taninga sigolona moju, ngomi mi bererongo pasala ḏua ra ngini ma betongo: “Ngowa'a ga'a 'aḏi munara ḇusuru, pula'a oromo awa.”
53003011	Ngomi mi bererongo so'o nena-ne, sababu mi 'isene taninga sigolona 'age rema ngowa'a ga'a 'aḏi munara ḇusuru. Ananga 'aḏi munara ceka'a i'a mai ua, pa'i 'aḏi nyanyaḏi capuru ngowa'a lelegu manga 'urusana.
53003012	Re Ma Jou Yesus Kristus 'ai kuasa ma dara, ngomi bererongo re mi si'elingi ngowa-ngowa'a gena-ge, ananga balasu 'aḏi munara, la 'aḏi disa manga 'ahu masiretene.
53003013	Ioronongoḏu ngo-ngaku rimoi, awa ngini ni matogumu 'a'a 'ori i'a la-la. Kalaha ni basono momoro ngini balasu ni 'a'a 'ori i'a la-la tau-taunu.
53003014	Na'o 'age rema ngowa'a 'aḏi mete'e ua mangale 'oru ga'a ngomi siajele ra ngini toma surata ma dara; ngini balasu ni ma'istiari re ni malalo'o ra ananga gena-ge, la 'aḏi mara'a.
53003015	Mada'a ananga gena-ge awa sidadi ninga lawana. Siḏibo ḏi'i, ngini balasu na'u ḇangata ma tero sa'olo ninga ioro bolo ninga nongoḏu.
53003016	Ma Jou Yesus Unanga ga'a dame ma cimi, ngoi to golo'o Unanga masiretene 'o pula'a dame ra ngini toma 'orasa re ngi'i le'a ḇato. Ngoi to golo'o Unanga 'o sieanga i'a awa ngini mo-moini.
53003017	Tabea ra ngoi, Paulus. Balangu nena-ne ngoi masiretene to lefo sa'olo biasa, la ngini ni ngaku mode-mode'e surata nena-ne ra ngoi i'a.
53003018	Ngoi to golo'o ra Yesus Kristus, nanga Jou, mangale 'Ai mura re dadalara sieanga i'a ua ngini mo-moini.
54001001	Ngoi, Paulus, to lefo surata nena-ne ra ngana, Timotius, ga'a ma tero ḇato sa'olo ngoi 'ari ngowa'a madutu, sababu ngana re ngoi, ngene rewo ngaku Ma Jou Yesus. Ngoi to dadi Kristus Yesus 'ai so-soma'a mete'e Ma Jou'ongu Madutu 'ai parenta, Unanga ga'a nanga Salamata ma Cimi, re ḏi'i mete'e Yesus Kristus 'ai parenta, Unanga ga'a nanga ngo-nganono. Ngoi to golo'o ra Ma Jou'ongu Madutu nanga Ḇaḇa re Yesus Kristus nanga Jou di'a 'aḏi sijumu 'akala re sinyingara ma la-la re 'aḏi pula'a mura re dadalara re ḏi'i dame ra ngana.
54001003	Timotius, ngoi to golo'o mode-mode'e ngana no tegoro si toma limau Epesus, ma tero sa'olo ngoi to kanau ḏua wakutu ngoi to tagi nyangu toma daeraha Makedonia. 'Age ngowa'a lelegu toma limau gena-ge 'aḏi doto'o do-doto'o ma rapu. Sababu gena-ge, ngoi to mau ngana no soma'a ananga balasu matogumu 'aḏi doto'o 'ori i'a ma rapu gena-ge.
54001004	Ngana balasu no siajele toma ngowa'a lelegu gena-ge, la 'aḏi matogumu 'aḏi upa'a manga wakutu tau-taunu di'a 'aḏi jarita sa-sakala re jarita manga 'asala ga'a kama togumu ua. Mo-moini gena-ge, pa'i dadi ma'u rubutu ḇato ga'a 'i siriono ngowa'a ua di'a si'a'a Ma Jou'ongu Madutu 'ai 'akala ma mau. Ma Jou'ongu Madutu 'ai 'akala ma mau nena-ne: Ananga 'aḏi sidoto'o 'Ai do-doto'o, la ngowa'a ḏuanga i'a 'aḏi 'ahu mete'e manga ngo-ngaku ra Ma Jou Yesus.
54001005	Ngoi to soma'a ngana so'o gena-ge, la ngowa'a ngaku Yesus mo-moini 'aḏi dadi ngowa'a ga'a manga 'akala re sinyingara 'i boloto re 'akala re sinyingara ma kanau 'i 'ofi-'ofi, re nyengara 'aḏi ngaku mode-mode'e ra Ma Jou, re 'aḏi waro mangale 'ori i'a ma jira re ma la-la, singadolo ananga nga'unu 'aḏi ma'u dadalara mode-mode'e.
54001006	'Age rema ngowa'a 'aḏi 'ahu so'o gena-ge ua. Ananga gena-ge 'aḏi iranga ngo'omo, sababu 'aḏi rubutu mangale 'ori i'a ma faeda 'i cua.
54001007	Ananga 'aḏi mau dadi guru-guru 'agama. Momongolo ua, ananga masiretene ya nana'o ua demo-demo ga'a ananga ya sikanau re 'oru ḇato ga'a ananga ya siajele mode-mode'e ya sahe ua ḏi'i.
54001008	Ngene wa waro Musa 'ai hukumu lai rousu na'o ngene wa si'a'a mode-mode'e mete'e Ma Jou'ongu Madutu 'ai 'akala ma mau.
54001009	Balasu wa 'elingi Musa 'ai hukumu gena-ge 'i si'a'a di'a 'a guna? Di'a ngowa'a loasa re banari?! So'o gena-ge ua?! Mada'a di'a ngowa'a ga'a 'aḏi mete'e hukumu ua re ngowa'a ma jira, ngowa'a ga'a silamo'o re siḏubuso Ma Jou'ongu Madutu ua, re ngowa'a baraḏosa, ngowa'a kama 'agama ua, re ngowa'a 'aḏi mete'e dungia ma nyafusu, ngowa'a 'aḏi sisengene manga ḇaḇa re manga ngina re ngowa'a lelegu ga'a 'aḏi sisengene ngowa'a.
54001010	Ngowa'a su-sudala, homoseks, ngowa'a ga'a tori-tori'i ngowa'a, tukanga sa-sakala, sakisi-sakisi sa-sakala re 'a guna ḇato 'aḏi madaga'a 'ori i'a 'i mete'e ua do-doto'o banari.
54001011	Ngene nga'unu wa sanga toma do-doto'o so'o gena-ge toma Habari Roanga ra Ma Jou'ongu Madutu toma Gau'u ga'a 'O patasa di'a 'o dawongo ngowa'a manga puji re silamo'o. Unanga gena-ge 'o cumutu ngoi di'a ta singadolo Habari Roanga.
54001012	Ngoi to sibere ie 'ari murasa ma la ra Kristus Yesus, nanga Jou, sababu Unanga 'o cumutu ngoi patasa ta siḏagi 'Ai munara. Re Unanga ro pula'a de-de'e ra ngoi, la ngoi tu siḏagi 'Ai munara gena-ge.
54001013	'Au wali, wakutu ngoi to ngaku Yesus nyangu, ngoi to je-jengere Unanga re to sisikisa kama sijumu ua 'akala re sinyingara ma la-la toma ngowa'a ngaku Yesus. Kalaha so'o gena, Ma Jou'ongu Madutu 'o sijumu 'Ai 'akala re sinyingara ma la-la, sababu ngoi ta waro ua 'oru ga'a ngoi ta 'a'a sababu ngoi to ngaku Yesus nyangu.
54001014	Re sidogo ḏi'i, Unanga 'o pula'a 'ai mura re dadalara pai-pai'i ra ngoi singadolo ngoi nga'unu to ngaku Unanga re to dadalara ngowa'a lelegu, ma la-lamo'o i'a ngowa'a ngaku Yesus. Gena-ge 'i dadi ḏi'i di'a ngowa'a mo-moini ga'a wo marimoi ra Kristus Yesus.
54001015	'Age demo ma betongo so'o ne: “Kristus Yesus 'o sapolo toma dungia di'a 'O sisalamata ngowa-ngowa'a baraḏosa.” Demo gena-ge 'i tero re balasu wa dawongo re wa ngaku mode-mode'e. Ngoi masiretene 'ari ḏosa lai lamo'o toma ngowa'a baraḏosa mo-moini.
54001016	Kalaha ngoi 'ari ngari so'o gena-ge, Kristus Yesus 'o sijumu 'Ai 'akala re sinyingara ma la-la, sababu unanga gena-ge 'o nga'unu sibaiti 'ai 'akala ma ḇanyo kama ḏogumu ua. Enanga gena-ge 'i dadi sa'olo nana'o rimoi di'a ngowa-ngowa'a, la ḏuanga i'a ananga ḏi'i nyengara 'aḏi sanga salamata re 'aḏi sanga 'ahu kasingado-ngadolo i'a, na'o ananga 'aḏi ngaku Yesus.
54001017	Ngene balasu silamo'o re siḏubuso Ma Jou'ongu Madutu re silamo'o 'Ai lomanga kasingado-ngadolo i'a, sababu Unanga 'o 'Olana da'a re sino moju ga'a 'O 'ahu kasingado-ngadolo i'a, re ngene wo oḏi'i yoḏu'u, Unanga pa'i matengo. 'Amin.
54001018	Timotius, 'ari ngowa'a nau'u, nange-ne ngoi tini pula'a bererongo nena-ne: Ngoi mau tini si'elingi 'oru ga'a 'au nga'ene 'o nabi-nabi toma jama'ata ya siajele pasala ḏua ra Ma Jou'ongu Madutu ino. Wakutu no talaḏi ngowa'a, ga'a 'aḏi singadolo habari sa-sakala re 'aḏi ngaku ua Kristus Yesus, ngana nyengara na sipake demo gena-ge sa'olo 'ani dare rimoi ma tero sa'olo sordado toma parangi ma dara,
54001019	no macako'o namo-namoto 'ani ngo-ngaku ga'a banari rani 'akala re sinyingara ma kanau 'i 'ofi-'ofi. 'Age rema ngowa'a 'aḏi madaga'a mete'e ua manga 'akala re sinyingara ma kanau singadolo manga ngo-ngaku 'i dadi cira.
54001020	'Age nga muḏiḏi tamanga sigolona ga'a manga ngo-ngaku 'i cira: 'a Himeneus re 'a Aleksander. Ngoi ta'u sieanga i'a 'Iblisi ya'u kuasa. Gena-ge 'i dadi do-doto'o rimoi ra ananga, la 'aḏi matogumu 'aḏi sije-jengere Ma Jou'ongu Madutu sababu ananga 'aḏi doto'o 'ori i'a ma rapu gena-ge, ga'a 'i ma'u lawana 'ori i'a banari ra Unanga ino.
54002001	Sababu gena-ge, siḏa-siḏa ngoi to babata mode-mode'e ra ngini di'a ngini ni golo'o ra Ma Jou'ongu Madutu, la 'A sitailako ninga paralu matengo re matengo, re ni manyiata di'a ngowa'a lelegu manga paralu, re ni sibere ie murasa ma la ra Ma Jou'ongu Madutu mangale 'oru ga'a Unanga 'a si'a'a ḏua ra ngini matengo re matengo. Ngini ni manyiata ḏi'i di'a ngowa'a mo-moini:
54002002	di'a 'olana-'olana re ngowa'a la-lamo'o, la ngini ninga 'ahu toma dame re sanangi ma dara re sijumu ninga 'ahu ga'a 'i loasa re banari ra Ma Jou'ongu Madutu, re si'a'a ḏi'i 'ori i'a ma la-la toma ngowa'a mo-moini.
54002003	Manyiata so'o gena 'i rousu masala re sisanangi Ma Jou'ongu Madutu 'ai 'akala re sinyingara, Unanga ga'a nanga Salamata ma Cimi.
54002004	Unanga 'o mau ngowa'a mo-moini sanga salamata re 'aḏi waro do-doto'o banari mangale Kristus.
54002005	Sababu Ma Jou'ongu Madutu pa'i matengo re 'age pa'i matengo ḇato nga'unu dadi lese to golona ra Ma Jou'ongu Madutu re manusia. Unanga gena-ge Kristus Yesus, 'o manusia ḏi'i.
54002006	Unanga 'o sidoa'a 'ai 'ahu di'a 'o tuusu manusia mo-moini, la Unanga 'a sibebasa ananga gena-ge tamanga ḏosa ma kuasa. Unanga 'o si'a'a so'o gena-ge wakutu Ma Jou'ongu Madutu 'o sitantukanga pasala ḏua ma 'orasa 'i tero-tero, la Unanga 'o sijumu 'Ai mau mangale manusia mo-moini 'aḏi sanga salamata.
54002007	Sababu so'o gena, Ma Jou'ongu Madutu 'o cumutu ngoi di'a to dadi Unanga 'ai so-soma'a, la ngoi to singadolo Habari Roanga re to doto'o habari banari mangale Kristus Yesus toma ngowa'a Yahudi ua. 'Oru ga'a to siajele nena-ne, mode-mode'e; ngoi to sa-sakala ua.
54002008	Sababu gena-ge, le'a ḇato ngini malomu di'a ni silamo'o re siḏubuso Ma Jou'ongu Madutu, ngoi to golo'o 'o na-nau'u 'aḏi manyiata. Mada'a na-nau'u balasu manga 'ahu mete'e Ma Jou'ongu Madutu 'ai do-doto'o re wakutu ananga 'aḏi manyiata kamanga ruta ua, bolo kamanga gogono 'akala ua toma ngowa'a lelegu tamanga 'akala re sinyingara ma dara.
54002009	So'o gena ḏi'i, we-were'a balasu 'aḏi mapake camari awa, la awa na-nau'u ya'u nyafusu re manga utu biasa ḇato. Awa ḏi'i 'aḏi mapake guraci, 'o mutiara bolo pakeanga ma ijana hali-hali di'a ngowa'a ya'u sitoro.
54002010	Siḏibo ḏi'i, ngowa'a 'aḏi sitoro were'a, sababu manga de'oso re ḏegoro ga'a 'i banari di'a were'a ga'a 'aḏi masiajele mangale ananga gena-ge ngowa'a ngaku Yesus.
54002011	Wakutu ngowa'a 'aḏi doto'o, we-were'a balasu 'aḏi 'isene masiogoro remanga 'akala re sinyingara maholo tala.
54002012	Ngoi to simaha ua we-were'a 'aḏi doto'o bolo 'aḏi parenta 'o na-nau'u. We-were'a balasu 'aḏi masiogoro re 'isene na'o ngowa'a 'aḏi doto'o.
54002013	Sababu ma mulaingi Ma Jou'ongu Madutu 'o sidadi 'a Adam ḏua, kara ngo Hawa
54002014	re 'a Adam 'o sanga sihaga toma cuku'u ua, mada'a ngo Hawa mo sanga sihaga re mo eta'a toma ḏosa.
54002015	Mada'a Ma Jou'ongu Madutu ḏuanga i'a 'o sisalamata we-were'a sababu ananga 'aḏi maḏe-ḏegoro i'a, na'o ya siholo manga 'akala re sinyingara, 'aḏi ngaku tau-taunu ra Kristus, 'aḏi dadalara ngowa'a lelegu re 'aḏi sijumu manga 'ahu ga'a 'i loasa re banari.
54003001	'Oru ga'a ngoi to kanau nena-ne mode-mode'e: “Na'o matengo i'a, 'o nyafusu dadi jama'ata ma bi-biri'i, unanga 'o nyafusu munara ma la-la.”
54003002	Sababu gena-ge, matengo i'a 'o dadi jama'ata ma bi-biri'i, unanga gena-ge balasu 'ai de'oso re ḏegoro kama rapu ua, 'ai were'a pa'i matengo ḇato, nga'unu 'o manahana 'ai nyafusu ma jira, 'ai 'akala re sinyingara soro'unu singadolo ngowa'a ya'u silamo'o, 'o nyanyaḏi dawongo ngowa'a ga'a 'aḏi tuḏu tai wala re nga'unu 'o doto'o ngowa'a.
54003003	Unanga 'o ka'e 'anggur 'i pai'i yoḏu'u re 'o nyanyaḏi ua ma'u tutu'u. Siḏibo ḏi'i, pake 'akala re sinyingara mereoso ra guna ḇato, re nyanyaḏi 'ahu toma dame, re pipisi ma budaka ua.
54003004	Unanga balasu nga'unu 'a si'aturu 'ai ngitu re ngale la-la, re 'o doto'o 'ai ngowa'a, la ananga 'aḏi 'isene re 'aḏi silamo'o unanga.
54003005	Sababu na'o 'ai ngitu re ngale masiretene 'a si'aturu nga'unu ua, tantu ḇato 'a si'aturu jama'ata nga'unu ua ḏi'i!
54003006	Na'o unanga aro dadi ngowa'a ngaku Yesus, awa ngana no cumutu unanga di'a 'o dadi jama'ata ma bi-biri'i, sababu ḏuanga i'a 'o dadi momole. Ḏua Ma Jou'ongu Madutu ḏuanga i'a 'o hukumu unanga gena-ge ma tero sa'olo 'Iblisi sanga hukumu ḏua 'ua re 'au wali.
54003007	Unanga balasu 'ai lomanga camari awa toma ngowa'a repe. Sababu na'o so'o gena ua, ngowa'a 'aḏi sipake-pake ua unanga singadolo 'o eta'a toma 'Iblisi ma kuasa.
54003008	Jama'ata ma ri-riono balasu na-nau'u la-la ga'a ngowa'a lelegu ya'u silamo'o, manga 'akala re sinyingara 'i boloto, pipisi ma falalomu ua, re ka'e 'anggur lamo'o ua.
54003009	Ananga balasu remanga 'akala re sinyingara ma kanau 'i 'ofi-'ofi 'aḏi macako'o namo-namoto do-doto'o banari ra Ma Jou'ongu Madutu ga'a 'O pula'a pasala ḏua.
54003010	Ananga balasu na'u disa waro siḏa mangale mode-mode'e manga de'oso re ḏegoro kama rapu ua, kara nyengara 'aḏi dadi jama'ata ma ri-riono.
54003011	We-were'a--we-were'a ga'a riono ngowa-ngowa'a toma jama'ata ananga ḏi'i balasu manga de'oso re ḏegoro lai rousu re awa 'aḏi dowa-dowanga demo. Ananga balasu 'aḏi mete'e awa manga 'akala ma mau mada'a 'aḏi mete'e Ma Jou'ongu Madutu 'ai 'akala ma mau ḇato, re manga 'ahu 'i loasa re banari.
54003012	Jama'ata ma ri-riono balasu 'ai were'a pa'i matengo ḇato. Re unanga balasu 'a si'aturu la-la 'ai ngitu re ngale.
54003013	Jama'ata ma ri-riono ga'a 'aḏi munara lai rousu toma jama'ata, ngowa'a ya'u silamo'o. Sababu gena-ge, jama'ata ma ri-riono gena-ge kamanga mojongo ua na'o 'aḏi siajele mangale ngo-ngaku ra Kristus Yesus.
54003014	Ngoi to nganono ḏa ti'ara riwara ngoi to ma'u sanga ra ngana. Kalaha so'o gena, ngoi to lefo tari surata ne.
54003015	Dadi na'o rema 'ori i'a i'a 'i dola'aku ngoi, na sahe ma duhu sa'olo ngene wo 'ahu marimoi sa'olo Ma Jou'ongu Madutu 'ai ngowa-ngowa'a ga'a ngaku Kristus Yesus re wo marimoi ra Ma Jou'ongu Madutu ga'a 'o 'ahu kasingado-ngadolo i'a. Ngowa-ngowa'a ngaku Yesus balasu marimoi kadiarata 'o do-doto'o banari sababu do-doto'o gena-ge ma tero sa'olo wala ma bangini re ma ngasu'u lamo'o, la wala gena-ge 'i te'oso lai te'e.
54003016	Matengo i'a mai ua 'aḏi soloto mangale nanga 'agama ma do-doto'o 'i banari re 'i ti-tiai. 'Au wali, ma do-doto'o gena-ge mangale Kristus Yesus 'i sirahasia, sababu Ma Jou'ongu Madutu 'o masijumu nyangu. Mada'a nange-ne Unanga 'o masijumu ḏua ra ngene, dadi ngene wo ngaku nena-ne: Ma Jou'ongu Madutu 'ai Ngowa'a Nau'u matengo 'O matuhu sa'olo manusia, Ma Ngagara 'Ofi-'Ofi 'i siajele Unanga gena-ge Ma Jou'ongu Madutu 'ai Ngowa'a Nau'u, Unanga 'o masijumu toma mala'ekata, 'Ai lomanga sihabari toma bangsa mo-moini, Ngowa'a toma bangsa mo-moini toma dungia 'aḏi ngaku Unanga sibere re sijingi'i toma soroga.
54004001	Mada'a Ma Ngagara 'Ofi-'Ofi 'i siajele mode-mode'e mangale ḏuanga i'a ma 'orasa 'i ngadolo 'age rema ngowa'a ga'a 'aḏi soloto Kristus. Ananga ḏuanga i'a 'aḏi 'isene roh-roh ma jira re ya mete'e enanga ma do-doto'o ma jira.
54004002	Ngowa'a munafiki, ananga 'aḏi singadolo do-doto'o gena-ge. Ngowa-ngowa'a gena-ge manga midingi ri pici, sababu manga 'akala re sinyingara ma kanau ri hafu-hafu.
54004003	Ananga 'aḏi doto'o ngowa'a 'aḏi molo'ara awa, re oromo awa ngo-ngoromo haram. Mada'a ngo-ngoromo gena-ge, Ma Jou'ongu Madutu 'a sidadi di'a manusia ya oromo. Sababu gena-ge, ngene ga'a rewo ngaku Kristus re wa waro ḏua do-doto'o banari ra Ma Jou'ongu Madutu, ngene wo sibere ie murasa ma la ra Unanga, kara wa oromo ngo-ngoromo gena-ge.
54004004	'Ori i'a mo-moini ga'a Ma Jou'ongu Madutu 'a sidadi, gena-ge rousu. Sababu gena-ge, na'o wa dawongo ḏua re sibere ie murasa ma la ra Ma Jou'ongu Madutu, rimoi i'a mai ua enanga 'i haram.
54004005	Sababu mete'e Ma Jou'ongu Madutu 'ai demo re wo manyiata so'o gena-ge, ngo-ngoromo gena-ge 'i dadi wosono ua.
54004006	Na'o do-doto'o mo-moini gena-ge ngana na'u doto'o tani ioronongoḏu ngo-ngaku rimoi mo-moini, ngana ḏuanga i'a no dadi 'a Kristus Yesus 'ai falalomu 'o munara cufala madutu. Re ngana ḏuanga i'a na site'e 'ani ngo-ngaku reo demo ra Ma Jou'ongu Madutu ga'a ngene wa ngaku re Unanga 'ai do-doto'o banari ga'a ngene wa mete'e singadolo 'orasa nange-ne.
54004007	Ngana balasu no maki-kiḏanga toma jarita-jarita sa-sakala ga'a ma faeda 'i cua di'a ngowa'a ga'a mau 'ahu loasa re banari. Siḏibo ḏi'i, ngana balasu no madoto'o masiretene di'a no 'ahu loasa re banari.
54004008	Na'o ngene wo site'e nanga lese, ma faeda pa'i ceka'a ua. Mada'a na'o wa site'e nanga nyawa sababu wo mete'e Ma Jou'ongu Madutu 'ai do-doto'o mangale 'ahu loasa re banari, enanga ma faeda lai lamo'o toma 'ori i'a mo-moini. Sababu na'o wo 'ahu so'o gena-ge, ngene wo sanga 'ahu ga'a Unanga 'a sijaji toma 'orasa nange-ne re 'ahu toma biono i'a.
54004009	Demo-demo gena-ge enanga 'i tero, dadi balasu wa dawongo re wa ngaku mode-mode'e.
54004010	Sababu gena-ge, ngene makutale mode-mode'e re munara mode-mode'e di'a wa mete'e demo-demo gena-ge ga'a 'i banari. Sababu ngene pa'i wo masinganono ḇato ra Ma Jou'ongu Madutu ga'a 'O 'ahu kasingado-ngadolo i'a re 'O sisalamata ngowa'a mo-moini, ngowa'a gena-ge ga'a raḏi ngaku Yesus.
54004011	Na'u sidoto'o mo-moini gena-ge re na'u soma'a jama'ata ya mete'e do-doto'o gena-ge.
54004012	Awa na'u sieanga i'a matengo i'a 'aḏi sipa-pake ua ngana sababu ngana no ra-ramasa ie moju. Siḏibo ḏi'i, ngana balasu no sijumu ngo'omo, la ngowa'a ngaku Yesus ya mete'e 'ani demo re ganau, 'ani de'oso re ḏegoro, 'ani 'ahu ma duhu no dadalara ngowa'a ngaku Yesus, 'ani ngo-ngaku re 'ani 'ahu 'ofi-'ofi ma dara.
54004013	Ngana balasu no cufala di'a baca Boku 'Ofi-'Ofi toma ngowa'a ngaku Yesus re na'u babata re na'u doto'o ananga, singadolo ngoi to sapolo.
54004014	Awa ngana siwaro i'a ua no pake cocatu ra Ma Jou'ongu Madutu 'ai Ngagara 'Ofi-'Ofi ga'a sipula'a ḏua ra ngana, wakutu jama'ata ma bi-biri'i ya siteru manga giama ra ngana ni sae'e, re nabi-nabi ya singadolo Ma Jou'ongu Madutu 'ai bererongo ra ngana.
54004015	Mo-moini gena-ge no cufala na si'a'a, la ngowa'a ya oḏi'i Ma Jou'ongu Madutu 'ai munara tani 'ahu ma dara.
54004016	Ngana balasu no ma'istiari la-la: bae 'ani 'ahu, bae 'ani do-doto'o. Mo-moini gena-ge ngana balasu na si'a'a kama ḏogumu ua. Na'o si'a'a so'o gena-ge, ngana no sisalamata 'ani diri masiretene re ngowa'a lelegu ga'a ya 'isene ngana 'ani do-doto'o.
54005001	Awa ngana no ḇangata ngowa'a 'aḏi ioro i'a rani demo lai te'e, mada'a na'u ajele ma ngale la-la ma tero sa'olo ngowa'a gena-ge 'ani ḇaḇa. Ngowa'a ra-ramasa ie na'u ajele ma ngale sa'olo 'ani nongoḏu.
54005002	re we-were'a ioro i'a, na'u ajele ma ngale sa'olo 'ani ngina, re were'a mosolese na'u ajele ma ngale rani 'akala re sinyingara 'ofi-'ofi sa'olo ni biḏanga madutu.
54005003	Jama'ata balasu ya'u sioḏi'i we-were'a balo ga'a kamanga ioro re nongoḏu ua.
54005004	Mada'a na'o we-were'a balo rami ngowa'a bolo rami danongo, balasu na'u ajele ma ngale ra ananga, ma siḏa-siḏa ananga balasu ya sidodai manga ngo-ngaku tamanga de'oso re ḏegoro tamanga ngitu re ngale re ya'u sioḏi'i manga bi-biri'i bolo manga bi'i, la ya balasa manga ngina bolo manga bi'i manga mura re la. Sababu madaga'a so'o gena-ge 'i sisanangi Ma Jou'ongu Madutu 'ai 'akala re sinyingara.
54005005	Na'o were'a balo kami ioro re nongoḏu ua ga'a sioḏi'i munanga, lobi'i re wangere munanga balasu mo manyiata tau-taunu ra Ma Jou'ongu Madutu, sababu munanga mo masinganono pa'i ra Unanga ḇato, ga'a 'O riono munanga.
54005006	Mada'a were'a balo ga'a mo madaga'a ua 'ori i'a ma la-la, mada'a mo disa 'ahu pai-pai'i re mau sanangi tau-taunu; kalaha munanga mo 'ahu moju, munanga ma tero sa'olo romo sengene!
54005007	Singadolo bererongo-bererongo gena-ge ra ananga, la manga 'ahu kama rapu ua.
54005008	Mada'a na'o 'age rema ngowa'a ga'a 'aḏi sioḏi'i ua manga ioro re nongoḏu, ma la-lamo'o i'a ananga manga ngitu re ngale masiretene; ngowa'a gena-ge ya soloto manga ngo-ngaku re lebe cira siupa'a reo ngowa'a ngaku Yesus ua!
54005009	Pa'i were'a balo nyengara 'aḏi osama nyo-nyoimi toma balo-balo ga'a ya mete'e enanga ma 'atoranga nena-ne: manga umuru nyagi rarama re sie, re 'aḏi molo'ara pa'i soi moi,
54005010	re we-were'a remanga lomanga re ngongaje sa'olo we-were'a ga'a si'a'a 'ori i'a ma la-la ma tero sa'olo: ya dadanu manga ngowa'a ce-ceka'a i'a moju singadolo 'aḏi la-lamo'o, 'aḏi sanangi tamanga ioro re nongoḏu na'o 'aḏi tuḏu tamanga wala, 'aḏi de-de'oso ngowa'a ngaku Yesus, riono ngowa-ngowa'a ma dinga'unu ua, re 'aḏi madaga'a mode-mode'e munara 'oru ḇato ma la-la.
54005011	Silefo awa balo-balo manga lomanga ga'a umuru musungu nyagi rarama tuwaḏi, sababu awa-awa togumu i'a 'aḏi nyafusu molo'ara. Ḏua na'o ananga gena-ge 'aḏi molo'ara moju, ananga 'aḏi soloto manga jaji ra Kristus di'a molo'ara riwara.
54005012	Dadi Ma Jou'ongu Madutu ḏuanga i'a 'o sihukumu balo gena-ge, sababu ananga raḏi soloto manga jaji di'a 'aḏi molo'ara riwara.
54005013	'Age ḏi'i rema were'a balo gena-ge pa'i 'aḏi upa-upa'a manga wakutu, re 'aḏi supu-osama tau-taunu toma ngowa'a manga wala. Lebe cira ḏi'i, ananga 'aḏi dowanga demo re capuru ngowa'a lelegu manga 'urusana re jajaha demo.
54005014	Sababu gena-ge, ngoi to mau we-were'a balo ga'a umuru musungu nyagi rarama tuwaḏi ananga 'aḏi molo'ara si. Dadi ananga gena-ge 'aḏi de-de'oso manga ngitu re ngale re 'aḏi sanga ngowa'a, la ngene nanga lawana 'aḏi sanga donga ua 'aḏi sijira ngene nanga lomanga ga'a ngowa'a ngaku Yesus.
54005015	Ngoi to kanau so'o gena-ge, sababu 'age rema were'a balo nga muḏuo i'a, ga'a raḏi rapu ngo'omo re raḏi mete'e 'Iblisi.
54005016	Mada'a na'o we-were'a ga'a ngowa'a ngaku Yesus matengo i'a rami ioro re nongoḏu ga'a remo balo ḏua tami wala; munanga balasu ma'u sioḏi'i balo-balo gena-ge. Awa singadolo sikangela jama'ata, la jama'ata nga'unu sioḏi'i we-were'a balo ga'a mode-mode'e manga ioro re nongoḏu raḏi cua.
54005017	Jama'ata ma bi-biri'i--bi-biri'i ga'a 'aḏi cufala ya siḏagi manga munara, gena-ge enanga ma ngi'i ngowa'a ya'u silamo'o mode-mode'e re ya'u pula'a ngogele, ma la-lamo'o i'a ngowa'a ga'a 'aḏi singadolo bolo 'aḏi doto'o mangale Habari Roanga.
54005018	Sababu silefo ḏua toma Boku 'Ofi-'Ofi ma dara so'o nena-ne: “Sapi ga'a sipake ruju gandum, awa na sao ma madanga.” So'o gena ḏi'i 'i silefo ḏua so'o nena-ne: “Ngowa'a ga'a 'aḏi munara, manga haku 'aḏi sanga enanga ma ngogele.”
54005019	Awa na dawongo ḇato gamamu mangale jama'ata ma bi-biri'i matengo i'a ga'a 'o 'a'a ḏosa. Mada'a nyengara na dawongo na'o rema ngowa'a nga muḏiḏi bolo pai'i ya sisakisi tala.
54005020	Jama'ata ma bi-biri'i ga'a 'a'a ḏosa balasu na'u ḇangata toma jama'ata manga biono, la ngowa'a lelegu ḏi'i 'aḏi mamojongo di'a 'aḏi 'a'a so'o gena-ge.
54005021	Ra Ma Jou'ongu Madutu, Kristus Yesus, re mala'ekata-mala'ekata ga'a cumutu ḏua ra ananga mo-moini manga momina, ngoi to golo'o mode-mode'e ra ngana: balasu no ḇangata jama'ata ma bi-biri'i gena-ge toma jama'ata manga biono; awa no ta'ajiri ngowa'a bolo no ḏubuso kaci moi.
54005022	Awa no cautu i'a no sitede matengo i'a 'o dadi jama'ata ma bi-biri'i, sababu na'o ngowa'a gena-ge 'o madiga'a ḏosa 'i ma tero sa'olo ngana no masipata tai ḏosa. Na jaga la-la ino 'ani de'oso re ḏegoro, la ni 'ahu loasa re banari.
54005023	Awa pa'i no ka'e ḇanyo ḇato mada'a no ka'e 'anggur ceka'a i'a ḏi'i di'a siiranga 'ani po'olo ma si-siḏi, sababu ngana ceka'a ua siḏi ceka'a ua siḏi.
54005024	Kalaha ngowa'a manga ḏosa ya sigasa ra Ma Jou'ongu Madutu nyangu di'a Unanga 'o sijuruhakimi, ngowa'a ya waro ḏua. Mada'a ngowa'a ma lelegu ḏi'i manga ḏosa ga'a ngowa'a ya waro nyangu, enanga gena-ge ḏuanga i'a 'i waiti, kara ya waro ḏi'i.
54005025	So'o gena ḏi'i, ngowa'a manga ga'a ma la-la 'i waiti lai cautu. Re kalaha ga'a ma la-la ya gogono lai siḏi ti'ara ua, enanga 'i baolo ḇato.
54006001	Budaka ga'a ngowa'a ngaku Yesus balasu 'aḏi silamo'o mode-mode'e manga tuanga, la awa ngowa'a lelegu ga'a 'aḏi ngaku nyangu ya sijira yoḏu'u Ma Jou'ongu Madutu 'ai lomanga bolo nanga do-doto'o.
54006002	Na'o tuanga re 'ai budaka, ananga gena-ge ngowa'a ngaku Yesus, awa budaka 'aḏi si'u'u ua, sababu manga tuanga ngowa'a ngaku Yesus ḏi'i. Mada'a budaka balasu 'aḏi de-de'oso tuanga gena-ge lebe rousu i'a ḏi'i, sababu budaka re tuanga ga'a sanga 'utungu tai budaka manga de-de'oso, ananga ngowa'a ngaku Yesus. Re ḏi'i, budaka 'aḏi dadalara manga tuanga sababu ananga nga muḏiḏi 'aḏi marimoi ra Yesus. Mo-moini gena-ge balasu ngana na sidoto'o re na'u ajele ma ngale.
54006003	'A guna ḇato ga'a sidoto'o do-doto'o gena-ge ua, mada'a sidoto'o do-doto'o lelegu. Ḏua do-doto'o gena-ge 'i sa-sakala re ma 'asala ra nanga Jou Yesus Kristus ino ua re mete'e ua ḏi'i nanga 'agama ma do-doto'o.
54006004	Re ananga gena-ge ngowa'a momole re 'aḏi waro 'oru rimoi ua! Ngowa'a gena-ge si-siḏi fikirana singadolo ananga 'aḏi nyanyaḏi ma'u rubutu re ma'u tolabe mangale demo ma faeda 'i cua pa'i 'i sibaolo 'akala go-goḏi, 'aḏi nyanyaḏi ma'u salira, 'aḏi jajaha demo re 'aḏi ta'ajiri 'ori i'a ma jira,
54006005	re ma'u sangoro kama ḏo-ḏogumu ua. Ngowa-ngowa'a gena-ge manga fikirana ri tupunu di'a do-doto'o banari dadi mafikiri 'i banari riwara. Ananga gena-ge 'aḏi ta'ajiri na'o mete'e 'agama 'aḏi dadi ngowa'a rema-enanga.
54006006	Tantu ḏua, ngene wo sanga 'utungu lamo'o, na'o wo mete'e mode-mode'e 'agama banari re wo basono sanangi 'oru ḇato ga'a 'age ra ngene ḏua.
54006007	Sababu ngene wo sapolo toma dungia nena-ne wo gasa 'ori i'a rimoi ua. So'o gena ḏi'i ngene wo gasa 'ori i'a rimoi i'a ua, na'o wo maḏibo sisoi'i tala dungia.
54006008	Dadi na'o nanga ngo-ngoromo re pakeanga rema enanga ḏua, gena ḏua.
54006009	Mada'a ngowa'a ga'a mau manga 'ahu pai-pai'i, ananga capati eta'a toma 'Iblisi ma bo-baja re 'aḏi mete'e manga nyafusu lai repe singadolo ananga dadi nyafusu ma budaka. Nyafusu-nyafusu so'o gena-ge, nyafusu ma haga re sigasa ngowa'a toma jira ma dara.
54006010	Sababu na'o ngene wo nyafusu pa'i pipisi ḇato, tananga 'akala re sinyingara ma dara 'i baolo 'ori i'a ma jira mo-moini. 'Age ngowa'a mamuni'a 'aḏi dedele pa'i mau sanga pipisi ḇato singadolo 'aḏi mete'e riwara do-doto'o banari, dadi 'aḏi eta'a toma jira ma dara.
54006011	Mada'a ngana Timotius Ma Jou'ongu Madutu 'ai ngowa'a ga'a Unanga 'o cumutu ḏua dadi ngana balasu no maki-kiḏanga toma de'oso re ḏegoro gena-ge. Siḏibo ḏi'i, ngana no makutale mode-mode'e di'a no mete'e Ma Jou'ongu Madutu 'ai 'akala ma mau re dadi ngowa'a loasa re banari ra Ma Jou'ongu Madutu 'ai momina, ganapu dogo te'e 'ani ngo-ngaku ra Kristus, ma'u dadalara matengo re matengo, 'ani ngo-ngaku 'i kama elala ua na'o sanga sangisara, re pake 'akala ḇanyo.
54006012	Makutale mode-mode'e di'a 'ani 'ahu 'i mete'e Ma Jou Yesus tau-taunu, la ngana marerebe nomoro: 'ahu kasingado-ngadolo i'a. Sababu di'a gena-ge Ma Jou'ongu Madutu 'o 'aro'o ngana wakutu ngana no mangaku ḏua mangale 'ani ngo-ngaku ra Kristus toma ngowa'a repe manga biono.
54006013	Ma Jou'ongu Madutu 'o si'ahu 'oru ḇato re Yesus Kristus 'o sakisi banari ra Pontius Pilatus; ra Manga momina, ngoi to golo'o ra ngana:
54006014	Na mete'e 'ari bererongo gena-ge rani 'akala re sinyingara mode-mode'e, la 'ani de'oso re ḏegoro kama rapu ua, singadolo ḏuanga i'a ma 'orasa enanga 'i ngadolo nanga Jou Yesus Kristus dadunu 'o sapolo moju.
54006015	Unanga 'ai ta-sapolo enanga ma 'orasa 'i tero-tero ga'a Ma Jou'ongu Madutu masiretene 'a sitantukanga - Unanga gena-ge ga'a 'Ai ngowa-ngowa'a 'U puji re silamo'o. Unanga gena-ge 'Ai kuasa ma pari cua re 'Olana toma 'olana mo-moini, re Ma Jou toma tuanga mo-moini.
54006016	Unanga gena-ge ḇato, maut 'u 'aturu yoḏu'u, 'o 'ahu toma cahaya ga'a manusia ngene wo sebanga i'a mai yoḏu'u, manusia matengo i'a mai nyangu wo oḏi'i unanga. Dadi ino ngene wu silamo'o Unanga ga'a 'O patasa di'a 'O parenta kasingado-ngadolo i'a. 'Amin.
54006017	Ngana balasu no golo'o toma ngowa-ngowa'a rema-enanga toma dungia nena-ne, awa ananga 'aḏi momole re awa 'aḏi masinganono toma 'ori i'a 'i kakali ua ma tero sa'olo manga harata. Ananga balasu 'aḏi masinganono ra Ma Jou'ongu Madutu ga'a 'o pula'a 'oru ḇato ra ngene pai-pai'i di'a ngene nanga 'ahu.
54006018	No golo'o ra ananga, ananga balasu ya sijumu manga 'akala re sinyingara ma la-la, 'aḏi 'a'a ga'a ma la-la ḇato re tala'a ua.
54006019	Na'o ananga 'aḏi 'a'a so'o gena, ma tero sa'olo ananga 'aḏi gogono manga harata toma soroga. Gena-ge 'i dadi ananga manga golago di'a wakutu Yesus ḏuanga i'a dadunu sapolo moju, la ananga 'aḏi dawongo 'ahu banari.
54006020	Timotius, ngoi to siwatasa do-doto'o banari ra ngana, nange-ne na kadiarata la-la ino. Ngana no maki-kiḏanga toma demo re ganau ga'a ma faeda 'i cua re ni rubutu awa 'ori i'a ga'a ananga 'aḏi kanau manga wo-waro mangale Ma Jou'ongu Madutu mada'a wo-waro gena-ge 'i ma tero ua Ma Jou'ongu Madutu 'ai demo.
54006021	'Age ngowa'a mamuni'a ga'a raḏi ngaku wo-waro gena-ge singadolo ananga 'aḏi si'a'a ngowa'a raḏi sai'i toma do-doto'o mangale Kristus ga'a ananga ya ngaku ḏua 'au nga'ene. Ngoi to golo'o Ma Jou'ongu Madutu mangale 'Ai mura re dadalara sieanga i'a ua ngini.
55001001	Ngoi, Paulus, to lefo surata nena-ne ra ngana Timotius, ga'a ma tero ḇato sa'olo 'ari ngowa'a nau'u ga'a ngoi tini dadalara. Ma Jou'ongu Madutu 'o sitede ngoi di'a Yesus 'ai so-soma'a mete'e 'Ai mau re to sanga 'utusu di'a sihabari Ma Jou'ongu Madutu 'ai jaji mangale 'ahu kasingado-ngadolo i'a. 'Ahu gena-ge ngene wa sanga, sababu wo marimoi ra Kristus Yesus. Ngoi to lefo surata nena-ne ra ngana re to golo'o Ma Jou'ongu Madutu nanga Ḇaḇa re Yesus Kristus nanga Jou 'aḏi sijumu 'akala re sinyingara ma la-la re pula'a dame re ḏi'i mura re dadalara ra ngana.
55001003	Ngoi to sibere ie murasa ma la ra Ma Jou'ongu Madutu ga'a ngoi to de-de'oso rari 'akala re sinyingara ma kanau 'i 'ofi-'ofi ma tero sa'olo nanga ete re dotumu 'ua re 'au wali ya si'a'a pasala ḏua. Ngoi to sibere ie murasa ma la ra Ma Jou'ongu Madutu tau-taunu, sababu ngana Timotius. Re ḏi'i ngoi to si'elingi ngana tau-taunu tari nyiata ma dara: bae wangere, bae lobi'i.
55001004	Ngoi ta 'elingi tau-taunu ngana 'ani 'akala re sinyingara 'i kangela wakutu ngoi to sisoi'i tala ngana. Sababu gena-ge, ngoi to mau ma'u sanga ra ngana, la ngoi 'ari 'akala re sinyingara 'i sanangi mode-mode'e.
55001005	Ngoi ta 'elingi ngana 'ani ngo-ngaku mode-mode'e ra Kristus ga'a 'i ma tero sa'olo ngo bi'i Lois re 'ani ngina ngo Eunike, ananga ga'a raḏi ngaku siḏa, kara ngana. Re ngoi to ngaku mode-mode'e ngana ḏi'i so'o gena.
55001006	Sababu gena-ge, ngoi to babata ngana balasu no pake cocatu gena-ge lebe cufala i'a ḏi'i ga'a Ma Jou'ongu Madutu 'o pula'a ḏua. Ngana na dawongo cocatu gena-ge wakutu ngoi to siteru 'ari giama ra ngana.
55001007	Mojongo awa na pake cocatu gena-ge. I'a sa'olo Ma Jou'ongu Madutu 'o pula'a Ma Ngagara 'Ofi-'Ofi ra ngene?! Dadi ngene wo mojongo?! So'o gena-ge ua! Unanga 'o pula'a Ma Ngagara 'Ofi-'Ofi gena-ge, la ngene wo dadi te'e tananga munara di'a Ma Jou'ongu Madutu re nanga 'akala re sinyingara 'i romanga reo dadalara re nga'unu wo manahana nanga nyafusu ma jira.
55001008	Sababu gena-ge, awa no mara'a no pula'a sakisi mangale Ma Jou'ongu Madutu ga'a ngene wo silamo'o re siḏubuso, bolo mangale ngoi ga'a to osama bui, sababu Unanga gena-ge. Siḏibo ḏi'i, ngana balasu no ḏu-ḏuanga ḏua di'a basono sangisara na'o na singadolo Habari Roanga. Ma Jou'ongu Madutu ḏuanga i'a site'e 'ani 'akala re sinyingara, la ngana nga'unu doiti sangisara gena-ge.
55001009	Ma Jou'ongu Madutu na sisalamata ngene re 'O 'aro'o ngene, la wo dadi Unanga 'ai ngowa-ngowa'a masiretene ga'a Unanga 'o cumutu ḏua. I'a sa'olo Ma Jou'ongu Madutu 'a si'a'a so'o gena? Sababu ngene wo madaga'a 'ori i'a ma la-la; so'o gena-ge ua! Mada'a, sababu mete'e Unanga 'ai mau re Unanga 'ai mura re dadalara ḇato. Wakutu Unanga 'o sidadi nyangu dungia, Unanga ro sitantukanga ḏua 'O pula'a 'Ai mura re dadalara gena-ge ra ngene sababu Kristus Yesus.
55001010	Re nange-ne Ma Jou'ongu Madutu 'a sijumu 'ai mura re dadalara ra ngene, sababu Salamata ma Cimi, Kristus Yesus 'o sapolo ḏua. Unanga gena-ge ga'a Ra singi-ngiranga maut ma kuasa re 'O pula'a 'ahu kasingado-ngadolo i'a ra ngene, na'o ngene wo ngaku Habari Roanga mangale Unanga gena-ge.
55001011	Sababu gena-ge, Ma Jou'ongu Madutu ri sitede ngoi to dadi Yesus 'ai so-soma'a re to singadolo re to sidoto'o mangale Habari Roanga gena-ge.
55001012	Ma sababu gena-ge, ngoi ta sanga ma sangisara. Mada'a ngoi to mara'a ua, sababu ta waro mode-mode'e Yesus Kristus ga'a ngoi reto ngaku re ḏi'i Unanga 'o saolo Habari Roanga ga'a Unanga 'a siwatasa ḏua ra ngoi singadolo Kiamata ma Wangere.
55001013	Nange-ne, ngana balasu na mete'e rani 'akala re sinyingara mode-mode'e do-doto'o banari; enanga gena-ge 'i dadi nana'o rimoi ga'a ngoi to pula'a ra ngana. Ngana balasu no macako'o ḇato tani ngo-ngaku re no dadalara ngowa'a lelegu. Gena-ge 'i nyengara, sababu wo marimoi ra Kristus Yesus.
55001014	Ma Ngagara 'Ofi-'Ofi, ga'a tananga 'akala re sinyingara ma dara, 'i riono ngene dadi ngana nga'unu na kadiarata la-la do-doto'o gena-ge, la guru sa-sakala 'aḏi sijira yoḏu'u. Do-doto'o gena-ge ga'a Ma Jou'ongu Madutu 'a siwatasa ḏua ra ngana.
55001015	Ngana na waro ḏua ngowa'a ngaku Yesus manga repe toma daeraha Asia 'aḏi sisoi'i tala ngoi. So'o gena ḏi'i, 'a Figelus re 'a Hermogenes.
55001016	Ngoi to golo'o Ma Jou'ongu Madutu 'a sijumu 'Ai 'akala re sinyingara ma la-la ra Onisiforus 'ai ngitu re ngale, sababu wakutu 'a Onisiforus 'o sapolo toma limau Roma, unanga 'o disa ngoi tau-taunu singadolo mi ma'u sanga. Re kalaha ngoi toma bui ma dara, Onisiforus 'o mara'a ua 'o tutumu ngoi tau-taunu re 'o sisanangi 'ari 'akala re sinyingara.
55001018	Re ngana na waro ḏua wakutu ngoi toma limau Epesus, ma jelele ḏua unanga ri riono ngoi. Ngoi to golo'o Ma Jou'ongu Madutu 'a sijumu 'Ai 'akala re sinyingara ma la-la ra unanga, wakutu Ma Jou Yesus ḏuanga i'a 'a sijuruhakimi manusia mo-moini.
55002001	Timotius, ngana ma tero sa'olo 'ari ngowa'a nau'u, ngana balasu na site'e 'ani 'akala re sinyingara rea Ma Jou'ongu Madutu 'ai mura re dadalara ga'a 'O pula'a ḏua ra ngana, sababu no marimoi ra Kristus Yesus.
55002002	Do-doto'o ga'a 'au nga'ene ngana na 'isene ḏua ra ngoi, toma ngowa'a repe manga biono, ngana balasu na siwatasa ḏi'i ra guna ḇato ga'a na'u ngaku ananga re manga madanga sawata'a di'a sidoto'o ngowa'a lelegu.
55002003	Ngana ma tero sa'olo Yesus Kristus 'ai sordado re balasu ḏu-ḏuanga ḏua na doiti sangisara mamete'e ra ngene, ma tero sa'olo sordado mode-mode'e.
55002004	Sordado matengo, unanga pa'i 'o 'urusu 'ai 'ahu masiretene ḇato ua, sababu 'o mau sisanangi 'ai sae'e 'ai 'akala re sinyingara.
55002005	So'o gena-ge ḏi'i, matengo 'o mete'e ma rerebe lalara, unanga 'o sanga nomoro ua, na'o 'o mete'e enanga ma 'atoranga ua.
55002006	So'o gena-ge ḏi'i, matengo 'o 'a'a guḏa ga'a 'o munara mode-mode'e, unanga gena-ge siḏa-siḏa 'a 'oro enanga ma hasili.
55002007	Na totoho la-la ino, 'oru ga'a ngoi tini siajele ḏua, re Ma Jou'ongu Madutu 'a siḇitanga re 'a sitarangi 'ani 'akala re sinyingara mangale 'ari do-doto'o 'oru ḇato.
55002008	Na 'eli-'elingi mangale Yesus Kristus wakutu na sanga ma sangisara. Unanga 'ai 'asala ra 'Olana Daud ino re 'O basono sengene mada'a dadunu 'O 'ahu moju toma ngowa'a senge-sengene manga sigolona. Habari Roanga gena-ge mangale Unanga, ngoi reta singadolo.
55002009	Sababu gena-ge, ngoi to sanga sangisara singadolo to sanga lara sa'olo ngowa'a ma jira. Mada'a Ma Jou'ongu Madutu 'ai demo ya lara yoḏu'u.
55002010	Sababu gena-ge, ngoi ta doiti sangisara mo-moini gena-ge di'a ngowa-ngowa'a ga'a Ma Jou'ongu Madutu 'o cumutu ḏua, la ananga ḏi'i 'aḏi sanga salamata re 'aḏi sanga mulia kasingado-ngadolo i'a toma soroga sababu 'aḏi marimoi ra Kristus Yesus.
55002011	Demo nena-ne tero mode'e: “Na'o ngene nanga 'ahu ma siḏa 'i sengene ḏua mamete'e ra Unanga, ngene ḏi'i ḏuanga i'a wo sanga 'ahu su-sungi mamete'e ra Unanga.
55002012	Na'o ngene wo doiti sangisara, ngene ḏuanga i'a wo parenta mamete'e ra Unanga. Mada'a na'o ngene wo masoloto Unanga, Unanga ḏuanga i'a 'o soloto ngene ḏi'i.
55002013	Na'o ngene wo cufala ua macako'o namo-namoto ra Unanga, Unanga 'o cufala macako'o namo-namoto ra ngene, sababu Unanga sanga ua 'A soloto 'Ai jaji.”
55002014	Mo-moini gena-ge ngana balasu na siajele tau-taunu toma jama'ata. Ngana na'u sipo-poma ananga, re Ma Jou'ongu Madutu 'o dadi sakisi, awa ananga 'aḏi ma'u rubutu mangale demo-demo. Mo-moini gena-ge ma faeda 'i cua re ngowa'a ya 'isene manga 'akala re sinyingara 'i ruwahe.
55002015	Ngana balasu no makutale mode-mode'e, la no dadi guru ga'a no doto'o la-la do-doto'o banari ra Ma Jou'ongu Madutu ino. Na'o 'a'a so'o gena, ḏuanga i'a ngana no mara'a ua re 'ani do-doto'o 'i sisanangi Ma Jou'ongu Madutu 'ai 'akala re sinyingara.
55002016	Ngana no maki-kiḏanga toma ngowa'a manga jarita ma faeda 'i cua ga'a 'i sije-jengere Ma Jou'ongu Madutu. Jarita so'o gena-ge si'a'a ngowa'a ganapu dadi cira.
55002017	Ananga gena-ge manga do-doto'o 'i rera re walata ma tero sa'olo si-siḏi bara. Ananga gena-ge manga sigolona 'age 'a Himeneus ra Filetus.
55002018	Ananga raḏi rapu ngo'omo re manga 'ahu 'i banari riwara. Ananga 'aḏi siruwahe ngowa'a ngaku Yesus manga ngo-ngaku, sababu 'aḏi sidoto'o sa-sakala mangale ngowa'a raḏi sengene ananga gena-ge dadunu raḏi 'ahu.
55002019	Mada'a do-doto'o banari ma tero sa'olo bangini ga'a Ma Jou'ongu Madutu 'a side'oso pasala ḏua; 'i elala yoḏu'u. Toma bangini ma re'u 'i silefo so'o ne: “Ma Jou'ongu Madutu 'a nana'o ngowa-ngowa'a ga'a Unanga 'o cumutu ḏua” re “ 'A guna ḇato raḏi mangaku, ‘Ananga ga'a Ma Jou'ongu Madutu ya'u cumutu ḏua’, ngowa'a gena-ge balasu 'aḏi matogumu madaga'a 'ori i'a ma jira.”
55002020	'Age toma wala lamo'o re rousu ma dara rema itomo ma pakakasa fara muḏuo i'a. 'Age fara moi si'a'a reo salaka, 'age fara moi si'a'a reo guraci re fara ḏiḏi gena-ge ya sipake di'a laya. 'Age ḏi'i fara moi si'a'a reo ate bolo reo tana'a re fara ḏiḏi gena-ge ya sipake di'a wange moi-wange moi.
55002021	Sababu gena-ge, ngowa-ngowa'a ga'a si'ofi manga 'ahu, ananga gena-ge 'aḏi dadi ma tero sa'olo itomo ma pakakasa di'a ya sipake wakutu manga laya. Ngowa'a gena-ge Ma Jou'ongu Madutu 'a pake sidadi itomo ma pakakasa, ra wola i'a di'a 'a sipake toma munara la-la.
55002022	Sababu gena-ge, ngana no maki-kiḏanga toma ngowa'a ra-ramasa ie manga nyafusu ma jira. Siḏibo ḏi'i, ngana balasu munara mode-mode'e di'a madaga'a 'ori i'a ma la-la re no mete'e tau-taunu do-doto'o banari, no dadalara ngowa'a lelegu re no 'ahu toma dame toma ngowa'a ga'a 'aḏi manyiata ra Ma Jou'ongu Madutu remanga 'akala re sinyingara 'ofi-'ofi.
55002023	Awa no mete'e ngowa'a haga ga'a ma'u tolabe mangale 'oru ḇato ma faeda 'i cua. Ngana waro mo-moini gena-ge pa'i sibaolo ma'u lawana.
55002024	Ngowa-ngowa'a ga'a 'aḏi munara ra Ma Jou, ananga balasu 'aḏi ma'u tolabe awa toma ngowa'a lelegu. Siḏibo ḏi'i, ananga balasu ya sidodai manga seri'i re go-gasa ra guna ḇato re nga'unu doto'o ngowa'a reo 'ori i'a ma la-la remanga 'akala ḇanyo.
55002025	Ananga 'aḏi doto'o balasu pake 'akala ḇanyo toma ngowa'a ga'a ya'u lawana ananga. Na'o nyengara gari'a, Ma Jou'ongu Madutu 'o pula'a donga ra ananga ga'a 'aḏi lawana ngana, la 'aḏi maḏibo toma ngo'omo boloto re 'aḏi dawongo do-doto'o banari,
55002026	re 'aḏi ma'insafu re 'aḏi palasara toma 'Iblisi ma bo-baja ga'a 'i dawana ananga ḏua, re 'i simau-mau ananga 'aḏi mete'e enanga ma mau.
55003001	Ngana na 'elingi-'elingi nena-ne: Wakutu Kiamata ma Wangere enanga 'i co-cori ngadolo, wa sanga ma susa re sangisara.
55003002	Toma 'orasa gena-ge, ngowa'a 'aḏi kalesanga pa'i manga 'ahu masiretene, 'aḏi mafikiri pa'i pipisi, 'aḏi matoro, 'aḏi momole, 'aḏi jajaha demo, 'aḏi 'isene bi-biri'i ua, 'aḏi si'a'a ua murasa ma la, re 'aḏi emono 'ori i'a 'ofi-'ofi.
55003003	Ananga 'aḏi ma'u dadalara ua matengo re matengo, 'aḏi ma'u si'apongo ua, 'aḏi nyanyaḏi ma'u sijira lomanga, 'aḏi siḏagi de'e, 'aḏi ruta-ruta re 'aḏi ḇusuru 'ori i'a la-la.
55003004	Ananga nyanyaḏi ma'u sijira, 'aḏi momole, re 'aḏi madibanga kiḏanga ua, ananga lebe nyanyaḏi dungia ma nyafusu, 'aḏi ḇusuru mete'e Ma Jou'ongu Madutu 'ai 'akala ma mau.
55003005	Wa oḏi'i i'a manga 'ahu ma duhu: Ananga ya mete'e re ya siḏagi manga 'agama ma 'atoranga, mada'a tamanga 'akala re sinyingara ma dara 'i kiḏanga ra Ma Jou'ongu Madutu. Sababu gena-ge, ngana no maki-kiḏanga toma ngowa-ngowa'a gena-ge!
55003006	'Age tamanga sigolona, ngowa'a ga'a 'aḏi mete'e ua Ma Jou'ongu Madutu 'ai do-doto'o gena-ge. Guru-guru sa-sakala gena-ge 'aḏi supu osama wala-wala re 'aḏi sihaga we-were'a--we-were'a ga'a manga 'akala re sinyingara mereoso re manga ḏosa lai repe re manga nyafusu lai repe ḏi'i.
55003007	We-were'a--we-were'a gena-ge 'aḏi golo'o tau-taunu do-doto'o mada'a wakutu ngowa'a 'aḏi pula'a do-doto'o banari gena-ge ra ananga, soi moi nyangu we-were'a--we-were'a gena-ge ya sahe do-doto'o gena-ge.
55003008	Guru-guru sa-sakala gena-ge ma tero sa'olo 'a Yanes re Yambres ga'a 'ua re 'au wali 'aḏi malawana 'a Musa. So'o gena ḏi'i, guru sa-sakala gena-ge 'aḏi dola'aku do-doto'o ra Ma Jou'ongu Madutu ino. Ananga manga 'akala re sinyingara 'i kaco re manga ngo-ngaku pa'i taḇe i'a. Sababu gena-ge Ma Jou'ongu Madutu dawongo ananga ua.
55003009	Ngowa-ngowa'a gena-ge manga do-doto'o 'i rera re walata ua re ḏuanga i'a sanga 'oru-'oru ua. Sababu ngowa'a ya waro ananga manga do-doto'o 'i banari ua, ma tero sa'olo 'a Yanes re 'a Yambres manga do-doto'o 'i banari ua ḏi'i.
55003010	Mada'a ngana no waro ḏua ngoi 'ari do-doto'o, ngoi 'ari de'oso re ḏegoro, re 'ari 'ahu ma maksudu. Ngana masiretene no oḏi'i ḏua 'ari ngo-ngaku mode-mode'e ra Yesus re to dadalara 'a guna ḇato. Ngana ḏi'i no waro ḏua ngoi 'ari 'akala ḇanyo re ma duhu sa'olo ngoi to manahana wakutu ngoi ta basono susa re sangisara.
55003011	Ngana no oḏi'i ḏua ma duhu sa'olo ngoi to manahana wakutu ta sanga enanga ma sangisara re sikisa toma limau Antiokhia, limau Ikonium re toma Limau Listra. Mo-moini gena-ge, ngana no oḏi'i re no waro ḏua mada'a mo-moini gena-ge Ma Jou'ongu Madutu 'a silalo'o ra ngoi.
55003012	'A guna ḇato mau 'ahu, la ananga 'aḏi sisanangi Ma Jou'ongu Madutu 'ai 'akala re sinyingara re 'ahu marimoi ra Kristus Yesus, ananga gena-ge ḏuanga i'a sanga sikisa.
55003013	Ngowa-ngowa'a ga'a manga 'akala re sinyingara 'i cira, re ngowa-ngowa'a ga'a sihaga ngowa'a, ananga gena-ge manga 'akala re sinyingara ma jira 'i ganapu madogo-dogo ḇato. Ananga mau sihaga ngowa'a lelegu. Momongolo ua ananga 'aḏi masihaga tala manga diri ḏi'i!
55003014	Mada'a ngana Timotius, ngana balasu na cako'o namo-namoto do-doto'o banari ga'a sidoto'o ḏua ra ngana, re ga'a ngana na ngaku mode-mode'e, sababu ngana no waro 'ani guru-guru ga'a 'aḏi sidoto'o do-doto'o banari gena-ge ra ngana.
55003015	Ngana balasu no 'elingi tau-taunu mangale wakutu no ce-ceka'a ie moju, ngana reno sahe Boku 'Ofi-'Ofi ga'a pula'a wo-waro toma ngowa'a, la ngowa'a nyengara 'aḏi sanga salamata sababu manga ngo-ngaku ra Yesus Kristus.
55003016	Mo-moini gena-ge 'i silefo ḏua toma Boku 'Ofi-'Ofi ma dara, enanga gena-ge ra Ma Jou'ongu Madutu ino. Boku 'Ofi-'Ofi gena-ge rema faeda di'a ngowa'a ga'a doto'o do-doto'o banari, di'a ḇangata re sidiai 'ori i'a ma rapu, re sidoto'o ngowa'a, la 'aḏi 'ahu mete'e Ma Jou'ongu Madutu 'ai 'akala ma mau ḇato.
55003017	Dadi ngowa'a ga'a de-de'oso Ma Jou'ongu Madutu, ananga nga'unu 'aḏi siḏagi tamanga munara 'oru ḇato 'i ti-tiai.
55004001	Kristus Yesus ḏuanga i'a 'o sapolo moju toma dungia nena-ne di'a sijuruhakimi ngowa'a 'ahu-'ahu re ngowa'a senge-sengene. Unanga ḏuanga i'a 'o sapolo sa'olo 'olana. Sababu gena-ge, ra Ma Jou'ongu Madutu 'ai momina re ra Kristus Yesus 'ai momina, ngoi to golo'o mode-mode'e ra ngana:
55004002	Ngana balasu no singadolo tau-taunu Habari ra Ma Jou'ongu Madutu ino, re ngana balasu no ḏu-ḏuanga ḏua singadolo habari gena-ge ra ananga, la ananga ya 'isene: bae 'aḏi nyengara bolo 'aḏi oḏu'u. Ngana balasu na'u site'e manga ngo-ngaku ra Ma Jou Yesus re na'u sitarangi manga sala re na'u babata ananga. Mada'a ngana balasu na'u doto'o pake 'akala ḇanyo.
55004003	Sababu ḏuanga i'a enanga ma 'orasa 'i ngadolo, ngowa'a 'aḏi dawongo riwara do-doto'o banari. Ananga 'aḏi mete'e manga nyafusu masiretene. Sababu gena-ge, ananga 'aḏi lomu guru-guru manga repe, la sidoto'o do-doto'o ga'a 'aḏi 'isene lai rousu.
55004004	Ananga ya pu'i manga ngau'u, sababu 'aḏi 'isene ḇusuru 'ori i'a ma ba-banari. Siḏibo ḏi'i, ananga ya pilata manga ngau'u, la 'aḏi 'isene jarita-jarita sa-sakala.
55004005	Kalaha so'o gena, ngana balasu nga'unu na manahana 'ani nyafusu ma jira toma 'orasa 'oru ḇato re no manahana toma sangisara. Ngana balasu no munara tau-taunu di'a singadolo Habari Roanga re sa'olo Ma Jou'ongu Madutu 'ai falalomu, ngana na siḏagi 'ani munara mo-moini ga'a Unanga 'a siwatasa ḏua ra ngana.
55004006	Mangale ngoi, ti'ara riwara ta sisoi'i tala dungia nena-ne. Ngoi ḏuanga i'a ta sidoa'a 'ari 'ahu sa'olo jou-jou rimoi ra Ma Jou'ongu Madutu.
55004007	Ngoi reto singadolo tau-taunu Habari Roanga ma tero sa'olo ngowa'a 'aḏi mete'e ma lelebe lalara re ngoi to ngadolo ma ḏo-ḏogumu toma la-la re rousu ma dara. Ngoi reto mete'e tau-taunu Kristus Yesus 'ai do-doto'o banari singadolo 'ari 'ahu ma ḏo-ḏogumu.
55004008	'Orasa nange-ne, ngoi pa'i ta totoma ma ngogele ḇato ga'a Ma Jou'ongu Madutu ro gogono ḏua toma soroga di'a ngoi. Toma Kiamata ma Wangere, Ma Jou 'o dadi juruhakimi 'adili, ḏuanga i'a 'O sipula'a 'ari ngogele gena-ge, sababu ngoi 'ari 'ahu 'i mete'e Ma Jou'ongu Madutu 'ai 'akala ma mau. Pa'i ngoi ḇato ua mada'a ngowa'a mo-moini ga'a 'aḏi dadalara re 'aḏi totoma Ma Jou dadunu 'o sapolo moju.
55004009	Timotius, ngana no makutale mode-mode'e di'a capati no sapolo ra ngoi; no mako-kohi awa,
55004010	sababu 'a Demas ga'a 'o mete'e dungia ma nyafusu unanga gena-ge 'o sisoi'i tala ngoi re ro tagi toma limau Tesalonika. 'A Kreskes ro tagi toma daeraha Galatia re 'a Titus toma daeraha Dalmatia.
55004011	Pa'i 'a Lukas ḇato 'o tegoro ra ngoi. Ngana no sidola'a 'a Markus re no gasa ino sababu unanga nyengara 'o riono ngoi 'ari munara.
55004012	Ngoi to soma'a ḏua 'a Tikhikus 'o tagi toma limau Efesus.
55004013	Ngana na gasa 'ari mantel ga'a ngoi ta sisoi'i tala toma limau Troas ra Karpus 'ai wala na'o ngana no sapolo. Na gasa ḏi'i 'ari boku-boku, ma la-lamo'o i'a boku-boku ga'a si'a'a reo haiwani ma 'eno'o.
55004014	Ngana masiretene balasu no ma'istiari ra 'a Aleksander ga'a 'o 'a'a tamḇaga. Unanga gena-ge 'a dola'aku ngene nanga munara re 'o si'a'a 'ori i'a ma jira ra ngoi. Maha ḏuanga i'a Ma Jou 'a balasa ra unanga 'i mete'e unanga 'ai kajahatana.
55004016	Wakutu ma mulaingi, ngowa'a ri sijuruhakimi ngoi, matengo ua 'aḏi ḏagilomu ngoi, ananga mo-moini 'aḏi sisoi'i tala. Ngoi to golo'o ra Ma Jou'ongu Madutu mangale mo-moini nena-ne Unanga 'o sisala ananga awa.
55004017	Mada'a Ma Jou'ongu Madutu 'o sieanga i'a ngoi ua, Unanga 'a site'e 'ari 'akala re sinyingara singadolo ngoi ta nga'unu ta singadolo Habari Roanga gena-ge, la ngowa'a Yahudi ua ya 'isene mo-moini. Re Ma Jou'ongu Madutu 'o silalo'o ngoi toma ngowa'a ma jira ga'a mau sisengene ngoi.
55004018	Tantu ḏua, Ma Jou'ongu Madutu ḏuanga i'a 'o silalo'o ngoi toma ngowa'a manga 'ulungu ma jira re Unanga ḏuanga i'a 'o gasa ngoi toma salamata Tai pareta ma dara toma soroga. Ino ngene wo silamo'o re siḏubuso Unanga re wo puji re silamo'o 'Ai lomanga kasingado-ngadolo i'a. 'Amin.
55004019	Tabea ra ngo Priskila re 'a Akwila re 'a Onisiforus 'ai ngitu re ngale.
55004020	'A Erastus 'o tegoro toma limau Korintus re ngoi to sisoi'i tala Trofimus toma limau Miletus, sababu 'o gagama.
55004021	Ngana no makutale mode-mode'e no disa ngo'omo, la no sapolo caiti ra ngoi wakutu 'orasa 'alo-'alo enanga ngadolo nyangu. 'A Ebulus, 'a Pudes, 'a Linus, ngo Klaudia re ioronongoḏu ngo-ngaku rimoi mo-moini, ananga 'aḏi siḏingoto manga tabea ra ngana.
55004022	Ngoi to golo'o ra Ma Jou mangale Unanga 'o sieanga i'a ua ngana re 'Ai mura re dadalara sieanga i'a ua ngana ḏi'i.
56001001	'Ari ngowa'a 'a Titus, Ngoi Paulus, Yesus Kristus 'ai so-soma'a re ngoi ta Ma Jou'ongu Madutu ma tero sa'olo 'Ai budaka, to lefo surata ra ngana. Ngoi to sanga ju-jumutu di'a to riono Ma Jou'ongu Madutu 'ai 'umata ga'a Unanga 'o cumutu ḏua, la to site'e manga ngo-ngaku. Ngoi ḏi'i balasu ta'u sioḏi-oḏi'i ananga, la 'aḏi nana'o do-doto'o banari 'i mete'e Ma Jou'ongu Madutu 'ai 'akala ma mau, la manga 'ahu 'i dadi loasa re banari.
56001002	Do-doto'o gena-ge 'i site'e ananga manga ngo-nganono mangale ḏuanga i'a 'aḏi sanga 'ahu kasingado-ngadolo i'a. Manusia wo dadi nyangu, 'ahu kasingado-ngadolo i'a gena-ge Ma Jou'ongu Madutu 'a sijaji pasala ḏua -- re sanga ua Ma Jou'ongu Madutu 'o sa-sakala.
56001003	Ma 'orasa 'i tero-tero, Ma Jou'ongu Madutu 'a siwaiti 'Ai habari. Re Ma Jou'ongu Madutu, nanga Salamata ma Cimi, 'i mete'e 'ai bererongo 'O siwatasa ngoi di'a ngoi ta singadolo 'Ai habari gena-ge.
56001004	Titus, ngana ma tero sa'olo 'ari ngowa'a nau'u, sababu ngana re ngoi nanga ngo-ngaku 'i ma tero ra Kristus. Ngoi to golo'o ra Ma Jou'ongu Madutu nanga Ḇaḇa, re Yesus Kristus nanga Salamata ma Cimi di'a 'aḏi pula'a mura re dadalara re pula'a ḏi'i dame tau-taunu ra ngana.
56001005	Ngoi tini sisoi'i tala toma pulo Kreta, la ngana na 'urusu 'ori i'a rana ga'a wa 'aturu nyangu: Ngana balasu no sitede jama'ata manga bi-biri'i toma limau mo-moini toma pulo Kreta no mete'e 'ari bererongo nena-ne:
56001006	Matengo 'o dadi jama'ata ma bi-biri'i, unanga gena-ge balasu 'ai de'oso re ḏegoro kama rapu ua, 'ai were'a pa'i matengo ḇato, 'ai ngowa'a balasu ngowa'a ngaku Yesus, re awa 'ai ngowa'a si'aro'o sa'olo ngowa'a ga'a 'isene bererongo ua re wa'u 'aturu yoḏu'u.
56001007	Jama'ata ma bi-biri'i ananga gena-ge ga'a 'aḏi 'urusu Ma Jou'ongu Madutu 'ai munara. Dadi ananga balasu manga de'oso re ḏegoro kamanga rapu ua, 'aḏi momole ua, 'aḏi ruta caiti yoḏu'u, 'aḏi ka'e 'anggur 'i pai'i yoḏu'u, re 'aḏi nyanyaḏi ua ma'u tutu'u bolo manga 'akala re sinyingara ma dara mafikiri pa'i pipisi.
56001008	Siḏibo ḏi'i, na'o ioronongoḏu ngo-ngaku rimoi 'aḏi sapolo tamanga wala, ananga balasu 'aḏi dawongo remanga 'akala re sinyingara sa-sanangi, 'aḏi nyanyaḏi 'a'a 'ori i'a ma la-la, manga 'ahu 'i loasa re banari re ananga balasu 'aḏi nga'unu manahana manga diri re 'aḏi nga'unu manahana manga nyafusu ma jira.
56001009	Ananga balasu 'aḏi macako'o namo-namoto toma do-doto'o ga'a ngene wa ngaku ma tero sa'olo do-doto'o sidoto'o ḏua ra ngana, la ananga nga'unu 'aḏi babata re 'aḏi sidoto'o do-doto'o banari toma ngowa'a ngaku Yesus. Na'o ngowa'a ya'u lawana, ananga nga'unu ya sijumu ananga manga sala.
56001010	Sababu 'age manga repe ga'a 'aḏi lawana ngini, ngowa'a ga'a 'aḏi mete'e Yahudi ma 'atoranga, ma la-lamo'o i'a ananga ga'a 'aḏi mete'e suna ma 'atoranga; ananga 'aḏi mafeto kama faeda ua pa'i sihaga ngowa'a lelegu.
56001011	Ngowa'a so'o gena-ge pa'i simaha awa ananga 'aḏi doto'o, sababu pa'i sihaga ngowa'a repe manga ngitu re ngale remanga do-doto'o 'i banari ua, singadolo ngitu re ngale 'aḏi mete'e Yesus riwara. Ananga ya si'a'a so'o gena, sababu pa'i disa 'utungu mada'a gena-ge 'i patasa ua.
56001012	'I dadi ḏua ra ananga masiretene manga nabi matengo, 'ai 'asala toma pulo Kreta, unanga 'o kanau, “Ngowa-ngowa'a Kreta, ananga ngowa'a ga'a 'aḏi tukanga sa-sakala re manga 'ahu ma tero sa'olo haiwani nga-ngabala ga'a da-danata re 'aḏi pamalasa.”
56001013	'Oru ga'a nabi gena-ge 'o siajele 'i sala ua. Sababu gena-ge, ngana balasu na'u ḇangata mode-mode'e, la ananga 'aḏi macako'o ḇato toma do-doto'o banari
56001014	re 'aḏi 'isene ḇusuru ngowa'a Yahudi manga jarita sa-sakala, bolo 'atoranga ga'a manusia ya pake di'a 'aḏi itomo do-doto'o banari.
56001015	'Ori i'a mo-moini 'i 'ofi-'ofi re 'ori i'a rimoi mai ua 'i wosono ua di'a ngowa'a ga'a manga 'akala re sinyingara ma kanau 'i 'ofi-'ofi ra Ma Jou'ongu Madutu 'ai momina. Mada'a ngowa'a ga'a manga fikirana 'i cira re kamanga ngo-ngaku ua, 'ori i'a rimoi i'a mai ua 'i 'ofi-'ofi re 'ori i'a ma repe 'i wosono ra ananga, sababu ananga manga 'akala re sinyingara ma kanau ri faja singadolo 'aḏi basono ḏosa riwara.
56001016	Ananga gena-ge 'aḏi kanau 'aḏi nana'o Ma Jou'ongu Madutu. Momongolo ua, tamanga de'oso re ḏegoro 'aḏi masoloto Unanga: Ananga 'aḏi 'a'a 'ori i'a ga'a Ma Jou'ongu Madutu 'a emono, 'aḏi mete'e ua Ma Jou'ongu Madutu 'ai 'akala ma mau re ya nga'unu ua 'aḏi 'a'a 'ori i'a la-la.
56002001	Mada'a Titus, ngana balasu na'u sidoto'o 'oru ḇato 'i mete'e do-doto'o ma banari.
56002002	Na'u ajele mangale na-nau'u ga'a raḏi piri'i, ananga balasu 'aḏi nga'unu manahana manga nyafusu ma jira, manga 'ahu soro'unu singadolo ngowa'a ya'u silamo'o. Ananga ḏi'i balasu 'aḏi macako'o namo-namoto do-doto'o banari ra Ma Jou'ongu Madutu ino, 'aḏi dadalara ngowa'a lelegu remanga 'akala re sinyingara mode-mode'e re na'o 'aḏi sanga sikisa, ananga gena-ge manga ngo-ngaku 'i elala ua.
56002003	So'o gena ḏi'i, ngana na'u ajele ma ngale we-were'a ga'a raḏi piri'i mangale manga de'oso re ḏegoro balasu 'i patasa sa'olo Ma Jou'ongu Madutu 'ai ngowa-ngowa'a; 'aḏi jajaha demo awa, 'aḏi sikanau ngowa'a lelegu awa re 'aḏi ma'eto-'etolo awa re ananga balasu 'aḏi sidoto'o ngowa'a 'ori i'a ma la-la.
56002004	Na'o manga de'oso re ḏegoro so'o gena-ge, ananga nga'unu sijumu we-were'a rarama sie ma duhu sa'olo 'aḏi dadalara manga nau'u re manga ngowa'a, nga'unu 'aḏi manahana manga nyafusu ma jira, 'aḏi 'ahu 'ofi-'ofi, 'aḏi dadi ngina la-la toma ngitu re ngale, re 'aḏi sijumu 'akala re sinyingara rousu re 'aḏi 'isene manga nau'u. Na'o ya si'a'a so'o gena, matengo i'a mai ua nga'unu 'aḏi sije-jengere Habari Roanga ra Ma Jou'ongu Madutu ino.
56002006	So'o gena ḏi'i na'u ajele ma ngale na-nau'u rarama sie, la ananga nga'unu manahana manga nyafusu ma jira. Toma 'oru ḇato, ngana balasu no sijumu ngo'omo ma la-la tani de'oso re ḏegoro ma dara. Ngana balasu 'ani 'akala re sinyingara 'ofi-'ofi re 'ani 'akala re sinyingara mode-mode'e na'o no doto'o ngowa'a.
56002008	Ngana balasu doto'o 'ori i'a ga'a ma banari ra ananga dadi se-seḏu'u yoḏu'u, la ngowa'a 'aḏi lawana ngana dadi mara'a, sababu rimoi i'a mai ua sanga ngene nanga sala.
56002009	Ngana no doto'o budaka-budaka, ananga balasu 'aḏi mete'e manga tuanga 'ai mau re toma 'oru ḇato 'aḏi makutale sisanangi tuanga 'ai 'akala re sinyingara, re awa 'aḏi sango-sangoro
56002010	bolo 'aḏi to-tori'i. Siḏibo ḏi'i, ananga balasu 'aḏi sijumu manga 'ahu la-la re rousu tamanga de'oso re ḏegoro ma dara, la ananga sanga ngaku tamanga tuanga. Na'o manga de'oso re ḏegoro ma duhu so'o gena, si'a'a ngowa'a mau 'aḏi 'isene do-doto'o ra Ma Jou'ongu Madutu ino, ngene nanga Salamata ma Cimi.
56002011	Ngana balasu no doto'o so'o gena-ge, sababu Ma Jou'ongu Madutu 'o sijumu ḏua 'Ai mura re dadalara, la 'A sisalamata ngowa'a mo-moini.
56002012	Sababu 'Ai mura re dadalara, Ma Jou'ongu Madutu 'o sidoto'o ngene, la awa ngene nanga 'ahu 'i lawana Unanga 'ai mau, re wo mete'e awa dungia ma nyafusu. Mada'a siḏibo ḏi'i, ngene balasu wo 'ahu toma dungia nena-ne sa'olo ngowa'a ga'a 'aḏi nga'unu manahana nanga nyafusu ma jira renanga 'ahu loasa re banari re nanga de'oso re ḏegoro 'i sisanangi Ma Jou'ongu Madutu 'ai 'akala re sinyingara.
56002013	Ngene balasu wo 'ahu so'o gena, sababu wo totoma re wa ngano-nganono tau-taunu di'a ma 'orasa barakati enanga 'i ngadolo. Toma wangere gena-ge, ngowa'a mo-moini ḏuanga i'a 'aḏi oḏi'i Yesus Kristus, nanga Salamata ma Cimi Rai kabasarana, re Ma Jou'ongu Madutu ga'a 'Ai kuasa ma pari cua.
56002014	Yesus Kristus 'a sipula'a 'ai 'ahu 'i dadi jou-jou di'a ngene, la 'O siwoi'i ngene toma kuasa ma jira re 'O si'ofi tananga ḏosa-ḏosa, la sidadi ngene wo dadi Unanga 'ai 'umata ga'a wo cufala madaga'a 'ori i'a ma la-la.
56002015	Mo-moini gena-ge, ngana na'u doto'o re na'u babata ananga re na'u ḇangata ngowa'a ga'a ya mete'e ua. Ngana no kuasa di'a si'a'a so'o gena-ge dadi ngana balasu no simaha awa matengo i'a 'o sito-to'u ngana.
56003001	Na'u si'elingi tau-taunu ngowa'a ngaku Yesus tani jama'ata-jama'ata mangale ananga balasu 'aḏi 'isene manga nagara ma sae'e re manga bi-biri'i--bi-biri'i. Ananga balasu ya mete'e manga bi-biri'i re manga nagara ma sae'e manga pamarenta re manga 'akala re sinyingara 'i ḏu-ḏuanga ḏua di'a 'a'a 'ori i'a ma la-la.
56003002	Kanau i'a ra ananga: jajaha demo awa, re ni ma'u tolabe awa ra guna ḇato. Mada'a siḏibo ḏi'i, tamanga de'oso re ḏegoro ma dara balasu pake 'akala ḇanyo re 'aḏi maholo tala ninga diri mode-mode'e sidodai ra guna ḇato.
56003003	Sababu 'au nga'ene, ngene masiretene wo haga, mete'e ua Ma Jou'ongu Madutu re ngowa'a na sihaga. Ngene wo dadi budaka toma dungia ma nyafusu ma jira mo-moini, singadolo tananga 'ahu ma dara 'i romanga re 'i baolo 'ori i'a ma jira, 'akala go-goḏi re ngene ma'u emono matengo re matengo.
56003004	Mada'a Ma Jou'ongu Madutu, nanga Salamata ma Cimi, 'a sijumu 'Ai dadalara re 'Ai la-la ra ngene,
56003005	Unanga na sisalamata ngene. I'a sa'olo? Sababu ngene wo madaga'a 'ori i'a ma la-la?! So'o gena-ge ua! Mada'a pa'i sababu Unanga masiretene 'o sijumu 'Ai 'akala re sinyingara ma la-la ḇato ra ngene. Sababu Yesus Kristus 'ai se-sengene, Unanga gena-ge ga'a nanga Salamata ma Cimi, Ma Jou'ongu Madutu 'O sisalamata ngene re 'O pula'a pai-pai'i Ma Ngagara 'Ofi-'Ofi ra ngene. Dadi ngene sibuoro su-sungi, re Ma Ngagara 'Ofi-'Ofi ri si'ofi ngene tananga ḏosa re ri pula'a 'ahu su-sungi ra ngene.
56003007	Ma Jou'ongu Madutu 'o 'a'a so'o gena-ge, la ngene nga'unu wo dadi ngowa'a kamanga sala ua Tai momina, sababu Yesus 'ai mura re dadalara. Re ḏi'i ngene nga'unu wo sanga 'ahu kasingado-ngadolo i'a ga'a ngene wo ngano-nganono.
56003008	Do-doto'o gena-ge 'i tero mode'e. Sababu gena-ge, ngoi to mau ngana na sitarangi do-doto'o gena-ge tau-taunu rani ngo-ngaku mode-mode'e, la ngowa'a ga'a raḏi ngaku Ma Jou'ongu Madutu ananga 'aḏi makutale mode-mode'e ya si'a'a tau-taunu munara la-la. Do-doto'o gena-ge rema faeda re la-la di'a ngowa'a mo-moini.
56003009	Mada'a awa ni ma'u rubutu 'ori i'a ma faeda 'i cua, re awa ni ma'u rubutu mangale ninga 'asala, awa ni ma'u tolabe re ni ma'u go'oro mangale ninga 'agama ma 'atoranga, sababu mo-moini gena-ge ma 'utungu bolo ma faeda 'i cua.
56003010	Ngowa'a ga'a 'aḏi 'a'a kaco toma jama'ata ma dara, ngana balasu na'u ḇangata soi moi bolo soi ḏiḏi. Na'o ananga 'aḏi matogumu ua, awa ngana no supu-osama ra ananga moju.
56003011	Sababu ngana na waro mode-mode'e ngowa'a manga duhu so'o gena, ananga raḏi iranga ngo'omo re 'aḏi 'a'a ḏosa tau-taunu, sababu 'i dadi biasa ḏua. Sababu gena-ge 'i dadi bukiti rimoi ananga gena-ge ngowa'a baraḏosa.
56003012	Pasala i'a, ngoi jau-jau to 'utusu 'a Artemas bolo 'a Tikhikus ra ngana, no sapolo caiti ma'u sanga ra ngoi toma limau Nikopolis, sababu ngoi 'ari maksudu to tegoro da'a ma di'ara mete'e 'orasa 'alo-'alo ma ngara.
56003013	Titus, ngana no makutale mode-mode'e no riono 'a Zenas, 'o hukumu ma gu-gu'u, re 'a Apolos ḏi'i tamanga ḏo-ḏagi ma dara; ngana nga'unu no sioḏi'i ananga.
56003014	Ngowa-ngowa'a ngaku Yesus, ngene balasu madoto'o 'a'a 'ori i'a ma la-la tau-taunu di'a siriono ngowa'a mete'e manga 'ahu ma paralu, la nanga 'ahu 'i parasaja awa.
56003015	Ngomi mo-moini 'ane mi siḏingoto minga tabea ra ngana, na singadolo minga tabea tananga ḏagilomu-ḏagilomu ga'a 'aḏi dadalara ngomi re manga ngo-ngaku 'i ma tero ra ngene. Ngoi to golo'o Ma Jou'ongu Madutu mangale 'Ai mura re dadalara sieanga i'a ua ngini mo-moini.
57001001	Surata ne ra ngoi Paulus, ngowa'a bui sababu 'ari munara di'a Kristus Yesus, re ra Timotius ḏi'i nanga ioronongoḏu ngo-ngaku rimoi. Ngomi mi siḏingoto surata nena-ne ra ngana Filemon, minga ḏagilomu munara re dowara ga'a mi dadalara. Re ngomi mi siḏingoto surata nena-ne taminga biḏanga ngo-ngaku rimoi, ngo Apfia, re 'a Arkhipus ga'a ma tero sa'olo 'ari ḏagilomu sordado re ḏi'i jama'ata ga'a raḏi malomu tani wala.
57001003	Ngomi mi golo'o ra Ma Jou'ongu Madutu nanga Ḇaḇa re Ma Jou Yesus Kristus di'a 'aḏi pula'a mura re dadalara re 'aḏi pula'a ḏi'i dame ra ngini mo-moini.
57001004	Wakutu ngoi to manyiata di'a ngana, ngoi to sibere ie murasa ma la tari Jou'ongu Madutu,
57001005	sababu ngoi reto 'isene mangale 'ani ngo-ngaku mode-mode'e ra Ma Jou Yesus. Re ḏi'i 'ani dadalara di'a Ma Jou'ongu Madutu 'ai 'umata mo-moini.
57001006	Ngoi to manyiata sababu ngene rewo ma'u ḏagilomu sa'olo ngowa'a ngaku Yesus, ma hasili wa sahe lebe lamo'o i'a mangale barakati mo-moini ga'a ngene rewa sanga sababu wo marimoi ra Kristus.
57001007	Dowara Filemon, 'ani dadalara ra Ma Jou'ongu Madutu 'ai 'umata mo-moini, enanga gena-ge 'i dadi roanga masala ra ngoi, re 'i pula'a babata ra ngoi ḏi'i. Sababu dowara, ngana no pula'a babata ra Ma Jou'ongu Madutu 'ai 'umata manga 'akala re sinyingara.
57001008	Sababu gena-ge, kalaha ngoi to waro sa'olo Yesus 'ai so-soma'a, ngoi reto sanga kuasa di'a to soma'a 'a dowara no 'a'a 'oru balasu no si'a'a,
57001009	mada'a ngoi pa'i to golo'o ḇato sababu ngana no dadalara Ma Jou'ongu Madutu 'ai 'umata. Ngoi ne, reto piri'i, re nange-ne ngoi toma bui sababu 'ari munara di'a Kristus Yesus.
57001010	Ngoi, Paulus to singadolo 'ari go-golo'o ra ngana dowara, mangale 'a Onesimus ga'a ma tero sa'olo 'ari ngowa'a, sababu unanga ro ngaku Habari Roanga ga'a ngoi to siajele ra unanga. Dadi toma bui ma dara, ngoi to dadi ma tero sa'olo unanga 'ai ḇaḇa.
57001011	'Au nga'ene, unanga gena-ge kai faeda cua ra ngana. Mada'a nange-ne unanga rai faeda; pa'i ra ngoi ḇato ua, mada'a ra ngana ḏi'i.
57001012	Dadi Onesimus ga'a ngoi tu dadalara gena-ge, retu siḏibo i'a ra ngana.
57001013	Enanga ma banari nena-ne: Ngoi mau to tahana unanga mamete'e ra ngoi sa'olo ngana ni nga-ngali, la unanga nga'unu 'o riono ngoi ma di'ara to sanga tahana toma bui ma dara, sababu to singadolo Ma Jou'ongu Madutu 'ai Habari Roanga.
57001014	Mada'a ngoi to tahana unanga ua sababu ngoi to 'a'a ua 'ori i'a rimoi i'a na'o dowara no 'akoru nyangu. Jobilaha, dowara na si'a'a rani 'akala re sinyingara sa-sanangi; ngoi tini simau-mau ua.
57001015	Onesimus ma'u eanga ra ngana dowara pa'i ḏa doma moi ḇato, la nyengara dowara no dawongo unanga maḏibo kasingado-ngadolo i'a.
57001016	Nange-ne, unanga 'o dadi pa'i budaka ḇato ua ra ngana, mada'a lebe la-lamo'o i'a ḏi'i 'o dadi ioronongoḏu ngo-ngaku rimoi ga'a ngana ḏuanga i'a no dadalara. Ngoi to dadalara masala unanga. Tantu ḏua ngana ḏuanga i'a lebe dadalara sa'olo 'ani budaka re sababu unanga gena-ge ro dadi gia nongoḏu ra Ma Jou.
57001017	Dadi dowara, sababu no dawongo ngoi sa'olo ḏagilomu munara, dadunu no dawongo 'a Onesimus, ma tero sa'olo ngana dowara no dawongo ngoi.
57001018	Na'o unanga rai ta-sala bolo rai banyatoro ra dowara, ngoi ta doiti mo-moini.
57001019	'Ane ngoi masiretene ta lefo mo-moini. Ngoi Paulus ḏuanga i'a ta fangu mo-moini. Tantu ḏua, paralu ua ngoi tini si'elingi mangale dowara masiretene, 'ani banyatoro ra ngoi. Gena-ge ngana no dadi ngowa'a ngaku Yesus, sababu 'ari do-doto'o mangale Kristus.
57001020	Sababu gena-ge, ngoi to nyafusu ngana no riono ngoi pa'i sababu ngene wo gia nongoḏu ra Ma Jou ḇato. Dadi ngana dadunu no dawongo Onesimus, la sisanangi 'ari 'akala re sinyingara.
57001021	Ngoi to lefo surata nena-ne, sababu ngoi to ngaku mode-mode'e dowara na si'a'a 'oru ga'a ngoi to golo'o. Sidogo ḏi'i, ngoi ta waro dowara na si'a'a 'i pai-pai'i.
57001022	Re ḏi'i, pahala no sidodahe kamara rimoi tani wala di'a ngoi. Sababu ngoi to nganono Ma Jou'ongu Madutu 'a dawongo ioronongoḏu ngo-ngaku rimoi mo-moini ninga nyiata, la ngoi nyengara to maḏibo ra ngini.
57001023	'A Epafras 'o mamete'e ra ngoi toma bui ma dara, sababu 'ai munara ra Kristus Yesus, 'o siḏingoto 'ai tabea ra ngana, dowara.
57001024	'Ari ḏagilomu munara, 'a Markus, 'a Aristarkhus, Demas re Lukas, 'aḏi siḏingoto ḏi'i manga tabea ra ngana, dowara.
57001025	Ngoi to golo'o Ma Jou Yesus Kristus mangale 'Ai mura re dadalara sieanga i'a ua ngini.
58001001	'Ua re 'au wali moju Ma Jou'ongu Madutu 'o pake nabi-nabi di'a 'O kanau ra ngene nanga ete re dotumu. Soi rai o'o i'a, Unanga 'o kanau toma nabi-nabi 'O pake ma duhu ma fara muḏuo i'a.
58001002	Mada'a toma 'orasa nange-ne, Ma Jou'ongu Madutu 'o pake 'Ai Ngowa'a Nau'u, la 'O kanau ra ngene. 'Ua re 'au wali, Unanga ro pake 'Ai ngowa'a Nau'u di'a sidadi diwanga re dungia rema dara mo-moini. Re ḏi'i, Ma Jou'ongu Madutu ra sitantukanga mangale ḏuanga i'a 'Ai Ngowa'a Nau'u gena-ge 'o parenta 'oru ḇato.
58001003	'Ai Ngowa'a Nau'u gena-ge 'A sijumu Ma Jou'ongu Madutu 'ai kuasa re 'Ai kabasarana. Unanga gena-ge 'ai duhu re ngari mo-moini ma tero Ma Jou'ongu Madutu. Unanga 'a pake 'ai demo ma kuasa di'a 'O jaga re 'O parenta mo-moini. Unanga 'o sigofi ngowa'a manga ḏosa togumu i'a, kara 'O tegoro ra Ma Jou'ongu Madutu 'ai giama ma kuwiḏa i'a da'u toma soroga.
58001004	Dadi Ma Jou'ongu Madutu 'ai Ngowa'a Nau'u, Unanga sanga ḏe-ḏegoro lebe kau'u reo mala'ekata mo-moini re 'Ai lomanga ga'a Ma Jou'ongu Madutu 'U sitolumu lebe la-lamo'o reo lomanga-lomanga ga'a Ma Jou'ongu Madutu 'o pula'a toma mala'ekata mo-moini.
58001005	Soi moi nyangu Ma Jou'ongu Madutu 'o kanau Tai mala'ekata matengo so'o ne: “Ngana nena-ne Ngoi 'ari Ngowa'a Nau'u; toma wangere nange-ne, Ngoi to dadi Ngana 'ani Ḇaḇa.” Re soi moi nyangu ḏi'i Ma Jou'ongu Madutu 'o kanau Tai mala'ekata ma lelegu so'o ne: “Ngoi ḏuanga i'a to dadi Unanga 'ai Ḇaḇa, re Unanga ḏuanga i'a 'o dadi Ngoi 'ari Ngowa'a Nau'u.”
58001006	Re wakutu Ma Jou'ongu Madutu 'o 'utusu 'Ai Ngowa'a Nau'u ma jomolo toma dungia nena-ne, Ma Jou'ongu Madutu 'o kanau so'o ne: “Mala'ekata mo-moini balasu 'o silamo'o re siḏubuso 'Ari Ngowa'a Nau'u.”
58001007	Re mangale mala'ekata-mala'ekata Ma Jou'ongu Madutu 'o kanau so'o ne: “Unanga 'o 'a'a 'Ai mala'ekata-mala'ekata 'aḏi dadi 'Ai falalomu-falalomu ma tero sa'olo karawiana re u'u.”
58001008	Mada'a tai Ngowa'a Nau'u, Ma Jou'ongu Madutu 'o kanau so'o ne: “Ngana ga'a ma tero Ma Jou'ongu Madutu, 'Ani Pareta kasingado-ngadolo i'a, Ngana 'ani pamarenta 'i 'adili.
58001009	Ngana no nyanyaḏi de'oso re ḏegoro ma loasa re banari re No emono de'oso re ḏegoro ma jira. Sababu gena-ge Ma Jou'ongu Madutu, 'Ani Jou'ongu Madutu, Ro cumutu Ngana re 'O pula'a ra Ngana ḏe-ḏegoro lebe kau'u reo 'Ani ḏagilomu ma lelegu, re ḏe-ḏegoro gena-ge 'i silamo'o Ngana re 'i sigasa monere Tani 'akala re sinyingara.”
58001010	Ma Jou'ongu Madutu 'o kanau ḏi'i so'o ne: “ 'Ua re 'au wali wakutu dungia sidadi nyangu, Ngana 'age rema enanga ḏua, re Ngana no sidadi diwanga re dungia rema dara mo-moini.
58001011	Mo-moini gena-ge enanga 'i iranga, 'i 'acingi ma tero sa'olo pakeanga ri siḏa, mada'a Ngana kama soi re ngali ua.
58001012	Dungia nena-ne rema dara mo-moini ḏuanga i'a 'a du'o sa'olo baju, re ḏuanga i'a Na singali dungia nena-ne reo dungia su-sungi. Mada'a Ngana kama soi re ngali ua, re 'Ani 'ahu kama ḏo-ḏogumu ua.”
58001013	Soi moi nyangu Ma Jou'ongu Madutu 'o kanau Tai mala'ekata matengo i'a so'o ne: “Tegoro Tari giama ma kuwiḏa i'a, singadolo Ngoi ta 'a'a 'Ani lawa-lawana 'aḏi ta'aloko ra ngana.”
58001014	Na'o so'o gena-ge, mala'ekata-mala'ekata gena-ge 'o 'oru?! Ananga gena-ge roh-roh ga'a 'i de-de'oso Ma Jou'ongu Madutu re 'i riono ngowa-ngowa'a ga'a ḏuanga i'a 'aḏi dawongo salamata.
58002001	Sababu gena-ge, ngene balasu macako'o mode-mode'e do-doto'o ga'a ngene rewa 'isene, la awa ngene wa sisoi'i tala nanga ngo-ngaku.
58002002	'Ua re 'au wali mala'ekata-mala'ekata ro singadolo 'a Musa 'ai hukumu ga'a banari ra ngene nanga ete re dotumu. Re ngowa-ngowa'a ga'a ya mete'e ua re siḏagi ua, ananga sanga hukumu ma'u pasi reo ananga manga ga'a.
58002003	Dadi na'o ngene wo gare 'akala re sinyingara ua tananga salamata gena-ge, tantu ḏua ngene wo wiḏi yoḏu'u toma sanga hukumu sababu salamata gena-ge lebe la-lamo'o reo Musa 'ai hukumu. Re ngowa'a ma siḏa ga'a siajele habari mangale salamata toma ngowa-ngowa'a, Unanga gena-ge Ma Jou Yesus masiretene! Ḏi'i ananga gena-ge ya isene ḏua Unanga 'ai habari Tai 'uḏu ma betu'u, ananga raḏi dadi sakisi re ya sijarita ḏua ra ngene. Dadi ngene rewa waro habari gena-ge 'i banari.
58002004	Sidogo ḏi'i, Ma Jou'ongu Madutu 'a site'e ngowa'a gena-ge manga sakisi: Unanga 'o pula'a kuasa ra ananga di'a 'a'a ga'a hera-heranga ma fara muḏuo i'a, didina'o heranga re 'ori i'a hera-heranga. Re ḏi'i Unanga 'o pula'a cocatu di'a matengo re matengo mete'e Unanga 'ai 'akala ma mau masiretene. Cocatu gena-ge ma 'asala toma Ngagara 'Ofi-'Ofi.
58002005	Ma Jou'ongu Madutu 'o pula'a ua kuasa toma mala'ekata-mala'ekata di'a 'o parenta dungia su-sungi ga'a ngene wa kanau nange-ne.
58002006	Ḏi'i 'age bu-bula'a toma Boku 'Ofi-'Ofi ma dara ga'a ngowa'a matengo ro silefo 'o sisakisi so'o ne: “Ya Ma Jou'ongu Madutu, 'oru manusia gena-ge singadolo Ma Jou'ongu Madutu ya'u 'eli-'elingi?! Bolo manusia ma ngowa'a nau'u ga'a pa'i manusia ḇato! Mada'a Ma Jou'ongu Madutu 'u dadanu!
58002007	Ngana no dadi mala'ekata pa'i lebe la-lamo'o ceka'a i'a ḇato reo manusia. Mada'a Ma Jou'ongu Madutu ro pula'a toma manusia ma ḏe-ḏegoro lebe kau'u ga'a 'i mulia re Unanga Ro silamo'o manusia ma tero sa'olo 'olana.
58002008	Re Unanga ro pula'a kuasa toma manusia, la 'aḏi parenta toma 'ori i'a mo-moini.” Na'o Ma Jou'ongu Madutu 'o si'a'a manusia rema kuasa, la 'aḏi parenta toma 'ori i'a mo-moini, gena-ge ma ngale 'ori i'a i'a mai ua bolo matengo i'a mai ua ga'a ta'aloko ua toma manusia manga kuasa. Kalaha so'o gena, toma 'orasa nange-ne ngene wa oḏi'i nyangu mangale manusia rema kuasa toma 'ori i'a mo-moini.
58002009	Mada'a ngene wo oḏi'i Yesus: Ma Jou'ongu Madutu 'o sidadi mala'ekata pa'i lebe la-lamo'o ceka'a i'a ḇato reo Unanga wakutu 'O 'ahu toma dungia nena-ne. Mada'a 'orasa nange-ne, ngene wo oḏi'i Unanga ro sanga ḏe-ḏegoro lebe kau'u ga'a 'i mulia re Ma Jou'ongu Madutu 'U silamo'o sa'olo 'olana. Sababu Unanga 'a basono sangisara ḏua singadolo sengene di'a manusia mo-moini, gena-ge mete'e Ma Jou'ongu Madutu 'ai mura re dadalara.
58002010	Ma Jou'ongu Madutu 'o 'a'a 'ori i'a mo-moini toma dungia nena-ne di'a 'Ai maksudu masiretene. Unanga gena-ge ra sitantukanga mangale ngowa'a ma repe 'aḏi dadi 'Ai 'umata re sibalangu 'Ai mulia ra ananga gena-ge. Sababu gena-ge, Yesus ga'a welanga ngo'omo di'a ngene wo sanga salamata, Unanga gena-ge balasu 'o sanga sangisara singadolo 'o sengene, la Unanga nyengara 'o dadi Salamata ma Cimi ga'a 'i ti-tiai.
58002011	Yesus ga'a 'o sigofi manusia tamanga ḏosa-ḏosa re ananga ga'a sanga sigofi ḏua, ananga gena-ge Ḇaḇa moi. Sababu gena-ge Yesus 'o mara'a ua 'o kanau mangale ananga gena-ge 'Ai ioronongoḏu.
58002012	Yesus 'o kanau ra Ma Jou'ongu Madutu so'o ne: “Ngoi ḏuanga i'a to sijarita Tari ioronongoḏu mangale Baba; Ngoi ḏuanga i'a to puji re silamo'o Baba ra ananga manga lo-lomu.”
58002013	Yesus 'o kanau ḏi'i so'o ne: “Ngoi ḏuanga i'a ta sigare 'ari ngo-nganono ra Ma Jou'ongu Madutu.” Re Unanga 'o kanau ḏi'i so'o ne: “Nena-ne Ngoi, mamete'e Tani ngowa-ngowa'a ga'a Ḇaḇa reno pula'a ra Ngoi.”
58002014	Ngowa-ngowa'a ga'a Ma Jou'ongu Madutu 'o si'aro'o 'Ai ngowa-ngowa'a, ananga gena-ge manusia remanga lese. Sababu gena-ge, Yesus 'o dadi ngowa'a manusia matengo ma tero sa'olo ngene, la 'ai se-sengene 'i singi-ngiranga 'Iblisi ma kuasa. 'Iblisi gena-ge 'i sigasa manusia toma sengene.
58002015	Ma duhu gena-ge, Unanga 'a sibebasa ngene toma basono mojongo sengene ma kuasa, ga'a ri kuasa ngene nanga 'ahu. Ngene wo mojongo maut ma tero sa'olo budaka matengo 'o mojongo 'ai tuanga.
58002016	Dadi ngene rewo waro mangale Unanga 'o riono mala'ekata ua, mada'a 'O riono ngene, Abraham 'ai ju'uda.
58002017	Sababu gena-ge, Yesus balasu 'o dadi manusia matengo ma tero sa'olo ngene, 'Ai ioronongoḏu, kama ma'u rapu ua. Ma duhu gena-ge, Unanga nyengara 'o dadi 'Imam 'Agung ga'a 'o sijumu 'Ai 'akala re sinyingara ma la-la re 'O cufala munara di'a siḏagi Ma Jou'ongu Madutu 'ai munara, la 'O singi-ngiranga ngene tananga ḏosa.
58002018	Re sababu Yesus masiretene 'a basono sangisara wakutu Unanga 'o sanga bo-baja, Unanga nga'unu 'O riono ngowa-ngowa'a ga'a sanga bo-baja ḏi'i.
58003001	Sababu gena-ge, ioronongoḏu ngo-ngaku rimoi ngene mo-moini ga'a Ma Jou'ongu Madutu ro cumutu re siwola i'a ḏua di'a wo osama toma soroga, ino ngene wa fikiri ngido-ngido mangale Yesus gena-ge. Unanga Ma Jou'ongu Madutu 'ai so-soma'a re nanga 'Imam 'Agung ga'a ngene rewo ngaku.
58003002	Yesus gena-ge ga'a Ma Jou'ongu Madutu 'U cumutu, 'O cufala madutu 'a siḏagi 'Ai munara ra Ma Jou'ongu Madutu tala; ma tero sa'olo 'ua re 'au wali 'a Musa 'o cufala madutu siḏagi 'ai munara ra Ma Jou'ongu Madutu 'ai Wala -- gena-ge ma ngale Musa 'a de-de'oso Ma Jou'ongu Madutu 'ai ngitu re ngale.
58003003	Tai'i wa fikiri ngido-ngido mangale Yesus sababu Unanga gena-ge lebe patasa silamo'o rea Musa, ma tero sa'olo ngowa'a ga'a side'oso wala unanga lebe la-lamo'o reo wala gena-ge masiretene.
58003004	Tantu ḏua, wala enanga madate'oso masiretene ua, 'age tukanga wala ya simomi'i. Mada'a 'oru ḇato toma dungia ma dara, Ma Jou'ongu Madutu 'a sidadi ma tero sa'olo tukanga wala ma sae'e.
58003005	Musa 'o cufala de-de'oso Ma Jou'ongu Madutu 'ai ngitu re ngale ma tero sa'olo falalomu 'o cufala de-de'oso tai tuanga 'ai wala. Re Musa 'o singadolo 'oru ḇato ga'a Ma Jou'ongu Madutu 'a siajele toma bio-biono i'a.
58003006	Mada'a Yesus sa'olo Ma Jou'ongu Madutu 'ai Ngowa'a Nau'u 'o cufala parenta ra Ma Jou'ongu Madutu 'ai Wala -- gena-ge ma ngale: Ma Jou'ongu Madutu 'ai ngitu re ngale. Re ngene nena-ne wo osama nyo-nyoimi ra Unanga 'ai ngitu re ngale. Mada'a pa'i na'o ngene wo macako'o namo-namoto tananga ngo-ngaku re wo masinganono tau-taunu mangale 'oru ga'a ḏuanga i'a Ma Jou'ongu Madutu 'o pula'a ra ngene.
58003007	Sababu gena-ge, ni 'isene Ma Ngagara 'Ofi-'Ofi. Enanga gena-ge 'I siajele so'o ne: “Na'o toma wangere nange-ne ngini ni 'isene Ma Jou'ongu Madutu 'ai iḏingi,
58003008	awa ngini ninga 'akala re sinyingara 'i dadi te'e ma tero sa'olo ninga ete re dotumu 'au wali toma daeraha baulaco, ananga 'aḏi malawana Ma Jou'ongu Madutu re 'aḏi tai'i Unanga.”
58003009	Ma Jou'ongu Madutu 'o kanau, “Toma daeraha baulaco ninga ete re dotumu, ananga 'aḏi tai'i Ngoi. Kalaha toma musungu nyagi rata ma dara, ananga masiretene ya oḏi'i Ngoi reto 'a'a ga'a hera-heranga ma repe.
58003010	Sababu gena-ge, Ngoi ta'u ngamo re Ngoi to kanau, ‘Ananga gena-ge manga 'akala re sinyingara 'i sigasa ananga toma ḏosa tau-taunu, re 'aḏi mete'e ua Ngoi 'ari demo.’
58003011	Ngoi to porata, dadi ta'u sisasi so'o ne: ‘Ananga ta'u simaha ua 'aḏi osama toma daeraha ga'a Ngoi to sitantukanga ta'u pula'a, la ananga 'aḏi mangomasa mamete'e ra Ngoi.’ ”
58003012	Ioronongoḏu ngo-ngaku rimoi ni ma'istiari ino: Awa-awa 'age rema ngowa'a matengo i'a taninga sigolona 'ai 'akala re sinyingara 'i cira re 'ai ngo-ngaku 'i iranga singadolo unanga 'o maḏibo ḏuḏunu re 'o maki-kiḏanga ra Ma Jou'ongu Madutu, ga'a 'O 'ahu-'ahu.
58003013	Dadi awa ḏosa 'i sihaga matengo i'a taninga sigolona singadolo unanga 'o lawana Ma Jou'ongu Madutu. Mada'a ngini balasu ni ma'u pula'a duga re domolo taninga 'ahu ma dara wange moi-wange moi wakutu ngene wo 'ahu-'ahu moju toma 'orasa nange-ne ga'a 'i silefo toma Boku 'Ofi-'Ofi ma dara: “Salamata ma Wangere.”
58003014	Sababu ngene mo-moini wo dadi ḏagilomu munara marimoi ra Kristus, na'o ngene wa cako'o namo-namoto nanga ngo-ngaku ra Unanga gena-ge, toma mulaingi i'a moju singadolo ma ḏo-ḏogumu.
58003015	Gena-ge ma tero sa'olo 'i silefo ḏua toma Boku 'Ofi-'Ofi so'o ne: “Wangere Nange-ne, na'o ngini ni 'isene Ma Jou'ongu Madutu 'ai iḏingi, awa ngini ninga 'akala re sinyingara 'i dadi te'e, ma tero sa'olo ninga ete re dotumu 'ua re 'au wali, ananga gena-ge ga'a 'aḏi lawana Ma Jou'ongu Madutu.”
58003016	'A guna ga'a 'isene ḏua Ma Jou'ongu Madutu 'ai iḏingi mada'a 'aḏi malawana?! Ananga gena-ge nanga ete re dotumu mo-moini ga'a 'a Musa 'o sisupu toma Mesir.
58003017	Re ra guna Ma Jou'ongu Madutu 'o ngamo singadolo ma di'ara musungu nyagi rata ma dara?! Ananga gena-ge nanga ete re dotumu ga'a madiga'a ḏosa re raḏi sengene toma daeraha baulaco.
58003018	Wakutu Ma Jou'ongu Madutu 'o sisasi, ma betongo so'o ne: “Ngoi to simaha ua ananga 'aḏi osama toma ngi'i ga'a Ngoi to sitantukanga to pula'a ra ananga, la ananga 'aḏi sanga ngomasa mamete'e ra Ngoi.” Ma Jou'ongu Madutu 'ai demo gena-ge di'a 'a guna?! Gena-ge di'a nanga ete re dotumu ga'a 'aḏi mete'e ua Unanga 'ai parenta.
58003019	Sababu gena-ge, ngene rewa waro mangale ananga gena-ge ga'a 'aḏi osama yoḏu'u toma daeraha ga'a Ma Jou'ongu Madutu 'o sitantukanga 'o pula'a ra ananga, sababu ananga 'aḏi ngaku ua Ma Jou'ongu Madutu.
58004001	Ma Jou'ongu Madutu 'ai jaji ga'a ngene wo osama toma ngo-ngomasa ma ngi'i mamete'e ra Unanga, jaji gena-ge 'i sigasa singadolo 'orasa nange-ne. Sababu gena-ge, ngene balasu wa kadiarata la-la ino, la awa 'age rema ngowa'a matengo i'a mai ua taninga sigolona ga'a ya sanga ua jaji mangale ngo-ngomasa ma ngi'i gena-ge.
58004002	Sababu ra ngene ḏi'i Habari Roanga rena singadolo pasala ḏua ma tero sa'olo tananga ete re dotumu. Mada'a Habari Roanga 'i parasaja, sababu wakutu ananga ya 'isene, ananga ya ngaku ua.
58004003	Mada'a ngene ga'a rewo ngaku, ngene wa dawongo ngomasa ga'a Ma Jou'ongu Madutu 'o sijaji pasala ḏua. Gena-ge 'i ma tero sa'olo ga'a Ma Jou'ongu Madutu 'o kanau, “Ngoi to porata re ta'u sisasi mangale ta'u simaha ua 'aḏi osama toma ngi'i di'a 'aḏi mangomasa mamete'e ra Ngoi.” Kalaha Ma Jou'ongu Madutu 'ai munara ri ḏuanga wakutu Unanga 'o sidadi diwanga re dungia nena-ne, Unanga 'o kanau so'o gena-ge.
58004004	Sababu toma Boku 'Ofi-'Ofi 'i silefo ḏua mangale wangere ma soi tumudingi so'o ne: “Re Ma Jou'ongu Madutu 'o mangomasa Tai munara mo-moini toma wangere ma soi tumudingi.”
58004005	'Age silefo ḏi'i mangale ngowa'a Israel so'o ne: “Ananga ḏuanga i'a 'aḏi osama toma ngo-ngomasa ma ngi'i yoḏu'u mamete'e ra Ngoi.”
58004006	Sababu gena-ge, ngowa'a ga'a 'aḏi 'isene siḏa mangale Habari Roanga gena-ge ananga 'aḏi sanga mangomasa ua ga'a Ma Jou'ongu Madutu ro sijaji pasala ḏua, sababu 'aḏi ngaku ua Habari Roanga gena-ge. Mada'a Ma Jou'ongu Madutu 'ai maksudu ngowa'a lelegu nga'unu ya dawongo ngi'i ngo-ngomasa gena-ge.
58004007	Sababu gena-ge, Ma Jou'ongu Madutu 'a sitantukanga pasala ḏua mangale wangere ma lelegu ga'a 'Olana Daud 'a si'aro'o “Wangere Nange-ne”. Musa ro sengene, re musungu rema latu-latu toma biono Ma Jou'ongu Madutu 'o pake 'Olana Daud di'a kanau 'Ai demo-demo so'o ne: “Wangere Nange-ne, na'o ngini 'isene Ma Jou'ongu Madutu 'ai iḏingi awa ngini ninga 'akala re sinyingara 'i dadi te'e.”
58004008	'Ua re 'au wali, 'a Yosua 'o sigasa ngowa-ngowa'a Israel re singosama toma daeraha Kana'an. Na'o daeraha Kana'an ma tero sa'olo ngo-ngomasa ma ngi'i, Ma Jou'ongu Madutu 'o kanau riwara mangale wangere ma lelegu.
58004009	Dadi di'a Ma Jou'ongu Madutu 'ai 'umata, Unanga 'o sijaji moju ra ananga gena-ge di'a ya'u singosama toma ngo-ngomasa ma ngi'i. Ngo-ngomasa gena-ge ma tero sa'olo Ma Jou'ongu Madutu 'o mangomasa toma wangere tumudingi.
58004010	Sababu ngowa'a ga'a 'aḏi sanga ngomasa ga'a Ma Jou'ongu Madutu 'o sijaji ḏua ra ananga, 'aḏi matogumu tamanga munara mo-moini, ma tero sa'olo Ma Jou'ongu Madutu 'a togumu 'Ai munara wakutu 'A sitogumu sidadi diwanga re dungia nena-ne.
58004011	Sababu gena-ge, ino ngene wo makutale mode-mode'e di'a wo sanga ngomasa ga'a Ma Jou'ongu Madutu 'o sijaji pasala ḏua. Awa-awa 'age rema ngowa'a matengo i'a tananga sigolona 'o eta'a, sababu unanga 'o mete'e ngowa-ngowa'a manga duhu ga'a 'aḏi 'isene ua Ma Jou'ongu Madutu, 'ua re 'au wali.
58004012	Sababu Ma Jou'ongu Madutu 'ai demo enanga 'i 'ahu-'ahu re lebe mangono reo samaranga ma doto romoḏiḏi. Samaranga gena-ge 'i lapasa toma donga-donga re nyi-nyiala ma bati. Gena-ge ma tero sa'olo Ma Jou'ongu Madutu 'ai demo ga'a osama singadolo toma nyawa re roh ma bati. Unanga 'ai demo gena-ge enanga ya waro manusia manga fikirana re 'akala re sinyingara.
58004013	Re matengo i'a mai ua nga'unu 'o magogono ra Ma Jou'ongu Madutu 'ai momina. Mo-moini enanga 'i waiti re 'i welanga ra Ma Jou'ongu Madutu 'ai momina. Ra Unanga masiretene ngene balasu wo kanau mangale nanga de'oso re ḏegoro: bae ma la-la, bae ma jira.
58004014	Ngene nanga 'Imam 'Agung La-lamo'o ga'a ro pere sie toma soroga singadolo osama talaḏi ra Ma Jou'ongu Madutu 'ai biono, Unanga gena-ge Yesus, Ma Jou'ongu Madutu 'ai Ngowa'a Nau'u. Sababu gena-ge, ngene balasu macako'o namo-namoto tananga ngo-ngaku re matogumu awa kanau 'oru ga'a wo ngaku.
58004015	Sababu Yesus, ngene nanga 'Imam 'Agung gena-ge, Unanga 'o sahe mode-mode'e ngene nanga lamahana. Sababu Unanga masiretene 'a sanga bo-baja toma 'oru ḇato ma tero sa'olo ngene. Mada'a ma tero sa'olo ngene ua, Unanga kama ḏosa ua.
58004016	Sababu gena-ge, ino ngene renanga mojongo awa wo talaḏi Ma Jou'ongu Madutu ga'a 'O parenta re sijumu 'Ai mura re dadalara ra ngene. Unanga gena-ge 'a sijumu 'Ai 'akala re sinyingara ma la-la re pula'a 'Ai mura re dadalara ra ngene, la ngene wo sanga ri-riono pasi-pasi enanga ma 'orasa.
58005001	'Imam 'agung mo-moini Ma Jou'ongu Madutu ya'u cumutu toma manusia. 'Imam 'agung 'aḏi munara di'a Ma Jou'ongu Madutu sa'olo manusia manga nga-ngali. Ananga manga munara di'a sibere manusia manga bu-bula'a re jou-jou, la Ma Jou'ongu Madutu 'o si'ofi manusia tamanga ḏosa.
58005002	'Imam 'agung masiretene, ananga ḏi'i manusia. Dadi ananga 'aḏi basono lamahana ma tero sa'olo ngene ḏi'i wakutu 'aḏi sanga bo-baja. Sababu gena-ge, manga 'akala re sinyingara 'i mereoso toma ngowa-ngowa'a ga'a 'aḏi 'a'a ḏosa sababu 'aḏi waro ua mangale ngo-ngaku ma ngo'omo.
58005003	Re sababu unanga masiretene ngowa'a lamahana, unanga ḏi'i balasu gasa jou-jou di'a 'ai ḏosa-ḏosa masiretene ḏi'i, re pa'i 'umata manga ḏosa-ḏosa ḇato ua.
58005004	Matengo i'a mai ua ga'a sitede unanga masiretene 'o dadi 'imam 'agung. Matengo i'a 'o dadi 'imam 'agung, pa'i na'o Ma Jou'ongu Madutu 'u 'aro'o ḇato; ma tero sa'olo 'a Harun.
58005005	So'o gena ḏi'i Kristus, wakutu Unanga 'o dadi 'Imam 'Agung, Unanga 'a sitede 'ai diri masiretene ua, mada'a Ma Jou'ongu Madutu 'U tede Unanga. Re Ma Jou'ongu Madutu 'o kanau ra Unanga, “Ngana nena-ne 'Ari Ngowa'a Nau'u, toma wangere nange-ne Ngoi to dadi Ngana 'Ani Ḇaḇa.”
58005006	Re toma bu-bula'a lelegu Ma Jou'ongu Madutu 'o kanau ḏi'i, “Ngana nena-ne no dadi 'Imam kasingado-ngadolo i'a ma tero sa'olo Melkisedek.”
58005007	Wakutu Yesus 'o 'ahu-'ahu moju toma dungia nena-ne, Unanga 'o manyiata re 'o golo'o reo poa'a rai 'ongoro ra Ma Jou'ongu Madutu ga'a nga'unu sisalamata Unanga toma sengene. Sababu Unanga 'o ta'aloko rai 'akala re sinyingara sa-sanangi ra Ma Jou'ongu Madutu, Unanga 'ai go-golo'o Ma Jou'ongu Madutu 'a dawongo.
58005008	Kalaha Yesus Ma Jou'ongu Madutu 'ai Ngowa'a Nau'u, Unanga 'o madoto'o ta'aloko sababu Unanga sanga sikisa.
58005009	Reo ngo'omo gena-ge, Unanga 'o dadi Salamata ma Cimi ga'a ti-tiai. Re Unanga 'o dadi 'ahu ma cimi kasingado-ngadolo i'a di'a ngowa'a mo-moini ga'a 'aḏi ta'aloko ra Unanga.
58005010	Re Ma Jou'ongu Madutu 'o tede Unanga 'o dadi 'Imam 'Agung ma tero sa'olo Melkisedek.
58005011	Mangale Yesus re Melkisedek manga ḏe-ḏegoro sa'olo 'imam 'agung, 'age ma repe paralu ngomi masiajele ra ngini, mada'a kangela ngomi ma sitarangi ra ngini sababu ngini na sahe kohi.
58005012	Ma nyonyata, ma 'orasa 'i ngadolo ḏua wakutu ngini ni dadi guru, mada'a ngini balasu repe madoto'o moju toma ngowa-ngowa'a lelegu ga'a lebe waro mangale do-doto'o ma mulaingi. Ngini ma tero sa'olo ngowa kiau ga'a paralu susu moju sababu nga'unu nyangu ni oromo ngo-ngoromo te-te'e.
58005013	Ngowa'a ga'a 'aḏi ka'e susu, ananga gena-ge ngowa kiau moju. Ananga ya waro nyangu ya siwo-wola 'ori i'a ma banari re 'ori i'a ma rapu.
58005014	Ngo-ngoromo ga'a te-te'e gena-ge di'a ngowa'a bi-biri'i sababu ananga remanga wo-waro ḏua di'a ya siwo-wola de'oso re ḏegoro ma la-la re ma jira.
58006001	Sababu gena-ge ioronongoḏu ngo-ngaku rimoi, awa pa'i ino madoto'o do-doto'o ma mulaingi mangale Kristus ḇato. Siḏibo ḏi'i, ino madoto'o do-doto'o mangale site'e nanga ngo-ngaku. Awa pa'i ino madoto'o do-doto'o ma mulaingi ḇato bae sisoi'i tala ḏosa re maḏibo toma ngo'omo boloto, bae ngaku Ma Jou'ongu Madutu, la wo sanga ua sengene kasingado-ngadolo i'a,
58006002	bae wo madoto'o mangale baptis, bae wo madoto'o mangale jama'ata ma bi-biri'i 'aḏi siteru manga giama toma ngowa'a manga sae'e, bae madoto'o mangale Ma Jou'ongu Madutu dadunu 'o si'ahu ngowa-ngowa'a sengene re Unanga 'o pula'a hukumu kasingado-ngadolo i'a.
58006003	Mada'a na'o Ma Jou'ongu Madutu 'o pula'a loasa, ngene nanga ngo-ngaku lebe ti-tiai sababu wo madoto'o do-doto'o lebe ngido.
58006004	Sababu na'o ngowa'a 'aḏi ngaku ra Yesus riwara, sanga ua ananga gena-ge 'aḏi siḏibo toma ngo'omo boloto moju! Ma siḏa, ananga gena-ge 'aḏi 'ahu toma tarangi ra Ma Jou'ongu Madutu, re ya basono ḏua Unanga 'ai cocatu re 'aḏi dawongo ḏi'i Ma Ngagara 'Ofi-'Ofi ma tero sa'olo ngowa'a lelegu.
58006005	Re tamanga 'ahu ma dara ananga ya waro mangale Ma Jou'ongu Madutu 'ai demo ga'a lai rousu; re ya basono ḏi'i ma kuasa ga'a toma dungia su-sungi.
58006006	Mada'a togumu i'a, na'o ananga 'aḏi ngaku ra Yesus riwara, sanga ua ngene nga'unu wa'u siḏibo ananga toma ngo'omo boloto moju. Sababu gena-ge ma tero sa'olo ananga mau 'aḏi sisalib soi moi moju Ma Jou'ongu Madutu 'ai Ngowa'a Nau'u re ananga 'aḏi sipula'a mara'a Unanga toma mandan.
58006007	Ngowa'a ga'a Ma Jou'ongu Madutu 'o sibarakati, ma tero sa'olo tana'a 'i nga'unu besa'a kara ma go-gahu 'i konyo, re 'i pula'a ma hasili toma ngowa'a ga'a 'aḏi munara.
58006008	Mada'a ngowa'a ga'a 'aḏi ngaku ra Yesus riwara ma tero sa'olo tana'a besa'a ya nga'unu mada'a rurubu dodowo'o ya dokonyo. Dadi ma faeda cua, re 'i sanga katula ra Ma Jou'ongu Madutu, re ma ḏo-ḏogumu sanga tau'u.
58006009	Mada'a ioronongoḏu ngo-ngaku rimoi ga'a ngoi tini dadalara, kalaha ngomi minga demo ra ngini so'o gena, ngomi mi ngaku mode-mode'e mangale ngini reni dawongo 'ori i'a ga'a lebe rousu i'a, gena-ge ma ngale barakati-barakati ga'a mamete'e ninga salamata.
58006010	Dadi sababu Ma Jou'ongu Madutu 'o 'adili tau-taunu, Unanga gena-ge 'a sidaioranga ua ngini ninga munara ra Unanga. Re Unanga 'o 'elingi ḏi'i ninga dadalara na sijumu ra Unanga ḏua sababu ni riono ioronongoḏu ngo-ngaku rimoi, 'au nga'ene singadolo nange-ne.
58006011	Ngomi golo'o mode-mode'e ngini matengo re matengo ni cufala munara tau-taunu di'a ma'u dadalara singadolo ma ḏo-ḏogumu, la ni dawongo 'oru ga'a ngini na singano-nganono.
58006012	Awa ngini ni dadi sa'olo ngowa'a pamalasa. Siḏibo ḏi'i ngomi mau ngini ni mete'e re ni cuḏuḏu'u ngowa'a ga'a raḏi ngaku Ma Jou'ongu Madutu re raḏi totoma remanga 'akala ḇanyo. Sababu gena-ge, ananga gena-ge raḏi sanga warisi ga'a Unanga ro sijaji.
58006013	Wakutu Ma Jou'ongu Madutu 'o sijaji ra Abraham, Unanga 'o tede sasi 'o masisasi tala 'Ai lomanga masiretene, sababu pa'i Ma Jou'ongu Madutu ḇato 'Ai lomanga lai kau'u.
58006014	'Ai sasi ma betongo so'o ne: “Ngoi masiretene to sijaji ra ngana mangale ḏuanga i'a no sanga barakati, re 'ani ju'uda 'i dadi repe.
58006015	Abraham 'a totoma rai 'akala ḇanyo di'a jaji gena-ge, singadolo unanga 'a sanga.”
58006016	Na'o ngowa'a 'aḏi tede sasi, balasu 'aḏi terongo ngowa'a manga lomanga lebe kau'u ra ananga. Dadi sasi gena-ge, ngowa'a ya lawana yoḏu'u.
58006017	Ma Jou'ongu Madutu mau 'A site'e 'Ai jaji toma ngowa'a ga'a ḏuanga i'a 'aḏi sanga 'Ai jaji, la ananga gena-ge 'aḏi waro mode-mode'e Unanga 'a singali 'ai jaji ua. Sababu gena-ge Unanga 'o jaji re 'O tede sasi.
58006018	Dadi 'age parkara fara ḏiḏi nena-ne ga'a 'i singali yoḏu'u: Sanga ua Ma Jou'ongu Madutu 'a singali yoḏu'u 'Ai jaji, bolo 'Ai sasi. Sababu gena-ge, ngene wo sanga babata di'a wo macako'o namo-namoto tananga ngo-nganono sababu Ma Jou'ongu Madutu 'Ai jaji ra ngene. Ngene ga'a rewo sapolo ra Ma Jou'ongu Madutu, la Unanga 'o saolo ngene, dadi ngene wo sanga hukumu ua.
58006019	Ngene nanga ngo-nganono gena-ge ma tero sa'olo kapala ma tapu 'i otomo lai ngido toma ngoloto, la nanga ngo-ngaku 'i elala ua. Dadi sababu ngo-nganono lai te'e, enanga ma tero sa'olo ngene wo osama toma soroga ḏua. Gena-ge ma tero sa'olo nanga 'Imam 'Agung ga'a ro palisi ngalana ma da-daku kole-kole ro osama toma Kamara Lai 'Ofi-'Ofi.
58006020	Yesus ro osama siḏa toma ngi'i gena-ge, la ngene nyengara wo osama ḏi'i. Unanga gena-ge 'o dadi 'Imam 'Agung singado-ngadolo i'a, ma tero sa'olo 'imam Melkisedek.
58007001	'Ua re 'au wali Melkisedek, unanga 'o dadi 'olana toma Salem re 'o dadi ḏi'i 'imam ra Ma Jou'ongu Madutu toma Gau'u. Wakutu 'a Abraham ro sita'aloko 'olana-'olana toma parangi, Unanga 'o maḏibo re Melkisedek 'o sapolo ma'u sanga, kara 'o sibarakati Abraham.
58007002	Togumu i'a, Abraham 'o pula'a ma balangu moi toma balangu nyagi moi ino ra Melkisedek, 'oru ga'a unanga 'a sanga toma parangi ma dara. Melkisedek 'ai lomanga ma ngale: “ 'Olana Loasa re Banari.” Re ḏi'i sababu Unanga 'o 'olana toma Salem, 'ai lomanga ma lelegu ma ngale: “ 'Olana Dame.”
58007003	Matengo i'a mai ua ya waro 'a Melkisedek 'ai ḇaḇa re ngina, bolo 'ai ete re dotumu, bolo 'ai buoro re sengene ma 'orasa. Unanga ma tero sa'olo Ma Jou'ongu Madutu 'ai Ngowa'a Nau'u sababu Melkisedek 'o dadi 'imam kasingado-ngadolo i'a.
58007004	Dadi ngene nga'unu wa sahe mangale 'a Melkisedek, unanga gena-ge ngowa'a la-lamo'o. Sababu kalaha Abraham ngowa'a Yahudi mo-moini manga ḇaḇa, Unanga 'o pula'a ma balangu moi toma balangu nyagi moi ra Melkisedek 'oru ga'a unanga 'a sanga toma parangi ma dara.
58007005	Kalaha ngowa'a Israel mo-moini Abraham 'ai ju'uda, mada'a mete'e Musa 'ai hukumu, 'imam-'imam ra Lewi 'ai ju'uda balasu 'aḏi sanga ma balangu moi toma balangu nyagi moi tamanga ioronongoḏu matengo re matengo toma ngowa'a Israel.
58007006	Melkisedek ra Lewi 'ai ju'uda ua, mada'a unanga 'o sanga ma balangu moi toma balangu nyagi moi moju ra Abraham wakutu 'a Abraham 'o maḏibo toma parangi. Re unanga ḏi'i 'o sibarakati 'a Abraham, ga'a Ma Jou'ongu Madutu 'u pula'a 'Ai jaji ḏua.
58007007	Tantu ḏua, ngowa'a matengo ga'a sibarakati, unanga gena-ge lebe la-lamo'o reo ngowa'a matengo ga'a sanga barakati.
58007008	'Imam-'imam ga'a 'aḏi sanga ma balangu moi toma balangu nyagi moi, ananga gena-ge manusia biasa ga'a ḏuanga i'a 'aḏi sengene. Kalaha Melkisedek ma tero sa'olo 'imam 'o sanga ma balangu moi toma balangu nyagi moi ra Abraham, 'age toma Boku 'Ofi-'Ofi ma dara 'i silefo ua mangale Melkisedek 'ai se-sengene. Dadi unanga gena-ge 'o 'ahu-'ahu moju.
58007009	Sidogo ḏi'i, ngene nyengara wo kanau wakutu Abraham 'o pula'a balangu nyagi moi ra Melkisedek, 'a Lewi re 'ai ju'uda, mo-moini ga'a raḏi sanga ma balangu moi toma balangu nyagi moi toma ngowa'a Israel, ananga gena-ge ḏi'i 'aḏi pula'a manga ma balangu moi toma balangu nyagi moi ḏi'i ra Melkisedek.
58007010	Sababu kalaha sibuoro 'a Lewi nyangu wakutu 'a Abraham ma'u sanga ra Melkisedek, ma tero ḇato sa'olo 'a Lewi unanga gena-ge ḏua, sababu unanga Abraham 'ai ju'uda. Sababu gena-ge ngene nyengara wo kanau unanga ra Abraham 'ai lese ma dara moju.
58007011	Wakutu Ma Jou'ongu Madutu 'o pula'a 'Ai hukumu toma ngowa'a Yahudi, Unanga 'o sitede 'a Lewi re 'ai ju'uda sa'olo 'imam-'imam ga'a 'aḏi sigasa ngowa'a, la ananga gena-ge 'aḏi mete'e 'Ai hukumu. Mada'a 'imam-'imam 'aḏi si'a'a yoḏu'u ngowa'a 'aḏi dadi 'ofi-'ofi. Dadi 'age paralu 'imam lelegu. 'Imam gena-ge ma tero sa'olo 'imam Melkisedek, ra Harun 'ai ju'uda ua.
58007012	Dadi na'o mete'e ua Musa 'ai hukumu wakutu 'imam matengo gena-ge 'o pili ra Lewi 'ai ju'uda riwara, tantu ḏua Musa 'ai hukumu balasu 'i ngali ḏi'i.
58007013	'Imam gena-ge ga'a ngoi reto kanau, gena-ge nanga Jou. Unanga toma suku lelegu; tai suku matengo i'a mai nyangu 'o dadi 'imam.
58007014	Mo-moini ngowa'a ya waro ngene nanga Jou 'ai 'asala toma suku Yehuda. Re 'a Musa 'o terongo ua mangale ngowa'a toma suku Yehuda nyengara 'aḏi dadi 'imam-'imam.
58007015	Lebe tarangi na'o 'Imam ma lelegu ga'a ro masibaiti ma tero Melkisedek.
58007016	Unanga gena-ge 'u sitede dadi 'Imam, mete'e ua Musa 'ai hukumu mangale 'Ai ete re dotumu 'a guna. Mada'a mete'e Unanga 'ai kuasa re 'ai 'ahu kama ḏo-ḏogumu ua.
58007017	Toma Boku 'Ofi-'Ofi ma dara 'i silefo mangale Yesus so'o ne: “Ngana no dadi 'Imam kasingado-ngadolo i'a ma tero 'a 'imam Melkisedek.”
58007018	Dadi nange-ne parenta ma siḏa ngene wa pake riwara, sababu enanga 'i te'e ua re ma faeda 'i cua,
58007019	sababu Musa 'ai hukumu 'i nyengara si'a'a matengo i'a mai ua 'o dadi 'ofi-'ofi. Dadi hukumu gena-ge singali reo ngo'omo su-sungi ga'a 'i pula'a ngo-nganono ra ngene sababu Yesus 'o dadi nanga 'Imam. Sababu gena-ge, ngene nyengara wo maco-cori ra Ma Jou'ongu Madutu.
58007020	Sidogo ḏi'i, Yesus 'o dadi 'Imam mete'e sasi ra Ma Jou'ongu Madutu tala. 'Imam-'imam lelegu raḏi sitede kama sasi ua.
58007021	Mada'a wakutu Yesus 'u sitede dadi 'Imam, Ma Jou'ongu Madutu 'o sisasi ma betongo so'o ne: “Ngoi, Ma Jou'ongu Madutu, To sisasi, re Ngoi to ngali 'Ari demo ua: ‘Ngana no dadi 'Imam kasingado-ngadolo i'a.’ ”
58007022	Sababu sasi gena-ge, Yesus ro dadi ngene nanga ngo-nganono mode-mode'e mangale jaji ma su-sungi ḏuanga i'a 'i sitotomo. Re jaji gena-ge lebe rousu reo jaji ma siḏa.
58007023	Re 'age hali rimoi ḏi'i: Mangale 'imam-'imam ra Lewi 'ai ju'uda, 'age manga repe moju sababu 'aḏi matai sengene; dadi manga munara ya siḏuanga ua.
58007024	Mada'a Yesus 'o 'ahu kasingado-ngadolo i'a, dadi 'Ai munara, sa'olo 'Imam singali yoḏu'u ra guna ḇato.
58007025	Sababu gena-ge, Yesus nyengara 'o sisalamata kasingado-ngadolo i'a ngowa'a mo-moini ga'a 'aḏi sapolo ra Ma Jou'ongu Madutu. Gena-ge 'i dadi sababu ananga gena-ge 'aḏi ngaku Yesus sa'olo manga 'imam, re sababu ḏi'i Unanga 'o 'ahu kasingado-ngadolo i'a 'o manyiata ra Ma Jou'ongu Madutu di'a ananga.
58007026	Dadi ngene wo paralu Yesus gena-ge sa'olo nanga 'Imam 'Agung. Unanga ngowa'a 'ofi-'ofi, kai sala re ḏosa ua. Ma Jou'ongu Madutu 'o siwola i'a Unanga toma ngowa-ngowa'a baraḏosa, re Unanga ro pere singadolo ma ngi'i ga'a lebe kau'u reo diwanga ma gau'u.
58007027	Unanga 'ai munara 'i mata-rapu reo 'imam-'imam 'agung lelegu ga'a wange moi-wange moi balasu 'aḏi gasa jou-jou sisiḏa di'a manga ḏosa-ḏosa masiretene, kara di'a ngowa'a kawasa manga ḏosa. Mada'a Yesus 'o gasa jou-jou pa'i soi moi ḇato di'a kasingado-ngadolo i'a, wakutu Unanga sipula'a 'Ai diri sa'olo jou-jou di'a nanga ḏosa.
58007028	Ngowa'a ga'a 'aḏi dadi 'imam 'agung mete'e Musa 'ai hukumu, ananga gena-ge ngowa'a lamahana ga'a 'aḏi matogumu yoḏu'u 'a'a ḏosa. Mada'a wakutu Musa 'ai hukumu togumu i'a, Ma Jou'ongu Madutu si'a'a jaji ma su-sungi reo sasi mangale ḏuanga i'a Unanga 'o tede 'Ai Ngowa'a Nau'u dadi 'Imam 'Agung. Yesus gena-ge 'Imam 'Agung ti-tiai kasingado-ngadolo i'a ga'a si'a'a ngowa'a dadi 'ofi-'ofi ra Ma Jou'ongu Madutu 'ai momina.
58008001	Ioronongoḏu ngo-ngaku rimoi, ngene ma kanau ma cimi so'o ne: Nanga 'Imam 'Agung 'o tegoro ra Ma Jou'ongu Madutu 'ai giama ma kuwiḏa i'a, Unanga gena-ge ga'a 'Ai kuasa ma pari cua, re 'Imam 'Agung gena-ge 'o parenta mamete'e ra Unanga toma soroga.
58008002	Unanga 'o munara sa'olo 'Imam 'Agung ra Ma Jou'ongu Madutu 'ai suyu'u mode-mode'e toma soroga. Kamara Lai 'Ofi-'Ofi mode-mode'e gena-ge, manusia wa 'a'a ua mada'a Ma Jou'ongu Madutu ra 'a'a.
58008003	Ma Jou'ongu Madutu 'o tede 'imam 'agung mo-moini di'a gasa bu-bula'a--bu-bula'a re jou-jou haiwani ra Unanga. Dadi so'o gena ḏi'i 'a Yesus, ngene nanga 'Imam 'Agung, Unanga ḏi'i balasu gasa 'ori i'a di'a 'i dadi jou-jou.
58008004	Si'ade-'ade Yesus nange-ne 'o 'ahu toma dungia, Unanga 'o dadi 'imam yoḏu'u. Sababu 'age rema 'imam-'imam moju ga'a sigasa jou-jou mete'e Musa 'ai hukumu.
58008005	'Imam-'imam gena-ge manga munara ra Ma Jou'ongu Madutu 'ai Kamara Lai 'Ofi-'Ofi toma dungia nena-ne. Kamara Lai 'Ofi-'Ofi gena-ge ma tero sa'olo gabara bolo guḏumingi di'a Kamara Lai 'Ofi-'Ofi toma soroga. Gena-ge ma sababu wakutu Musa mau 'o side'oso Ma Jou'ongu Madutu 'ai suyu'u, Unanga 'o kanau ra Musa so'o ne: “ 'Elingi, ngana balasu no 'a'a suyu'u gena-ge mete'e ma gabara Ngoi reta sijumu ra ngana toma kie 'au nga'ene.”
58008006	Mada'a nange-ne Yesus 'ai munara lebe mulia reo 'imam-'imam gena-ge manga munara. Sababu Yesus 'o dadi lese to golona di'a jaji ma su-sungi ga'a lebe mulia reo jaji ma siḏa. Re Sababu wakutu Ma Jou'ongu Madutu 'o pula'a jaji ma su-sungi gena-ge, Unanga 'o sijaji 'ori i'a lebe mulia di'a ngene reo 'ori i'a toma jaji ma siḏa.
58008007	Na'o jaji ma siḏa kama kuranga ua, ma faeda 'oru mau jaji ma su-sungi?!
58008008	Mada'a Ma Jou'ongu Madutu 'a sanga 'Ai 'umata manga ta-sala singadolo 'O kanau, “ 'Eli-'elingi! Ma 'orasa ḏuanga i'a 'i ngadolo wakutu Ngoi to 'a'a jaji ma su-sungi toma bangsa Israel re bangsa Yehuda.
58008009	Jaji gena-ge ma tero ua sa'olo jaji ma siḏa ga'a Ngoi ta si'a'a ḏua tamanga ete re dotumu wakutu Ngoi to sisupu ananga toma daeraha Mesir. Sababu toma 'orasa gena-ge, ananga ya mete'e ua Ngoi 'ari jaji ma siḏa, dadi ananga Ngoi ta'u siwaro i'a ua.
58008010	Mada'a jaji nena-ne ga'a Ngoi ḏuanga i'a ta 'a'a toma 'umata Israel toma biono i'a: Ngoi 'ari hukumu ta sigare tamanga fikirana, re ta silefo tamanga 'akala re sinyingara ma dara. Ngoi to dadi Ma Jou'ongu Madutu ga'a ananga 'aḏi silamo'o re siḏubuso re ananga 'aḏi dadi Ngoi 'ari 'umata.
58008011	Ngowa'a ga'a manga suku ma tero, ananga matengo re matengo ma'u sidoto'o riwara, bolo ioronongoḏu matengo re matengo ma'u siajele riwara mangale, ‘Ngana balasu no nana'o Ma Jou'ongu Madutu.’ Sababu ananga mo-moini, ce-ceka'a ngadolo la-lamo'o, 'aḏi nana'o Ngoi.
58008012	Ananga manga sala, Ngoi ḏuanga i'a ta singi-ngiranga re manga ḏosa-ḏosa, Ngoi ḏuanga i'a ta 'elingi riwara.”
58008013	Sababu Ma Jou'ongu Madutu 'o kanau mangale jaji gena-ge “su-sungi,” Unanga ro 'a'a jaji ma siḏa ri pake riwara. Re 'ori i'a ga'a ri siḏa, ti'ara ua 'i iranga.
58009001	Mangale Ma Jou'ongu Madutu 'ai jaji ma siḏa ga'a Musa ro pula'a toma ngowa-ngowa'a Yahudi: Toma jaji gena-ge ma dara 'age 'atoranga-'atoranga mangale ma duhu sa'olo wo silamo'o re siḏubuso Ma Jou'ongu Madutu. Re enanga ḏi'i rema 'atoranga-'atoranga mangale Ma Jou'ongu Madutu 'ai suyu'u ga'a manusia ya simomi'i.
58009002	Suyu'u ga'a manusia ya simomi'i enanga rema ḏe-ḏegoro romoḏiḏi. Toma ḏe-ḏegoro ma biono 'i silomanga Kamara 'Ofi-'Ofi. Toma kamara gena-ge 'age poci ma ngi'i ma rou re 'age ḏi'i rema meja di'a sigare roti di'a manga jou-jou ra Ma Jou'ongu Madutu.
58009003	Toma kamara gena-ge ma dara, enanga ma ḏe-ḏegoro ngalana ma da-daku. Toma ngalana ma da-daku ma ḏuḏunu gena-ge rema kamara lelegu ga'a 'i si'aro'o Kamara Lai 'Ofi-'Ofi.
58009004	Toma Kamara Lai 'Ofi-'Ofi gena-ge 'age rema meja di'a tau'u manyanyi. Meja gena-ge 'i si'a'a reo guraci. Re 'age ḏi'i burua jaji enanga ma ḏuḏunu ya silape reo guraci. Toma burua gena-ge ma dara 'age rema giu'u guraci, ma dara rema manna, Harun 'ai didiki ga'a ri ju'uda, re maḏi bela ḏiḏi ga'a 'i silefo Ma Jou'ongu Madutu 'ai Hukumu Nyagi Moi.
58009005	Toma burua gena-ge ma re'u 'age rema dulada kerub romoḏiḏi rema kalatu'u, gena-ge ma ngale: Ma Jou'ongu Madutu 'ai mulia. Dulada kerub romoḏiḏi gena-ge ma kalatu'u ya sese ma tero sa'olo 'i soloro. Burua gena-ge ma da-damunu, gena-ge ma ngi'i di'a singi-ngiranga ngowa'a manga ḏosa. Mada'a mo-moini gena-ge ngene wo sitarangi ua toma 'orasa nange-ne.
58009006	Mo-moini gena-ge si'aturu pasala ḏua ra Ma Jou'ongu Madutu 'ai suyu'u, wange moi-wange moi 'imam-'imam 'aḏi osama Kamara 'Ofi-'Ofi di'a ya siḏagi manga munara.
58009007	Mada'a pa'i 'imam 'agung ḇato 'o osama toma Kamara Lai 'Ofi-'Ofi. Unanga gena-ge 'o osama toma ngi'i gena-ge musungu rimoi pa'i soi moi ḇato. Re wakutu unanga 'o osama balasu 'o gasa ngaunu sa'olo jou-jou ra Ma Jou'ongu Madutu di'a 'ai diri masiretene ma ḏosa re ḏi'i di'a ngowa'a manga ḏosa ga'a ya 'a'a toma masiwaro ua ma dara.
58009008	Reo 'atoranga gena-ge Ma Ngagara 'Ofi-'Ofi ya sitarangi mangale na'o kamara gena-ge enanga 'i te'o-te'oso moju, ngo'omo osama toma Kamara Lai 'Ofi-'Ofi 'i welanga nyangu di'a 'a guna ḇato mada'a pa'i 'imam 'agung ḇato.
58009009	Gena-ge 'i dadi gabara di'a 'orasa nange-ne mangale bu-bula'a--bu-bula'a re jou-jou haiwani ga'a sidoa'a ra Ma Jou'ongu Madutu, enanga ngai moi i'a ua nyengara ya sigofi ngowa'a manga 'akala re sinyingara ma kanau ga'a pula'a jou-jou.
58009010	Sababu 'atoranga-'atoranga gena-ge pa'i mangale ngo-ngoromo re ka'e re ḏi'i ma duhu sa'olo ngowa'a nyengara 'aḏi sigofi manga lese masiretene ḇato. Mo-moini gena-ge enanga 'i si'a'a singadolo Ma Jou'ongu Madutu 'ai jaji ma su-sungi 'i ngadolo.
58009011	Mada'a wakutu Kristus 'o waiti sa'olo 'Imam 'Agung, Unanga 'o gasa barakati ga'a ngene nyengara wo dawongo nange-ne. Unanga 'o osama ua toma suyu'u ma dara ga'a manusia raḏi 'a'a toma dungia nena-ne. Unanga 'o osama toma ngi'i ga'a ma tero sa'olo suyu'u, mada'a suyu'u gena-ge toma soroga. Sababu gena-ge suyu'u gena-ge 'i ti-tiai re lebe rousu reo suyu'u toma dungia.
58009012	Wakutu Kristus 'o osama toma Kamara Lai 'Ofi-'Ofi toma soroga Unanga 'o mete'e ua Yahudi manga 'imam 'agung manga 'atoranga. Pa'i ananga nga'unu osama Kamara Lai 'Ofi-'Ofi ḇato sababu 'aḏi gasa 'abingi ma ngaunu bolo sapi ra-ramasa ie ma ngaunu sa'olo manga jou-jou. Mada'a Kristus nga'unu 'o osama toma Kamara Lai 'Ofi-'Ofi 'O talaḏi ra Ma Jou'ongu Madutu sababu pa'i Unanga 'ai ngaunu masiretene ḇato. Unanga 'o osama pa'i soi moi ḇato sababu 'Ai ngaunu ri situusu ngene kasingado-ngadolo i'a.
58009013	'Abingi ma ngaunu bolo sapi ma nau'u ma ngaunu, bolo sapi ma were'a ra-ramasa ie ma 'omanga ga'a ngowa'a raḏi tau'u re sicapuru reo ḇanyo, 'imam-'imam ya siji-jiri enanga gena-ge toma ngowa'a di'a sigofi ananga manga lese, la ananga gena-ge nyengara 'aḏi silamo'o re siḏubuso Ma Jou'ongu Madutu moju.
58009014	Na'o ngaunu re 'omanga gena-ge nga'unu 'i sigofi ngowa'a manga lese, Kristus 'ai ngaunu ma kuasa lebe lamo'o i'a: Unanga 'ai ngaunu nga'unu sigofi nanga 'akala re sinyingara ma kanau ga'a 'i faja moju sababu ngene wo mete'e 'agama ma 'atoranga ga'a ma faeda 'i cua, la ngene nga'unu wo silamo'o re siḏubuso Ma Jou'ongu Madutu ga'a 'O 'ahu-'ahu. Kristus nga'unu 'o sidoa'a 'ai lese ga'a kama ḏosa ua ra Ma Jou'ongu Madutu, sababu ri-riono toma Ngagara 'Ofi-'Ofi ga'a 'ahu kasingado-ngadolo i'a.
58009015	Ma sababu gena-ge Kristus 'o dadi lese to golona di'a Ma Jou'ongu Madutu 'ai jaji ma su-sungi, la ngowa'a ga'a Ma Jou'ongu Madutu ro 'aro'o, ananga gena-ge nyengara 'aḏi dawongo barakati-barakati kasingado-ngadolo i'a ga'a Unanga 'o sijaji pasala ḏua di'a 'Ai 'umata. Mo-moini gena-ge ri dadi sababu Kristus 'ai se-sengene ri dadi du-duusu di'a sibebasa ngowa'a tamanga ḏosa sababu ananga 'aḏi mete'e 'atoranga ti-tiai ua ra Ma Jou'ongu Madutu 'ai jaji ma siḏa.
58009016	Na'o 'age rema surata wasiata, balasu 'age rema bukiti mangale ngowa'a ga'a 'a'a surata gena-ge ro sengene.
58009017	Sababu na'o ngowa'a ga'a 'a'a surata gena-ge 'o 'ahu-'ahu moju, surata gena-ge sipake yoḏu'u moju, pa'i nyengara 'a sipake ḇato na'o ngowa'a gena-ge ro sengene.
58009018	Sababu gena-ge jaji ma siḏa mai balasu si'aku sah reo ngaunu.
58009019	Dadi wakutu 'a Musa 'o singadolo Ma Jou'ongu Madutu 'ai parenta mo-moini toma bangsa Israel togumu i'a unanga 'o 'oro sapi ma ngowa ma ngaunu re 'abingi ma nau'u ma ngaunu, kara 'a sicapuru reo ḇanyo. Togumu gena-ge, unanga 'o 'oro rurubu-rurubu hisop ga'a 'i piri'u reo doba ma gogo ko-kolili, kara 'a tono toma ngaunu gena-ge ga'a ra capuru reo ḇanyo, kara 'a siji-jiri toma ngowa'a Israel re ḏi'i kartasi lo-lolo ga'a ri silefo hukumu ra Ma Jou'ongu Madutu tala.
58009020	Musa 'a 'a'a so'o gena reo kanau, “Ngaunu nena-ne si'aku sah Ma Jou'ongu Madutu 'ai jaji ga'a ngini balasu na mete'e.”
58009021	So'o gena ḏi'i, Musa 'a siji-jiri ngaunu gena-ge ra Ma Jou'ongu Madutu 'ai suyu'u re 'ori i'a rana mo-moini Tai suyu'u ma dara.
58009022	Momongolo ua, mete'e Musa 'ai hukumu sa'i mo-moini balasu sigofi reo ngaunu. Re 'o ḏosa pa'i nga'unu sanga singi-ngiranga ḇato na'o 'age rema ngaunu pa'ala.
58009023	Sababu gena-ge, 'oru ḇato ga'a ra Ma Jou'ongu Madutu 'ai suyu'u ma dara toma dungia nena-ne, ananga balasu ya sigofi reo haiwani ma ngaunu. Gena-ge 'i dadi gabara 'oru ga'a 'i dadi toma soroga. Mada'a 'oru ḇato ra Ma Jou'ongu Madutu 'ai suyu'u ma dara toma soroga, tantu ḏua enanga gena-ge 'i paralu ngaunu ga'a lebe la-lamo'o reo haiwani ma ngaunu.
58009024	Sababu Kristus 'o osama ua toma suyu'u ga'a manusia ya 'a'a re enanga gena-ge pa'i gabara ḇato toma suyu'u ma banari, mada'a Unanga 'o osama toma soroga. Re nange-ne Unanga 'o talaḏi ra Ma Jou'ongu Madutu, la 'O manyiata di'a ngene.
58009025	Unanga 'o osama toma soroga di'a 'A sidoa'a 'Ai diri pa'i soi moi ḇato. Gena-ge ma duhu 'i ma tero ua sa'olo ngowa'a Yahudi ga'a 'aḏi dadi 'imam 'agung. Musungu rimoi soi moi, ananga gena-ge 'aḏi osama toma Kamara Lai 'Ofi-'Ofi 'aḏi gasa haiwani ma ngaunu, re ngaunu gena-ge ananga manga ngaunu ua.
58009026	Na'o Kristus ro mete'e 'imam 'agung gena-ge manga munara, ma musungu ma jelele i'a Unanga 'o basono sangisara, ma mulaingi toma 'orasa dungia 'i dadi singadolo nange-ne! Mada'a nange-ne, 'orasa nena-ne ga'a 'i co-cori toma kiamata ma 'orasa, Unanga 'o sapolo pa'i soi moi ḇato di'a 'a singi-ngiranga ngene nanga ḏosa Rai lese masiretene ga'a 'i dadi jou-jou.
58009027	Re mete'e Ma Jou'ongu Madutu 'ai 'akala ma mau, manusia 'aḏi sengene pa'i soi moi ḇato. Togumu i'a kara Unanga na sijuruhakimi.
58009028	So'o gena ḏi'i, Kristus ro sidoa'a 'Ai lese masiretene soi moi ḇato sa'olo jou-jou ra Ma Jou'ongu Madutu, la 'O singi-ngiranga ngowa'a repe manga ḏosa. Re ḏuanga i'a Unanga dadunu 'o sapolo moju ma soi ḏiḏi, Unanga 'o singi-ngiranga ḏosa riwara, mada'a 'O gasa salamata di'a ngowa'a ga'a 'aḏi totoma Unanga.
58010001	Musa 'ai hukumu pa'i pula'a guḏumingi ḇato 'oru 'ori i'a la-la ga'a enanga ḏuanga i'a 'i dadi. Hukumu gena-ge nga'unu 'i sigasa ua 'ori i'a la-la ga'a Ma Jou'ongu Madutu ra sijaji pasala ḏua. Sababu gena-ge, sanga ua enanga gena-ge nga'unu ya sigofi ngowa'a manga ḏosa wakutu ananga 'aḏi sapolo di'a silamo'o re siḏubuso Ma Jou'ongu Madutu reo jou-jou ga'a ananga ya gasa. Sababu musungu rimoi-musungu rimoi ananga balasu ya si'a'a so'o gena-ge!
58010002	Si'ade-'ade ngowa'a ga'a 'aḏi silamo'o re siḏubuso Ma Jou'ongu Madutu, ananga gena-ge mode-mode'e manga ḏosa ya sigofi ḏua. Tantu ḏua ananga 'aḏi gasa manga jou-jou riwara sababu 'aḏi mabasono tala kamanga ḏosa riwara!
58010003	Mada'a so'o gena-ge ua! Musungu rimoi-musungu rimoi manga jou-jou ya si'elingi ie tau-taunu mangale ananga ngowa'a baraḏosa!
58010004	Sababu sapi ma ngaunu re 'abingi ma nau'u ma ngaunu 'i singi-ngiranga ngowa'a manga ḏosa yoḏu'u.
58010005	Sababu gena-ge, wakutu Kristus 'o osama toma dungia, Unanga 'o kanau ra Ma Jou'ongu Madutu so'o ne: “Baba 'o mau ua jou-jou bolo bu-bula'a. Siḏibo ḏi'i, Baba ro sidodahe Ngoi 'ari lese 'i dadi jou-jou ga'a Ngoi ḏuanga i'a to sidoa'a ra Baba.
58010006	Baba 'o nyanyaḏi ua ananga manga jou-jou haiwani ga'a 'aḏi tau'u bolo jou-jou di'a singi-ngiranga ḏosa.
58010007	Dadi ngoi to kanau so'o ne: ‘Ngoi nena-ne Ma Jou'ongu Madutu. Ngoi reto sapolo di'a to siḏagi 'Ani mau, ma tero sa'olo 'i silefo toma kartasi lo-lolo mangale Ngoi.’ ”
58010008	Siḏa-siḏa kalaha manga jou-jou mo-moini ga'a 'aḏi pula'a mete'e Musa 'ai hukumu, Kristus 'o kanau ra Ma Jou'ongu Madutu, “Baba 'o nyafusu ua re 'o nyanyaḏi ua manga jou-jou, manga bu-bula'a, manga haiwani tau'u bolo manga bu-bula'a di'a singi-ngiranga manga ḏosa.”
58010009	Gena ḏua, Unanga 'o kanau, “Ngoi nena-ne Ma Jou'ongu Madutu, Ngoi reto sapolo di'a ta siḏagi 'Ani mau.” Dadi Ma Jou'ongu Madutu 'a singi-ngiranga 'atoranga ma siḏa mangale jou-jou re bu-bula'a gena-ge, kara 'A singali reo Kristus 'o dadi jou-jou.
58010010	Yesus Kristus ra siḏagi Ma Jou'ongu Madutu 'ai 'akala ma mau. Dadi pa'i soi moi ḇato Unanga 'a sidoa'a 'Ai lese masiretene sa'olo jou-jou di'a ngene. Sababu gena-ge, Ma Jou'ongu Madutu 'o siwola i'a ngene sa'olo dadi 'Ai ngowa'a 'ofi-'ofi kasingado-ngadolo i'a.
58010011	Yahudi manga 'imam mo-moini 'aḏi te'oso di'a siḏagi manga munara sa'olo 'imam wange moi-wange moi ya sigasa da-dadunu manga jou-jou ma tero. Mada'a jou-jou gena-ge 'i singi-ngiranga 'o ḏosa yoḏu'u.
58010012	Siḏibo ḏi'i, Kristus 'o pula'a 'ai jou-jou pa'i soi moi ḇato sababu enanga ri singi-ngiranga ḏosa. Togumu i'a, Unanga gena-ge tegoro ra Ma Jou'ongu Madutu 'ai giama ma kuwiḏa i'a.
58010013	Re 'orasa nange-ne Unanga 'o totoma singadolo 'Ai lawana Ma Jou'ongu Madutu ya'u 'a'a ananga 'aḏi ta'aloko ra Kristus.
58010014	Sababu pa'i reo 'Ai jou-jou rimoi ḇato, Kristus 'a singi-ngiranga manga ḏosa kasingado-ngadolo i'a, ananga ga'a Ma Jou'ongu Madutu ya'u siwola i'a sa'olo 'Ai ngowa-ngowa'a 'ofi-'ofi.
58010015	Ma Ngagara 'Ofi-'Ofi 'i pula'a sakisi ḏi'i ra ngene mangale gena-ge. Ma siḏa, Enanga gena-ge 'i kanau so'o ne:
58010016	“Jaji su-sungi nena-ne, Ngoi ḏuanga i'a to pula'a ra ananga toma 'orasa ga'a 'i ngadolo: Ngoi ḏuanga i'a ta sigare 'ari hukumu tamanga 'akala re sinyingara ma dara, re silefo gena-ge tamanga fikirana.”
58010017	Re Enanga 'i kanau ḏi'i: “Ngoi ḏuanga i'a ta 'elingi riwara ananga manga ḏosa-ḏosa re manga kajahatana.”
58010018	Dadi manga ḏosa-ḏosa re manga kajahatana Ma Jou'ongu Madutu 'a singi-ngiranga. Sababu gena-ge paralu riwara pula'a jou-jou di'a singi-ngiranga ḏosa!
58010019	Sababu gena-ge ioronongoḏu ngo-ngaku rimoi, nange-ne ngene wo mojongo riwara di'a wo sapolo ra Ma Jou'ongu Madutu sababu Yesus 'ai ngaunu. Gena-ge ma tero sa'olo Yahudi manga 'imam 'agung 'o osama gasa haiwani ma ngaunu toma Kamara Lai 'Ofi-'Ofi ma dara.
58010020	Ngene nyengara wo sapolo wo mete'e ngo'omo su-sungi ra Ma Jou'ongu Madutu. Ngo'omo su-sungi gena-ge 'i sigasa 'ahu, re enanga ri welanga di'a ngene sababu Yesus ro sidoa'a 'Ai lese sa'olo jou-jou di'a ngene. Enanga gena-ge ma tero sa'olo 'Ai lese ri singi-ngiranga ngalana ma da-daku ga'a Yahudi manga 'imam 'agung 'o tola'a i'a di'a osama toma Kamara Lai 'Ofi-'Ofi.
58010021	Re 'orasa nange-ne, Unanga nanga 'Imam 'Agung rai kuasa ra ngene ga'a Ma Jou'ongu Madutu 'ai ngitu re ngale.
58010022	Sababu gena-ge ino ngene wo maco-cori ra Ma Jou'ongu Madutu renanga 'akala re sinyingara ma dara bo-boloto re nanga ngo-ngaku mode-mode'e. Gena-ge 'i nyengara sababu nanga 'akala re sinyingara ri si'ofi Rai ngaunu dadi ngene wo basono nanga sala riwara re nanga lese mai ri sigofi reo ḇanyo na'o wo sanga baptis.
58010023	Ino ngene wo macako'o namo-namoto tananga ngo-nganono ga'a ngene wo kanau toma mandan. Sababu tantu ḏua Ma Jou'ongu Madutu ḏuanga i'a 'a sitotomo 'ai jaji ra ngene.
58010024	Ino ngene ma'u sioḏi'i matengo re matengo, la ngene nga'unu wo ma'u babata di'a wo ma'u dadalara matengo re matengo re wo madaga'a 'ori i'a ma la-la.
58010025	Ino ngene wo malomu tau-taunu. Awa ngene ma tero sa'olo ngowa'a lelegu ga'a 'aḏi malomu riwara. Siḏibo ḏi'i, ngene balasu lebe cufala ma'u babata matengo re matengo di'a malomu, sababu ngene wo waro mangale ti'ara riwara Ma Jou ḏuanga i'a 'o sapolo moju.
58010026	Sababu na'o ngene rewo waro habari ga'a ba-banari ra Ma Jou'ongu Madutu tala, mada'a ngene wo sangaja wo 'a'a ḏosa tau-taunu, jou-jou 'i cua ḏua di'a singi-ngiranga nanga ḏosa,
58010027	mada'a pa'i rimoi ḇato: Ngene wa totoma renanga mojongo di'a talaḏi Unanga ga'a 'o sijuruhakimi ngene. Re Unanga 'ai hukumu ma tero sa'olo u'u ma lejanga ḏuḏurana tau'u la-lamo'o ga'a ḏuanga i'a singi-ngiranga 'Ai lawana.
58010028	'A guna ḇato ga'a 'o sangaja mete'e ua Musa 'ai hukumu sababu 'a dawongo ua re 'o ta'ajiri enanga gena-ge sa'olo 'ori i'a ma faeda 'i cua, re 'age nga muḏiḏi bolo nga ḏu'ange sakisi 'aḏi kanau unanga ro 'a'a so'o gena, ḏua Musa 'o sijumu ua 'ai 'akala re sinyingara ma la-la re 'o singe-ngeta'a hukumu sengene ra unanga gena-ge.
58010029	Tantu ḏua, hukumu lebe tubuso i'a ḏi'i di'a 'a guna ḇato ga'a dawongo ua Kristus sa'olo 'ai 'Imam 'Agung! Gena-ge ma tero sa'olo ngowa'a gena-ge 'o sito-to'u Ma Jou'ongu Madutu 'ai Ngowa'a Nau'u re 'o ta'ajiri Kristus 'ai ngaunu ma faeda 'i cua. Ngaunu gena-ge ga'a ri si'aku sah jaji ma su-sungi re Ma Jou'ongu Madutu 'a pake di'a siwola i'a ngowa'a gena-ge ra Unanga masiretene. Sidogo ḏi'i ngowa'a gena-ge 'o sileleje Ma Ngagara 'Ofi-'Ofi ga'a 'i pula'a Ma Jou'ongu Madutu 'ai mura re dadalara ra ngene.
58010030	Sababu ngene rewo waro mangale Ma Jou'ongu Madutu ro kanau, “Ngoi ḏuanga i'a ta balasa ninga ga'a ma jira, Ngoi ḏuanga i'a tini hukumu.” Re ḏi'i Unanga ro kanau, “Ngoi ḏuanga i'a to sijuruhakimi 'Ari 'umata.”
58010031	Sababu gena-ge, na'o ngene wo sangaja wo 'a'a ḏosa tau-taunu, ngene balasu wo basono mojongo madutu, sababu ngene ḏuanga i'a wo sanga hukumu ra Ma Jou'ongu Madutu ga'a 'O 'ahu kasingado-ngadolo i'a!
58010032	Mada'a 'eli-'elingi 'orasa toma ḏuḏunu ioronongoḏu ngo-ngaku rimoi, wakutu ngini ni ngaku Habari Roanga ma mulaingi, ga'a ma tero sa'olo Ma Jou'ongu Madutu 'ai cahaya Nu'u 'erese ḏua. Ngini tantu ni basono sangisara ma repe, mada'a ni macako'o namo-namoto moju taninga ngo-ngaku.
58010033	Soi rai o'o i'a ngowa'a nu'u si'u'ua, re nu'u sikisa toma mandan. Soi rai o'o i'a ḏi'i, ngini ni riono ioronongoḏu ngo-ngaku rimoi ga'a sanga kangela ma tero.
58010034	Sababu ngini reni basono sangisara re kangela ma'u mete'e ioronongoḏu ngo-ngaku rimoi toma bui. Re ḏi'i ngini ninga 'akala re sinyingara kangela ua wakutu ngowa'a ya ra-rabasa ngini ninga 'ori i'a rana. Ma nyonyata ngini ni maroanga, sababu ngini ni waro toma soroga 'age ngini ninga harata moju ga'a 'i kasingado-ngadolo i'a re lebe la-lamo'o reo harata ga'a ngowa'a ya ra-rabasa.
58010035	Sababu gena-ge, awa ninga 'akala re sinyingara 'i rapo'o. Sababu na'o ngini ni macako'o namo-namoto taninga ngo-ngaku tau-taunu ma tero sa'olo ma mulaingi, ḏuanga i'a ngini ni dawongo ngogele ga'a 'i lamo'o masala.
58010036	Dadi, ngini balasu ni pake 'akala ma ḇanyo re ni ngaku tau-taunu, la ngini nga'unu ni 'a'a 'oru ḇato mete'e Ma Jou'ongu Madutu 'ai 'akala ma mau. Na'o so'o gena ngini ḏuanga i'a ni dawongo 'oru ga'a Unanga 'o sijaji.
58010037	Sababu toma Boku 'Ofi-'Ofi ri silefo so'o ne: “Pa'i ngomasa moi ḇato, Unanga ga'a ḏuanga i'a 'o sapolo, Unanga 'o mati-ti'ara ua di'a 'O sapolo. Unanga 'a tuda-tuda ua 'Ai ta-sapolo.”
58010038	Re Ma Jou'ongu Madutu 'o kanau so'o ne: “Mada'a 'Ari 'umata ga'a manga 'ahu loasa re banari, ananga gena-ge balasu 'aḏi 'ahu sijumu manga ngo-ngaku. Re na'o 'age rema ngowa'a tamanga sigolona ga'a 'aḏi madorusu tamanga ngo-ngaku, Ngoi to sanangi ua ra ananga gena-ge.”
58010039	Mada'a ngene nena-ne 'Ai 'umata ga'a ḏuanga i'a wo sanga 'Ai hukumu ua sababu ngene wo madorusu ua tananga ngo-ngaku. Ngene ngowa'a ga'a raḏi ngaku Ma Jou'ongu Madutu; dadi Unanga ḏuanga na sisalamata ngene.
58011001	Ioronongoḏu ngo-ngaku rimoi, ngo-ngaku ma ngale nena-ne: Kalaha wo oḏi'i nyangu 'oru ga'a Ma Jou'ongu Madutu ro sijaji, ngene wa sitaka-taka ua mangale 'oru gena-ge ga'a wo masinganono.
58011002	'Ua re 'au wali Ma Jou'ongu Madutu ro sisanangi renanga ete re dotumu sababu manga ngo-ngaku,
58011003	Sababu nanga ngo-ngaku, ngene wa waro mangale dungia nena-ne Ma Jou'ongu Madutu 'o sidadi 'o pake 'Ai 'Idini ḇato. Dadi 'oru ga'a ngene wa oḏi'i, 'i dadi toma 'oru ga'a ngene wa oḏi'i ua.
58011004	Sababu Habel 'ai ngo-ngaku, unanga 'o pula'a jou-jou ra Ma Jou'ongu Madutu ga'a 'i lebe rousu ra Kain 'ai jou-jou. Sababu Habel 'ai jou-jou Ma Jou'ongu Madutu 'o sanangi re 'a dawongo 'a Habel sa'olo ngowa'a loasa re banari. Re kalaha Habel ro sengene, unanga 'ai ngo-ngaku gena-ge 'i dadi do-doto'o moju ra ngene nange-ne.
58011005	Sababu Henok 'ai ngo-ngaku, unanga 'o sengene ua. Siḏibo ḏi'i Ma Jou'ongu Madutu 'u tede re 'u gasa ra Unanga masiretene. Matengo i'a mai ua sanga unanga sababu Ma Jou'ongu Madutu ro tede unanga toma soroga. Toma Boku 'Ofi-'Ofi 'i silefo so'o ne: Wakutu Ma Jou'ongu Madutu 'o tede Henok toma soroga nyangu, unanga ro sisanangi Ma Jou'ongu Madutu.
58011006	Dadi sanga ua 'a guna ḇato kai ngo-ngaku ua nyengara sisanangi Ma Jou'ongu Madutu 'ai 'akala re sinyingara. Sababu ngowa'a ga'a mau 'aḏi silamo'o re siḏubuso Ma Jou'ongu Madutu balasu 'aḏi ngaku mangale Ma Jou'ongu Madutu Unanga 'age, re Unanga ḏuanga i'a 'o pula'a ngogele ra ananga ga'a 'aḏi disa Unanga mode-mode'e, la ananga 'U nana'o.
58011007	Sababu Nuh 'ai ngo-ngaku, unanga gena-ge 'o mete'e Ma Jou'ongu Madutu 'ai parenta. Ma Jou'ongu Madutu 'u siajele ra Nuh mangale Unanga 'o siromanga dungia sitabi donga reo ḇanyo. Kalaha Nuh 'a oḏi'i nyangu enanga gena-ge 'i dadi, unanga 'o silamo'o re mojongo Ma Jou'ongu Madutu re dadi 'o mete'e 'Ai parenta. Dadi unanga 'o madiga'a kapala rimoi di'a sisalamata unanga re 'ai ngitu re ngale. Nuh 'ai ngo-ngaku gena-ge 'i dadi nana'o rimoi mangale ngowa'a mo-moini ga'a 'aḏi ngaku Ma Jou'ongu Madutu ua, ananga gena-ge ngowa'a ma jira. Sababu gena-ge Ma Jou'ongu Madutu 'o 'adili di'a sihukumu ngowa'a ma jira gena-ge wakutu 'O siromanga dungia sitabi donga reo ḇanyo. Sababu Nuh 'ai ngo-ngaku gena-ge, Ma Jou'ongu Madutu 'o si'aro'o unanga, ngowa'a loasa re banari.
58011008	Sababu Abraham 'ai ngo-ngaku, unanga 'o mete'e Ma Jou'ongu Madutu 'ai parenta. Ma Jou'ongu Madutu 'o 'aro'o re 'o soma'a tagi toma ngi'i rimoi ga'a Unanga ḏuanga i'a 'o pula'a ngi'i gena-ge sa'olo 'ai warisi di'a 'ai ju'uda. Kalaha Abraham 'a waro ua 'o tagi le'a, unanga 'o sisoi'i 'ai nagara re 'o mete'e Ma Jou'ongu Madutu 'ai parenta.
58011009	Sababu Abraham 'ai ngo-ngaku, unanga 'o tegoro toma ngi'i ga'a Ma Jou'ongu Madutu ro sijaji. Unanga ro tegoro toma suyu'u ma tero sa'olo ngowa'a tagi-tagi ino. So'o gena ḏi'i, 'ai ngowa'a nau'u 'a Isak re 'ai danongo 'a Yakub sanga jaji ma tero ra Ma Jou'ongu Madutu, re ananga gena-ge raḏi tegoro toma suyu'u ḏi'i.
58011010	Abraham ro tegoro toma suyu'u sababu 'o totoma di'a tegoro toma limau ga'a ma bangini lai te'e. Limau gena-ge ga'a Ma Jou'ongu Madutu ḏuanga i'a 'A side'oso 'A mete'e 'Ai maksudu.
58011011	Sababu Abraham 'ai ngo-ngaku, kalaha unanga ro piri'i re ngo Sara mo ngonono, Ma Jou'ongu Madutu 'o pula'a de-de'e ra unanga, la unanga sanga ngowa'a nau'u. Gena-ge 'i dadi sababu Abraham 'o ngaku mode-mode'e mangale Ma Jou'ongu Madutu 'a sitotomo 'Ai jaji.
58011012	Sababu gena-ge kalaha Abraham 'ai lese ma tero sa'olo ri sengene, 'ai ju'uda lai repe ma tero sa'olo mumuḏungu toma diwanga bolo dongi toma ngoloto ma 'uḏu, ga'a wa roimi nga'unu ua.
58011013	Ananga gena-ge mo-moini 'aḏi ngaku tau-taunu singadolo 'aḏi sengene. Ananga 'aḏi dawongo nyangu 'oru ga'a Ma Jou'ongu Madutu ro sijaji di'a ananga; mada'a enanga 'i ma tero sa'olo ya oḏi'i toma giḏanga re 'aḏi maroanga. Dadi ananga 'aḏi makanau ananga masiretene ma tero sa'olo ngowa'a tagi-tagi ino re ananga 'aḏi tegoro nena re si'a ua toma dungia nena-ne.
58011014	Ngowa'a ga'a 'aḏi kanau so'o gena-ge, ananga 'aḏi sitarangi mangale 'aḏi disa manga ngi'i moju ga'a 'i dadi ananga manga nagara masiretene.
58011015	Nagara gena-ge ananga reya sisoi'i tala, ya si'elingi riwara. Sababu na'o ananga 'aḏi si'elingi moju nagara gena-ge, ananga rema ngo'omo di'a 'aḏi maḏibo, mada'a ananga 'aḏi maḏibo riwara.
58011016	Mada'a ma nyonyata ananga si'elingi ie 'o nagara lebe rousu, gena-ge nagara toma soroga. Sababu gena-ge Ma Jou'ongu Madutu 'o mara'a ua, na'o ananga 'aḏi si'aro'o Unanga, Ma Jou'ongu Madutu ga'a ananga 'aḏi silamo'o re siḏubuso, sababu Unanga ra sidodahe limau rimoi di'a ananga.
58011017	Sababu Abraham 'ai ngo-ngaku, unanga gena-ge 'o ḏu-ḏuanga ḏua di'a sidoa'a 'a Isak sa'olo 'ai jou-jou wakutu sanga tai'i ra Ma Jou'ongu Madutu. Kalaha Unanga ro sijaji ra Abraham so'o ne: “Pa'i 'ani ngowa'a nau'u matengo ḇato Isak unanga ḏuanga i'a sanga ju'uda ma repe,” Abraham 'o ḏu-ḏuanga ḏua di'a sidoa'a Isak sa'olo jou-jou.
58011019	Abraham 'o ngaku mode-mode'e mangale Ma Jou'ongu Madutu nyengara dadunu si'ahu moju 'a Ishak toma ngowa'a senge-sengene manga ngi'i. Mada'a sababu Ma Jou'ongu Madutu 'o simaha ua unanga 'o sisengene Ishak, ngene nyengara wo kanau ma tero sa'olo unanga ro dawongo moju 'a Ishak toma ngowa'a senge-sengene manga ngi'i.
58011020	Sababu Ishak 'ai ngo-ngaku, unanga 'o sibarakati 'a Yakub re 'a Esau re 'o sitarangi Ma Jou'ongu Madutu 'ai barakati toma biono i'a ra ananga gena-ge.
58011021	Sababu Yakub 'ai ngo-ngaku, wakutu unanga co-cori 'o sengene 'o sitarangi Ma Jou'ongu Madutu 'ai barakati ra Yusuf 'ai ngowa'a nau'u nga muḏiḏi. Re Yakub 'o silamo'o re siḏubuso Ma Jou'ongu Madutu wakutu unanga 'o masidiriwa tai didiki ma sae'e.
58011022	Sababu Yusuf 'ai ngo-ngaku, wakutu unanga 'o co-cori sengene 'o sitarangi mangale ḏuanga i'a ngowa'a Israel 'aḏi supu toma daeraha Mesir re 'o bererongo balasu ya gasa 'ai obongo ḏi'i.
58011023	Sababu 'a Musa 'ai ḇaḇa re ngina manga ngo-ngaku, ananga 'aḏi mojongo ua di'a 'aḏi mete'e ua 'olana 'ai parenta. Dadi sibuoro 'a Musa togumu i'a, ananga gena-ge 'u gogono ngara ro'ange sababu 'aḏi oḏi'i unanga lao rousu.
58011024	Sababu 'a Musa 'ai ngo-ngaku, wakutu unanga ro tubaie, unanga 'o oḏu'u ngowa'a 'aḏi si'aro'o unanga 'olana Mesir 'ai ngowa'a were'a ma ngowa'a.
58011025	Sababu unanga 'o oḏu'u 'ahu sa-sanangi di'a ti'ara ua mamete'e reo ngowa'a Mesir ga'a 'aḏi 'ahu toma ḏosa. Siḏibo ḏi'i unanga 'o makanau lebe bae di'a sanga 'ahu sangisara mamete'e ra Ma Jou'ongu Madutu 'ai 'umata.
58011026	Kalaha ngowa'a 'u si'u'ua sababu 'ai ngo-ngaku ra Kristus, unanga 'o fikiri gena-ge ma ijana lebe lamo'o i'a reo unanga 'o sanga Mesir manga harata, sababu Musa pa'i tatamo 'ai ngogele toma biono i'a.
58011027	Sababu Musa 'ai ngo-ngaku, kalaha 'olana Mesir 'o ruta, Musa kai mojongo ua 'a sisoi'i tala Mesir. Unanga tagi mete'e tau-taunu Ma Jou'ongu Madutu sababu ma tero sa'olo unanga ro oḏi'i Ma Jou'ongu Madutu ga'a oḏi'i yoḏu'u.
58011028	Sababu Musa 'ai ngo-ngaku, unanga 'o 'a'a Paskah. Sababu gena-ge, unanga 'o soma'a ngowa'a Israel di'a 'aḏi siji-jiri doba ma ngaunu tamanga wala ma ngalana, la mala'ekata sisengene ngowa'a awa 'o sisengene ngowa'a Israel manga ngowa'a nau'u ma jomolo bolo manga haiwani ma jomolo.
58011029	Sababu ngowa'a Israel manga ngo-ngaku, ananga gena-ge 'aḏi iwanga Ngoloto Kolili, ma tero sa'olo 'aḏi tagi toma tana'a dudungu. Mada'a ngowa'a Mesir ngoloto ya'u nyamolo wakutu tai'i 'aḏi iwanga.
58011030	Sababu ngowa'a Israel manga ngo-ngaku, ananga gena-ge 'aḏi koloḏi limau Yerikho wangere tumudingi, singadolo limau gena-ge ma hisa 'i ru'ata.
58011031	Sababu ngo Rahab we-were'a su-sudala 'ami ngo-ngaku, munanga mo sengene ua mamete'e ra ananga 'aḏi tegoro toma limau Yerikho ga'a 'aḏi lawana Ma Jou'ongu Madutu. Munanga mo sengene ua sababu munanga mo dawongo ngowa'a tamo-tamolo rami 'akala re sinyingara sa-sanangi.
58011032	Ngoi mau to kanau moju mangale ngowa'a lelegu manga ngo-ngaku, mada'a to sanga donga ua di'a ngoi to sitarangi mangale 'a Gideon, Barak, Simson, Yefta, Daud, Samuel re nabi-nabi.
58011033	Sababu ananga gena-ge manga ngo-ngaku, ananga raḏi sita'aloko 'olana-'olana manga kuasa, kara ananga 'aḏi parenta reo ba-banari singadolo Ma Jou'ongu Madutu 'a sitotomo 'Ai jaji masiretene di'a ananga. Sababu manga ngo-ngaku singa-singa ma madanga mai kuci,
58011034	ananga nga muḏuo i'a 'aḏi ro'u ua toma u'u, 'aḏi masilalo'o wakutu ngowa'a mau ya'u sisengene reo samaranga. Ananga nga muḏuo i'a 'aḏi basono lamahana, mada'a 'aḏi dadi te'e. 'Age ananga nga muḏuo i'a toma parangi laḏi nau'u, singi-ngiranga ngowa'a tagi-tagi ino manga sordado.
58011035	Sababu we-were'a 'ami ngo-ngaku, ananga nga muḏuo i'a gena-ge ga'a manga ngowa-ngowa'a raḏi sengene re Ma Jou'ongu Madutu dadunu 'a si'ahu moju. Mada'a ananga nga muḏuo i'a ḏi'i remanga 'akala re sinyingara sa-sanangi 'aḏi sanga sikisa re 'aḏi sanga sangisara singadolo 'aḏi sengene sababu manga ngo-ngaku. Ananga gena-ge 'aḏi oḏu'u sanga bebasa sababu ḏuanga i'a Ma Jou'ongu Madutu dadunu 'a si'ahu moju, gena-ge 'i lebe rousu i'a.
58011036	Ananga nga muḏuo i'a 'aḏi sanga je-jengere, 'aḏi sanga ca'olo. Ananga nga muḏuo i'a ga'a 'aḏi sanga piri'u reo rate, re singosama toma bui.
58011037	Ananga nga muḏuo i'a 'aḏi sanga poini reo maḏi singadolo 'aḏi sengene, nga muḏuo i'a 'aḏi sanga tola'a reo gargaji re nga muḏuo i'a 'aḏi sengene reo samaranga. Ananga nga muḏuo i'a 'aḏi paradidu remanga pakeanga reo doba ma 'eno'o bolo 'abingi ma 'eno'o, ananga ngowa'a ma dinga'unu ua, ngowa'a ya'u sijira, re ngowa'a ya'u sikisa.
58011038	Sababu manga ngo-ngaku, dungia nena-ne 'i patasa ua di'a ananga manga ngi'i: Ananga nga muḏuo i'a 'aḏi tegoro toma ngi'i dongi-dongi, toma sau-sau, toma aḏu'u-aḏu'u re toma tana'a ma duso'o.
58011039	Ma Jou'ongu Madutu ro sisanangi ananga gena-ge sababu manga ngo-ngaku. Mada'a ananga 'aḏi dawongo nyangu 'oru ga'a Ma Jou'ongu Madutu 'a sijaji di'a ananga gena-ge.
58011040	Sababu Ma Jou'ongu Madutu ro sitantukanga di'a 'o sidodahe 'ori i'a ga'a lebe rousu di'a ngene: Pa'i ananga gena-ge mamete'e ra ngene ḇato ḏuanga i'a ananga 'aḏi dadi ti-tiai.
58012001	Sababu gena-ge, ngene nena-ne nyengara wo kanau mangale sakisi ma siḏa gena-ge ma repe, ma tero sa'olo kakamo ga'a 'i sigoloḏi ngene. Dadi ngene balasu wo dadi ma tero sa'olo ngowa'a lalara ga'a upa'a 'ori i'a ga'a 'i siḏubuso bolo 'i raiti ra unanga. So'o gena ḏi'i, ngene balasu wo upa'a 'ori i'a ga'a 'i siḏubuso re ḏosa ga'a 'i masiraiti i'a ra ngene. Re ino ngene wo lalara re wo matahana sangisara reo tahana tau-taunu, la nga'unu wa siḏuanga talaḏi tandingi toma biono i'a.
58012002	Ino ngene wo tatamo tau-taunu pa'i ra Yesus ḇato: sababu Unanga nena-ne 'o welanga salamata ma ngo'omo di'a ngene sababu 'Ai ngo-ngaku ra Ma Jou'ongu Madutu. Re ḏi'i sababu Unanga si'a'a nanga salamata 'i ti-tiai sababu nanga ngo-ngaku ra Unanga. Unanga 'o tahana wakutu sanga sangisara toma ngowa'a ga'a 'U salib. Re kalaha Unanga 'o sengene toma salib, gena-ge ga'a 'i sipula'a mara'a ngowa'a, Unanga 'a kalesanga ua sababu Unanga pa'i 'o 'elingi tau-taunu nena-ne: Togumu i'a 'O sanga roanga. Nange-ne Unanga 'o tegoro ra Ma Jou'ongu Madutu 'ai giama ma kuwiḏa, re 'O parenta mamete'e ra Unanga.
58012003	Wa fikiri ngido-ngido ma duhu sa'olo Unanga 'ai sangisara ga'a 'o sanga toma ngowa'a baraḏosa ga'a lawana Unanga. Dadi ngini awa ninga 'akala re sinyingara 'i ce-ceka'a re ninga 'akala re sinyingara 'i rapo'o.
58012004	Sababu wakutu ngini ni lawana ngowa'a baraḏosa, ngini ni tahana sangisara nyangu singadolo ninga ngaunu 'i pa'ala ma tero Yesus.
58012005	Re ni sidaioranga ḏua Ma Jou'ongu Madutu 'ai demo nena-ne ga'a 'i pula'a de-de'e ra ngini sababu ngini 'Ai ngowa-ngowa'a nau'u: “ 'Ari ngowa'a nau'u na totoho la-la ino Ma Jou'ongu Madutu 'ai do-doto'o, re awa 'ani 'akala re sinyingara 'i rapo'o na'o Tini ḇangata.
58012006	Sababu Ma Jou'ongu Madutu 'o doto'o toma ngowa'a ga'a Unanga 'o dadalara re 'O sihukumu 'a guna ḇato ga'a Unanga 'ai ngowa-ngowa'a nau'u.”
58012007	Dadi, wakutu ngini ni sanga sangisara, balasu ni tahana. Sababu Ma Jou'ongu Madutu 'o pake sangisara di'a 'O doto'o ngini ma tero sa'olo ḇaḇa 'o pake hukumu di'a 'o doto'o 'ai ngowa'a nau'u. Sanga ua, ḇaḇa 'o doto'o 'ai ngowa'a nau'u so'o gena-ge ua.
58012008	Na'o ngini sanga hukumu ua taninga ḇaḇa toma dungia nena-ne, ngini ngimono madutu ua. So'o gena-ge Ma Jou'ongu Madutu 'o pake sangisara di'a doto'o 'ai ngowa'a nau'u mo-moini. Na'o so'o gena-ge ua, ngene 'Ai ngowa'a nau'u ua, mada'a ngowa'a haram.
58012009	Sidogo ḏi'i, ngene renanga ḇaḇa toma dungia, unanga na sihukumu di'a doto'o ngene, re dadi ngene wo silamo'o unanga, ma la-lamo'o i'a ḏi'i nanga Ḇaḇa toma soroga! Tantu ḏua ngene lebe wo ta'aloko ra Unanga, la ngene sanga 'ahu kasingado-ngadolo i'a.
58012010	Nanga ḇaḇa toma dungia nena-ne, ananga 'aḏi sihukumu di'a 'aḏi doto'o ngene toma dungia mete'e 'oru ga'a la-la tamanga fikirana re pa'i ti'ara ua. Mada'a Ma Jou'ongu Madutu 'o pake sangisara di'a doto'o ngene mete'e 'oru ga'a la-la di'a ngene, la wo dadi 'ofi-'ofi mamete'e ra Unanga.
58012011	Wakutu Ma Jou'ongu Madutu 'o pake sangisara di'a doto'o ngene, nanga 'akala re sinyingara 'i sanangi ua sababu wo basono si-siḏi. Mada'a togumu i'a, ngene wo basono dame tananga 'akala re sinyingara re wo sijumu 'ahu loasa re banari.
58012012	Sababu gena-ge, ngini ma tero sa'olo ngowa'a lalara ga'a 'ai giama 'i lamahana re 'ai bolono 'i terewete sababu ninga ngo-ngaku 'i lamahana. Dadi ngini balasu ni site'e ninga ngo-ngaku.
58012013	Ngini ninga 'ahu balasu mete'e ngo'omo boloto, la ngowa'a ga'a lamahana re 'aḏi mete'e ngini, ananga gena-ge manga ngo-ngaku 'i dadi lebe te'e. Gena-ge 'i ma tero sa'olo ngowa'a lalara ga'a sipicaru ngo'omo di'a ngowa'a lalara ma lelegu, la ananga 'aḏi ruba ua.
58012014	Ngini balasu ni makutale mode-mode'e ni 'ahu dame reo ngowa'a mo-moini. Re ni makutale mode-mode'e ni 'ahu 'ofi-'ofi, sababu pa'i ngowa'a ga'a manga 'ahu so'o gena ḇato, ḏuanga i'a 'aḏi oḏi'i Ma Jou'ongu Madutu.
58012015	Ngini ni ma ma'istiari 'ahu matengo re matengo, la matengo i'a mai ua 'o sieanga i'a Ma Jou'ongu Madutu ga'a 'O sijumu 'Ai mura re dadalara ra ngene. Re ngini ni ma'istiari ninga 'ahu matengo re matengo, la matengo i'a mai ua awa ma tero sa'olo go-gahu rema racimi ga'a si'a'a susa ngowa'a, re sigasa ngowa'a repe toma ḏosa ma dara.
58012016	Ngini ni ma'istiari ninga 'ahu matengo re matengo, la matengo i'a mai ua awa 'o 'ahu su-sudala, bolo 'o silamo'o ua Ma Jou'ongu Madutu 'ai barakati ma tero 'a Esau. Unanga gena-ge ga'a 'a wu'unu 'ai haku sa'olo ngowa nau'u ma jomolo, di'a pa'i ngo-ngoromo moku moi ḇato!
58012017	Togumu i'a, ngini reni waro mangale Esau nyafusu sanga 'ai barakati gena-ge moju tai ḇaḇa, mada'a unanga sanga itomo. Kalaha rai 'ongoro re saḏangutu unanga disa ngo'omo 'a sidiai 'ai ta-sala, mada'a donga ri cua di'a unanga.
58012018	'Ua re 'au wali, Ma Jou'ongu Madutu 'o kanau toma ngowa'a Israel toma Kie Sinai ga'a ngowa'a nyengara 'aḏi lamusu. Wakutu ananga 'aḏi sapolo talaḏi kie gena-ge, 'aḏi oḏi'i u'u leja-lejanga; hafu-hafu re guḏumumutu re rato.
58012019	Ananga 'aḏi 'isene terompet ma iḏingi lai siḏi, re Ma Jou'ongu Madutu 'ai iḏingi. Wakutu ananga 'aḏi isene 'Ai iḏingi gena-ge ananga 'aḏi terewete re 'aḏi golo'o mode-mode'e iḏingi gena-ge ya 'isene rawara.
58012020	Sababu ananga 'aḏi tahana nga'unu ua ya 'isene iḏingi gena-ge 'i kanau ma betongo so'o ne: “ 'Oru ḇato, bae manusia bae haiwani, na'o 'aḏi cigi kie nena-ne balasu sanga poini reo maḏi singadolo sengene.”
58012021	Ngowa'a Israel ga'a ya oḏi'i gena-ge 'aḏi terewete singadolo 'a Musa 'o kanau, “Ngoi to terewete sababu to mojongo masala.”
58012022	Siḏibo ḏi'i, ngini reni sapolo talaḏi toma Kie Sion, limau Yerusalem toma soroga, gena-ge Ma Jou'ongu Madutu ga'a 'ahu, Unanga 'ai limau. Ngini reni talaḏi toma mala'ekata rema cala-cala ga'a 'o malomu re 'o maroanga talaḏi ra Unanga gena-ge.
58012023	Ngini reni sapolo talaḏi ra Ma Jou'ongu Madutu 'ai ngowa nau'u ma jomolo manga lo-lomu, ga'a manga lomanga 'i silefo toma soroga. Ngini reni sapolo talaḏi ra Ma Jou'ongu Madutu ga'a 'o sijuruhakimi manusia mo-moini, ngini reni sapolo talaḏi ḏi'i ngowa'a loasa re banari manga roh, ananga gena-ge ga'a raḏi sengene re raḏi dadi ti-tiai toma soroga.
58012024	Ngini ni sapolo talaḏi ra Yesus ga'a 'o dadi lese to golona di'a jaji ma su-sungi. Unanga gena-ge 'ai ngaunu lebe rousu rea Habel 'ai ngaunu. Sababu wakutu Yesus 'ai ngaunu 'i pa'ala, Ma Jou'ongu Madutu 'o singi-ngiranga ninga ḏosa. Mada'a wakutu Habel 'ai ngaunu 'i pa'ala, Ma Jou'ongu Madutu 'o sihukumu 'a Kain.
58012025	Sababu gena-ge, ngini balasu ni ma'istiari ino, awa ni dawongo ua Ma Jou'ongu Madutu 'ai demo. 'Ua re 'au wali, toma dungia ananga ga'a 'aḏi dawongo ua Musa 'ai demo ra Ma Jou'ongu Madutu tala, raḏi sanga hukumu. Tantu ḏua hukumu lebe ḏubuso na'o ngene ḏi'i wo dawongo ua Unanga 'ai demo, Unanga gena-ge ga'a 'o kanau toma soroga!
58012026	Wakutu Ma Jou'ongu Madutu 'o kanau toma ngowa'a Israel toma Kie Sinai, dungia 'i ela-elala. Mada'a nange-ne Unanga 'o sijaji: “Soi moi moju, pa'i dungia ḇato ua mada'a diwanga ḏi'i, Ngoi ta elala.”
58012027	'Ai demo “soi moi moju” ma ngale: Dungia rema dara mo-moini ga'a Unanga ra sidadi, 'i elala re 'i singiranga, la pa'i sisoi'i tala 'ori i'a 'oru ga'a 'i elala yoḏu'u.
58012028	Sababu gena-ge, ino ngene wo sibere ie nanga murasa ma la ra Ma Jou'ongu Madutu sababu ngene rewo osama nyo-nyoimi ra Unanga 'ai Pareta toma soroga ga'a 'i elala yoḏu'u. Dadi ino ngene wo silamo'o re siḏubuso Ma Jou'ongu Madutu renanga duhu ga'a sisanangi Unanga: Ngene balasu wo silamo'o re ḏi'i wo mojongo Unanga,
58012029	sababu nanga Jou'ongu Madutu ma tero sa'olo u'u ga'a nyengara siro'u 'oru ḇato.
58013001	Ngini balasu ni ma'u dadalara tau-taunu matengo re matengo sa'olo ioronongoḏu ngo-ngaku rimoi.
58013002	Awa ninga 'akala re sinyingara 'i taka-taka ni dawongo ngowa-ngowa'a ga'a ngini nana'o nyangu re 'aḏi sapolo ra ngini ninga wala. Sababu 'age mamuni'a ga'a raḏi dawongo mala'ekata tamanga wala, mada'a ananga ya waro ua enanga gena-ge mala'ekata.
58013003	Ngini balasu ni 'elingi tau-taunu ninga ioronongoḏu ngo-ngaku rimoi toma bui, ma tero sa'olo ngini ḏi'i ni tegoro mamete'e ra ananga toma bui ma dara, la nga'unu na'u riono ananga. Re ni 'elingi tau-taunu ḏi'i ninga ioronongoḏu ngo-ngaku rimoi, ananga ga'a sanga sikisa ma tero sa'olo ngini ḏi'i ni sanga sikisa mamete'e ra ananga, la nga'unu na'u riono ananga.
58013004	Ngini mo-moini balasu ni silamo'o molo'ara ma 'atoranga: Awa were'a bolo nau'u 'a'a tinikai. Sababu ngowa-ngowa'a ga'a 'aḏi 'a'a su-sudala re tinikai, ḏuanga i'a Ma Jou'ongu Madutu ya'u sihukumu.
58013005	Awa ngini ni dadi pipisi ma budaka. Siḏibo ḏi'i, ngini balasu basono sanangi reo 'oru ga'a 'age ra ngini ḏua. Sababu Ma Jou'ongu Madutu ro kanau so'o ne: “Ngoi to sieanga i'a ngana ua, Ngoi to sisoi'i tala ngana ua.”
58013006	Sababu gena-ge, ngene wo kanau re wo ngaku mode-mode'e so'o ne: “Ma Jou'ongu Madutu 'ari ri-riono, dadi ngoi to mojongo ua Sababu gena-ge 'oru ḇato ga'a manusia ya si'a'a ra ngoi?!”
58013007	Awa ngini ni sidaioranga ninga bi-biri'i ma siḏa ga'a 'aḏi singadolo Habari Roanga ra ngini. Ni tailako la-la ino manga 'ahu ma duhu sa'olo ananga manga 'ahu re ma duhu sa'olo ananga manga sengene. Dadi ngini nga'unu ni cuḏuḏu'u ananga manga ngo-ngaku.
58013008	Yesus Kristus kama ngali ua: bae 'au wali, bae 'orasa nange-ne bolo kasingado-ngadolo i'a.
58013009	Awa ngini ni mete'e do-doto'o fara muḏuo i'a ga'a 'i ma tero ua sa'olo nanga do-doto'o ga'a 'i sigasa ngini iranga ngo'omo: Awa ngini ni macako'o toma 'atoranga-'atoranga ma siḏa mangale ka'e re oromo, sababu enanga gena-ge 'i site'e ua nanga 'akala re sinyingara, re ma faeda 'i cua. Siḏibo ḏi'i, ngene balasu wo mete'e do-doto'o ra Ma Jou'ongu Madutu ga'a 'i sigasa barakati ra ngene re 'i site'e nanga 'akala re sinyingara.
58013010	Yesus 'o sidoa'a 'ai lese toma salib sa'olo jou-jou rimoi toma jou-jou ma meja di'a nanga ḏosa. Mada'a 'imam-'imam 'agung ga'a 'aḏi munara moju ra Ma Jou'ongu Madutu 'ai suyu'u re mete'e moju jou-jou ma 'atoranga ma siḏa, ananga gena-ge 'aḏi sanga haku ua di'a sanga 'utungu ra Yesus 'ai lese sa'olo manga jou-jou di'a manga ḏosa.
58013011	Ma siḏa, jou-jou ga'a 'imam 'agung 'a gasa toma Kamara Lai 'Ofi-'Ofi ma dara 'i sipula'a ra Ma Jou'ongu Madutu di'a singi-ngiranga ḏosa; gena-ge pa'i haiwani ma ngaunu. Mada'a ma lese ya tau'u da'a toma gamu ma ḏuḏunu singadolo 'i dadi korou'u.
58013012	Ma sababu gena-ge, Yesus ḏi'i 'o basono sangisara singadolo 'o sengene toma limau ma ngalana lamo'o ma ḏuḏunu di'a sigofi 'Ai 'umata tamanga ḏosa rai ngaunu masiretene.
58013013	Sababu gena-ge, ino ngene wo sisoi'i ngowa'a Yahudi manga ngo'omo ma siḏa re pa'i wo sapolo ra Yesus ḇato di'a sigofi nanga ḏosa. Re ino ngene wa dawongo mara'a ma tero sa'olo Yesus ro dawongo mara'a toma limau ma ḏuḏunu.
58013014	Sababu toma dungia nena-ne, limau ga'a 'i kasingado-ngadolo i'a di'a ngene, 'i cua. Dadi ngene wo nganono re wo duka di'a limau toma soroga ga'a ngene wo tegoro kasingado-ngadolo i'a.
58013015	Sababu gena-ge, ino ngene wo gasa nanga jou-jou ra Yesus sa'olo nanga 'Imam 'Agung di'a Ma Jou'ongu Madutu. Nanga jou-jou so'o ne: Ngene balasu wo puji re silamo'o Unanga tau-taunu re wo kanau mangale Unanga gena-ge Ma Jou'ongu Madutu ga'a ngene wo silamo'o re siḏubuso.
58013016	Re ḏi'i awa ni sidaioranga 'a'a 'ori i'a ma la-la, re ni riono ngowa'a lelegu. Sababu de'oso re ḏegoro so'o gena-ge 'i dadi jou-jou rimoi ḏi'i ga'a sisanangi Ma Jou'ongu Madutu 'ai 'akala re sinyingara.
58013017	Na mete'e ninga ngowa'a bi-biri'i--bi-biri'i re ni ta'aloko ra ananga. Sababu ananga 'aḏi sioḏi'i ngini re 'aḏi sihabari mangale manga munara gena-ge ra Ma Jou'ongu Madutu. Na'o ngini ni mete'e ananga gena-ge, manga munara 'i sigasa roanga ra ananga. Mada'a na'o ngini ni mete'e ua, ananga manga munara 'i sigasa sangisara ga'a 'i gasa 'utungu ua ra ngini ḏi'i!
58013018	Ni manyiata tau-taunu di'a ngomi. Ngomi remi ngaku mangale minga 'akala re sinyingara ma kanau 'i 'ofi-'ofi sababu toma 'oru ḇato mo-moini ngomi mi 'a'a ba-banari.
58013019	Ma la-lamo'o i'a ḏi'i, ngoi to golo'o mode-mode'e ra ngini mangale ngini ni manyiata, la ngoi nga'unu capati maḏibo i'a ra ngini.
58013020	Ngoi to manyiata ra Ma Jou'ongu Madutu, Unanga 'o dame ma cimi ga'a dadunu 'o si'ahu moju Ma Jou Yesus. Unanga gena-ge ro dadi ngene nanga Sowohi La-lamo'o re ngene wo dadi 'Ai doba-doba sababu Tai se-sengene. Re ḏi'i Tai se-sengene gena-ge si'aku sah Ma Jou'ongu Madutu 'ai jaji ga'a kasingado-ngadolo i'a di'a ngene.
58013021	Dadi ngoi to golo'o ra Ma Jou'ongu Madutu ga'a 'O dame ma cimi ga'a 'O siti-tiai ngini reo 'ori i'a mo-moini ma la-la ga'a ngini paralu di'a na si'a'a Unanga 'ai 'akala ma mau. Ngoi ḏi'i to golo'o mangale sababu Yesus Kristus nanga lese to golona, Ma Jou'ongu Madutu 'o munara tananga 'akala re sinyingara 'oru ḇato 'i sisanangi Tai momina. Ino ngene wo puji re silamo'o Yesus Kristus kasingado-ngadolo i'a. 'Amin.
58013022	Ioronongoḏu ngo-ngaku rimoi, ngoi to golo'o mode-mode'e ra ngini mangale ni totoho la-la ino 'ari duga re domolo, sababu 'ari surata nena-ne 'i kiḏanga ua.
58013023	Ngoi to mau ngini ni waro mangale nanga ioronongoḏu matengo ngo-ngaku rimoi 'a Timotius ro sanga bebasa toma bui. Na'o unanga 'o sapolo ra ngoi 'ari ngi'i, ḏuanga i'a wakutu ngoi to tutumu ngini, ngoi to gasa unanga.
58013024	Singadolo ngomi minga tabea taninga bi-biri'i--bi-biri'i mo-moini re Ma Jou'ongu Madutu 'ai 'umata mo-moini. Na dawongo tabea ḏi'i tananga ioronongoḏu ngo-ngaku rimoi toma Italia ino.
58013025	Ngoi to golo'o mangale Ma Jou'ongu Madutu 'ai mura re dadalara 'i sieanga i'a ua ra ngini mo-moini.
59001001	'Ari ioronongoḏu ngo-ngaku rimoi, suku Israel nga nyagi moi re nga muḏiḏi ga'a 'aḏi matai are toma dungia sitabi donga; Yakobus ga'a ta Ma Jou'ongu Madutu ma tero sa'olo 'Ai budaka re so'o gena ḏi'i ga'a ta Ma Jou Yesus Kristus ma tero sa'olo 'Ai budaka, ngoi to siḏingoto 'ari tabea ra ngini.
59001002	'Ari ioronongoḏu ngo-ngaku rimoi, ngini balasu ni basono sa'olo roanga na'o ngini sanga dola'aku re bo-baja.
59001003	Sababu ngini ni waro ḏua na'o ninga ngo-ngaku kama elala ua ra Ma Jou'ongu Madutu wakutu ni sanga dola'aku re bo-baja gena-ge si'a'a ninga ngo-ngaku ganapu te'e singadolo ninga ngo-ngaku kama elala ua toma dola'aku re bo-baja 'oru ḇato.
59001004	Na'o so'o gena, ngini ḏuanga i'a ni dadi ngowa'a ngaku Yesus ga'a manga ngo-ngaku enanga 'i la'ere re manga de'oso re ḏegoro 'i ma'u rapu ua: kama kuranga ua.
59001005	Mada'a, na'o 'age matengo taninga sigolona 'ai 'akala soro'unu enanga 'i kuranga mangale ma duhu sa'olo unanga 'o 'ahu na'o 'o sanga dola'aku re bo-baja, unanga gena-ge balasu 'o golo'o ra Ma Jou'ongu Madutu. Ḏua Ma Jou'ongu Madutu ḏuanga i'a 'o pula'a 'akala soro'unu ra guna ḇato Rai 'akala re sinyingara sa-sanangi kama kuḏubungu ua.
59001006	Mada'a na'o matengo i'a 'o golo'o ra Ma Jou'ongu Madutu balasu 'o ngaku mode-mode'e, awa 'o sitaka-taka. Na'o unanga 'ai 'akala re sinyingara ogoro ua, gena-ge ma tero sa'olo momoku toma ngoloto ga'a karawiana ya wusu si'a re sino.
59001007	Unanga gena-ge 'ai 'akala re sinyingara 'i sa-salanga. Dadi 'o 'oro putusanga yoḏu'u, 'oru ḇato ga'a unanga 'o 'a'a. Sababu gena-ge unanga 'o masinganono awa 'o sanga 'ori i'a rimoi i'a ra Ma Jou'ongu Madutu.
59001009	Ngini, ngowa'a ngaku Yesus ga'a ninga 'ahu ma dinga'unu ua, awa ninga 'akala re sinyingara ce-ceka'a. Siḏibo ḏi'i, ngini balasu ni maroanga, sababu Ma Jou'ongu Madutu sitede ngini sa'olo 'Ai ngowa-ngowa'a.
59001010	Ngini, ngowa'a rema-enanga ga'a ngowa'a ngaku Yesus, ngini balasu ni maroanga ḏi'i, sababu Ma Jou'ongu Madutu 'o siholo ngini singadolo ngini reni ngaku ra Yesus. 'Elingi, ngini ga'a ngowa'a rema-enanga ḏuanga i'a ni iranga ma tero sa'olo rurubu ma saya.
59001011	Wakutu wangere ma la'o 'i pilata rema sa-sau'u ya 'erese, rurubu gena-ge 'i wa'alo re ma saya enanga 'i turono singadolo ma ro-rousu enanga 'i iranga. So'o gena ḏi'i, ngowa'a rema-enanga, wakutu 'a siḏagi 'ai dike, unanga ḏuanga i'a 'o sengene.
59001012	Bara'utungu ngowa'a ga'a manga ngo-ngaku elala ua na'o sanga bo-baja toma 'Iblisi. Sababu wakutu bo-baja ma 'orasa ri togumu, ḏuanga i'a ya sanga 'ahu kasingado-ngadolo i'a sa'olo ngogele rimoi ga'a Ma Jou'ongu Madutu 'o sijaji pasala ḏua di'a ngowa-ngowa'a ga'a 'aḏi dadalara Unanga.
59001013	Na'o 'age rema ngowa'a matengo ga'a 'o sanga bo-baja awa 'o kanau, “Bo-baja gena-ge ra Ma Jou'ongu Madutu ino.” Sababu matengo i'a mai ua nyengara 'o baja Ma Jou'ongu Madutu di'a 'o ga'a ma jira re matengo i'a mai ua 'o sanga bo-baja ra Unanga ḏi'i.
59001014	Siḏibo ḏi'i, ngene matengo re matengo sanga bo-baja di'a 'o 'a'a ḏosa re 'o eta'a toma bo-baja ma dara, sababu nanga 'akala re sinyingara ma nyafusu ma jira.
59001015	Na'o matengo i'a 'o mete'e 'ai 'akala re sinyingara ma nyafusu ma jira gena-ge, unanga 'o 'a'a ḏosa re na'o unanga 'o 'a'a ḏosa tau-taunu, ma ḏo-ḏogumu tala ḏuanga i'a Ma Jou'ongu Madutu 'u singeta'a sengene kasingado-ngadolo i'a ra unanga.
59001016	'Ari ioronongoḏu ngo-ngaku rimoi ga'a ngoi tini dadalara, awa ngini ngowa'a nu'u sihaga:
59001017	Bu-bula'a ma la-la bolo ti-tiai mo-moini, gena-ge ma 'asala toma soroga ino 'i 'uci da'u ra Ma Jou'ongu Madutu tala. 'Ori i'a ga'a ta-tarangi toma diwanga gena-ge Ma Jou'ongu Madutu 'ai do-dadi. 'Ori i'a ta-tarangi gena-ge 'i ngali tau-taunu, mada'a Ma Jou'ongu Madutu kama ngali-ngali ua. Unanga gena-ge sou moi nyangu 'o pula'a bu-bula'a ma jira.
59001018	Mete'e Ma Jou'ongu Madutu 'ai 'akala ma mau masiretene, Unanga 'o sidadi ngene sa'olo 'Ai ngowa-ngowa'a sababu wo ngaku 'Ai habari banari, la ngene wo dadi Unanga 'ai do-dadi ma la-lamo'o ma re'u i'a Tai do-dadi mo-moini.
59001019	'Ari ioronongoḏu ngo-ngaku rimoi ga'a ngoi tini dadalara! Totoho la-la ino ne: Matengo re matengo balasu na 'isene la-la si: Capati sangoro awa re capati ruta awa.
59001020	Ngowa'a tata-ruta, ananga gena-ge 'aḏi 'a'a 'ori i'a ma la-la ua ga'a 'aḏi sisanangi Ma Jou'ongu Madutu 'ai 'akala re sinyingara.
59001021	Sababu gena-ge, ni matogumu toma biasa ma rapu re faja ra Ma Jou'ongu Madutu 'ai momina. Ḏua ngini ni siholo tala ninga 'akala re sinyingara, kara ni mete'e Ma Jou'ongu Madutu 'ai demo ga'a Unanga 'a so'ana sa'olo gisisi taninga 'akala re sinyingara ma dara, ga'a nyengara 'i sisalamata ngini.
59001022	Ngini balasu na mete'e Ma Jou'ongu Madutu 'ai demo, awa pa'i ni 'isene ḇato! Sababu na'o so'o gena, ngini ni masihaga ninga diri masiretene.
59001023	Ngowa'a ga'a ya 'isene Ma Jou'ongu Madutu 'ai demo, mada'a ya si'a'a ua, ngowa'a gena-ge ma tero sa'olo ngowa'a ga'a 'o maloḇe 'ai biono toma kasina.
59001024	Wakutu 'o maloḇe 'a tailako la-la togumu i'a, unanga aro 'o tagi re 'o sidaioranga ḏua 'ai biono ma duhu.
59001025	Ma Jou'ongu Madutu 'ai hukumu enanga ti-tiai, rema de-de'e rema kuasa nyengara sibebasa ngowa'a toma 'Iblisi ma pareta. Dadi na'o matengo i'a awa pa'i 'isene ḇato re togumu i'a sidaioranga Ma Jou'ongu Madutu 'ai hukumu, mada'a unanga 'o mete'e tau-taunu Ma Jou'ongu Madutu 'ai hukumu, unanga gena-ge Ma Jou'ongu Madutu 'u sibarakati.
59001026	Na'o 'age rema ngowa'a matengo i'a ga'a 'o mabasono tala 'ai diri 'o cufala mete'e 'agama ma 'atoranga mada'a 'a jaga ua 'ai yai'i, ngowa'a gena-ge 'a sihaga 'ai diri masiretene re 'o cufala mete'e 'agama ma 'atoranga ma faeda 'i cua.
59001027	Mada'a 'agama ma 'atoranga ga'a 'i banari re 'i ti-tiai ra Ma Jou'ongu Madutu 'ai momina nena-ne: Ni riono ngowa'a daga re ngowa'a balo ga'a manga 'ahu kangela, re ni jaga ninga diri masiretene, la awa ni mete'e dungia ma nyafusu ma jira.
59002001	'Ari ioronongoḏu ngo-ngaku rimoi, sababu ngini rini ngaku ra Yesus Kristus nanga Jou, Unanga ga'a tegoro toma mulia ma pari cua, awa ngini na'u siwola-wola ngowa-ngowa'a mete'e pa'i manga rupa re jamani, la awa ni pa'ala kaci moi
59002002	Si'ade-'ade i'a, 'age rema ngowa'a matengo ngowa'a rema-enanga 'o pake 'ali-'ali guraci, re 'ai pakeanga lai rousu, 'o sapolo taninga lo-lomu. Ḏua sapolo ḏi'i matengo ngowa'a ma dinga'unu ua 'o mapake pakeanga 'aci-'acingi.
59002003	Ḏua, ngini ni lebe silamo'o unanga ga'a 'o pake pakeanga rousu re ngini ni kanau ra unanga, “Tuanga, no tegoro 'ane toma kurusi ro-rousu.” Mada'a toma ngowa'a ma dinga'unu ua ngini ni kanau, “Made-de'oso da'a toma wala ma gagoro, bolo no tegoro 'ane toma tana'a co-cori 'ari rou.”
59002004	Na'o ninga ga'a so'o gena-ge, ngini ni pa'ala kaci moi re ni siwola-wola ananga, ni pake ninga fikirana ma jira.
59002005	'Ari ioronongoḏu ngo-ngaku rimoi ga'a ngoi tini dadalara. 'Elingi, ngowa'a ma dinga'unu ua toma dungia, Ma Jou'ongu Madutu ya'u cumutu dadi ngowa'a rema-enanga toma ngo-ngaku ma dara. Ngowa'a gena-ge, ḏuanga i'a 'aḏi sanga bara'utungu ra Ma Jou'ongu Madutu 'ai Pareta ma tero sa'olo 'O sijaji pasala ḏua ra guna ḇato 'aḏi dadalara Unanga.
59002006	Mada'a na'o ngini ni kanau so'o 'au nange-ge, ngini ni si'u'ua ngowa'a ma dinga'unu ua. Momongolo ua 'o ngowa'a rema-enanga 'aḏi sijo'u-jo'u ngini re 'aḏi gasa ngini toma mahkamah!
59002007	Sidogo ḏi'i, ngowa'a rema-enanga gena-ge 'aḏi je-jengere Ma Jou Yesus 'ai lomanga ga'a ngini ni marimoi re nu silamo'o.
59002008	Ngini 'a'a tero-tero na'o ngini ni mete'e mode-mode'e Ma Jou'ongu Madutu, nanga 'Olana, 'Ai hukumu ga'a 'i silefo toma Boku 'Ofi-'Ofi ma betongo: “Dadalara matengo re matengo ma tero sa'olo dadalara ninga diri masiretene.”
59002009	Mada'a na'o ngini ni siwola-wola ngowa'a mete'e pa'i manga rupa re jamani, ngini madiga'a ḏosa. Re mete'e Ma Jou'ongu Madutu 'ai Hukumu, ngini ni sito'u-to'u Unanga 'ai hukumu.
59002010	'A guna ḇato ya sito'u-to'u Ma Jou'ongu Madutu 'ai hukumu rimoi ḇato, gena-ge ma tero sa'olo ya sito'u-to'u 'Ai hukumu mo-moini.
59002011	Sababu Unanga ga'a 'o kanau, “Tinikai awa,” Unanga ḏi'i 'o kanau, “Sisengene ngowa'a awa.” Dadi kalaha ngini ni tinikai ua, mada'a ni sisengene ngowa'a, ngini na sito'u-to'u ḏi'i Unanga 'ai hukumu.
59002012	Dadi ngini ninga demo re ganau balasu 'i ma tero reninga de'oso re ḏegoro sa'olo ngowa'a ga'a ḏuanga i'a Ma Jou'ongu Madutu ya'u sijuruhakimi mete'e 'Ai hukumu ga'a ri sibebasa ngini toma 'Iblisi ma pareta.
59002013	Ma Jou'ongu Madutu ḏuanga i'a 'o sijuruhakimi kai 'akala re sinyingara ma la-la ua toma ngowa'a ga'a 'aḏi sijumu ua 'akala re sinyingara ma la-la, mada'a 'aḏi sijuruhakimi ngowa'a lelegu. Mada'a na'o ngowa'a ngaku Yesus 'aḏi sijumu 'akala re sinyingara ma la-la toma ngowa-ngowa'a, ḏuanga i'a Ma Jou'ongu Madutu 'o sijumu 'ai 'akala re sinyingara ma la-la toma ngowa'a gena-ge wakutu Unanga 'o sijuruhakimi ngowa'a mo-moini.
59002014	'Ari ioronongoḏu ngo-ngaku rimoi, ma 'utungu 'oru na'o unanga 'o kanau, “Ngoi to ngaku Yesus Kristus ḏua,” mada'a 'a sijumu ua 'ai ngo-ngaku gena-ge tai de'oso re ḏegoro? Sanga ua, ngo-ngaku so'o gena-ge nyengara sisalamata unanga!
59002015	Si'ade-'ade i'a matengo tananga sigolona, na-nau'u bolo we-were'a, 'aḏi paralu pakeanga re manga ngo-ngoromo wange moi-wange moi 'i ngadolo ua,
59002016	mada'a ngini pa'i ni kanau toma ngowa'a gena-ge, “Ma Jou'ongu Madutu 'age ra ngana, ngoi to nganono ngana ḏuanga i'a no basono 'alo ua re 'ani ngo-ngoromo wange moi-wange moi 'i ngadolo.” Ma 'utungu 'oru ra ninga ioronongoḏu ngo-ngaku rimoi gena-ge na'o ngini ni kanau pa'i so'o gena-ge, mada'a ni pula'a 'oru rimoi mai ua!
59002017	So'o gena-ge ḏi'i reo ngo-ngaku! Na'o na sijumu ua ninga ngo-ngaku taninga de'oso re ḏegoro, ngo-ngaku gena-ge ma faeda 'i cua.
59002018	Ḏa ngowa'a matengo i'a 'o kanau, “ 'Age ngowa'a 'aḏi masidiriwa pa'i tamanga ngo-ngaku ḇato, ngowa'a lelegu 'aḏi masidiriwa pa'i tamanga ga'a ḇato.” Ngoi ta sangoro, “Sijumu ino ra ngoi, ma duhu sa'olo ngowa'a remanga ngo-ngaku mada'a manga ga'a 'i mete'e manga ngo-ngaku ua. Re ngoi ḏuanga i'a ta sijumu 'ari ga'a ra ngini ga'a 'i mete'e 'ari ngo-ngaku.”
59002019	Ngini ni ngaku mangale Ma Jou'ongu Madutu pa'i matengo ḇato. Ya tero mode'e, mada'a roh-roh ma jira mai ngaku ma tero ḏi'i re enanga 'i mojongo singadolo 'i terewete!
59002020	Ngini haga madutu! Ngini ni paralu bukiti 'oru mangale ma faeda 'i cua, na'o ninga ga'a 'i mete'e ua ninga ngo-ngaku?
59002021	Oḏi'i ḇato 'a Abraham, nanga ete re dotumu. Unanga Ma Jou'ongu Madutu 'u dawongo sa'olo ngowa'a loasa re banari wakutu unanga 'a sipula'a 'ai ngowa'a nau'u 'a Isak di'a 'ai jou-jou ra Ma Jou'ongu Madutu toma jou-jou ma ngi'i ma re'u.
59002022	Gena-ge 'i sitarangi mangale 'ai ngo-ngaku 'i waiti tai ga'a singadolo 'ai ngo-ngaku 'i dadi ti-tiai.
59002023	Gena-ge 'i ma tero sa'olo 'i silefo toma Boku 'Ofi-'Ofi, “Abraham 'o ngaku Ma Jou'ongu Madutu. Re sababu 'ai ngo-ngaku gena-ge, Ma Jou'ongu Madutu 'u dawongo unanga sa'olo ngowa'a loasa re banari Tai momina.” Sababu gena-ge, Abraham si'aro'o, “Ma Jou'ongu Madutu 'ai ḏagilomu”.
59002024	Gena-ge 'i tarangi ḏua ra ngene mangale Ma Jou'ongu Madutu 'o dawongo ngowa'a sa'olo ngowa'a loasa re banari, sababu manga ga'a la-la re pa'i manga ngo-ngaku ḇato ua.
59002025	Oḏi'i ḏi'i ngo Rahab, we-were'a su-sudala ga'a mo tegoro toma limau Yeriko. Ma Jou'ongu Madutu 'o dawongo munanga sa'olo ngowa'a loasa re banari, sababu 'ami ga'a la-la. Munanga mo dawongo ngowa'a tamo-tamolo re munanga mo gogono ananga tami wala re mo sijumu manga ngo'omo lelegu di'a 'aḏi maḏibo.
59002026	Na, ma tero sa'olo nanga lese kama ngagara ua, lese gena-ge ri sengene. So'o gena ḏi'i, ngo-ngaku kama ga'a la-la ua, ngo-ngaku gena-ge ri sengene ḏi'i re ma faeda 'i cua.
59003001	'Ari ioronongoḏu ngo-ngaku rimoi! Awa ngini repe ni mau dadi guru, sababu Ma Jou'ongu Madutu ḏuanga i'a 'o sijuruhakimi ngene guru-guru lebe tubuso re ngowa'a ma lelegu.
59003002	Ngene mo-moini soi rai o'o i'a repe wo 'a'a ḏosa. Mada'a ngowa'a ga'a 'a'a ḏosa ua remanga demo re ganau, ananga gena-ge ngowa'a tiai, nga'unu 'aḏi kawasa lese rimoi mo-moini.
59003003	Na'o wo sigae ḇesi toma jarana ma madanga, la enanga nga'unu wa sinyanyasele mete'e nanga mau; ngene nga'unu wa sinyanyasele jarana ma lese rimoi ra-rarumu
59003004	Bolo 'ade-'ade rimoi sa'olo kapala lai lamo'o pake sidete. Kalaha kapala gena-ge lai lamo'o reo karawiana ya wusu lai siḏi mada'a nga'unu ya sinyanyasele rema kapala ma nyanyasele lai ceka'a, mete'e ngowa'a gasa-gasa kapala 'ai mau.
59003005	So'o gena-ge ḏi'i nanga yai'i. Kalaha enanga lai ceka'a, mada'a 'i matoro masala mangale 'ori i'a la-lamo'o. Na oḏi'i ḇato bangana ma daeraha ma lamo'o sa'olo ḇato; mada'a rema u'u kalaha pa'i ceka'a 'ua, nyengara ya ro'u simoini bangana gena-ge.
59003006	Yai'i ma tero sa'olo u'u gena-ge. Enanga 'i tegoro tananga lese sa'olo kajahatana ma cimi re nga'unu sijira nanga lese rimoi. Ganau toma yai'i gena-ge ma tero sa'olo u'u 'i sapolo toma naraka ino, enanga 'i ro'u nanga 'ahu simoini.
59003007	'Ua re 'au wali, manusia nga'unu raḏi singaro do-dadi mo-moini: haiwani nga-ngabala, namo diwanga, haiwani tare-tare re haiwani toma ngoloto. Mo-moini gena-ge, manusia 'aḏi singaro ḏua.
59003008	Mada'a manusia matengo i'a mai ua nga'unu 'o singaro 'ai yai'i! Yai'i gena-ge soi rai o'o i'a 'i gasa ngowa'a toma jira re matengo i'a mai ua nga'unu 'o kuasa enanga gena-ge. Enanga gena-ge 'i romanga reo racimi ga'a nga'unu sisengene ngowa'a.
59003009	Ngene wa pake nanga yai'i di'a puji re silamo'o Ma Jou'ongu Madutu nanga Ḇaḇa, mada'a 'age ḏi'i ngene wa pake yai'i gena-ge di'a sosowini ngowa-ngowa'a ga'a Ma Jou'ongu Madutu 'o 'a'a manusia, mete'e 'Ai rupa re jamani.
59003010	Toma madanga rimoi ḇato 'i supu demo ga'a sibarakati ngowa'a re 'i supu demo ga'a sosowini ngowa'a ḏi'i. 'Ari ioronongoḏu ngo-ngaku rimoi, ngene balasu 'a'a so'o gena awa.
59003011	Sanga ua, 'age ḇanyo ma la'o rimoi ḇato 'i waloro ḇanyo biasa, re ḇanyo ma maḏi
59003012	'Ari ioronongoḏu ngo-ngaku rimoi, sanga ua ate 'ara ḏu moi ma sowo'o ate zaitun, re 'o 'anggur rera moi ma sowo'o ate 'ara. So'o gena ḏi'i, sanga ua ḇanyo ma la'o rimoi ḇato 'i waloro ḇanyo ra-rasa re ḇanyo biasa.
59003013	Na'o 'age rema ngowa'a matengo i'a taninga sigolona rai wo-waro re 'akala soro'unu, unanga gena-ge balasu 'o sijumu 'ai de'oso re ḏegoro la-la mete'e 'ai 'akala soro'unu re 'o 'ahu maholo tala.
59003014	Mada'a na'o ra ngini ninga 'ahu 'age rema 'akala re sinyingara go-goḏi, sihamu ngowa'a, re 'elingi pa'i 'ahu masiretene; awa ni matoro aje ninga 'akala 'i soro'unu. Sababu na'o so'o gena, ngini na sice-celolo habari banari ra Ma Jou'ongu Madutu ino 'i dadi habari sa-sakala.
59003015	'Akala soro'unu so'o gena-ge, ma 'asala da'u soroga tala ua, mada'a ma 'asala toma 'Iblisi ino re ngowa'a dungia ga'a kama Ngagara 'Ofi-'Ofi ua. Pa'i ananga 'aḏi pake 'akala soro'unu gena-ge.
59003016	Na'o 'age rema 'akala re sinyingara go-goḏi, sihamu ngowa'a re 'elingi pa'i 'ahu masiretene; ḏua 'age rema ngowa'a 'aḏi ma'u rubutu re 'aḏi ma'u saturu matengo re matengo ma tero sa'olo parangi re 'aḏi madaga'a 'ori i'a ma jira ma duhu ma repe.
59003017	Siḏibo ḏi'i, ngowa'a ga'a 'ai 'akala soro'unu ma 'asala da'u ra Ma Jou'ongu Madutu tala, ma mulaingi 'ai 'ahu 'i 'ofi-'ofi, unanga gena-ge 'o nyanyaḏi dame, 'akala re sinyingara mereoso, nga'unu 'o dawongo ngowa'a lelegu manga 'akala ma sanga, re 'o sijumu 'ai 'akala re sinyingara ma la-la toma ngowa'a lelegu singadolo 'ai ga'a mo-moini rousu madutu. Re Unanga ḏi'i pa'ala kaci moi ua re 'ai demo re ganau 'i ma tero tai de'oso re ḏegoro
59003018	Ngowa'a lelegu ḏuanga i'a mete'e ngowa'a ga'a nyanyaḏi dame singadolo ngowa'a gena-ge 'aḏi 'a'a 'ori i'a ma la-la ḏi'i; ma tero sa'olo wakutu ngowa'a guḏa 'o siare gisisi dame, ma sowo'o dame!
59004001	Ma sababu 'oru ngini ma'u rubutu re ma'u saturu matengo re matengo?! Ngini ni ma'u rubutu re ni ma'u saturu matengo re matengo ma tero sa'olo parangi, sababu ngini mau pa'i ni mete'e ḇato dungia ma nyafusu!
59004002	Ngini ni nyafusu 'ori i'a rimoi i'a mada'a ngini ni sanga yoḏu'u. Ḏua ngini ni madaga'a 'oru ḇato di'a ni sanga 'oru ga'a ni nyafusu singadolo ni mau sisengene ngowa'a. Dadi 'i baolo taninga 'akala re sinyingara ma dara ga'a 'i sihamu ngowa'a, singadolo ni ma'u rubutu re ma'u saturu. Mada'a ngini ni sanga ua 'ori i'a gena-ge, sababu ni golo'o ra Ma Jou'ongu Madutu ua.
59004003	Kalaha ngini ni golo'o ra Ma Jou'ongu Madutu, ni sanga ua, sababu ninga go-golo'o ma maksudu 'i cira: Ngini ni golo'o 'ori i'a pa'i di'a sisanangi ninga diri masiretene!
59004004	Ngini ni mete'e ua Ma Jou'ongu Madutu 'ai bererongo re 'Ai do-doto'o ma tero sa'olo we-were'a matengo rami nau'u mo ma'u pake re na-nau'u lelegu! Ngini ni waro bolo ua, na'o ngini ni mau mete'e dungia ma nyafusu ngini ni maḏagilomu reo dungia re ngini ni malawana ra Ma Jou'ongu Madutu ḏi'i! Sababu gena-ge, 'a guna ḇato 'o dadi dungia ma ḏagilomu, unanga gena-ge 'o dadi Ma Jou'ongu Madutu 'ai lawana.
59004005	Toma Boku 'Ofi-'Ofi ma dara 'age demo-demo ma betongo so'o ne: “Ma Jou'ongu Madutu 'o pula'a roh di'a tegoro tananga diri, mada'a 'i nyanyaḏi mete'e nyafusu ma jira.” Ngini ni fikiri demo-demo gena-ge 'i rapu?!
59004006	Kalaha so'o gena, Ma Jou'ongu Madutu 'ai mura re dadalara lebe te'e reo ngene nanga nyawa ma nyafusu. Sababu gena-ge toma Boku 'Ofi-'Ofi ma dara 'i silefo, “Ma Jou'ongu Madutu 'o dola'aku ngowa'a momole, mada'a ngowa'a ga'a siholo manga 'akala re sinyingara, Ma Jou'ongu Madutu 'o pula'a 'ai mura re dadalara.”
59004007	Sababu gena-ge, ngini balasu ni siholo ninga 'akala re sinyingara ra Ma Jou'ongu Madutu, re ni lawana 'Iblisi ma bo-baja, la enanga 'i maki-kiḏanga ra ngini.
59004008	Ni maco-cori ra Ma Jou'ongu Madutu re Unanga ḏuanga i'a 'o maco-cori ra ngini ḏi'i. Ngini ngowa'a baraḏosa ga'a ninga 'akala re sinyingara ri sa-salanga, matogumu ni madaga'a 'ori i'a ma jira re ni siboloto ninga 'akala re sinyingara.
59004009	Ngini mode-mode'e balasu ni rerese ma gaḏi, sababu ninga ḏosa; nyelo'o singali reo 'aḏi, re 'akala re sinyingara ma roanga singali reo 'akala re sinyingara ma kangela sababu ninga ḏosa.
59004010	Ngini balasu ni masiholo tala ninga diri ra Ma Jou'ongu Madutu 'ai biono, kara Ma Jou'ongu Madutu ḏuanga i'a 'o sihie ninga diri.
59004011	Ioronongoḏu ngo-ngaku rimoi, awa ngini ni ma'u jajaha demo bolo ni ma'u sijuruhakimi matengo re matengo. Ngowa'a ga'a 'o 'a'a so'o gena-ge tai ioronongoḏu ngo-ngaku rimoi, unanga 'o mete'e ua Ma Jou'ongu Madutu 'ai hukumu, re 'o dadi juruhakimi masiretene ra Ma Jou'ongu Madutu 'ai hukumu.
59004012	Momongolo ua pa'i matengo ḇato rai haku 'o pula'a hukumu re 'o sijuruhakimi manusia. Unanga gena-ge Ma Jou'ongu Madutu ga'a 'Ai kuasa ma pari cua di'a 'O sisalamata re 'O singi-ngiranga manusia. Dadi ngini gena-ge 'a guna, singadolo ni ma'u sijuruhakimi matengo re matengo?!
59004013	Hei ngini ga'a ni kanau, “Nange-ne bolo da-daini, ngomi tagi toma limau rimoi i'a re mi tegoro ma di'ara musungu rimoi di'a mi madike, la mi sanga pipisi repe.” Ngini gena-ge ngowa'a momole, ni 'isene re ni 'eli-'elingi 'ari bererongo nena-ne:
59004014	'Oru ga'a 'i dadi taninga 'ahu da-daini bolo ḏiḏingi, ngini masiretene na waro ua. Ngini ma tero sa'olo loworo pa'i ngasamoi ḇato; na oḏi'i togumu i'a ri iranga.
59004015	Ngini gena-ge balasu ni kanau so'o ne: “Na'o Ma Jou'ongu Madutu 'o nyengara pula'a mi 'ahu moju, ngomi nyengara mi madaga'a 'oru ḇato.”
59004016	Mada'a nange-ne ngini ni matoro re momole; 'ahu ma duhu so'o gena-ge 'i rapu.
59004017	Sababu gena-ge, matengo i'a ga'a 'a waro 'ori i'a ma la-la 'oru ḇato balasu 'a si'a'a mada'a 'a si'a'a ua, unanga gena-ge 'o madaga'a ḏosa.
59005001	Hai ngini ga'a ngowa'a rema-enanga, ni 'isene 'ari bererongo so'o ne: ngini balasu ni rerese ma gaḏi, sababu ḏuanga i'a ni basono kangela re sangisara.
59005002	Ninga 'ori i'a rana rema ijana ri iranga, re ninga pakeanga 'o nyanyao'o ya oromo ḏua.
59005003	Nange-ne, ngini ni lomu ninga 'ori i'a rana mada'a ninga guraci re salaka ma faeda 'i cua, sababu enanga ri keho. Guraci re salaka ga'a ri keho gena-ge, ḏuanga i'a 'i dadi sakisi ga'a lawana ngini wakutu Ma Jou'ongu Madutu ḏuanga i'a sijuruhakimi manusia mo-moini mangale ngini ni pula'a ninga ngo-nganono taninga 'ori i'a rana. Ḏua Ma Jou'ongu Madutu 'o sihukumu ngini re ninga 'ori i'a rana gena-ge 'i ro'u toma u'u.
59005004	Nange-ne ni 'isene, ngini ga'a ni fangu ua ninga ngowa'a munara toma guḏa manga ngogele, ananga gena-ge raḏi kuḏubungu, sababu na'u fangu ua! Ananga gena-ge ga'a 'aḏi lomu ḏua ninga guḏa ma hasili, 'aḏi poa'a maḏigaro'o Ma Jou'ongu Madutu di'a 'O riono ananga. Nange-ne Ma Jou'ongu Madutu ga'a 'Ai kuasa ma pari cua, Unanga gena-ge ra 'isene manga iḏingi!
59005005	Nange-ne, ninga 'ahu pai-pai'i re dungia ma mau-mau mai ni basono mo-moini. Dadi ngini ni piara ninga lese singadolo ni dadi ma tero sa'olo haiwani, ga'a sidodahe ḏua di'a tola'a. Ma ḏo-ḏogumu, ngini ḏuanga i'a sanga hukumu ra Ma Jou'ongu Madutu.
59005006	Ngini ga'a ni sihukumu re sisengene ngowa-ngowa'a kama sala ua ga'a 'aḏi lawana ngini ua!
59005007	Ngowa'a rema-enanga ga'a 'aḏi sikangela ngini, ḏuanga i'a 'aḏi sanga hukumu ra Ma Jou'ongu Madutu. Sababu gena-ge ioronongoḏu ngo-ngaku rimoi, ngini balasu ni totoma re ni pake 'akala ḇanyo singadolo Ma Jou dadunu 'o sapolo moju. Na oḏi'i ḇato ngowa'a guḏa ga'a 'aḏi totoma remanga 'akala ḇanyo, singadolo guḏa rema hasili. Ananga gena-ge remanga 'akala ḇanyo 'aḏi totoma besa'a ma 'orasa di'a 'aḏi tuju'u, re ngogoro ma 'orasa di'a ya 'utu'u ma sowo'o.
59005008	Ngini ḏi'i balasu ma tero sa'olo ngowa'a guḏa gena-ge. Ngini balasu ni pake 'akala ḇanyo tau-taunu, ni macako'o namo-namoto ra Ma Jou, sababu Unanga 'ai ta-sapolo enanga ma 'orasa 'i co-cori ḏua.
59005009	Ngini awa ni ma'u upa'a sala matengo re matengo, la Ma Jou'ongu Madutu 'o sihukumu ngini awa. 'Elingi! Ma Juruhakimi 'o ḏu-ḏuanga ḏua ro co-cori sapolo.
59005010	Ioronongoḏu ngo-ngaku rimoi ni 'elingi nabi-nabi ma siḏa, ga'a 'aḏi siajele Ma Jou'ongu Madutu 'ai habari. Kalaha ananga gena-ge sanga sangisara, 'aḏi pake 'akala ḇanyo. Dadi, na mete'e ananga manga duhu na'o ni sanga sangisara.
59005011	Mode-mode'e ngene wo waro ḏua bara'utungu 'a guna ḇato ga'a manga ngo-ngaku kama elala ua singadolo 'aḏi sengene. Ngini ni 'isene ḏua mangale Ayub 'o pake 'akala ḇanyo, re na waro ḏi'i Ma Jou'ongu Madutu togumu i'a 'o sibarakati Ayub, sababu Ma Jou'ongu Madutu 'ai 'akala re sinyingara 'i romanga reo dadalara re ḏi'i Unanga 'o sijumu 'Ai 'akala re sinyingara ma la-la.
59005012	Ma la-lamo'o ma re'u i'a ḏi'i nena-ne: Awa ngini ni masisasi: bae diwanga, bae tana'a bolo 'oru ḇato. Na'o ma maksudu tero mode'e siajele ḇato, “Tero mode'e.” Na'o ma maksudu rapu siajele ḇato, “Rapu”, la Ma Jou'ongu Madutu singeta'a hukumu awa ra ngini.
59005013	Na'o taninga sigolona matengo i'a sanga ma sangisara, unanga balasu 'o manyiata ra Ma Jou'ongu Madutu. Na'o 'age rema ngowa'a matengo i'a maroanga, unanga balasu 'o manyanyi puji re silamo'o Ma Jou'ongu Madutu.
59005014	Na'o 'age ḏi'i rema ngowa'a matengo i'a 'o siḏi, unanga balasu 'o 'aro'o jama'ata ma bi-biri'i, la ananga gena-ge 'aḏi manyiata ra Ma Jou'ongu Madutu, re si'ese reo goroho tai lese, 'aḏi pake Ma Jou 'ai lomanga.
59005015	Na'o manga nyiata 'i supu tamanga 'akala re sinyingara remanga ngo-ngaku mode-mode'e, Ma Jou'ongu Madutu ḏuanga i'a si-la ngowa'a siḏi gena-ge. Re na'o ngowa'a gena-ge 'o 'a'a ḏosa, Ma Jou'ongu Madutu ḏuanga i'a singi-ngiranga 'ai ḏosa-ḏosa gena-ge.
59005016	Sababu gena-ge, ngini balasu ni ma'u mangaku ninga ḏosa matengo re matengo re ngini ni ma'u manyiata matengo re matengo, la ni la toma si-siḏi mo-moini. Ngowa'a loasa re banari manga nyiata rema kuasa lai lamo'o:
59005017	Nabi Elia unanga ḏi'i manusia ma tero ngene. Unanga 'o manyiata rai ngo-ngaku mode-mode'e, la besa'a sapolo awa. Dadi besa'a 'i sapolo ua ma di'ara musungu ro'ange re ma jule.
59005018	Togumu i'a, unanga dadunu manyiata ḏi'i singadolo besa'a 'i sapolo re tana'a 'i sisupu ma hasili.
59005019	'Ari ioronongoḏu ngo-ngaku rimoi! Na'o matengo i'a taninga sigolona ro mete'e riwara Ma Jou'ongu Madutu 'ai do-doto'o re ngowa'a lelegu 'u gasa unanga gena-ge 'o maḏibo toma ngo'omo boloto,
59005020	'elingi nena-ne: ngowa'a lelegu gena-ge ro sisalamata ngowa'a baraḏosa 'ai nyawa toma sengene ino re Ma Jou'ongu Madutu ro singi-ngiranga 'ai ḏosa lai repe.
60001001	Surata nena-ne ma 'asala ra ngoi 'a Petrus, 'a Yesus Kristus 'ai so-soma'a. Ioronongoḏu ngo-ngaku rimoi, ngini Ma Jou'ongu Madutu 'ai 'umata ga'a ni matai are re ni tegoro ma tero sa'olo ngowa-ngowa'a tagi-tagi ino toma daeraha Pontus, Galatia, Kapadokia, Asia re Bitinia. Ma Jou'ongu Madutu, nanga Ḇaḇa, 'o cumutu ngini ni dadi 'ai 'umata mete'e Unanga 'ai mau. Unanga 'o pake 'ai Ngagara 'Ofi-'Ofi di'a siwola i'a ngini ni dadi 'Ai 'umata, la ni mete'e mode-mode'e Ma Jou Yesus Kristus ga'a 'Ai ngaunu 'i si'ofi ngini. Ngoi to golo'o Ma Jou'ongu Madutu 'o pula'a mura re dadalara re pula'a ḏi'i dame lamo-lamo'o ra ngini.
60001003	Ino ngene wo puji re silamo'o Ma Jou'ongu Madutu, Yesus Kristus nanga Jou 'ai Ḇaḇa. Sababu Unanga 'o sijumu 'Ai 'akala re sinyingara ma la-la ra ngene, singadolo 'O pula'a 'ahu su-sungi ra ngene. Gena-ge 'i nyengara, sababu Yesus Kristus ro sengene, mada'a dadunu 'o 'ahu moju. Sababu gena-ge nanga ngo-nganono 'i dadi de-de'e rimoi.
60001004	Sababu ngene renanga ngo-nganono mode-mode'e, ngene wa waro mangale ngene ḏuanga i'a wo sanga warisi ga'a Ma Jou'ongu Madutu ra sidodahe di'a 'Ai 'umata toma soroga. Warisi gena-ge kama iranga ua, enanga 'i 'ofi-'ofi kama sorumu ua sababu warisi gena-ge ma ngi'i da'u toma soroga.
60001005	Warisi gena-ge di'a ngini mo-moini, sababu ngini reni ngaku Ma Jou'ongu Madutu. Sababu gena-ge Unanga 'o saolo ngini Rai kuasa, singadolo Kiamata ma Wangere 'i ngadolo. Toma 'orasa gena-ge, ngini ni sanga salamata ga'a Ma Jou'ongu Madutu 'a ḏu-ḏuanga ḏua di'a ngini.
60001006	Sababu ngo-nganono gena-ge, ngini ni maroanga masala. Kalaha nange-ne ngini ni basono 'akala re sinyingara kangela sababu ni sanga dola'aku re bo-baja fara muḏuo i'a, mada'a 'i ti'ara ua.
60001007	Ngini ni sanga dola'aku re bo-baja so'o gena, di'a disa waro ninga ngo-ngaku 'i mode-mode'e, bolo ua. Ngini ninga ngo-ngaku ma ijana lebe hali reo guraci, sababu toma wakutu rimoi 'o guraci enanga ḏuanga i'a 'i wejere. Na'o ngini ni disa waro guraci 'i mode-mode'e bolo ua, balasu ni pake u'u. So'o gena ḏi'i, na'o ngini ni disa waro ngini ninga ngo-ngaku 'i mode-mode'e bolo ua, balasu ni sanga dola'aku re bo-baja. Na'o ninga ngo-ngaku 'i mode-mode'e, Ma Jou'ongu Madutu ḏuanga i'a 'o sitoro, simulia re silamo'o ngini wakutu Yesus Kristus dadunu 'o sapolo moju re 'O masijumu toma ngowa'a mo-moini.
60001008	Kalaha ngini oḏi'i nyangu, ngini ni dadalara Unanga. Re kalaha ngini ni oḏi'i Unanga ua, ngini ni ngaku Unanga. Enanga gena-ge 'i si'a'a ngini ninga 'akala re sinyingara 'i maroanga ma pari cua,
60001009	sababu Ma Jou'ongu Madutu 'o sisalamata ngini. Gena-ge 'i dadi, sababu ngini ni ngaku mode-mode'e ra Kristus.
60001010	Mangale salamata gena-ge. Nabi-nabi raḏi lefo pasala ḏua mangale cocatu gena-ge ga'a Ma Jou'ongu Madutu ḏuanga i'a 'o pula'a ra ngini. Ananga gena-ge 'aḏi madoto'o mode-mode'e di'a disa waro mo-moini mangale salamata gena-ge, la ya sahe.
60001011	Nabi-nabi gena-ge mau 'aḏi disa waro ngau re ma duhu sa'olo salamata gena-ge 'i dadi. Tamanga 'ahu matengo re matengo, Ma Ngagara 'Ofi-'Ofi ra Kristus 'i siajele ḏua mangale 'O Kristus: Ma duhu sa'olo Unanga ḏuanga i'a 'o basono sangisara re sikisa, mada'a togumu i'a Unanga ḏuanga i'a 'o sanga mulia.
60001012	Ma Jou'ongu Madutu ro sijumu toma nabi-nabi mangale salamata ra Kristus gena-ge di'a ananga toma 'orasa gena-ge ua, mada'a di'a ngini 'orasa nange-ne. Sababu gena-ge Ma Jou'ongu Madutu 'o siḏingoto Ma Ngagara 'Ofi-'Ofi da'u soroga tala di'a sinyanyasele ngowa-ngowa'a ga'a singadolo Habari Roanga ra ngini mangale salamata ra Kristus, la ngini ni sanga salamata. Mala'ekata-mala'ekata mai ya nyafusu ḏi'i mau ya sahe mangale salamata ra Kristus gena-ge.
60001013	Sababu gena-ge, ngini balasu ninga 'akala re sinyingara 'i ḏu-ḏuanga ḏua di'a ni mete'e Ma Jou'ongu Madutu 'ai demo. Ni ma'istiari ninga 'ahu re ni masinganono pa'i ra Ma Jou'ongu Madutu 'ai barakati ḇato ga'a Unanga ḏuanga i'a 'o pula'a ra ngini wakutu Yesus Kristus dadunu 'o sapolo re masijumu 'ai diri.
60001014	Sa'olo Ma Jou'ongu Madutu 'ai ngowa-ngowa'a, ngini ninga 'ahu balasu mete'e Unanga 'ai mau. Wakutu ngini nana'o nyangu Ma Jou'ongu Madutu, ninga nyafusu ma jira lai repe, mada'a nange-ne ngini ni sieanga ḏua. Awa nyafusu-nyafusu ma jira gena-ge 'i parenta ninga 'ahu moju.
60001015	Siḏibo ḏi'i, ngini ninga de'oso re ḏegoro mo-moini balasu 'i 'ofi-'ofi, ma tero sa'olo Unanga ga'a 'O 'Ofi-'Ofi. Unanga masiretene gena-ge 'O cumutu ngini di'a ni dadi 'Ai ngowa-ngowa'a.
60001016	Toma Boku 'Ofi-'Ofi ma dara 'i silefo so'o ne: “Ngini balasu ni 'ofi-'ofi, sababu Ngoi to 'Ofi-'Ofi.”
60001017	Wakutu ngini ni manyiata ra Ma Jou'ongu Madutu, ngini terongo Unanga ninga Ḇaḇa. Mada'a balasu ni 'elingi Unanga gena-ge 'o pa'ala kaci moi ua! Unanga masiretene 'a sitantukanga hukumu 'oru mete'e ananga manga ga'a matengo re matengo. Sababu gena-ge, ngini balasu ni silamo'o re mojongo Ma Jou'ongu Madutu wakutu ni 'ahu-'ahu toma dungia moju, ma tero sa'olo ngowa'a tagi-tagi ino 'aḏi tegoro toma ngowa'a lelegu manga nagara.
60001018	Ninga 'ahu balasu 'i 'ofi-'ofi sababu ngini ni waro ḏua ma duhu sa'olo Ma Jou'ongu Madutu ro sibebasa ngini toma 'ahu ma faeda 'i cua, ga'a ninga ete re dotumu sisoi'i tala ra ngini. Ma Jou'ongu Madutu 'o tuusu ngini reo guraci re salaka ua. Enanga gena-ge 'i tahana kasingado-ngadolo i'a ua.
60001019	Mada'a Kristus 'a fangu rai ngaunu masiretene. Enanga gena-ge lai hali ma pari cua. Unanga gena-ge 'o dadi ma tero sa'olo 'o doba ma ngowa, kama faja ceka'a i'a mai ua, sa'olo jou-jou di'a ngini.
60001020	Wakutu dungia ne 'i dadi nyangu, Ma Jou'ongu Madutu 'o cumutu Kristus di'a 'O sibebasa ngini. Mada'a Unanga ro sapolo toma 'orasa nena-ne wakutu Kiamata ma Wangere sa'i ri ngadolo.
60001021	Sababu Kristus 'ai ga'a di'a ngini, ngini ni ngaku ra Ma Jou'ongu Madutu ga'a dadunu 'O si'ahu moju Kristus gena-ge toma ngowa'a senge-sengene manga sigolona re 'U simulia Unanga ḏi'i. Sababu gena-ge, ngini ni nganono re ni ngaku ra Ma Jou'ongu Madutu, mangale Unanga ḏuanga i'a 'o sisalamata ngini ḏi'i.
60001022	Dadi nange-ne ngini ninga 'akala re sinyingara 'i dadi 'ofi-'ofi, sababu ngini ni mete'e Ma Jou'ongu Madutu 'ai do-doto'o banari singadolo mode-mode'e ngini ma'u dadalara ninga ioronongoḏu ngo-ngaku rimoi. Kalaha so'o gena, ngoi to pula'a duga re domolo moju, ngini balasu ni ma'u dadalara reo 'akala re sinyingara mode-mode'e,
60001023	sababu ngini dadunu reni sibuoro moju. Ngini reni sanga 'ahu su-sungi taninga ḇaḇa re ngina ua ga'a basono sengene, mada'a ra Unanga ga'a kama sengene ua. Gena-ge 'i dadi sababu ngini ni ngaku Ma Jou'ongu Madutu 'ai demo ga'a 'i 'ahu re 'i tahana kasingado-ngadolo i'a
60001024	Toma Boku 'Ofi-'Ofi 'i silefo so'o ne: “Ngowa'a toma dungia mo-moini ma tero sa'olo rurubu re ngowa'a manga kabasarana mo-moini ma tero sa'olo saya-saya; Rurubu 'i wa'alo, ma saya-saya 'i matai turono.
60001025	Mada'a Ma Jou'ongu Madutu 'ai demo, kama iranga ua kasingado-ngadolo i'a.” Demo gena-ge Habari Roanga ga'a ri singadolo ra ngini.
60002001	Sababu gena-ge, awa ni madaga'a 'ori i'a mo-moini ga'a 'i cira; awa ni sihaga ngowa'a, awa ngini ni dadi ngowa'a munafiki, awa ni kaleḏa ngowa'a re awa ni leleje ngowa'a lelegu manga lomanga, bolo awa ni sije-jengere ngowa'a.
60002002	Mada'a ngini balasu ma tero sa'olo ngowa kiau aro sibuoro tala ga'a nyanyaḏi ḇowisi susu tau-taunu ra ma ngina. So'o gena ḏi'i, ngini balasu nyafusu masala di'a 'isene tau-taunu Ma Jou'ongu Madutu 'ai demo ga'a banari. Na'o ngini ni 'a'a so'o gena, ngini ninga ngo-ngaku ganapu te'e, singadolo enanga gena-ge 'i dadi ti-tiai.
60002003	Awa ngini ni matogumu nyafusu isene Ma Jou'ongu Madutu 'ai demo, sababu ngini masiretene ni basono ḏua Ma Jou'ongu Madutu 'ai la-la.
60002004	Dadi ni sapolo ra Ma Jou Yesus, Unanga gena-ge ma tero sa'olo maḏi ga'a 'i 'ahu ga'a manusia 'aḏi kanau Unanga ma tero sa'olo maḏi mapake ua. Momongolo ua, ra Ma Jou'ongu Madutu 'ai momina, Unanga ma tero sa'olo maḏi ma ijana lai hali ga'a Ma Jou'ongu Madutu 'a sitantukanga pasala ḏua, sa'olo maḏi di'a wala ma bangini.
60002005	Ngini ḏi'i ma tero sa'olo maḏi ga'a 'i 'ahu, ga'a Ma Jou'ongu Madutu 'a pake di'a 'a simomi'i 'ai jama'ata. Re Ma Jou'ongu Madutu masiretene 'o cumutu ngini ni dadi 'Ai 'imam-'imam di'a ni pula'a jou-jou ra Unanga. Re ngini ni pula'a ninga 'akala re sinyingara mete'e Ma Ngagara 'Ofi-'Ofi ma mau sa'olo ninga jou-jou ra Unanga. Ma Jou'ongu Madutu nyengara 'a dawongo jou-jou gena-ge, sababu 'oru ga'a Yesus Kristus 'a si'a'a pasala ḏua di'a ngini.
60002006	Sababu 'i silefo pasala ḏua toma Boku 'Ofi-'Ofi mangale Ma Jou Yesus ma tero sa'olo maḏi di'a wala ma bangini. Ma Jou'ongu Madutu 'o kanau so'o ne: “Ngoi ta siwola i'a ḏua maḏi rimoi gena-ge lai hali ta sijingi'i toma Sion sa'olo maḏi ma re'u i'a di'a wala ma bangini re ngowa-ngowa'a ga'a 'aḏi ngaku Unanga, maḏi gena-ge ananga manga ngo-ngaku 'i parasaja ua.”
60002007	Ma Jou Yesus ma tero sa'olo maḏi ma la-lamo'o ma re'u i'a di'a wala ma bangini ga'a lai hali di'a ngini ga'a reni ngaku ra Unanga. Mada'a mangale ngowa'a ga'a 'aḏi ngaku Yesus ua 'age bu-bula'a toma Boku 'Ofi-'Ofi 'i silefo so'o ne: “Maḏi ga'a wala ma tukanga-tukanga ya upa'a, ma nyonyata maḏi gena-ge ri dadi maḏi ma la-lamo'o ma re'u i'a di'a wala ma bangini,”
60002008	re “Ngowa-ngowa'a gena-ge ḏuanga i'a 'aḏi pele'e toma maḏi gena-ge. Ananga ḏuanga i'a 'aḏi masiruba toma maḏi gena-ge.” Ananga 'aḏi masiruba sababu ananga 'aḏi ngaku ua Ma Jou'ongu Madutu 'ai demo. Enanga 'i dadi so'o gena sababu Ma Jou'ongu Madutu 'a sitantukanga pasala ḏua.
60002009	Mada'a ngini ngowa-ngowa'a ga'a Ma Jou'ongu Madutu renu siwola i'a, re ngini ni dadi ma tero sa'olo 'Ai 'imam-'imam di'a munara ra Unanga sa'olo ninga 'Olana. Re ḏi'i, ngini ni dadi bangsa 'ofi-'ofi, re Unanga masiretene 'ai 'umata. Unanga 'o 'a'a so'o gena-ge, la ngini ni sihabari mangale 'Ai ga'a lai rousu. Unanga gena-ge ga'a 'O 'aro'o sisupu ngini toma hafu-hafu re 'O singosama ngini Tai tarangi ma dara ga'a ma pari cua.
60002010	Ma siḏa ngini ni osama nyo-nyoimi nyangu ra Unanga 'ai 'umata, mada'a toma 'orasa nange-ne ngini reni osama nyo-nyoimi ra Unanga 'ai 'umata. Ma siḏa ngini ni basono nyangu Unanga 'ai 'akala re sinyingara ma la-la, mada'a 'orasa nange-ne ngini reni basono Unanga 'ai 'akala re sinyingara ma la-la.
60002011	Ioronongoḏu ngo-ngaku rimoi ga'a ngoi tunu dadalara! Ngini reni waro mangale ngini ma tero sa'olo ngowa'a tagi-tagi ino re ni tegoro nena re si'a ua toma dungia nena-ne. Sababu gena-ge, Ngoi to golo'o mode-mode'e ra ngini, awa ngini ni madaga'a 'oru ḇato 'i mete'e ninga nyafusu ma jira. Sababu nyafusu gena-ge 'i ma'u lawana reninga nyawa.
60002012	Ngini ninga de'oso re ḏegoro balasu rousu re banari toma ngowa-ngowa'a ga'a 'aḏi nana'o Ma Jou nyangu. Kalaha ananga gena-ge 'aḏi kalaki ngini sa'olo ngowa'a ga'a madaga'a jira, ananga ya oḏi'i masiretene ngini ninga ga'a ma la-la. Dadi ḏuanga i'a enanga ma wangere 'i ngadolo Ma Jou dadunu 'o sapolo moju, ananga gena-ge 'aḏi puji re silamo'o Ma Jou'ongu Madutu.
60002013	Ngini balasu ni ta'aloko toma ngowa'a la-lamo'o mo-moini ga'a manusia ya'u cumutu, sababu ni mete'e Ma Jou 'ai mau. Ngini balasu ni 'isene 'olana, ga'a 'ai ḏe-ḏegoro lai kau'u.
60002014	So'o gena ḏi'i ni ta'aloko ra gubernur ga'a 'olana 'o pula'a watasa di'a singe-ngeta'a hukumu toma ngowa'a ma jira re ni silamo'o ngowa'a manga ga'a la-la.
60002015	Sababu Ma Jou'ongu Madutu 'o mau na'o ngowa-ngowa'a ga'a nana'o Ma Jou'ongu Madutu nyangu 'aḏi oḏi'i ngini ninga ga'a la-la, ananga manga madanga 'i welanga yoḏu'u di'a sikanau ngini.
60002016	Ni 'ahu sa'olo ngowa'a ga'a 'aḏi bebasa toma ḏosa, re kalaha ni dadi ngowa'a bebasa, awa ni madaga'a 'ori i'a ma jira na sigogono. Siḏibo ḏi'i, ngini balasu ninga de'oso re ḏegoro 'i patasa sa'olo ngowa-ngowa'a ga'a ta Ma Jou'ongu Madutu ma tero sa'olo 'Ai budaka-budaka; Unanga gena-ge ga'a 'o sibebasa ngini toma ḏosa.
60002017	Ni silamo'o 'a guna ḇato re ni dadalara ninga ioronongoḏu ngo-ngaku rimoi. Ni silamo'o re mojongo Ma Jou'ongu Madutu, re ni silamo'o 'olana ḏi'i.
60002018	Ioronongoḏu ngo-ngaku rimoi ni dadi budaka, ngini balasu ni ta'aloko re ni silamo'o ninga tuanga. Awa pa'i ni ta'aloko re ni silamo'o tuanga la-la re 'adili ḇato, mada'a ni mete'e re silamo'o ḏi'i tuanga ga'a 'ai demo lai te'e.
60002019	Na'o, kalaha ngini ni 'a'a sala ua, ninga tuanga 'o sisikisa ngini, re ngini ni matahana sangisara gena-ge sababu ni 'elingi Ma Jou'ongu Madutu 'ai 'akala ma mau, ngini ni sisanangi Ma Jou'ongu Madutu 'ai 'akala re sinyingara.
60002020	Ma 'utungu 'oru, na'o ngini sanga sangisara re ni matahana sangisara gena-ge sababu ni madaga'a sala?! Tantu ḏua, ma 'utungu 'i cua. Mada'a na'o ngini sanga sangisara re ni matahana sababu ni madaga'a 'ori i'a la-la, ngini ni sisanangi Ma Jou'ongu Madutu 'ai 'akala re sinyingara.
60002021	Ma Jou'ongu Madutu 'o 'aro'o ngini di'a ni matahana sangisara gena-ge. So'o gena 'a Kristus ḏi'i 'o sanga sangisara di'a ngini. Duhu so'o gena-ge, Unanga 'o sijumu ngo'omo, la ngini ni 'a'a ma tero sa'olo Unanga:
60002022	Unanga kama 'a'a ḏosa ua re matengo i'a mai ua 'aḏi 'isene Unanga 'o kanau 'Ai demo ma sa-sakala.
60002023	Wakutu ngowa'a 'U je-jengere Unanga, Unanga 'A balasa ua. Wakutu ngowa'a 'U sisikisa Unanga, Unanga 'o sinati-nati ua di'a sisikisa ananga. Unanga pa'i 'a sidoa'a 'Ai 'ahu ra Ma Jou'ongu Madutu ga'a 'O dadi Juruhakimi 'adili.
60002024	'A Kristus masiretene 'a doiti nanga ḏosa wakutu ngowa'a 'U sisalib Unanga, la Ma Jou'ongu Madutu 'o sibebasa ngene tananga ḏosa. Re ḏi'i, la ngene nyengara wo 'ahu mete'e Ma Jou'ongu Madutu 'ai 'akala ma mau. Re Ma Jou'ongu Madutu 'o si-la ngini sababu 'a Kristus 'ai nyaboto toma salib.
60002025	Ma siḏa ninga 'ahu ma tero sa'olo doba 'i iranga. Mada'a nange-ne ngini sanga siḏibo di'a mete'e Unanga gena-ge ninga Sowohi ga'a 'O sioḏi'i ninga nyawa.
60003001	So'o gena ḏi'i ngini were'a-were'a: Ngini balasu ni ta'aloko taninga nau'u. Dadi na'o ninga nau'u 'aḏi ngaku nyangu Ma Jou'ongu Madutu 'ai demo, kalaha ngini ni sihabari ua ra ananga, ananga nyengara 'aḏi ngaku Habari Roanga mangale Kristus,
60003002	sababu ananga ya oḏi'i ngini ninga de'oso re ḏegoro 'ofi-'ofi, re ngini ni sita'aloko ananga.
60003003	Awa pa'i ni sijumu ninga jamani reni tuhu ninga utu ma rousu bolo ni pake guraci bolo pakeanga ma ijana hali-hali. Gena-ge ngowa'a ya oḏi'i pa'i toma ḏuḏunu.
60003004	Mada'a ngini balasu ni sijumu ninga jamani mode-mode'e taninga nau'u reni sidodai ninga 'akala re sinyingara mereoso re kama 'oro mangale ua ga'a 'i baolo taninga 'akala re sinyingara ma dara. Jamani gena-ge kasingado-ngadolo i'a, re lai hali madutu ra Ma Jou'ongu Madutu 'ai momina.
60003005	De'oso re ḏegoro so'o gena-ge we-were'a ma siḏa moju ya si'a'a ḏua. We-were'a gena-ge manga 'ahu 'ofi-'ofi re raḏi ngaku mangale Ma Jou'ongu Madutu ḏuanga i'a 'o 'a'a 'oru, ga'a Ro sijaji ḏua. Ananga ḏi'i 'aḏi ta'aloko tamanga nau'u re sababu gena-ge ya sirousu manga diri.
60003006	Ngo Sara, Abraham 'ai were'a, mo 'a'a so'o gena ḏi'i. Munanga mo ta'aloko ra Abraham re mo 'aro'o unanga, 'ami tuanga. Na'o ngini ni mete'e ngo Sara 'ami de'oso re ḏegoro kama mojongo ua, ngini ma tero sa'olo ngo Sara 'ami ngowa-ngowa'a.
60003007	So'o gena ḏi'i ngini nau'u-nau'u: Ngini balasu ni 'ahu marimoi taninga were'a mete'e wo-waro so'o ne: Ananga manga de-de'e ma tero ua ra ngini ninga de-de'e re ḏi'i Ma Jou'ongu Madutu 'o pula'a 'ahu kasingado-ngadolo i'a ra ananga ma tero ngini. Sababu gena-ge, nau'u-nau'u ngini balasu ni silamo'o ninga were'a. Ngini balasu ni si'a'a so'o gena, la wakutu ngini ni manyiata ra Ma Jou'ongu Madutu ninga nyiata 'i sanga dola'aku ua.
60003008	Ma ḏo-ḏogumu tala, ngini balasu ni 'ahu ma'u 'aro'o la matengo re matengo reninga rorasa. Re balasu ni ma'u dadalara matengo re matengo, ma tero sa'olo ngowa'a gia nongoḏu 'aḏi ma'u dadalara, re ninga 'akala re sinyingara la-la re ni maholo ninga diri.
60003009	Na'o ngowa'a 'aḏi 'a'a cira ngini, awa ngini balasa 'a'a cira ananga, re na'o ngowa'a 'aḏi do-doana ngini, awa ngini balasa do-doana ananga. Siḏibo ḏi'i, ngini balasu ni golo'o Ma Jou'ongu Madutu 'o sibarakati ananga. Sababu Ma Jou'ongu Madutu 'aro'o ngini, la ngini ni sibarakati ngowa'a lelegu, la ngini ḏi'i ni sanga barakati ra Unanga gena-ge.
60003010	Sababu toma Boku 'Ofi-'Ofi 'i silefo so'o ne: “Na'o ngowa'a 'aḏi mau manga 'ahu lai rousu re sanangi, ngowa'a gena-ge balasu ya jaga manga 'uḏu, la 'aḏi kanau awa demo ma jira re 'aḏi matogumu sihaga ngowa'a.
60003011	Ngowa'a gena-ge balasu 'aḏi matogumu 'a'a ḏosa re balasu 'aḏi 'a'a 'ori i'a ma la-la. Re ananga balasu 'aḏi disa mode-mode'e mangale 'ahu ma'u 'aro'o la matengo re matengo.
60003012	Ma Jou'ongu Madutu 'o tailako ngowa'a ga'a mete'e Unanga 'ai mau re 'a dawongo ananga manga nyiata. Mada'a 'O lawana ngowa'a ga'a 'aḏi 'a'a 'ori i'a ma jira.”
60003013	Na'o ngini ni 'a'a 'ori i'a ma la-la tau-taunu, matengo i'a mai ua 'o 'a'a 'ori i'a ma jira ra ngini.
60003014	Mada'a na'o ngini ni sanga sangisara sababu ni 'a'a 'ori i'a ma la-la, Ma Jou'ongu Madutu 'o sibarakati ngini. Ngini ni mojongo awa 'a guna ḇato re ni dodato awa 'oru ḇato.
60003015	Mada'a taninga 'akala re sinyingara ma dara, ngini balasu ni ngaku re ni silamo'o Kristus, sa'olo ninga Jou. Na'o ngowa'a 'aḏi sano mangale ninga ngo-nganono, ngini balasu ni ḏu-ḏuanga ḏua na sitarangi ra ananga mangale ngo-nganono taninga 'akala re sinyingara ma dara. Mada'a ngini ni 'a'a mete'e 'akala re sinyingara mereoso re ni silamo'o ananga.
60003016	Sababu gena-ge, ngini ninga 'akala re sinyingara ma kanau 'i 'ofi-'ofi kama basono mara'a ua. Dadi na'o ngini ninga de'oso re ḏegoro lai rousu sababu ni marimoi ra Kristus mada'a ngowa'a nu'u fitana, ḏuanga i'a ananga gena-ge 'aḏi mara'a masiretene, sababu manga fitana 'i banari ua.
60003017	Jobilaha, na'o Ma Jou'ongu Madutu 'ai 'akala ma mau, ngene wo basono sangisara sababu wo madiga'a 'ori i'a ma la-la reo basono sangisara sababu wo madaga'a 'ori i'a ma jira.
60003018	Sababu kalaha Kristus kai ḏosa ua, Unanga ro basono sangisara. Unanga ro basono sengene soi moi di'a 'a doiti manusia nanga ḏosa. Unanga 'a si'a'a so'o gena, la ngene manusia nyengara wo marimoi ra Ma Jou'ongu Madutu. Manusia wo sisengene Unanga pa'i 'ai lese ḇato, mada'a sababu Ma Ngagara 'Ofi-'Ofi ma kuasa, Ma Jou'ongu Madutu dadunu 'o si'ahu Unanga moju.
60003019	Ma Jou Yesus 'o pake Ma Ngagara 'Ofi-'Ofi gena-ge di'a tagi re singadolo 'Ai Habari toma roh-roh ga'a singosama toma bui re 'i totoma enanga ma 'orasa di'a sanga hukumu.
60003020	Roh-roh gena-ge toma ngowa-ngowa'a ga'a 'aḏi 'ahu-'ahu toma 'orasa Nuh. Ananga gena-ge 'aḏi mete'e ua Habari ra Ma Jou'ongu Madutu ino ga'a Nuh ya'u singadolo. Ma Jou'ongu Madutu 'o totoma rai 'akala ḇanyo, la ananga 'aḏi maḏibo toma ngo'omo boloto wakutu 'a Nuh 'o 'a'a kapala. Mada'a ngowa'a 'aḏi repe ua ga'a 'aḏi palene ra Nuh 'ai kapala, pa'i nga tu'angere ḇato. Re wakutu Ma Jou'ongu Madutu 'o sibere ḇanyo siromanga dungia sitabi donga, pa'i ananga ḇato 'aḏi sanga salamata. Dadi ananga 'aḏi sanga salamata sababu ma ḇanyo ga'a 'i romanga dungia sitabi donga gena-ge.
60003021	Dadi sibere ḇanyo sa'olo didina'o rimoi mangale ananga sanga salamata ra Ma Jou'ongu Madutu 'ai hukumu. So'o gena-ge ḏi'i, nange-ne baptis sa'olo nana'o rimoi mangale ngini ni sanga salamata Tai hukumu. Baptis gena-ge ma maksudu di'a si'ofi ua ninga lese, mada'a mangale ngini reni golo'o ra Ma Jou'ongu Madutu di'a si'ofi ninga 'akala re sinyingara ma kanau. Ḏua sababu Ma Jou'ongu Madutu dadunu 'o si'ahu moju Yesus Kristus, ngini nga'unu ni ngaku ninga 'akala re sinyingara ma dara ri 'ofi re reni sanga salamata.
60003022	Yesus Kristus gena-ge ro pere ḏua toma soroga re 'O tegoro ra Ma Jou'ongu Madutu 'Ai giama ma kuwiḏa i'a. Mala'ekata-mala'ekata 'aḏi ta'aloko ra Unanga re ḏi'i 'ori i'a mo-moini ga'a rema kuasa, mo-moini 'i ta'aloko ra Unanga.
60004001	Dadi sababu Kristus 'ai lese basono sangisara, ngini ḏi'i balasu ni ḏu-ḏuanga ḏua di'a basono sangisara. Ḏua ngini ni jaga ninga ngo-ngaku. Sababu 'a guna ḇato ga'a tamanga lese basono sangisara gena-ge, ananga 'aḏi 'a'a ḏosa riwara.
60004002	Sababu gena-ge, ngini ni 'ahu-'ahu moju toma dungia, balasu ni mete'e Ma Jou'ongu Madutu 'ai 'akala ma mau re awa ni mete'e manusia manga nyafusu.
60004003	Ma siḏa ma di'ara ḏua, ngini ninga 'ahu ma duhu sa'olo ngowa-ngowa'a ga'a 'aḏi ngaku ua Ma Jou'ongu Madutu. Ngini ninga 'ahu mete'e dungia ma nyafusu: Ngini ni ka'e ni ma'eto-'etolo, re ni 'a'a laya kama 'atoranga ua, mete'e su-sudala, re silamo'o jou'ongu ma somoara.
60004004	Sababu gena-ge 'orasa nange-ne, ananga ga'a 'aḏi nana'o Ma Jou'ongu Madutu ua, ananga gena-ge 'aḏi kage re 'aḏi fitana ngini, sababu ananga 'aḏi oḏi'i ngini ninga 'ahu mete'e riwara manusia mo-moini manga nyafusu ma jira, ma tero sa'olo ananga ua.
60004005	Mada'a ḏuanga i'a ananga masiretene ya sitarangi mangale manga de'oso re ḏegoro ra Ma Jou'ongu Madutu ga'a ḏuanga i'a 'O sijuruhakimi ngowa'a 'ahu-'ahu re ngowa'a senge-sengene mo-moini.
60004006	Ma sababu gena-ge, Kristus 'a singadolo Habari Roanga toma ngowa'a ga'a 'aḏi dadi ngowa'a ngaku Yesus, mada'a nange-ne ananga gena-ge raḏi sengene. Gena-ge 'i dadi sababu Ma Jou'ongu Madutu ro sijuruhakimi ngowa'a gena-ge mete'e manga 'ahu, ma tero sa'olo 'O sijuruhakimi ngowa'a mo-moini, dadi ananga mo-moini gena-ge raḏi sengene. Mada'a ananga manga roh 'i tegoro toma soroga mete'e Ma Jou'ongu Madutu 'ai 'akala ma mau.
60004007	'Orasa dungia ma ḏo-ḏogumu sa'i ri ngadolo. Sababu gena-ge, ni siogoro tala ninga 'akala re sinyingara re ni ma'istiari, la ngini nga'unu manyiata ra Unanga reninga 'akala bo-boloto.
60004008	Ma la-lamo'o ma re'u i'a ḏi'i, ngini balasu ni ma'u dadalara mode-mode'e. Sababu na'o ngini ni dadalara so'o gena-ge, matengo re matengo manga ḏosa ngini na gogono ua taninga 'akala re sinyingara.
60004009	Ngini matengo re matengo balasu ni dawongo ngowa'a ga'a masiḏingoto taninga wala, kama kuḏubungu ua.
60004010	Ngini matengo re matengo reni dawongo cocatu ma tero ua ga'a Ma Jou'ongu Madutu 'o pula'a mete'e 'Ai mura re dadalara. Sababu gena-ge, ngini balasu ni pake la-la cocatu gena-ge di'a ni ma'u riono matengo re matengo. Ngini balasu ni munara cufala ga'a Unanga ro siwatasa ra ngini.
60004011	Na'o matengo i'a 'o singadolo Habari ra Ma Jou'ongu Madutu ino, unanga balasu 'o kanau sa'olo ngowa'a ga'a Unanga 'o 'utusu di'a singadolo pa'i Habari gena-ge ḇato. Na'o matengo i'a 'o riono ngowa'a, 'o riono rai de-de'e ga'a Ma Jou'ongu Madutu ro pula'a ra unanga. Ngini ni 'a'a so'o gena-ge, la ngowa-ngowa'a ga'a oḏi'i ninga ga'a lai rousu, ḏuanga i'a 'aḏi puji re silamo'o Ma Jou'ongu Madutu sababu Yesus Kristus 'ai munara taninga 'akala re sinyingara ma dara. Ma Jou'ongu Madutu Unanga masiretene ga'a 'O parenta re 'O dawongo puji re silamo'o kasingado-ngadolo i'a. 'Amin.
60004012	Ioronongoḏu ngo-ngaku rimoi ga'a ngoi tunu dadalara, awa ni heranga na'o ni sanga sangisara lai siḏi. Sangisara gena-ge 'i sipake di'a disa waro ninga ngo-ngaku 'i mode-mode'e, bolo ua. Ngini ni ta'ajiri awa ngowa-ngowa'a ngaku Yesus 'aḏi basono kama sangisara ua.
60004013	Siḏibo ḏi'i, jobilaha ngini ni dawongo reninga roanga, sababu ngini sanga sangisara ḏi'i ma tero Yesus sanga sangisara. Kalaha so'o gena nange-ne, ḏuanga i'a toma 'orasa ngowa-ngowa'a ya oḏi'i simulia Unanga, ngini lebe maroanga.
60004014	Na'o ngowa'a 'aḏi je-jengere ngini sababu ni mete'e Kristus, ngini ni bara'utungu. Enanga gena-ge 'i dadi nana'o rimoi mangale Ma Jou'ongu Madutu 'ai Ngagara 'Ofi-'Ofi ga'a mulia, enanga 'age 'i tegoro ra ngini.
60004015	Mada'a na'o ngini ni sangisara, awa sababu ni sisengene ngowa'a, ni tori'i bolo ni madaga'a 'ori i'a ma jira bolo ni capuru ngowa'a lelegu manga hali.
60004016	Mada'a ni mara'a awa na'o ngini ni sangisara sababu ngini ngowa'a Kristen. Siḏibo ḏi'i, ngini ni sibere ie murasa ma la ra Ma Jou'ongu Madutu sababu ngini reni dadi mode-mode'e ngowa'a ngaku Yesus.
60004017	Ḏuanga i'a enanga ma 'orasa 'i ngadolo di'a Ma Jou'ongu Madutu 'o sijuruhakimi ngowa'a mo-moini, siḏa-siḏa sijuruhakimi Ma Jou'ongu Madutu 'ai ngowa-ngowa'a. Mada'a na'o Ma Jou'ongu Madutu 'o sijuruhakimi ngini siḏa, tantu ḏua ngowa'a ga'a 'aḏi ngaku ua Habari Roanga da'u ra Ma Jou'ongu Madutu tala, ananga gena-ge ḏuanga i'a sanga sangisara lebe tubuso.
60004018	Toma Boku 'Ofi-'Ofi ma dara 'i silefo so'o ne: “Na'o ngowa-ngowa'a ga'a 'aḏi mete'e Ma Jou'ongu Madutu 'ai 'akala ma mau mai 'aḏi sanga sangisara ḏi'i, kara 'aḏi sanga salamata toma soroga. 'Oru 'i dadi reo ngowa'a baraḏosa ga'a 'aḏi mete'e ua Ma Jou'ongu Madutu 'ai 'akala ma mau?!”
60004019	Sababu gena-ge, na'o ngini ni sanga sangisara, sababu enanga gena-ge 'i mete'e Ma Jou'ongu Madutu 'ai 'akala ma mau, ngini balasu na sidoa'a ninga 'ahu ra Ma Jou'ongu Madutu ga'a sidadi ngini, Unanga gena-ge kama soloto ua 'Ai jaji. Re awa ngini ni matogumu ni 'a'a 'ori i'a ma la-la.
60005001	Ngoi to ajele ma ngale ra ngini, jama'ata ma bi-biri'i sababu ngoi ḏi'i jama'ata ma bi-biri'i ma tero sa'olo ngini, re ḏi'i ngoi to oḏi'i masiretene 'a Kristus 'ai sangisara. Ḏuanga i'a, wakutu ma 'orasa enanga 'i ngadolo Ma Jou'ongu Madutu 'o sijumu Kristus 'ai mulia ra ngene mo-moini, ngoi ḏi'i ta dawongo Unanga 'ai mulia ma balangu.
60005002	Ngoi to golo'o mode-mode'e ra ngini, ni jaga la-la jama'ata ga'a Ma Jou'ongu Madutu 'o siwatasa ra ngini, ma tero sa'olo sowohi 'aḏi jaga la-la manga doba-doba. Munara gena-ge awa ni 'a'a rema pakisa, mada'a reninga 'akala re sinyingara sa-sanangi. Sababu Ma Jou'ongu Madutu 'o mau ngini ni 'a'a so'o gena. Awa ngini ni 'a'a sababu 'age rema karana. Siḏibo ḏi'i, sababu ngini nyafusu masala ni riono ananga.
60005003	So'o gena ḏi'i, awa ngini ni parenta ma tero sa'olo 'olana 'o parenta toma ngowa-ngowa'a, ga'a Ma Jou'ongu Madutu 'o siwatasa ra ngini. Siḏibo ḏi'i ngini balasu ninga 'ahu ma duhu la-la sa'olo nana'o rimoi di'a ananga ya cuḏuḏu'u.
60005004	Wakutu ḏuanga i'a Sowohi ma Sae'e Unanga 'o sapolo, Unanga 'o pula'a lastari ra ngini. Lastari gena-ge 'i jama-jamanga kama iranga ua, nange-ne re si'a.
60005005	So'o gena ḏi'i, ngini ngowa'a tubaie-tubaie ngini balasu ni ta'aloko ngowa'a ga'a raḏi 'umuru i'a. Ioronongoḏu ngo-ngaku rimoi mo-moini, ngini balasu ma'u riono i'a re ino, reninga 'akala re sinyingara maholo tala. Sababu toma Boku 'Ofi-'Ofi 'i silefo so'o ne: “Ma Jou'ongu Madutu 'o lawana ngowa'a ga'a 'o matoro, mada'a unanga ga'a 'o siholo 'ai 'akala re sinyingara, Ma Jou'ongu Madutu 'u pula'a 'Ai mura re dadalara.”
60005006	Sababu gena-ge, ngini balasu ni masiholo ninga diri ra Ma Jou'ongu Madutu, Unanga ga'a 'Ai kuasa ma pari cua. Sababu wakutu Ma Jou'ongu Madutu 'o sitantukanga enanga ma 'orasa 'i tero-tero, Unanga ḏuanga i'a 'o sihie ninga diri.
60005007	Sidoa'a ninga dodato mo-moini ra Ma Jou'ongu Madutu, Unanga gena-ge 'a sitotomo ninga 'ahu ma paralu sababu Unanga 'o kadiarata ngini.
60005008	Ni ma'istiari re ni ḏu-ḏuanga ḏua tau-taunu di'a ni talaḏi 'oru ḇato ga'a ḏuanga i'a 'i dadi. Sababu 'Iblisi ga'a ninga lawana 'i koloḏi i'a re ino, di'a 'i sijira ninga ngo-ngaku 'i ma tero sa'olo singa 'i maboa-boa'a disa ma ngo-ngoromo.
60005009	Ngini balasu ni lawana 'Iblisi reninga ngo-ngaku lai te'e ra Kristus. Sababu ngini na waro mangale ninga ioronongoḏu ngo-ngaku rimoi toma dungia sitabi donga 'aḏi sanga sangisara ḏi'i, ma tero sa'olo 'oru ga'a ngini na sanga.
60005010	Ti'ara ua, ngini ni basono ma sangisara. Togumu i'a Ma Jou'ongu Madutu 'o sitiai ngini moju: Unanga gena-ge masiretene 'O site'e ninga ngo-ngaku, la ninga ngo-ngaku kama elala ua, mada'a ni nga'unu tahana toma 'oru ḇato. Unanga 'o 'a'a so'o gena-ge, sababu Unanga romanga mura re dadalara re Ro 'aro'o ngini di'a ni sanga balangu Tai kabasarana kama ḏo-ḏogumu ua, sababu ni marimoi ra Kristus.
60005011	Puji re silamo'o Ma Jou'ongu Madutu, sababu Unanga gena-ge, 'o parenta kasingado-ngadolo i'a. 'Amin.
60005012	Wakutu ngoi to lefo surata nena-ne 'i kiḏanga ua, 'a Silwanus 'o riono ngoi. Re ngoi to waro unanga sa'olo ioronongoḏu ngo-ngaku rimoi ga'a 'o munara cufala ra Yesus. Tari surata gena-ge ma dara, to babata ngini re to siajele mode-mode'e mangale ma duhu sa'olo Ma Jou'ongu Madutu 'o sijumu 'ai mura re dadalara ra ngene. Kalaha ngini reni sanga sangisara, awa ni matogumu ni macako'o namo-namoto Tai mura re dadalara gena-ge.
60005013	Jama'ata Babel ga'a osama nyo-nyoimi ra Ma Jou'ongu Madutu 'ai 'umata ḏi'i, ananga gena-ge 'aḏi siḏingoto tabea ra ngini. Re 'a Markus ga'a ngoi tu dadalara ma tero sa'olo 'ari ngowa'a, unanga ḏi'i 'o siḏingoto tabea ra ngini.
60005014	Ni ma'u tabea i'a re ino matengo re matengo reninga dadalara sa'olo ngowa'a ngaku Yesus. Ngoi to golo'o ra Ma Jou'ongu Madutu mangale Unanga 'o pula'a dame ra ngini mo-moini sababu ngini ni marimoi ra Kristus.
61001001	Ngoi, Simon Petrus, Yesus Kristus 'ai so-soma'a re ngoi ta Unanga ma tero sa'olo 'Ai budaka. Ngoi to lefo surata nena-ne ra ngini ga'a ninga ngo-ngaku ra Yesus Kristus ma tero sa'olo ngomi minga ngo-ngaku. Yesus Kristus, Unanga Ma Jou'ongu Madutu re ḏi'i nanga Salamata ma Cimi. Unanga gena-ge 'O si'a'a ngene mo-moini wo ngaku Unanga re gena-ge 'i dadi sababu Unanga 'o 'adili.
61001002	Ngoi to golo'o ra Ma Jou'ongu Madutu, la 'O pula'a 'Ai mura re dadalara re 'Ai dame pai-pai'i ra ngini sababu ngini reni nana'o Ma Jou'ongu Madutu re nana'o Yesus, nanga Jou.
61001003	Ma Jou'ongu Madutu 'a siḏagi 'Ai kuasa 'O pula'a 'oru ḇato ga'a ngene paralu, la nanga 'ahu nyengara 'i cuḏuḏu'u Ma Jou Yesus. Nange-ne ngene nyengara wa si'a'a sababu ngene rewo nana'o Ma Jou'ongu Madutu. Re sababu 'Ai 'akala re sinyingara la-la masala re 'Ai kabasarana, Unanga gena-ge na 'aro'o ngene, la ngene dadi 'Ai ngowa-ngowa'a,
61001004	re 'O pula'a ḏua barakati-barakati lai lamo'o masala ra ngene ga'a ma ijana lai hali ma pari cua ga'a 'O sijaji pasala ḏua. Unanga 'a si'a'a so'o gena-ge, la ngene nga'unu wo mete'e riwara dungia ma nyafusu, ga'a sijira ngowa'a, mada'a nyengara wo cuḏuḏu'u Ma Jou'ongu Madutu 'ai de'oso re ḏegoro.
61001005	Sababu mo-moini gena-ge ga'a Ma Jou'ongu Madutu 'a si'a'a ḏua di'a ngene, ngini balasu makutale mode-mode'e, taninga ngo-ngaku ni sidogo de'oso re ḏegoro la-la toma ngowa'a lelegu. Re ni sidogo taninga de'oso re ḏegoro gena-ge, 'akala soro'unu.
61001006	Re taninga 'akala soro'unu ni sidogo matahana diri, la ngini nyengara ni maki-kiḏanga toma dungia ma nyafusu re ni macako'o namo-namoto taninga ngo-ngaku. Re ni sidogo taninga de'oso re ḏegoro gena-ge, ni 'ahu ga'a 'i loasa re banari.
61001007	Re taninga de'oso re ḏegoro gena-ge ni sidogo dadalara taninga ioronongoḏu ngo-ngaku rimoi. Ḏua ni sidogo taninga de'oso re ḏegoro, ni dadalara 'a guna ḇato.
61001008	Na'o ngini ninga tabeata ma tero so'o gena-ge 'i sidogo de-de'e tau-taunu taninga de'oso re ḏegoro; gena-ge ma tero sa'olo sowo'o re barakati. Enanga gena-ge nana'o rimoi mangale ngini ni nana'o mode-mode'e Yesus Kristus, nanga Jou.
61001009	Mada'a ngowa'a matengo ngaku Yesus kama de'oso re ḏegoro so'o gena-ge ua, unanga gena-ge ma tero sa'olo ngowa'a hafu ga'a 'ai momina tarangi riwara, sababu ra sidaioranga Ma Jou'ongu Madutu ro singi-ngiranga 'ai ḏosa-ḏosa ma siḏa.
61001010	Sababu gena-ge 'ari ioronongoḏu ngo-ngaku rimoi, ngini balasu ni makutale lebe siḏi i'a, la ninga de'oso re ḏegoro la-la gena-ge 'i dadi lebe te'e taninga 'ahu. Na'o so'o gena-ge 'i dadi didina'o rimoi ga'a sijumu mode-mode'e Ma Jou'ongu Madutu nu'u 'aro'o re Nu'u cumutu di'a ngini ni mete'e re ni dadi 'Ai ngowa-ngowa'a. Na'o ngini na si'a'a so'o gena, ninga ngo-ngaku kama elala ua.
61001011	Ḏua Ma Jou'ongu Madutu ḏuanga i'a 'o dawongo ngini rai hormati wakutu ni osama ra Ma Jou Yesus Kristus 'ai Pareta kasingado-ngadolo i'a, Unanga ga'a nanga Salamata ma Cimi.
61001012	Sababu gena-ge, kalaha ngini rena waro do-doto'o banari ga'a 'i osama mode-mode'e ḏua taninga 'akala re sinyingara ma dara; ngoi tunu si'elingi tau-taunu mangale do-doto'o gena-ge.
61001013	Sababu ngoi ta basono tala paralu madutu 'ori i'a ga'a ta siajele ḏua ra ngini, ngoi ta si'elingi tau-taunu singadolo ngoi to sengene.
61001014	Sababu ngoi reta waro Yesus Kristus nanga Jou 'o sitarangi ḏua ra ngoi, mangale ti'ara riwara ngoi ta sisoi'i tala dungia nena-ne.
61001015	Sidogo ḏi'i, ngoi ḏuanga i'a ta si'a'a tau-taunu rari galasau'u ma duduala mo-moini singadolo ta sisoi'i tala dungia nena-ne, kara toma togumu. Dadi kalaha ngoi reto cua, ngini ni sidaioranga ua 'ori i'a gena-ge.
61001016	Ngomi remi doto'o ra ngini mangale ngene nanga Jou Yesus Kristus, ḏuanga i'a dadunu 'o sapolo rai kabasarana. 'Oru ga'a ngomi remi doto'o, gena-ge ngomi madaga'a masiretene ua, mada'a ngomi minga la'o masiretene ma oḏi'i mangale Ma Jou Yesus Kristus 'ai kabasarana ma pari cua.
61001017	Toma 'orasa rimoi, ngomi mi mame-mete'e Yesus toma kie re ngomi mi oḏi'i re mi 'isene Ma Jou'ongu Madutu, Unanga 'ai Ḇaḇa 'o silamo'o re 'O simulia Unanga. Ra Ma Jou'ongu Madutu toma soroga ma mulia, ngomi mi 'isene ma betongo so'o ne: “Unanga nena-ne 'Ari Ngowa'a Nau'u ga'a ta dadalara, Ngoi 'ari 'akala re sinyingara ma sanangi Ta sipa'ala ra Unanga!”
61001018	Ngomi masiretene ma 'isene Ma Jou'ongu Madutu 'ai iḏingi da'u toma soroga tala, wakutu ngomi mame-mete'e Unanga toma kie 'ofi-'ofi.
61001019	Sababu gena-ge, ngomi lebe ngaku mode-mode'e mangale Ma Jou'ongu Madutu 'ai habari ga'a nabi-nabi ma siḏa ya silefo pasala ḏua toma Boku 'Ofi-'Ofi. Habari gena-ge sa'olo lapuru malejanga toma hafu-hafu. Sababu gena-ge, ngini ni 'elingi tau-taunu taninga 'akala re sinyingara ma dara singadolo ma wangere ga'a Yesus Kristus dadunu 'o sapolo moju. Gena-ge ma tero sa'olo wangere ma la'o pilata re mumuḏungu toma wangere ma la'o ma tarangi ya 'erese.
61001020	Mada'a ma la-lamo'o ma re'u i'a, ngini balasu na 'elingi tau-taunu 'ori i'a nena-ne: Matengo i'a mai ua mete'e ananga manga wo-waro nga'unu ya sitarangi nabi 'ai habari ma ngale ga'a 'i silefo toma Boku 'Ofi-'Ofi.
61001021	Soi moi i'a mai nyangu, nabi-nabi raḏi siajele Ma Jou'ongu Madutu 'ai habari 'i mete'e manusia manga mau, mada'a mete'e Ma Ngagara 'Ofi-'Ofi ya'u ḏegoro ra ananga gena-ge nabi-nabi di'a ya siajele habari ra Ma Jou'ongu Madutu.
61002001	Mada'a 'ua re 'au wali moju, nabi-nabi sa-sakala ri waiti toma ngowa-ngowa'a Israel manga sigolona. So'o gena ḏi'i, guru-guru sa-sakala ḏuanga i'a 'aḏi waiti masigogoro taninga sigolona. Ananga 'aḏi singosama manga do-doto'o ma banari ua, singadolo ngowa'a 'aḏi ngaku 'a Kristus riwara. Guru-guru sa-sakala gena-ge raḏi mangaku riwara Ma Jou, ga'a 'Ai kuasa ma pari cua re 'O tuusu ananga. Manga ga'a so'o gena, dadi ananga manga diri masiretene lai caiti sigasa toma sengene kasingado-ngadolo i'a.
61002002	Mada'a ngowa'a ngaku Yesus manga repe 'aḏi cuḏuḏu'u guru-guru sa-sakala manga de'oso re ḏegoro ma jira singadolo ngowa'a lelegu ḏuanga i'a 'aḏi je-jengere do-doto'o banari ga'a sigasa ngowa'a ra Ma Jou'ongu Madutu.
61002003	Guru-guru sa-sakala gena-ge 'aḏi nyafusu pipisi lai repe. Dadi ananga 'aḏi disa 'utungu madiga'a carita masiretene ra ngini. Ma di'ara ḏua Ma Jou'ongu Madutu ro sidodahe hukumu di'a ananga re ma 'orasa ri co-cori ḏua, wakutu Unanga ya'u singeta'a sengene kasingado-ngadolo i'a ra ananga.
61002004	'Ua re 'au wali moju Ma Jou'ongu Madutu 'o singi-ngiranga ua 'Ai hukumu di'a mala'ekata-mala'ekata, wakutu ananga 'aḏi 'a'a ḏosa. Mada'a ya'u siupa'a ananga toma naraka ma dara re ya'u sigae ananga toma aḏu'u ga'a lai hafu. Toma ngi'i gena-ge ananga 'aḏi totoma singadolo ma wangere 'i ngadolo, wakutu Ma Jou'ongu Madutu 'o sijuruhakimi ngowa-ngowa'a.
61002005	So'o gena ḏi'i, 'ua re 'au wali moju Ma Jou'ongu Madutu 'o singi-ngiranga ua 'Ai hukumu di'a dungia. Mada'a 'O singi-ngiranga dungia re ngowa-ngowa'a ga'a oḏu'u mete'e Unanga. 'A Nuh ga'a 'o singadolo mangale 'ahu loasa re banari, unanga re ngowa-ngowa'a lelegu nga tumudingi, pa'i ananga gena-ge 'aḏi sanga salamata.
61002006	Ma tero ḏi'i sa'olo limau Sodom re Gomora. Ma Jou'ongu Madutu 'a singi-ngiranga reo u'u, la 'i dadi didina'o toma ngowa'a ma jira mo-moini, mangale na'o ananga 'aḏi oḏu'u mete'e Unanga, ananga Unanga ya'u sihukumu.
61002007	Mada'a Ma Jou'ongu Madutu 'o sisalamata 'a Lot, sababu unanga ngowa'a loasa re banari. Lot 'ai 'akala re sinyingara 'i si-siḏi sababu 'o oḏi'i ananga manga ga'a 'i cira, ananga gena-ge ga'a 'aḏi oḏu'u mete'e Ma Jou'ongu Madutu.
61002008	Re sababu unanga gena-ge ngowa'a loasa re banari, unanga 'ai 'akala re sinyingara 'i kangela wakutu unanga 'o 'ahu toma ngowa'a gena-ge manga sigolona. Sababu lobi'i re wangere unanga gena-ge 'o oḏi'i re 'o 'isene mangale ananga manga ga'a 'i cira tau-taunu.
61002009	Dadi sababu Ma Jou'ongu Madutu 'o 'a'a mo-moini so'o gena-ge, Unanga 'a sijumu mangale Unanga nyengara 'o sisalamata ngowa'a loasa re banari wakutu ananga 'aḏi sanga sikisa. Re ḏi'i Unanga nyengara 'o sihukumu tau-taunu ngowa'a ma jira singadolo ma wangere 'i ngadolo wakutu Unanga 'o sijuruhakimi ngowa'a mo-moini.
61002010	Unanga 'ai hukumu ḏuanga i'a 'i lebe ḏubuso di'a ananga ga'a 'aḏi mete'e manga 'akala re sinyingara ma jira: 'aḏi su-sudala re 'aḏi je-jengere Ma Jou'ongu Madutu 'ai kuasa. Ngowa'a gena-ge, guru-guru sa-sakala, 'aḏi mojongo ua re 'aḏi momole singadolo ananga kamanga mojongo ua di'a 'aḏi je-jengere 'ori i'a rema kuasa ga'a manusia wa oḏi'i yoḏu'u.
61002011	Mala'ekata-mala'ekata ra Ma Jou'ongu Madutu 'ai biono, remanga kuasa lebe lamo'o i'a reo guru-guru sa-sakala, ananga mai ya'u je-jengere ua 'ori i'a rema kuasa ga'a manusia wa oḏi'i yoḏu'u.
61002012	Wa sipari ua guru-guru sa-sakala gena-ge. Ananga 'aḏi je-jengere 'oru ga'a ananga ya waro ua. Sababu gena-ge, ananga 'aḏi ma tero sa'olo haiwani nga-ngabala ga'a mete'e enanga ma mau ḇato. Haiwani gena-ge 'i sibuoro di'a pa'i ngowa-ngowa'a ya dedele re ya sisengene. Guru-guru sa-sakala gena-ge, tantu ḏua 'aḏi sanga sengene kasingado-ngadolo i'a ra Ma Jou'ongu Madutu.
61002013	Ananga ḏuanga i'a 'aḏi sanga hukumu ga'a 'i mete'e ananga manga ga'a masiretene. Toma 'orasa wa-wangere, ananga manga 'akala re sinyingara 'i sanangi na'o 'aḏi 'a'a 'oru ḇato di'a sisanangi ananga manga nyafusu ma cafarune. Na'o ananga gena-ge 'aḏi tegoro mamete'e ra ngini toma laya, ni basono mara'a, sababu 'aḏi 'etolo re 'aḏi mete'e ananga manga nyafusu ma cafarune.
61002014	Ananga 'aḏi matogumu ua 'aḏi oḏi'i we-were'a tamanga 'akala re sinyingara rema nyafusu re 'aḏi matogumu ua disa donga di'a 'a'a ḏosa. Ananga 'aḏi baja ngowa'a manga ngo-ngaku ra Kristus ga'a 'i mereoso, la 'aḏi 'a'a 'ori i'a ma jira. Ananga raḏi biasa da-danata. Sababu ga'a ma jira mo-moini gena-ge Ma Jou'ongu Madutu ḏuanga i'a ya'u sisasi.
61002015	Ananga 'aḏi mete'e ngo'omo boloto ua, mada'a ananga 'aḏi mete'e ngo'omo ma tero sa'olo 'ua re 'au wali moju nabi Bileam 'ai ngo'omo, unanga gena-ge 'a Beor 'ai ngowa'a. Bileam 'o nyafusu masala sanga bo-bangu tai ga'a ma jira.
61002016	Mada'a unanga 'o sanga ḇangata ra Ma Jou'ongu Madutu, sababu 'ai ga'a ma jira gena-ge. Ma nyonyata 'ai keledai nyengara 'i kanau ma tero sa'olo ngowa'a 'aḏi kanau ra unanga. Sababu gena-ge, nabi Bileam 'a si'a'a riwara 'ai 'ulungu ma haga gena-ge.
61002017	Guru-guru sa-sakala gena-ge 'aḏi aje na'o ngowa'a ya'u mete'e ananga sanga 'utungu; mada'a ananga sanga 'utungu ceka'a i'a mai ua. Ananga gena-ge ma tero sa'olo ḇanyo ma la'o, mada'a 'i dudungu re ma tero sa'olo kakamo masihafu tala 'o rato ya wusu mada'a besa'a 'i dadi ua. Dadi Ma Jou'ongu Madutu ra sidodahe ḏua toma ngi'i hafu-hafu madutu di'a ananga.
61002018	Ananga 'aḏi matoro na'o 'aḏi kanau. Momongolo ua, ananga manga demo 'i parasaja. Guru-guru sa-sakala gena-ge remanga demo 'aḏi baja ngowa'a ga'a 'aḏi aro sieanga 'aḏi mete'e ngowa'a manga de'oso re ḏegoro ma jira. Ananga 'aḏi baja ngowa'a gena-ge reo manusia manga 'ulungu ma cafarune, la 'aḏi maḏibo mete'e de'oso re ḏegoro ma siḏa moju!
61002019	Guru-guru sa-sakala gena-ge 'aḏi sijaji toma ngowa-ngowa'a na'o ananga 'aḏi mete'e manga do-doto'o, ananga ḏuanga i'a sanga bebasa di'a 'aḏi 'a'a 'oru ḇato mete'e manga nyafusu. Mada'a guru-guru sa-sakala gena-ge masiretene 'aḏi dadi budaka tamanga biasa ga'a sijira manusia. Sababu 'oru ḇato 'i ḏegoro ngene, ngene wo dadi budaka toma 'ori i'a gena-ge.
61002020	Na'o ananga gena-ge raḏi nana'o nanga Jou Yesus Kristus sa'olo Salamata ma Cimi re 'aḏi sanga woi'i toma dungia ma kuasa ga'a sigasa ngowa'a toma jira mo-moini, mada'a ananga 'aḏi maḏibo mete'e dungia ma jira moju singadolo manga 'ahu ri cira, sa'olo ma siḏa moju, ḏua ma ḏo-ḏogumu tala, ananga gena-ge lebe cira reo wakutu 'aḏi waro Ma Jou Yesus Kristus nyangu.
61002021	Jobilaha na'o ngowa'a gena-ge kamanga wo-waro ua mangale ngo'omo boloto ra Ma Jou'ongu Madutu, reo ananga ya waro ḏua, mada'a ananga 'aḏi oḏu'u mete'e parenta-parenta ga'a 'i singadolo ḏua ra ananga.
61002022	'Oru ga'a ananga 'aḏi si'a'a ma tero sa'olo ete re dotumu manga demo: “Nunu'u dadunu ya 'omo enanga ma ngunanga,” re “Kalaha 'o soto ri ma'ori'i ḏua, enanga 'i maḏibo 'i malulu toma pece moju.”
61003001	Ioronongoḏu ngo-ngaku rimoi ga'a ngoi tunu dadalara. Nena-ne ngoi 'ari surata ma soi ḏiḏi ra ngini. Ngoi reto lefo surata ma dara ma mulaingi re surata soi ḏiḏi nena-ne ḏi'i ra ngini, sababu ngoi mau tunu si'elingi ngini mangale do-doto'o ma banari, la ngini ninga fikirana 'i dadi 'ofi-'ofi tau-taunu.
61003002	Ngoi tunu si'elingi tau-taunu, la ngini ni 'eli-'elingi Ma Jou'ongu Madutu 'ai nabi 'ofi-'ofi 'ua re 'au wali 'oru ga'a ya siajele pasala ḏua. Re 'eli-'elingi ḏi'i Ma Jou ga'a nanga Salamata ma Cimi, Unanga gena-ge 'ai parenta ga'a Yesus 'ai so-soma'a nu singadolo ra ngini.
61003003	Ma siḏa-siḏa, ngini balasu na sahe mangale Kiamata ma Wangere. Wakutu wangere gena-ge ri co-cori, ngowa'a ga'a manga 'ahu romanga reo dungia ma nyafusu 'aḏi sapolo. Ananga ḏuanga i'a 'aḏi je-jengere ngini.
61003004	Ananga 'aḏi kanau so'o ne: “Ma Jou 'o sijaji ḏuanga i'a 'o sapolo, mada'a 'orasa nange-ne Unanga le'a?! Nanga ete re dotumu raḏi matai sengene. Mada'a mo-moini gena-ge ma tero ḇato sa'olo wakutu dungia 'i dadi ḏua singadolo toma 'orasa nange-ne!”
61003005	Ananga 'aḏi oḏu'u 'elingi mangale 'ua re 'au wali Ma Jou'ongu Madutu 'o sidadi diwanga re dungia, re 'O siwo-wola i'a tana'a reo ḇanyo re 'A siwaiti tana'a reo ḇanyo, mo-moini gena-ge Rai 'Idini ḇato.
61003006	Re 'ua re 'au wali Ma Jou'ongu Madutu 'o singi-ngiranga dungia reo ḇanyo gena-ge ḏi'i.
61003007	Mada'a toma 'orasa nange-ne, Ma Jou'ongu Madutu 'o kadiarata diwanga re dungia Rai 'Idini gena-ge singadolo Unanga 'a singi-ngiranga gena-ge reo u'u. 'Orasa nange-ne, diwanga re dungia 'A kadiarata singadolo ma 'orasa ngowa-ngowa'a ga'a 'aḏi lawana Unanga, ananga gena-ge 'aḏi sanga hukumu.
61003008	Mada'a ioronongoḏu ngo-ngaku rimoi ga'a ngoi tunu dadalara, 'age 'ori i'a rimoi ngini ni sidaioranga awa: Wangere moi ra Ma Jou'ongu Madutu 'ai momina ma tero musungu cala moi ra ngene manusia nanga momina. Re musungu cala moi ra Ma Jou'ongu Madutu 'ai momina ma tero re wangere moi ra ngene manusia nanga momina.
61003009	'Age ngowa'a 'aḏi aje Ma Jou'ongu Madutu 'ai jaji lai kohi. Momongolo ua, Unanga 'o romanga reo 'akala ḇanyo, sababu Unanga oḏu'u matengo i'a mai ua 'o sanga hukumu. Unanga 'o mau ngowa-ngowa'a mo-moini 'aḏi sanga donga di'a maḏibo toma ngo'omo boloto.
61003010	Mada'a Ma Jou 'ai Wangere ḏuanga i'a 'i ngadolo ma tero sa'olo ngowa'a to-tori'i. Toma wangere gena-ge diwanga 'i iranga rema rurusu lai siḏi, re 'ori i'a i'a mo-moini toma diwanga 'i ro'u mo-moini. Re dungia re ma dara mo-moini, enanga 'i iranga.
61003011	Sababu mo-moini gena-ge Unanga 'a singi-ngiranga, dadi ninga 'ahu ma duhu sa'olo?! Ngini balasu ninga 'ahu 'ofi-'ofi re siboloto ninga 'akala re sinyingara di'a pa'i Ma Jou'ongu Madutu ḇato,
61003012	sababu ngini ni totoma Ma Jou'ongu Madutu 'ai Wangere 'i ngadolo, Wangere gena-ge ga'a Unanga 'a sitantukanga. Re Ngini balasu ni munara, la Wangere gena-ge 'i ngadolo caiti. Wangere gena-ge diwanga 'i ro'u simoini. Re sababu sau'u siḏi woḏi, 'ori i'a i'a mo-moini ḏuanga i'a 'i 'uisi.
61003013	Mada'a ngene wo totoma 'oru ga'a Ma Jou'ongu Madutu 'o sijaji pasala ḏua ra ngene: Diwanga su-sungi re dungia su-sungi ga'a 'i romanga reo ngowa'a loasa re banari.
61003014	Sababu gena-ge, ioronongoḏu ngo-ngaku rimoi ga'a ngoi tunu dadalara, wakutu ngini ni totoma ma 'orasa gena-ge moju, ngini balasu ni makutale mode-mode'e, la ninga 'ahu 'i dadi 'ofi-'ofi, kama ḏosa awa ra Ma Jou'ongu Madutu 'ai momina, re balasu ni makutale mode-mode'e ni 'ahu marimoi la-la ra Ma Jou'ongu Madutu.
61003015	'Eli-'elingi, Ma Jou'ongu Madutu 'ai 'akala ḇanyo gena-ge 'i pula'a donga toma manusia di'a ananga 'aḏi maḏibo toma ngo'omo boloto, la 'aḏi sanga salamata. Nanga ioronongoḏu ngo-ngaku rimoi ga'a wu dadalara, 'a Paulus, ro lefo surata-surata ḏua ra ngini. Re unanga gena-ge 'o lefo surata-surata gena-ge rai 'akala soro'unu ra Ma Jou'ongu Madutu tala.
61003016	Ra Paulus 'ai surata ma dara mo-moini 'a silefo mangale 'ori i'a gena-ge 'i ma tero. 'Age ḏi'i 'ori i'a mamuni'a ga'a wa disa sahe kangela re ngowa'a 'aḏi waro 'oru ua remanga ngo-ngaku 'i te'e, ananga gena-ge ya sice-celolo surata ma ngale. Gena-ge wa heranga awa sababu 'age toma balangu ma lelegu ḏi'i toma Boku 'Ofi-'Ofi ma dara ananga ya si'a'a so'o gena ḏi'i. 'Oru ga'a ananga ya 'a'a gena-ge pa'i ya sigasa ananga masiretene toma sengene kasingado-ngadolo i'a.
61003017	Mada'a ioronongoḏu ngo-ngaku rimoi ga'a ngoi tunu dadalara, ngini ni waro ḏua, duhu so'o gena-ge. Sababu gena-ge ni ma'istiari la-la: Awa ngini ngowa'a nu'u sihaga remanga 'ulungu ma rousu ua, singadolo ni sitaka-taka 'oru ga'a ni ngaku mode-mode'e nange-ne.
61003018	Sidiḇo ḏi'i, ngini balasu ni 'ahu boloto, la ngini ganapu basono Unanga 'ai mura re dadalara re ni sidogo ninga wo-waro ra Unanga. Unanga gena-ge nanga Jou Yesus Kristus ga'a nanga Salamata ma cimi. Puji re silamo'o Unanga nange-ne re singado-ngadolo i'a. 'Amin.
62001001	Surata nena-ne, ngomi ma lefo re masiḏingoto ra ngini. Toma dara 'i silefo mangale Unanga ga'a silomanga Ma Jou'ongu Madutu 'ai 'Idini. 'Ua re 'au wali moju wakutu dungia nena-ne 'i sidadi nyangu, Unanga rema enanga ḏua re Unanga gena-ge 'o pula'a 'ahu. Ngomi masiretene ma 'isene reminga ngau'u, ngomi masiretene ma oḏi'i reminga la'o, ngomi masiretene ma siteru reminga giama ra Unanga.
62001002	Wakutu Unanga, ga'a 'o pula'a 'ahu gena-ge, 'o masijumu ra ngomi masiretene ma sisakisi tala. Sababu gena-ge, nange-ne ngomi ma singadolo ra ngini. Ngomi mi singadolo ra ngini mangale Unanga gena-ge 'o pula'a 'ahu kasingado-ngadolo i'a. Unanga ro masijumu ra ngomi, re wakutu dungia 'i sidadi nyangu, Unanga gena-ge 'o marimoi ra Ma Jou'ongu Madutu 'ai Ḇaḇa.
62001003	Dadi 'oru ga'a ngomi ma oḏi'i re 'isene ḏua, nange-ne ngomi ma singadolo ra ngini, la ngini ni 'ahu marimoi ra ngomi. Sidogo ḏi'i, ngene wo 'ahu marimoi ḏua ra Ma Jou'ongu Madutu nanga Ḇaḇa re 'Ai Ngowa'a Nau'u, Yesus Kristus.
62001004	'Oru ga'a ngomi ma lefo, la ngene mo-moini nanga 'akala re sinyingara ma roanga mode-mode'e.
62001005	Habari ga'a ngomi masiretene ma 'isene Tai Ngowa'a Nau'u re ngomi ma singadolo ra ngini: Ma Jou'ongu Madutu tarangi ma cimi. Sababu gena-ge, 'ori i'a hafu-hafu 'i marimoi yoḏu'u.
62001006	Sababu gena-ge, na'o ngene wo aje nanga 'ahu marimoi ra Unanga, mada'a momongolo ua ngene wo 'ahu toma hafu-hafu ma dara moju, ngene ro sa-sakala re wo mete'e ua Ma Jou'ongu Madutu 'ai do-doto'o banari.
62001007	Mada'a siḏibo ḏi'i, na'o ngene wo 'ahu toma tarangi ma dara ma tero Ma Jou'ongu Madutu toma tarangi ma dara, ngene wo 'ahu marimoi reo ngowa-ngowa'a ngaku Yesus ma lelegu. Re Ma Jou'ongu Madutu 'ai Ngowa'a Nau'u, Yesus Kristus, 'a si'ofi ngene nanga ḏosa-ḏosa mo-moini Rai ngaunu masiretene.
62001008	Na'o ngene wo kanau mangale ngene nanga ḏosa 'i cua, gena-ge wa sihaga nanga diri masiretene, re nanga de'oso re ḏegoro wa mete'e riwara Ma Jou'ongu Madutu 'ai do-doto'o banari.
62001009	Mada'a siḏibo ḏi'i, na'o ngene wo mangaku nanga ḏosa-ḏosa ra Ma Jou'ongu Madutu, Unanga 'o 'adili madutu re 'a sitotomo 'Ai jaji: Unanga 'a singi-ngiranga nanga ḏosa-ḏosa re na si'ofi ngene nanga sala mo-moini.
62001010	Mada'a na'o ngene wo aje ngene wo madaga'a ḏosa soi moi i'a mai nyangu, ngene gena-ge ma tero sa'olo wo kanau Ma Jou'ongu Madutu sa'olo ngowa'a sa-sakala re nanga 'akala re sinyingara wa mete'e riwara Ma Jou'ongu Madutu 'ai do-doto'o banari.
62002001	'Ari ngowa-ngowa'a, ngoi to lefo surata nena-ne re ta siḏingoto ra ngini, la awa ngini ni madaga'a ḏosa moju. Mada'a na'o matengo 'o madaga'a ḏosa, 'age nanga to golona matengo ga'a 'o kanau di'a ngene ra Ma Jou'ongu Madutu nanga Ḇaḇa. Unanga gena-ge Yesus Kristus ga'a kai ḏosa ua.
62002002	Yesus gena-ge 'o dadi nanga du-duusu sababu Unanga 'o sidoa'a 'ai lese sa'olo jou-jou di'a nanga ḏosa-ḏosa. Sababu gena-ge Ma Jou'ongu Madutu nga'unu 'o singi-ngiranga nanga ḏosa-ḏosa. Re pa'i ngene nanga ḏosa ḇato ua, mada'a ngowa'a mo-moini manga ḏosa toma dungia sitabi donga ḏi'i.
62002003	Na'o ngene wa mete'e tau-taunu 'oru ḇato ga'a Ma Jou'ongu Madutu 'ai parenta, gena-ge 'i dadi nana'o rimoi mangale ngene mode-mode'e wo nana'o Unanga.
62002004	'Age rema ngowa'a matengo ga'a 'o kanau, “Ngoi to nana'o Ma Jou'ongu Madutu” mada'a ta mete'e ua Unanga 'ai parenta, unanga gena-ge ngowa'a sa-sakala, re 'ai 'akala re sinyingara 'a mete'e riwara Ma Jou'ongu Madutu 'ai do-doto'o banari.
62002005	Mada'a na'o 'age rema ngowa'a matengo mete'e tau-taunu 'oru ḇato ga'a Ma Jou'ongu Madutu 'ai demo, ngowa'a gena-ge 'o sijumu rai 'ahu ma duhu mangale 'o dadalara mode-mode'e Ma Jou'ongu Madutu. 'Ahu ma duhu so'o gena-ge 'i dadi didina'o rimoi mangale ngene nanga 'ahu wo marimoi mode-mode'e ra Ma Jou'ongu Madutu.
62002006	'A guna ḇato 'aḏi kanau, ananga gena-ge 'aḏi marimoi ra Ma Jou'ongu Madutu, ananga manga 'ahu ma duhu balasu 'i mete'e Kristus 'ai 'ahu ma duhu.
62002007	Ioronongoḏu ngo-ngaku rimoi ga'a ngoi tunu dadalara, 'oru ga'a ngoi ta lefo ḏua, gena-ge parenta ma su-sungi ua! Enanga ma di'ara ḏua ga'a siajele ra ngini wakutu ngini mulaingi ni ngaku Yesus. Parenta gena-ge toma Habari Roanga ra Ma Jou'ongu Madutu tala ga'a ngini na isene ḏua.
62002008	Kalaha so'o gena, Ma Jou'ongu Madutu 'ai parenta ga'a ngoi ta lefo ḏua, gena-ge parenta ma su-sungi ḏi'i. Parenta ma su-sungi gena-ge 'i banari sababu ri waiti ra Kristus 'ai 'ahu re ḏi'i ngini ninga 'ahu, sababu ninga 'ahu toma hafu-hafu enanga mulaingi sa'i 'i iranga, re ninga 'ahu toma tarangi banari enanga mulaingi 'i waiti.
62002009	'Age rema ngowa'a 'aḏi kanau, ananga 'aḏi 'ahu toma tarangi ma dara, mada'a ngowa'a gena-ge 'aḏi dadalara ua manga ioronongoḏu ngo-ngaku rimoi. Ngowa'a gena-ge 'aḏi 'ahu toma hafu-hafu ma dara moju.
62002010	Ngowa'a ga'a 'aḏi dadalara manga ioronongoḏu ngo-ngaku rimoi, ananga 'aḏi 'ahu toma tarangi ma dara singadolo manga ga'a 'i sigasa ua ananga toma ḏosa.
62002011	Mada'a ngowa'a ga'a dadalara ua manga ioronongoḏu ngo-ngaku rimoi, ngowa'a gena-ge 'aḏi 'ahu toma hafu-hafu. Ananga 'aḏi tagi masihafu, dadi ya waro ua 'aḏi tagi le'a, sababu 'aḏi 'ahu toma hafu-hafu ma dara 'i si'a'a ananga 'aḏi masioḏi'i ua.
62002012	Ngoi to lefo surata nena-ne ra ngini ga'a ninga ngo-ngaku ma tero sa'olo ngowa 'olo-ngowa 'olo, sababu Ma Jou'ongu Madutu 'a singi-ngiranga ḏua ninga ḏosa-ḏosa sababu Kristus 'a si'a'a ḏua di'a ngini.
62002013	Ngoi to lefo surata nena-ne ra ngini ga'a ninga ngo-ngaku ma tero sa'olo ḇaḇa-ḇaḇa, sababu ngini reni nana'o Unanga ga'a 'ua re 'au wali moju, rema enanga ḏua wakutu dungia 'i sidadi nyangu. Ngoi to lefo surata nena-ne ra ngini ga'a ninga ngo-ngaku ma tero sa'olo ngowa-ngowa'a tubaie, sababu ninga ngo-ngaku kama elala ua toma 'Iblisi ma bo-baja.
62002014	Ngoi to lefo surata nena-ne ra ngini ga'a ninga ngo-ngaku ma tero sa'olo ngowa 'olo-ngowa 'olo, sababu ngini ni nana'o Ma Jou'ongu Madutu ḏua sa'olo ninga Ḇaḇa. Ngoi to lefo surata nena-ne ra ngini ga'a ninga ngo-ngaku ma tero sa'olo ḇaḇa-ḇaḇa, sababu ngini reni nana'o Unanga ga'a 'ua re 'au wali moju, rema enanga ḏua wakutu dungia 'i sidadi nyangu. Ngoi to lefo surata nena-ne ra ngini ga'a ninga ngo-ngaku ma tero sa'olo ngowa-ngowa'a tubaie, sababu ngini ngowa'a te-te'e taninga ngo-ngaku, re ninga de'oso re ḏegoro 'i mete'e Ma Jou'ongu Madutu 'ai do-doto'o re ninga ngo-ngaku kama elala ua toma 'Iblisi ma bo-baja.
62002015	Awa ngini ni dadalara dungia bolo 'oru ḇato toma dungia ma dara. Sababu na'o 'a guna ḇato 'o dadalara dungia, unanga 'o dadalara ua 'ai Ḇaḇa Ma Jou'ongu Madutu.
62002016	'Oru ḇato toma dungia nena-ne ma dara, ga'a ngowa'a baraḏosa ya nyafusu re ya oḏi'i re nyanyaḏi bolo ya sitoro: mo-moini gena-ge ma 'asala ua ra Ma Jou'ongu Madutu ino, mada'a ma 'asala toma dungia ḇato.
62002017	Re sababu ḏi'i dungia re ma dara mo-moini ga'a manusia ya nyafusu, soi moi enanga 'i iranga. Mada'a ngowa'a ga'a 'aḏi mete'e Ma Jou'ongu Madutu 'ai 'akala ma mau, ananga 'aḏi sanga 'ahu kasingado-ngadolo i'a.
62002018	'Ari ngowa-ngowa'a, Kiamata ma Wangere sa'i ri co-cori! 'Au wali, siajele pasala ḏua ra ngini mangale unanga ga'a lawana Kristus, Kristus Sa-sakala ḏuanga i'a 'o sapolo. Nange-ne ḏi'i, ri waiti ngowa'a manga repe ga'a 'aḏi lawana Kristus. Gena-ge 'i dadi sa'olo didina'o rimoi mangale Kiamata ma Wangere ri co-cori.
62002019	Ngowa-ngowa'a ga'a 'aḏi lawana Kristus, 'au nga'ene ananga gena-ge 'aḏi marimoi ra ngene mada'a nange-ne ananga gena-ge 'aḏi marimoi ra ngene riwara, sababu ananga raḏi sisoi'i tala ngene. Sababu na'o mode-mode'e ananga gena-ge raḏi ngaku Yesus, ananga 'aḏi sisoi'i tala ngene ua. Mada'a enanga 'i dadi so'o gena, la ngene wa oḏi'i re wa waro mangale ananga gena-ge raḏi marimoi riwara.
62002020	Mada'a ngini reni dawongo Ma Ngagara 'Ofi-'Ofi ga'a Kristus 'a sipa'ala ra ngini. Dadi ngini mo-moini ni nana'o do-doto'o banari.
62002021	Sababu gena-ge, awa ngini ni fikiri mangale ngoi to lefo so'o gena-ge ra ngini sababu ngini ni nana'o nyangu do-doto'o banari. So'o gena-ge ua! Siḏibo ḏi'i sababu ngini na waro ḏua mangale do-doto'o gena-ge re ngini ni waro ḏi'i mangale do-doto'o 'i banari, gena-ge 'i sa-sakala ua.
62002022	'A guna ngowa'a matengo sa-sakala?! Ngowa'a matengo ga'a 'o kanau, “Yesus 'O Kristus ua ga'a Ma Jou'ongu Madutu 'o sijaji ḏua!” Unanga gena-ge Kristus Sa-sakala ga'a 'o dawongo ua Ma Jou'ongu Madutu nanga Ḇaḇa re 'Ai Ngowa'a Nau'u.
62002023	Ngowa'a matengo ga'a dawongo ua, Ma Jou'ongu Madutu 'ai Ngowa'a Nau'u, unanga 'o marimoi ua ḏi'i ra Ma Jou'ongu Madutu. Mada'a 'a guna ḇato 'o mangaku Yesus, Ma Jou'ongu Madutu 'ai Ngowa'a Nau'u, unanga gena-ge 'o marimoi ḏi'i ra Ma Jou'ongu Madutu.
62002024	Sababu gena-ge, ngini ninga de'oso re ḏegoro balasu mete'e tau-taunu Habari Roanga ra Ma Jou'ongu Madutu ino, ga'a na 'isene ḏua wakutu ngini mulaingi ni ngaku Kristus. Na'o ngini ni 'a'a so'o gena-ge, ngini ninga 'ahu ḏuanga i'a 'i marimoi tau-taunu ra Ma Jou'ongu Madutu re 'Ai Ngowa'a Nau'u.
62002025	Re Ma Jou'ongu Madutu 'ai jaji, ga'a 'a siajele pasala ḏua mangale 'Ahu kasingado-ngadolo i'a, di'a ngene.
62002026	Ngoi to lefo surata nena-ne ra ngini, sababu 'age rema ngowa'a 'aḏi makutale mau 'aḏi sihaga ngini.
62002027	Mada'a mangale ngini masiretene, Kristus 'a sipa'ala ḏua Ma Ngagara 'Ofi-'Ofi ra ngini. Sababu Ma Ngagara 'Ofi-'Ofi 'i tegoro taninga 'akala re sinyingara moju, ngini ni paralu ua ngowa'a lelegu 'aḏi doto'o ngini. Sababu Ma Ngagara 'Ofi-'Ofi masiretene 'I doto'o 'ori i'a mo-moini ra ngini re enanga ma do-doto'o mo-moini 'i banari; sa-sakala ua. Sababu gena-ge, ngini ninga de'oso re ḏegoro balasu na mete'e 'oru ḇato ga'a Ma Ngagara 'Ofi-'Ofi sidoto'o ngini, la ngini ni 'ahu marimoi tau-taunu ra Yesus Kristus.
62002028	Sababu gena-ge, 'ari ngowa-ngowa'a ni 'ahu marimoi tau-taunu ra Kristus. Dadi ḏuanga i'a ma 'orasa 'i ngadolo wakutu Unanga dadunu 'o sapolo moju, ngene nyengara wo talaḏi Unanga kananga mojongo ua re wo magogono ua, sababu wo mara'a ua.
62002029	Ngini na waro ḏua mangale Kristus 'ai de'oso re ḏegoro mete'e Ma Jou'ongu Madutu 'ai 'akala ma mau. Re ngini na waro ḏua ḏi'i 'a guna ḇato 'ai de'oso re ḏegoro mete'e Ma Jou'ongu Madutu 'ai 'akala ma mau, ngowa'a gena-ge Ma Jou'ongu Madutu 'ai ngowa-ngowa'a.
62003001	Ngene mode-mode'e wo heranga ma duhu sa'olo Ma Jou'ongu Madutu na dadalara ngene: Ngene nena-ne, Unanga 'o si'aro'o 'Ai ngowa-ngowa'a! Re mode-mode'e ngene Ma Jou'ongu Madutu 'ai ngowa-ngowa'a! Ngowa'a ga'a ngaku Yesus ua 'aḏi mangaku ua ngene sa'olo Ma Jou'ongu Madutu 'ai ngowa-ngowa'a, sababu ananga gena-ge 'aḏi nana'o Ma Jou'ongu Madutu ua.
62003002	Ioronongoḏu ngo-ngaku rimoi ngoi tunu dadalara! Kalaha ngene nange-ne Ma Jou'ongu Madutu 'ai ngowa-ngowa'a, ngene wo waro nyangu mangale ḏuanga i'a nanga ḏe-ḏegoro ma duhu sa'olo. Sababu Ma Jou'ongu Madutu na siajele nyangu. Mada'a ngene rewo waro wakutu Kristus dadunu 'o sapolo moju, ngene wo dadi sa'olo Unanga, sababu wo oḏi'i Unanga 'ai ḏe-ḏegoro 'i ti-tiai.
62003003	Dadi ngowa'a mo-moini ga'a remanga ngo-nganono gena-ge, balasu 'aḏi ma'istiari manga diri, la ananga gena-ge mode-mode'e ngowa'a 'ofi-'ofi, ma tero sa'olo Kristus ga'a 'Ofi-'Ofi.
62003004	Ngowa'a mo-moini ga'a 'aḏi 'a'a ḏosa, 'aḏi mete'e ua Ma Jou'ongu Madutu 'ai hukumu ḏi'i. Sababu nena-ne ḏosa: Mete'e ua Ma Jou'ongu Madutu 'ai hukumu.
62003005	Ngini na waro Kristus masiretene kai ḏosa ua, re Unanga 'o sapolo toma dungia di'a 'a singi-ngiranga manusia manga ḏosa.
62003006	Ngowa'a mo-moini ga'a raḏi 'ahu marimoi ra Kristus, 'aḏi 'a'a ḏosa tau-taunu ua. Mada'a ngowa'a mo-moini ga'a 'a'a ḏosa tau-taunu, ananga gena-ge 'aḏi nana'o Kristus ua re 'aḏi sahe ua, i'a sa'olo Unanga 'o sapolo toma dungia nena-ne.
62003007	'Ari ngowa-ngowa'a, ngini balasu ni ma'istiari ino awa-awa ngowa'a nu'u sihaga. Ngowa'a ga'a mete'e Ma Jou'ongu Madutu 'ai 'akala ma mau ananga gena-ge ngowa'a loasa re banari ma tero sa'olo Kristus.
62003008	Mada'a ngowa'a ga'a 'a'a ḏosa tau-taunu, ananga gena-ge 'Iblisi ma ngowa-ngowa'a. Sababu ma mulaingi i'a, 'Iblisi 'i baraḏosa ḏua. Ma sababu gena-ge, Ma Jou'ongu Madutu 'ai Ngowa'a Nau'u 'o sapolo toma dungia nena-ne di'a 'a siwejere 'Iblisi ma munara.
62003009	Ngowa'a ga'a raḏi dadi Ma Jou'ongu Madutu 'ai ngowa-ngowa'a 'aḏi 'a'a ḏosa tau-taunu ua sababu Ma Jou'ongu Madutu 'ai de'oso re ḏegoro 'i waiti tamanga 'ahu ma dara. Ananga gena-ge 'a'a ḏosa tau-taunu 'i yoḏu'u, sababu Ma Jou'ongu Madutu ya'u sidadi 'Ai ngowa-ngowa'a.
62003010	Nena-ne 'i dadi didina'o rimoi mangale ngene nyengara wa oḏi'i enanga 'i ma'u rapu Ma Jou'ongu Madutu 'ai ngowa-ngowa'a reo 'Iblisi ma ngowa-ngowa'a: 'A guna ḇato ga'a si'a'a mete'e ua Ma Jou'ongu Madutu 'ai 'akala ma mau bolo manga dadalara 'i cua tamanga ioronongoḏu ngo-ngaku rimoi, ananga gena-ge Ma Jou'ongu Madutu 'ai ngowa-ngowa'a ua.
62003011	Ma mulaingi ngini ni siajele pasala ḏua habari nena-ne: Ngene balasu wo ma'u dadalara matengo re matengo.
62003012	Awa ngene ma tero sa'olo 'a Kain 'o dadi 'Iblisi ma ngowa'a re 'a sisengene 'ai nongoḏu masiretene. I'a sa'olo unanga gena-ge 'o sisengene 'ai nongoḏu?! Sababu 'ai de'oso re ḏegoro gena-ge 'i cira mada'a ma nongoḏu 'ai de'oso re ḏegoro 'i loasa re banari.
62003013	Sababu gena-ge, 'ari ioronongoḏu ngo-ngaku rimoi, ni heranga awa na'o ngowa'a ngaku Yesus ua 'aḏi emono ngini.
62003014	Ngene rewa waro ngene ma tero sa'olo ngowa'a sengene riwara, mada'a ngene ngowa'a ga'a sanga 'ahu kasingado-ngadolo i'a, sababu wo dadalara nanga ioronongoḏu ngo-ngaku rimoi. Mada'a ngowa'a ga'a 'aḏi dadalara ua manga ioronongoḏu ngo-ngaku rimoi, ananga gena-ge ma tero sa'olo ngowa'a raḏi sengene.
62003015	Ngowa'a ga'a 'aḏi dadalara ua manga ioronongoḏu ngo-ngaku rimoi, ananga gena-ge ma tero sa'olo ngowa'a ga'a 'aḏi sisengene ngowa'a. Re ngini na waro ḏi'i mangale na'o matengo 'o sisengene ngowa'a, unanga gena-ge 'o sanga ua 'ahu kasingado-ngadolo i'a.
62003016	Gena-ge 'i sijumu ra ngene mangale ma'u dadalara ma ngo'omo: Yesus Kristus nyengara ra sipula'a 'ai 'ahu, la ngene wo sanga salamata. Sababu gena-ge, ngene ḏi'i balasu wo nyengara wa sipula'a nanga 'ahu di'a nanga ioronongoḏu ngo-ngaku rimoi!
62003017	Na'o ngini reninga bai'i ni oḏi'i ninga ioronongoḏu ngo-ngaku rimoi 'aḏi basono kuranga, mada'a ni siwaro i'a ua, nyengara ngini ni aje ni dadalara Ma Jou'ongu Madutu?! Tantu ḏua, ua!
62003018	'Ari ngowa-ngowa'a. Awa ngene nanga dadalara pa'i toma 'uḏu ma betu'u, bolo pa'i renanga demo ḇato. Mada'a ngene balasu wa sijumu dadalara gena-ge 'i baolo tananga 'akala re sinyingara ma dara mode-mode'e, singadolo ngowa'a ya oḏi'i gena-ge tananga ga'a.
62003019	Na'o ngene wo dadalara mode-mode'e ioronongoḏu ngo-ngaku rimoi so'o gena-ge, ngene ra waro mode-mode'e mangale ngene Ma Jou'ongu Madutu 'ai ngowa-ngowa'a, Unanga ga'a 'O ba-banari. Dadi ngene nanga 'akala re sinyingara 'i ogoro wakutu ngene wo manyiata ra Unanga, kalaha nanga 'akala re sinyingara 'i sisala ngene. Sababu Ma Jou'ongu Madutu 'ai wo-waro lebe kau'u reo ngene nanga 'akala re sinyingara; Unanga 'a waro mo-moini mangale ngene.
62003021	Dadi ngini ioronongoḏu ngo-ngaku rimoi ga'a ngoi tunu dadalara, na'o nanga 'akala re sinyingara 'i sisala ngene ua, ngene nyengara wo manyiata renanga 'akala namo-namoto ra Ma Jou'ongu Madutu.
62003022	Dadi 'oru ḇato ga'a ngene wo golo'o ra Unanga, ngene wa sanga, sababu ngene wa mete'e 'Ai parenta re wa sisanangi Unanga 'ai 'akala re sinyingara.
62003023	Unanga 'ai parenta ra ngene so'o ne: Ngene balasu ngaku mangale Ma Jou'ongu Madutu 'ai Ngowa'a Nau'u, Unanga gena-ge Yesus Kristus, re ngene ḏi'i balasu wo ma'u dadalara matengo re matengo.
62003024	Ngowa'a mo-moini ga'a 'aḏi mete'e Ma Jou'ongu Madutu 'ai parenta, ananga manga 'ahu marimoi ra Unanga, re Unanga marimoi ra ananga. Re ngene wa waro Ma Jou'ongu Madutu 'o marimoi ra ngene sababu Ma Ngagara 'Ofi-'Ofi ri sipula'a ra ngene.
62004001	Ioronongoḏu ngo-ngaku rimoi ga'a ngoi tunu dadalara, awa ngini cautu i'a ni ngaku ngowa'a ga'a 'aḏi aje remanga Roh ra Ma Jou'ongu Madutu tala. Mada'a ngini siḏa-siḏa ni disa waro, roh gena-ge ma 'asala ra Ma Jou'ongu Madutu tala, bolo ua. Sababu nange-ne nabi-nabi sa-sakala manga repe toma dungia sitabi donga.
62004002	Ma duhu so'o ne, di'a ni disa waro roh gena-ge ma 'asala ra Ma Jou'ongu Madutu tala bolo ua: Ngowa'a ga'a 'aḏi mangaku Yesus Kristus 'o sapolo toma dungia nena-ne sa'olo manusia, ananga gena-ge Roh ra Ma Jou'ongu Madutu ya'u ḏegoro.
62004003	Mada'a na'o ngowa'a 'aḏi mangaku ua gena-ge mangale Yesus, roh gena-ge ma 'asala ua ra Ma Jou'ongu Madutu tala. Ngowa'a gena-ge, roh ra Kristus Sa-sakala ya'u ḏegoro. Ngini rena 'isene mangale roh gena-ge ḏuanga i'a 'i sapolo re nange-ne rema enanga ḏua toma dungia ma dara.
62004004	Ngini, 'ari ngowa-ngowa'a, reni dadi Ma Jou'ongu Madutu 'ai ngowa-ngowa'a. Ngini reni 'utungu talaḏi toma nabi-nabi sa-sakala gena-ge. Sababu Ma Ngagara 'Ofi-'Ofi ga'a 'age ra ngini, lebe kuasa reo 'Iblisi ga'a ḏegoro dungia ma ngowa-ngowa'a, ananga gena-ge ga'a ngaku Yesus ua.
62004005	Nabi-nabi sa-sakala gena-ge, ananga mode-mode'e dungia ma manusia. Sababu gena-ge ananga 'aḏi kanau mangale dungia ma mau-mau ḇato, re dadi dungia ma ngowa-ngowa'a 'aḏi 'isene ananga.
62004006	Mada'a ngene Ma Jou'ongu Madutu 'ai ngowa-ngowa'a. Ngowa-ngowa'a ga'a 'aḏi nana'o Ma Jou'ongu Madutu, ananga ya 'isene ngene nanga demo. Ngowa'a ga'a Ma Jou'ongu Madutu 'ai ngowa-ngowa'a ua, ananga 'aḏi 'isene ngene nanga demo ua. Gena-ge 'i dadi didina'o rimoi mangale ma duhu sa'olo ngene wa waro 'a guna Ma Ngagara 'Ofi-'Ofi, ga'a doto'o ba-banari, ya'u ḏegoro, re 'a guna 'Iblisi ya'u ḏegoro re ya'u sihaga.
62004007	Ngini, ioronongoḏu ngo-ngaku rimoi ga'a ngoi tunu dadalara! Ino ngene wo ma'u dadalara matengo re matengo, sababu dadalara gena-ge ma 'asala ra Ma Jou'ongu Madutu tala. Dadi na'o 'a guna ḇato 'o dadalara 'ai ioronongoḏu ngo-ngaku rimoi, unanga gena-ge Ma Jou'ongu Madutu 'ai ngowa'a re 'o nana'o Ma Jou'ongu Madutu.
62004008	Ngowa'a ga'a kamanga dadalara ua, 'aḏi nana'o Ma Jou'ongu Madutu ua, sababu Ma Jou'ongu Madutu gena-ge dadalara ma cimi.
62004009	Ma Jou'ongu Madutu ro sijumu 'ai dadalara ra ngene so'o ne: Unanga gena-ge 'o 'utusu 'Ai Ngowa'a Nau'u pa'i matengo ḇato toma dungia nena-ne, la ngene nga'unu wo sanga 'ahu ra Unanga
62004010	Dadi nena-ne si'aro'o dadalara: Ngene wo siḏa ua wo dadalara Ma Jou'ongu Madutu, mada'a Unanga siḏa na dadalara ngene, singadolo 'O 'utusu 'ai Ngowa'a Nau'u di'a 'O sapolo toma dungia nena-ne re 'O sidoa'a 'Ai lese sa'olo jou-jou, la Unanga 'a singi-ngiranga nanga ḏosa-ḏosa.
62004011	Ioronongoḏu ngo-ngaku rimoi ga'a ngoi tunu dadalara. Sababu Ma Jou'ongu Madutu na dadalara ngene so'o gena; ngene ḏi'i balasu wo ma'u dadalara matengo re matengo.
62004012	Matengo i'a mai nyangu 'o oḏi'i Ma Jou'ongu Madutu. Mada'a na'o ngene wo ma'u dadalara matengo re matengo, Unanga 'O marimoi ra ngene re 'Ai dadalara 'i waiti ti-tiai ra ngene nanga de'oso re ḏegoro.
62004013	Ma Jou'ongu Madutu ro pula'a Ma Ngagara 'Ofi-'Ofi ra ngene. Sababu gena-ge, ngene wo waro mangale ngene rewo 'ahu marimoi ra Ma Jou'ongu Madutu re Unanga 'o 'ahu marimoi ra ngene.
62004014	Ngomi masiretene mi oḏi'i ḏua Ma Jou'ongu Madutu 'ai Ngowa'a Nau'u, re ngomi ma sisakisi mangale Unanga gena-ge 'O sanga 'utusu Tai Ḇaḇa di'a sapolo toma dungia nena-ne, la 'O dadi dungia ma Salamata ma Cimi.
62004015	Na'o 'a guna ḇato 'o mangaku mangale Yesus gena-ge Ma Jou'ongu Madutu 'ai Ngowa'a Nau'u, Ma Jou'ongu Madutu ḏi'i 'o 'ahu marimoi toma ngowa'a gena-ge. Re ngowa'a gena-ge 'ai 'ahu marimoi ra Ma Jou'ongu Madutu.
62004016	Ngene masiretene rewa basono rewa ngaku mangale Ma Jou'ongu Madutu 'o dadalara ngene. Ma Jou'ongu Madutu dadalara ma cimi. Sababu gena-ge, 'a guna ḇato 'o 'ahu rai dadalara tau-taunu tai ioronongoḏu ngo-ngaku rimoi, ngowa'a gena-ge 'o marimoi ra Ma Jou'ongu Madutu. Re Ma Jou'ongu Madutu 'o marimoi toma ngowa'a gena-ge.
62004017	'Ahu ma duhu so'o gena-ge, dadalara 'i ti-tiai ra ngene nanga 'ahu. Dadi ngene nyengara wo talaḏi Ma Jou'ongu Madutu kananga mojongo ua, wakutu ma wangere 'i ngadolo Ma Jou'ongu Madutu 'o sijuruhakimi ngowa'a. Sababu nanga de'oso re ḏegoro toma dungia nena-ne 'i ma tero sa'olo Kristus 'ai de'oso re ḏegoro.
62004018	Ngowa'a ga'a mode-mode'e raḏi basono mangale Ma Jou'ongu Madutu 'o dadalara ananga, ananga gena-ge kamanga mojongo ceka'a i'a mai ua ra Unanga. Sababu 'Ai dadalara 'i ti-tiai ri singi-ngiranga manga mojongo tamanga 'akala re sinyingara ma dara. Dadi na'o ngowa'a 'aḏi 'ahu remanga mojongo moju mangale Ma Jou'ongu Madutu ḏuanga i'a ya'u sihukumu, ananga gena-ge 'aḏi basono mode-mode'e nyangu mangale Ma Jou'ongu Madutu 'o dadalara ananga.
62004019	Ngene nyengara wo dadalara, sababu Ma Jou'ongu Madutu lebe siḏa na dadalara ngene.
62004020	Dadi na'o matengo i'a 'o kanau, “Ngoi to dadalara Ma Jou'ongu Madutu.” Mada'a unanga 'o dadalara ua 'ai ioronongoḏu ngo-ngaku rimoi, ngowa'a gena-ge ngowa'a sa-sakala. Sababu osama 'akala ua unanga gena-ge 'a dadalara ua 'ai ioronongoḏu ngo-ngaku rimoi ga'a 'a oḏi-oḏi'i, kara nyengara 'o dadalara Ma Jou'ongu Madutu ga'a unanga 'o oḏi'i ua!
62004021	Nena-ne parenta ga'a Yesus ro pula'a ra ngene: 'A guna ḇato 'o dadalara Ma Jou'ongu Madutu, balasu dadalara ḏi'i 'ai ioronongoḏu ngo-ngaku rimoi.
62005001	'A guna ḇato 'aḏi ngaku mangale Yesus gena-ge 'O Kristus ga'a Ma Jou'ongu Madutu 'o sijaji pasala ḏua, ananga gena-ge Ma Jou'ongu Madutu 'ai ngowa-ngowa'a. 'A guna ḇato 'aḏi dadalara Ma Jou'ongu Madutu manga Ḇaḇa, 'aḏi dadalara ḏi'i 'Ai ngowa-ngowa'a.
62005002	Nena-ne 'i dadi didina'o rimoi ngene wo waro mode-mode'e mangale ngene wo dadalara Ma Jou'ongu Madutu 'ai ngowa-ngowa'a: Ngene wo dadalara Ma Jou'ongu Madutu re wa mete'e Unanga 'ai parenta.
62005003	Dadi nena-ne wo dadalara Ma Jou'ongu Madutu: Wa mete'e 'Ai parenta ga'a 'i ḏubuso ua.
62005004	Sababu ngowa'a mo-moini ga'a Ma Jou'ongu Madutu 'ai ngowa-ngowa'a, ngene nga'unu rewo 'utungu talaḏi dungia ma jira. Ananga gena-ge raḏi 'utungu talaḏi dungia ma jira sababu pa'i manga ngo-ngaku ḇato.
62005005	'A guna nga'unu 'o 'utungu talaḏi dungia ma jira?! Pa'i ngowa'a ngaku Yesus ḇato, Ma Jou'ongu Madutu 'ai Ngowa'a Nau'u.
62005006	Yesus Kristus, Unanga ga'a 'o sapolo toma dungia nena-ne re Yohanes 'o baptis Unanga reo ḇanyo. Re Yesus 'ai ngaunu 'i pa'ala wakutu 'o sengene toma salib. Unanga 'o sapolo toma dungia nena-ne pa'i di'a 'O sanga baptis ḇato ua, mada'a di'a 'O sanga baptis re 'Ai ngaunu 'i pa'ala ḏi'i. Re Ma Ngagara 'Ofi-'Ofi 'i pula'a sakisi pasala ḏua mangale mo-moini gena-ge 'i banari, re Ma Ngagara 'Ofi-'Ofi enanga kama sa-sakala ua.
62005007	'Age sakisi ro'ange mangale Yesus Kristus:
62005008	Ma Ngagara 'Ofi-'Ofi, ḇanyo re ngaunu. Enanga ro'ange gena-ge 'i pula'a sakisi ma tero.
62005009	Ngene biasa wo ngaku sakisi toma manusia. Mada'a Ma Jou'ongu Madutu masiretene 'ai sakisi mai lebe te'e i'a sababu Unanga Ma Jou'ongu Madutu re Ro pula'a sakisi mangale 'Ai Ngowa'a Nau'u.
62005010	Sababu gena-ge, 'a guna ḇato 'aḏi ngaku Ma Jou'ongu Madutu 'ai Ngowa'a Nau'u, ananga gena-ge raḏi waro tamanga 'akala re sinyingara ma dara mangale Ma Jou'ongu Madutu 'ai sakisi gena-ge 'i banari. Mada'a 'a guna ḇato 'aḏi ngaku ua Ma Jou'ongu Madutu 'ai sakisi, ananga gena-ge 'aḏi kanau Ma Jou'ongu Madutu ngowa'a sa-sakala; sababu ananga 'aḏi ngaku sakisi ua ga'a Ma Jou'ongu Madutu ro kanau mangale 'Ai Ngowa'a Nau'u.
62005011	Ma Jou'ongu Madutu 'a sisakisi ra ngene nena-ne: Unanga 'o pula'a 'ahu kasingado-ngadolo i'a ra ngene, re 'Ai Ngowa'a Nau'u, 'ahu gena-ge ma cimi.
62005012	Ngowa'a ga'a 'aḏi marimoi Rai Ngowa'a Nau'u, ananga gena-ge sanga 'ahu kasingado-ngadolo i'a re ngowa'a ga'a 'aḏi marimoi ua ra Unanga gena-ge, ananga gena-ge sanga 'ahu kasingado-ngadolo i'a ua.
62005013	Ngoi to lefo surata nena-ne ra ngini ga'a rini ngaku ḏua Unanga, Ma Jou'ongu Madutu 'ai Ngowa'a Nau'u, la ngini na waro mangale ngini reni sanga 'ahu kasingado-ngadolo i'a.
62005014	Re ngene wo talaḏi Ma Jou'ongu Madutu kananga mojongo ua, sababu ngene wo ngaku mode-mode'e Unanga ra dawongo ngene nanga go-golo'o na'o ngene wo manyiata mete'e Unanga 'ai mau.
62005015	Re sababu ngene wa waro mangale Unanga 'o dawongo ngene nanga go-golo'o, ngene wo waro ḏi'i Unanga ḏuanga i'a 'o pula'a ra ngene 'oru ḇato ga'a ngene wo golo'o ra Unanga.
62005016	Na'o ngini ni oḏi'i i'a ninga ioronongoḏu matengo ngo-ngaku rimoi 'o 'a'a ḏosa ga'a 'i sigasa ua toma sengene kasingado-ngadolo i'a, ngini balasu ni manyiata ra Ma Jou'ongu Madutu, la Ma Jou'ongu Madutu ḏuanga i'a 'O pula'a 'ahu ra unanga gena-ge. Ngini nyengara ni golo'o so'o gena-ge di'a ngowa'a ga'a 'a'a ḏosa gena-ge. Mada'a 'age ḏosa ga'a 'i sigasa toma sengene kasingado-ngadolo i'a. Mangale gena-ge, ngoi to soma'a ua ngini ni manyiata ra Ma Jou'ongu Madutu di'a ananga ga'a 'aḏi 'a'a ḏosa so'o gena-ge.
62005017	'A'a sala 'oru ḇato, gena-ge ḏosa. Mada'a 'age ḏi'i ḏosa ga'a sigasa ua ngowa'a toma sengene kasingado-ngadolo i'a.
62005018	Ngene wo waro ngowa'a mo-moini ga'a 'aḏi dadi Ma Jou'ongu Madutu 'ai ngowa-ngowa'a, ananga gena-ge 'aḏi madaga'a ua ḏosa tau-taunu sababu Ma Jou'ongu Madutu 'ai Ngowa'a Nau'u 'a saolo. Sababu gena-ge, 'Iblisi nyengara 'i si'a'a 'ori i'a ma jira yoḏu'u ra ananga gena-ge.
62005019	Ngene rewo waro mangale ngene nange-ne Ma Jou'ongu Madutu 'ai ngowa-ngowa'a, re dungia sitabi donga nena-ne 'i tegoro toma 'Iblisi ma kuasa.
62005020	Ngene rewo waro ḏi'i mangale Ma Jou'ongu Madutu 'ai Ngowa'a Nau'u ro sapolo re Ro pula'a wo-waro ra ngene, la ngene wu nana'o Ma Jou'ongu Madutu ga'a banari. Ngene wo 'ahu marimoi ra Ma Jou'ongu Madutu ga'a banari re wo 'ahu marimoi Rai Ngowa'a Nau'u, Yesus Kristus. Unanga gena-ge mode-mode'e ma tero Ma Jou'ongu Madutu re Unanga masiretene 'ahu kasingado-ngadolo i'a ma cimi.
62005021	'Ari ngowa-ngowa'a, ngini balasu ni maki-kiḏanga toma silamo'o re siḏubuso jou'ongu ma somoara.
63001001	Ngoi, jama'ata ma bi-biri'i, to lefo surata nena-ne toma ngina ga'a Ma Jou'ongu Madutu ro cumutu re 'ami ngowa-ngowa'a ga'a ngoi mode-mode'e tunu dadalara. Pa'i ngoi ua ga'a to dadalara ngini, mada'a ngowa'a mo-moini ga'a raḏi nana'o Ma Jou'ongu Madutu 'ai do-doto'o 'i banari, ananga ḏi'i 'aḏi dadalara ngini
63001002	Sababu Ma Jou'ongu Madutu 'ai demo 'i banari 'i tegoro ra ngene nanga 'akala re sinyingara re demo gena-ge 'i tegoro tau-taunu ra ngene kasingado-ngadolo i'a.
63001003	Ngoi to golo'o ra Ma Jou'ongu Madutu, nanga Ḇaḇa, re 'Ai Ngowa'a Nau'u di'a 'Aḏi pula'a dame, mura re dadalara, re 'Aḏi sijumu 'akala re sinyingara ma la-la ra ngene. Ngene ga'a rewo ngaku Ma Jou'ongu Madutu 'ai demo 'i banari re wo dadalara ioronongoḏu ngo-ngaku rimoi.
63001004	Ngoi to maroanga masala wakutu to sanga waro, ngina 'ami ngowa-ngowa'a mamuni'a manga 'ahu mete'e Ma Jou'ongu Madutu 'ai do-doto'o 'i banari. Do-doto'o gena-ge ma tero Ma Jou'ongu Madutu ro soma'a ngene wa mete'e.
63001005	Sababu gena-ge, ngoi to golo'o mode-mode'e toma ngina, mangale ngene mo-moini balasu ma'u dadalara matengo re matengo. 'Oru ga'a ngoi to lefo nena-ne, 'o parenta ma su-sungi ua. Parenta gena-ge, ngene rewa waro wakutu ngene mulaingi wo ngaku Yesus.
63001006	Nena-ne si'aro'o dadalara: Wakutu ngene nanga 'ahu mete'e Ma Jou'ongu Madutu 'ai parenta. Parenta mangale ngini balasu ma'u dadalara matengo re matengo, ngini rena 'isene ḏua wakutu ngini mulaingi ngaku Yesus.
63001007	Sababu ngowa'a ga'a sihaga ngowa'a, ananga manga repe 'aḏi tagi matai are toma dungia sitabi donga. Ananga gena-ge 'aḏi mangaku ua mangale Yesus Kristus 'o sapolo toma dungia nena-ne sa'olo manusia. Ananga gena-ge ma tero sa'olo ngowa'a matengo ga'a sihaga ngowa-ngowa'a re unanga gena-ge 'o Kristus Sa-sakala.
63001008	Sababu gena-ge, ngini balasu ni ma'istiari, la na siiranga awa ninga ngogele ga'a ngomi re ngini munara ma'u mete'e. Mada'a ni ma'istiari, la ngini nyengara ni sanga ngogele mo-moini ra Ma Jou'ongu Madutu.
63001009	'A guna ḇato 'o mete'e 'a Kristus 'ai do-doto'o ua, re 'o maki-kiḏanga 'oru ga'a Unanga ro doto'o, Ma Jou'ongu Madutu 'o marimoi ua ra unanga. Mada'a, 'a guna ḇato 'o mete'e tau-taunu Kristus 'ai do-doto'o, Ma Jou'ongu Madutu, re 'Ai Ngowa'a Nau'u ḏi'i 'aḏi marimoi ra unanga.
63001010	Sababu gena-ge, na'o matengo i'a 'o sapolo re 'o doto'o ra ngini 'o do-doto'o ga'a mete'e ua Kristus 'ai do-doto'o, ngini ni dawongo unanga awa taninga wala, bolo ni pula'a tabea sa'olo 'ani ioronongoḏu ngo-ngaku rimoi mai awa.
63001011	Sababu na'o wu tabea so'o gena-ge, ngene ma tero ḇato wo 'a'a 'ori i'a ma jira mame-mete'e ra unanga.
63001012	Ma repe moju ngoi paralu ta siajele ra ngini, mada'a ta basono tala lebe rousu to pake surata awa. Sababu gena-ge, ngoi to nyafusu tini tutumu, kara wo makanau talaḏi biono re biono, la monere tananga 'akala re sinyingara 'i ti-tiai.
63001013	Ngina, ngana 'ani ngowa-ngowa'a 'ane ga'a Ma Jou'ongu Madutu 'o cumutu ḏua ḏi'i, 'aḏi siḏingoto manga tabea ra ngana.
64001001	Ngoi, jama'ata ma bi-biri'i, to lefo surata nena-ne ra ngana, Gayus 'ari ioronongoḏu ngo-ngaku rimoi ga'a ngoi tini dadalara mode-mode'e.
64001002	'Ari ioronongoḏu ngo-ngaku rimoi ga'a ngoi tini dadalara. Wakutu ngoi to manyiata, to golo'o ra Ma Jou'ongu Madutu, la ngana 'ani ga'a mo-moini la-la re ngana ni 'ahu la-la tau-taunu ma tero sa'olo 'ani nyawa 'i la-la ḏua.
64001003	'Age nanga ioronongoḏu ngo-ngaku rimoi mamuni'a 'aḏi sapolo re siajele habari ra ngoi mangale ngana. Ananga gena-ge 'aḏi siajele ngana mode-mode'e no setia masala ra Ma Jou'ongu Madutu, Unanga gena-ge ga'a 'O ba-banari. Re ḏi'i 'ani 'ahu mode-mode'e 'i mete'e Ma Jou'ongu Madutu 'ai do-doto'o banari. Sababu gena-ge, 'ari 'akala re sinyingara 'i maroanga.
64001004	Ta site-tero reo 'ori i'a i'a yoḏu'u 'ari roanga nena-ne, wakutu to 'isene mangale 'ari ngowa'a ngaku Yesus 'aḏi 'ahu mete'e Ma Jou'ongu Madutu 'ai do-doto'o banari.
64001005	Gayus, 'ari ioronongoḏu ngo-ngaku rimoi ga'a ngoi tini dadalara! Kalaha 'ani ioronongoḏu ngo-ngaku rimoi ngowa'a tagi-tagi ino, ngana no cufala madutu no riono ananga gena-ge.
64001006	Ngowa'a tagi-tagi ino gena-ge raḏi sijarita taminga jama'ata 'ane mangale 'ani dadalara. Ngoi to golo'o ngana na'u riono tau-taunu ananga tamanga ḏo-ḏagi ma dara, la ananga nga'unu ya dowanga manga ḏo-ḏagi. Sababu duhu so'o gena-ge 'i sisanangi Ma Jou'ongu Madutu 'ai 'akala re sinyingara.
64001007	Sababu tamanga ḏo-ḏagi di'a sihabari mangale Kristus, ananga 'aḏi sanga 'ori i'a mai ua toma ngowa-ngowa'a Yahudi ua.
64001008	Sababu gena-ge, ngene ngowa'a ngaku Yesus balasu wa'u riono ananga gena-ge. Riono ananga gena-ge ma tero ḇato sa'olo ngene ḏi'i wa sirera re wa siwalata Ma Jou'ongu Madutu 'ai do-doto'o banari.
64001009	Ngoi reto lefo surata tani jama'ata, mada'a 'a Diotrefes, ga'a 'o nyafusu dadi jama'ata ma bi-biri'i, unanga 'o dawongo 'ari demo ua.
64001010	Sababu gena-ge, maha ngoi to sapolo kara ta sijarita mangale unanga gena-ge 'ai duhu ma jira re 'o kanau sa-sakala ga'a 'a sidodai ra ngomi! Sidogo ḏi'i, wakutu nanga ioronongoḏu ngo-ngaku rimoi raḏi sapolo, Diotrefes ya'u dawongo ua re unanga ya'u simaha ua ngowa'a ga'a mau 'aḏi dawongo ananga gena-ge, re ya'u dusu'u sisupu toma lo-lomu jama'ata gena-ge!
64001011	Gayus, 'ari ioronongoḏu ngo-ngaku rimoi ga'a ngoi tini dadalara, ngana no cuḏuḏu'u ua de'oso re ḏegoro ma jira mada'a na cuḏuḏu'u de'oso re ḏegoro ma la-la. Sababu ngowa'a ga'a 'aḏi cuḏuḏu'u de'oso re ḏegoro ma la-la, ananga gena-ge Ma Jou'ongu Madutu 'ai ngowa-ngowa'a. Mada'a ngowa'a ga'a 'aḏi 'a'a 'ori i'a ma jira ananga gena-ge 'aḏi nana'o Ma Jou'ongu Madutu nyangu.
64001012	Ngowa'a mo-moini 'aḏi sitoro 'a Demetrius. Unanga gena-ge patasa di'a ngowa-ngowa'a 'u sitoro unanga. Sababu 'ai de'oso re ḏegoro mete'e Ma Jou'ongu Madutu 'ai do-doto'o banari. Ngomi ḏi'i mi sitoro unanga; re 'ari ioronongoḏu ngo-ngaku rimoi, ngini ni waro 'oru ga'a ngomi mi siajele, ngini nga'unu ni dawongo sababu 'i banari.
64001013	Ma repe moju ngoi paralu ta siajele ra ngana, mada'a ta basono tala lebe rousu to pake surata awa.
64001014	Na'o nyengara gari'a, tiara riwara ngoi to ma'u sanga ra ngana, kara wo makanau talaḏi biono re biono.
64001015	Ngoi to golo'o ra Ma Jou'ongu Madutu di'a 'O pula'a dame ra ngana. Re 'ani ioronongoḏu ngo-ngaku rimoi tari ngi'i 'aḏi siḏingoto manga tabea ra ngana. Singadolo ḏi'i 'ari tabea tari ioronongoḏu ngo-ngaku rimoi mo-moini; matengo togumu matengo.
65001001	Ioronongoḏu ngo-ngaku rimoi ngini ga'a sanga 'aro'o ḏua di'a ni dadi Ma Jou'ongu Madutu 'ai ngowa-ngowa'a. Ngini ga'a Ma Jou'ongu Madutu nu dadalara re nu kadiarata singadolo Yesus Kristus dadunu 'o sapolo moju. Ngoi, 'a Yudas ga'a ta Yesus Kristus ma tero sa'olo 'Ai budaka, re gia nongoḏu ra Yakobus,
65001002	to golo'o ra Ma Jou'ongu Madutu mangale Unanga 'o sijumu 'Ai 'akala re sinyingara ma la-la pai-pai'i, re 'O pula'a 'Ai dame re 'Ai dadalara pai-pai'i ra ngini.
65001003	Ioronongoḏu ngo-ngaku rimoi ga'a ngoi tini dadalara! Ngoi mode-mode'e 'ari maksudu ma siḏa to lefo surata ra ngini mangale salamata ga'a ngene rewa basono. Mada'a nange-ne ngoi 'ari 'akala re sinyingara magaraki di'a tunu babata ngini ni lawana guru-guru sa-sakala, re mode-mode'e na kadiarata do-doto'o banari ga'a sipula'a Tai ngowa-ngowa'a ra Unanga ino re enanga gena-ge 'i singali yoḏu'u.
65001004	Sababu ngene masiwaro ua, 'age rema ngowa'a ga'a 'aḏi sapolo ma'u capuru tananga sigolona. Ananga gena-ge ngowa-ngowa'a ga'a sito-to'u Ma Jou'ongu Madutu re 'aḏi doto'o ngowa'a mangale ananga nyengara 'aḏi mete'e 'akala re sinyingara manga nyafusu ma jira sababu Ma Jou'ongu Madutu ya'u dadalara. Dadi ananga gena-ge 'aḏi sicelolo habari mangale nanga Jou'ongu Madutu 'ai mura re dadalara, la 'aḏi sanga donga di'a mete'e ti-tiai manga 'akala re sinyingara ma jira. Ananga 'aḏi sito-to'u Yesus Kristus, pa'i nanga 'Olana re nanga Jou ḇato. 'Ua re 'au wali moju ananga manga hukumu ya sinubuata re 'i silefo ḏua toma Boku 'Ofi-'Ofi ma dara.
65001005	Ngini rena waro mo-moini nena-ne: Mada'a ngoi mau tini si'elingi ngini moju mangale siḏa-siḏa Ma Jou'ongu Madutu 'o sisalamata 'Ai 'umata Israel ga'a 'aḏi tegoro toma nagara Mesir. Mada'a maha ḏuanga i'a Unanga ya'u sijira ngowa-ngowa'a ga'a ngaku ua tamanga sigolona.
65001006	Ngini ni 'elingi ḏi'i mangale 'ua re 'au wali moju mala'ekata ga'a sito'u-to'u ananga manga kuasa, re tagi sisoi'i tala ananga manga ngi'i, Ma Jou'ongu Madutu 'a piri'u mala'ekata-mala'ekata gena-ge reo rate ga'a kama tola'a riwara, re ya'u singosama toma ngi'i hafu-hafu. Toma ngi'i gena-ge ananga gena-ge 'aḏi totoma singadolo ma wangere ma 'orasa 'i ngadolo wakutu Ma Jou'ongu Madutu singe-ngeta'a hukumu.
65001007	Ngini ni 'elingi ḏi'i limau Sodom re Gomora re limau-limau ma sebanga ma manusia. Ananga manga ga'a 'i ma tero sa'olo mala'ekata-mala'ekata gena-ge. Ananga 'aḏi sudala re 'a'a 'ori i'a ma jira tau-taunu singadolo 'aḏi sanga hukumu toma u'u kama sengene ua, la 'aḏi dadi didina'o rimoi di'a ngowa'a ma jira mo-moini.
65001008	Dadi so'o gena-ge ḏi'i guru-guru sa-sakala ga'a tamanga sigolona, ananga manga ga'a. Sababu manga nanele, ananga 'aḏi sudala singadolo 'aḏi sifaja manga lese. Ananga 'aḏi sito-to'u Ma Jou'ongu Madutu, re sipula'a mara'a makhluk 'ofi-'ofi toma soroga.
65001009	Mada'a kalaha Mikhael mala'ekata ma sae'e masiretene, unanga gena-ge 'o 'a'a so'o gena ua. Wakutu unanga ma'u lawana re 'Iblisi sababu enanga ma'u rabasa 'a Musa 'ai mayeti, Mikhael 'o nau'u ua sijuruhakimi 'Iblisi reo demo sipula'a mara'a. Siḏibo ḏi'i unanga gena-ge pa'i 'o kanau ḇato toma 'Iblisi, “Ma Jou'ongu Madutu masiretene ni ḇangata ngana.”
65001010	Mada'a ngowa-ngowa'a gena-ge 'aḏi sipula'a mara'a 'oru ḇato ga'a 'aḏi sahe ua. Ananga site-tero sa'olo haiwani ga'a mafikiri ua, mada'a pa'i 'a'a ḇato. Dadi de'oso re ḏegoro so'o gena-ge pa'i 'aḏi sahe ḇato. Re sababu ananga manga de'oso re ḏegoro gena-ge, ananga 'aḏi sanga hukumu lai ḏubuso ra Ma Jou'ongu Madutu tala.
65001011	Bahala ra ananga. Sababu ananga ya mete'e 'a Kain 'ai ngo'omo. Ananga gena-ge ma tero sa'olo Bileam ga'a sigasa ngowa'a 'aḏi iranga manga ngo'omo, la unanga 'o sanga pipisi. Re Ma Jou'ongu Madutu ḏuanga i'a 'o sihukumu ananga gena-ge sababu 'U lawana Unanga ma tero sa'olo 'ua re 'au wali Korah ga'a 'o lawana 'ai ngowa'a bi-biri'i.
65001012	Wakutu ngini ni lomu di'a 'omo, 'age guru-guru sa-salaka gena-ge ga'a manga de'oso re ḏegoro 'i pula'a mara'a ngini: Ananga gena-ge 'aḏi oromo ḇato ma tero sa'olo ngowa'a danata sababu ananga manga mara'a 'i sengene re pa'i masinga'unu manga diri. Ananga ma tero sa'olo kakamo karawiana ya wusu, mada'a ma besa'a cua. Ananga ḏi'i site-tero sa'olo ate 'i sowo'o ua, kalaha 'orasa sowo'o 'i ngadolo; ate-ate ga'a ma utu'u ri wuru'u singadolo ri sengene.
65001013	Ananga gena-ge manga de'oso re ḏegoro pa'i sipula'a mara'a ḇato ma tero sa'olo momoku toma ngoloto 'o rato ya wusu-wusu ga'a sibaolo jeremoto. Ananga ma tero sa'olo mumuḏungu-mumuḏungu ga'a 'i tagi le'a ḇato sababu sigasa ngowa'a toma ngo'omo 'i pale-pale. Dadi di'a ananga Ma Jou'ongu Madutu ya'u sidodahe ḏua manga ngi'i toma hafu-hafu masala ga'a kasingado-ngadolo i'a.
65001014	'Ua re 'au wali, Henokh, a Adam 'ai ju'uda nani tumudingi tala, unanga ra sinubuata mangale ngowa-ngowa'a gena-ge. Unanga 'o kanau, “Oḏi'i, Ma Jou ḏuanga i'a 'o sapolo Rai mala'ekata 'ofi-'ofi rema cala-cala,
65001015	di'a sijuruhakimi ngowa'a mo-moini. Unanga ḏuanga i'a 'o sihukumu ngowa-ngowa'a ga'a sito-to'u Unanga mete'e manga ga'a kajahatana. Re Unanga ḏi'i 'o sihukumu ngowa'a baraḏosa ga'a 'U sito-to'u Unanga sababu manga demo-demo ga'a 'aḏi sipula'a mara'a Unanga.”
65001016	Ngowa-ngowa'a gena-ge pa'i tegoro magu-guḏubungu re sisala ngowa'a lelegu. Ananga gena-ge pa'i 'aḏi mete'e manga nyafusu ma jira masiretene ḇato, 'aḏi mahie manga diri re 'aḏi pake demo-demo ma mami di'a 'aḏi sanga ma 'utungu.
65001017	Mada'a ngini nena-ne, ioronongoḏu ngo-ngaku rimoi ga'a ngoi tini dadalara, ni 'elingi 'oru ga'a nanga Jou Yesus Kristus 'ai so-soma'a raḏi sinubuata:
65001018	Ananga reya siajele ra ngini, “Na'o co-cori 'orasa ma ḏo-ḏogumu, ngowa-ngowa'a 'aḏi sapolo sije-jengere ninga ngo-ngaku. Ngowa'a gena-ge manga 'ahu pa'i mete'e manga nyafusu ma jira masiretene.”
65001019	Ananga gena-ge ngowa-ngowa'a ga'a ma'u sabi ḏuḏunu. Ananga Ma Ngagara 'Ofi-'Ofi ya'u ḏegoro ua, mada'a manga 'akala re sinyingara ma nyafusu 'i ḏegoro ananga!
65001020	Mada'a ngini nena-ne ioronongoḏu ngo-ngaku rimoi ga'a ngoi tini dadalara, balasu ni riono matengo re matengo, la ma do-doto'o 'ofi-'ofi ma pari cua ga'a da'u ra Ma Jou'ongu Madutu tala 'i ḏegoro ninga 'ahu madogo-dogo. Re ngini balasu ni manyiata tau-taunu mete'e Ma Ngagara 'Ofi-'Ofi ma mau.
65001021	Re ḏi'i balasu ni 'ahu 'eli-'elingi Ma Jou'ongu Madutu 'ai dadalara di'a ngini. Ni 'elingi tau-taunu gena-ge sa'olo ni totoma ni ngaku mode-mode'e mangale nanga Jou Yesus Kristus dadunu 'o sapolo moju. Re wakutu Ma Jou dadunu 'o sapolo moju, Unanga 'o pula'a 'ahu kasingado-ngadolo i'a ra ngini, sababu 'Ai 'akala re sinyingara ma la-la.
65001022	Ngini balasu ni sijumu ninga 'akala re sinyingara ma la-la toma ngowa'a ga'a sitaka-taka 'oru ga'a ya'u ngaku ma siḏa.
65001023	Ngini balasu ni sisalamata ngowa'a ra Ma Jou'ongu Madutu 'ai hukumu ma tero sa'olo ni rabasa ngowa'a toma u'u malejanga. Re toma ngowa'a ma lelegu ga'a 'aḏi sito-to'u Ma Jou'ongu Madutu, balasu na'u sijumu ninga 'akala re sinyingara ma la-la. Mada'a balasu ni ma'istiari awa-awa ni mete'e manga ḏosa. Dadi ngini ni emono manga ḏosa ma tero sa'olo pakeanga ga'a nyengara 'i si'a'a ngini ni dadi najis ra Ma Jou'ongu Madutu 'ai momina.
65001024	Ni puji re silamo'o Ma Jou'ongu Madutu ga'a nga'unu 'o kadiarata ngini, la ni eta'a toma ḏosa awa re nga'unu 'o sigasa re sitalaḏi ngini ra Unanga ga'a mulia. Toma 'orasa gena-ge ngini ninga sala cua re ninga 'akala re sinyingara 'i romanga reo roanga.
65001025	Unanga gena-ge pa'i Ma Jou'ongu Madutu ga'a nanga Salamata ma Cimi sababu ngene rewo marimoi ra Yesus Kristus nanga Jou. Unanga gena-ge 'O mulia 'O kabasarana, 'Ai kuasa ma pari cua ga'a 'O parenta wakutu dungia re diwanga 'i sidadi nyangu singadolo nange-ne re kasingado-ngadolo i'a! 'Amin.
66001001	Boku nena-ne 'i silefo mangale Yesus Kristus 'o siajele mangale 'oru ga'a tantu ḏua ḏuanga i'a 'i dadi ti'ara riwara. Ma Jou'ongu Madutu 'a siajele ra Kristus so'o gena-ge, la Unanga 'o sijumu toma ngowa-ngowa'a ga'a ta Ma Jou'ongu Madutu ma tero sa'olo 'Ai budaka-budaka, mangale 'ori i'a i'a ḏuanga i'a 'i dadi. Yesus Kristus 'o cumutu 'Ai mala'ekata sapolo di'a siajele mangale gena-ge ra ngoi, Yohanes ga'a ta Ma Jou'ongu Madutu ma tero sa'olo 'Ai budaka.
66001002	Dadi ngoi, 'a Yohanes to sisakisi mo-moini mangale 'ari tingoḏi'i gena-ge: Gena-ge mangale Ma Jou'ongu Madutu 'ai habari re 'oru ḇato ga'a Yesus Kristus 'o siajele mangale ḏuanga i'a 'oru ga'a 'i dadi.
66001003	'A guna ḇato ga'a baca habari ra Ma Jou'ongu Madutu ino toma boku nena-ne toma jama'ata manga biono bolo 'aḏi 'isene ḏua, kara ya si'a'a ma tero sa'olo 'i silefo ḏua toma boku ma dara, ananga mo-moini gena-ge Ma Jou'ongu Madutu ya'u sibarakati. Sababu ti'ara riwara mo-moini nena-ne 'i dadi.
66001004	Ioronongoḏu ngo-ngaku rimoi toma jama'ata tumudingi toma daeraha Asia ma ngowa! Ngoi, Yohanes to golo'o ra Ma Jou'ongu Madutu mangale Unanga 'o pula'a 'Ai mura re dadalara re ḏi'i 'Ai dame ra ngini. Unanga ga'a 'age ḏua toma 'ua re 'au wali moju, nange-ne re kasingado-ngadolo i'a. Sidogo ḏi'i ngoi to golo'o toma Roh tumudingi re Yesus Kristus mangale, Ananga gena-ge 'aḏi pula'a mura re dadalara re dame ra ngini. Roh gena-ge da'u ra Ma Jou'ongu Madutu tala 'ai ḏe-ḏegoro ma biono.
66001005	Yesus Kristus gena-ge Sakisi ma cufala re Unanga ma mulaingi dadunu 'O 'ahu moju toma ngowa'a senge-sengene manga sigolona, ma tero sa'olo ngowa'a nau'u ma jomolo. Re Unanga 'o dadi 'Olana ma Sae'e toma 'olana-'olana mo-moini toma dungia nena-ne. Yesus gena-ge 'o dadalara ngene re Unanga 'o sengene, la ngene sanga bebasa tananga ḏosa-ḏosa.
66001006	Sidogo ḏi'i, Unanga gena-ge 'o sidadi ngene sa'olo ngowa-ngowa'a ga'a 'aḏi osama nyo-nyoimi ra Ma Jou'ongu Madutu 'ai Pareta. Re ḏi'i Unanga 'o sidadi ngene sa'olo 'Ai 'imam-'imam di'a wo de-de'oso Ma Jou'ongu Madutu, Unanga 'ai Ḇaḇa. Dadi ngene wo puji re silamo'o Yesus Kristus, ga'a 'O mulia re 'Ai kuasa singado-ngadolo i'a. 'Amin.
66001007	Oḏi'i, Unanga 'o sapolo sa'olo mabalene toma kakamo. Re ngowa-ngowa'a mo-moini 'aḏi oḏi'i Unanga. So'o gena ḏi'i, ngowa'a ga'a 'aḏi topo'o Unanga. Bangsa mo-moini toma dungia ma dara, ananga gena-ge ya rerese ma gaḏi, wakutu 'aḏi oḏi'i Unanga. 'Amin.
66001008	Ma Jou ga'a Ma Jou'ongu Madutu 'o kanau, “Ngoi nena-ne 'Alfa re 'Omega. Ngoi nena-ne ga'a 'age ḏua toma 'ua re 'au wali moju, nange-ne re kasingado-ngadolo i'a, Ngoi nena-ne Unanga ga'a 'Ari kuasa ma pari cua.”
66001009	Ngoi, Yohanes, ninga ioronongoḏu ngo-ngaku rimoi, ngene wa basono ma susa re sangisara ma tero, sababu wo mete'e Kristus. Re ngene wo tahana susa re sangisara reo 'akala ḇanyo sababu ngene rewo osama nyo-nyoimi ra Ma Jou'ongu Madutu 'ai Pareta. Ngowa-ngowa'a ri siupa'a ngoi toma pulo Patmos sababu to singadolo habari ra Ma Jou'ongu Madutu tala re to siajele mangale ba-banari ga'a Yesus 'a sijumu Tai 'ahu ma dara.
66001010	Toma wangere gena-ge, Ma Jou 'ai Wangere, ngoi Ma Ngagara 'Ofi-'Ofi ri ḏegoro singadolo to 'isene iḏingi lai siḏi tari ḏuḏunu ma tero sa'olo ngowa'a 'aḏi wusu terompet.
66001011	Ma iḏingi gena-ge ma betongo so'o ne: “ 'Oru ḇato ngana no oḏi'i, na lefo kara na siḏingoto toma jama'ata tumudingi toma limau nena-ne: Efesus, Smirna, Pergamus, Tiatira, Sardis, Filadelfia, re Laodikia.”
66001012	Palisi i'a, ngoi to magelolo ḏuḏunu re to disa waro 'a guna ga'a 'o kanau ino ra ngoi. Gena ḏua, ngoi to oḏi'i poci ma ngi'i ngai tumudingi si'a'a reo guraci.
66001013	Toma poci-poci ma ngi'i gena-ge ma sigolona, 'age matengo 'ai duhu ma tero sa'olo Manusia ma Ngowa'a Nau'u 'o made-de'oso, 'Ai juba 'i masitaji tala, Tai katere 'a sirangi reo ban ga'a si'a'a reo guraci.
66001014	'Ai sae'e re 'Ai utu 'i buḏo madutu ma tero sa'olo doba ma gogo ḇolo ma tero sa'olo kapa. 'Ai la'o majamanga ma tero sa'olo u'u ma lejanga.
66001015	'Ai rou 'i ciḏo-ciḏoto ma tero sa'olo tau'u tamḇaga kara ya 'ese singadolo ma ja-jamanga 'i supu. 'Ai iḏingi ma siḏi sa'olo duduala ma rurusu.
66001016	Re Tai giama ma kuwiḏa 'o gu'u mumuḏungu ngai tumudingi, Tai madanga ma dara 'i supu samaranga mangono rimoi ma doto romoḏiḏi. 'Ai biono ma lalaki ma tarangi ma tero sa'olo wangere 'o 'olona tala.
66001017	Wakutu ngoi to oḏi'i Unanga, ngoi to ruba paga-pagara tari biono tala ma tero sa'olo ngowa'a sengene. Mada'a Unanga 'o siteru 'Ai giama ma kuwiḏa ra ngoi, ḏua 'O kanau, “Mojongo awa! Ngoi nena-ne Ma Mulaingi re Ma Ḏo-Ḏogumu.
66001018	Ngoi nena-ne 'ahu ma cimi. Ngoi reto sengene, mada'a dadunu To 'ahu moju re nange-ne To 'ahu kasingado-ngadolo i'a. 'Ari kuasa to ngadolo toma ngowa'a senge-sengene manga ngi'i. Dadi Ngoi nga'unu to si'ahu moju ngowa'a raḏi sengene.
66001019	Sababu gena-ge, 'oru ga'a no oḏi'i ḏua nange-ne, re toma biono i'a, gena-ge na lefo mo-moini.
66001020	Nange-ge ngana na sahe nyangu ma rahasia mangale mumuḏungu ngai tumudingi na oḏi'i Tari giama ma kuwiḏa re poci ma ngi'i ngai tumudingi si'a'a reo guraci. Dadi nena-ne Ngoi ta sitarangi mangale gena-ge: Mumuḏungu ngai tumudingi gena-ge ma ngale jama'ata tumudingi manga mala'ekata, re poci ma ngi'i ngai tumudingi si'a'a reo guraci gena-ge ma ngale jama'ata tumudingi.”
66002001	Yesus gena-ge 'o kanau ra ngoi, “Toma jama'ata Epesus ma mala'ekata, na lefo so'o ne: Nena-ne habari ra Ngoi ga'a To gu'u mumuḏungu ngai tumudingi Tari giama ma kuwiḏa, re To tagi toma poci ma ngi'i ngai tumudingi ma sigolona ga'a si'a'a reo guraci.
66002002	Ngoi reto waro mangale ngini ninga de'oso re ḏegoro: Ngini ni cufala munara re ni tahana wakutu ni sanga sikisa re sangisara sababu ninga ngo-ngaku ra Ngoi. Ngoi to waro ḏi'i ngini ni dawongo ua ngowa'a ma jira re ngini ni tai'i ngowa'a ga'a 'aḏi madadi sa'olo 'Ari so-soma'a, mada'a so'o gena-ge ua, ananga gena-ge ngowa'a sa-sakala ḇato.
66002003	Re kalaha ngini sanga sangisara sababu ninga ngo-ngaku ra Ngoi, ngini ninga ngo-ngaku 'i elala ua re ninga 'akala re sinyingara 'i rapo'o ua.
66002004	Mada'a 'age rema 'ori i'a rimoi ga'a ngoi to sanangi ua ra ngini: Ngini ninga dadalara ra Ngoi sa'olo ma mulaingi riwara.
66002005	Sababu gena-ge, 'elingi re sidaioranga awa ma duhu sa'olo ninga dadalara toma mulaingi i'a lebe lamo'o i'a reo nange-ne! Maḏibo toma ngo'omo boloto! Maḏiga'a 'oru ga'a ngini ni 'a'a ḏua ma mulaingi. Na'o so'o gena-ge ua, ḏuanga i'a Ngoi to sapolo ra ngini re Ta 'oro ninga poci ma ngi'i.
66002006	Mada'a 'age 'ori i'a ma la-la ra ngini: Ngini ni emono Nikolaus 'ai me-mete'e manga ga'a ma tero sa'olo Ngoi ḏi'i mai Ta'u emono.
66002007	'A guna ḇato nga'unu 'o 'isene, balasu 'a totoho la-la ino 'oru ga'a Ma Ngagara 'Ofi-'Ofi 'i kanau toma jama'ata-jama'ata. 'A guna ḇato 'ai ngo-ngaku ra Ngoi kama elala ua singadolo 'o sengene, Ngoi tu pula'a watasa di'a 'o oromo ate 'ahu-'ahu ma sowo'o 'i konyo ra Ma Jou'ongu Madutu 'ai guḏa.”
66002008	Yesus gena-ge 'o kanau ra ngoi ḏi'i, “Toma jama'ata Smirna ma mala'ekata, na lefo so'o ne: Nena-ne habari ra Ngoi nena-ne, Ma Mulaingi re Ma Ḏo-Ḏogumu, Ngoi ga'a reto sengene mada'a dadunu To 'ahu moju.
66002009	Ngoi ta waro ḏua ngini ninga 'ahu kangela. Ngoi ta waro ngini ngowa'a ma dinga'unu ua, mada'a ma banari ngini ngowa'a rema-enanga. Ngoi to waro 'age rema ngowa'a Yahudi 'aḏi jajaha demo ra ngini, ananga gena-ge mode-mode'e ua ngowa'a Yahudi tamanga 'akala re sinyingara, mada'a 'o 'Iblisi ma me-mete'e.
66002010	Ni mojongo awa, na'o ti'ara riwara ni sanga susa re sangisara. Ngoi to siajele ra ngini, mamuni'a ḏuanga i'a 'Iblisi singosama ngini toma bui di'a ni sanga tai'i. Re ngini gena-ge ḏuanga i'a sanga sikisa ma di'ara wangere nyagi moi. Mada'a ngini balasu ni macako'o namo-namoto ra Ngoi singadolo ni sengene, kara Ngoi to pula'a 'ahu kasingado-ngadolo i'a ra ngini sa'olo ngogele rimoi.
66002011	'A guna ḇato nga'unu 'o 'isene, balasu 'a totoho la-la 'oru ga'a Ma Ngagara 'Ofi-'Ofi 'i kanau toma jama'ata-jama'ata. 'A guna ḇato 'ai ngo-ngaku ra Ngoi kama elala ua singadolo 'o sengene, unanga gena-ge 'o basono sengene sou ḏiḏi ua.”
66002012	Yesus gena-ge 'o kanau ra ngoi ḏi'i, “Toma jama'ata Pergamus ma mala'ekata, na lefo so'o ne: Nena-ne habari ra Ngoi ga'a to gu'u samaranga mangono rimoi ma doto romoḏiḏi.
66002013	Ngoi ta waro ḏua ngini ni tegoro toma limau ga'a 'Iblisi 'i dadi 'olana, mada'a ngini ni ngaku Ngoi tau-taunu. Re kalaha taninga limau gena-ge ananga 'aḏi sisengene 'a Antipas 'Ari sakisi ga'a cufala madutu, ngini ni masoloto ua taninga ngo-ngaku ra Ngoi.
66002014	Mada'a 'age fara muḏuo i'a moju ga'a 'i sisanangi ua 'Ari 'akala re sinyingara: 'Age mamuni'a taninga sigolona 'aḏi mete'e Bileam 'ai do-doto'o. 'Ua re 'au wali, Bileam 'o doto'o 'a Balak 'o sigasa ngowa'a Israel 'aḏi eta'a toma ḏosa. Balak 'o baja tau-taunu ananga 'aḏi oromo ngo-ngoromo ga'a sipula'a ḏua toma jou'ongu ma somoara re 'aḏi madiga'a su-sudala.
66002015	So'o gena ḏi'i ra ngini taninga sigolona 'age rema ngowa'a 'aḏi mete'e Nikolaus 'ai me-mete'e ma do-doto'o.
66002016	Sababu gena-ge, ngini balasu ni maḏibo toma ngo'omo boloto! Na'o so'o gena-ge ua; ngasamoi Ngoi to sapolo re To parangi ngowa-ngowa'a gena-ge Rari samaranga Tari madanga.
66002017	'A guna ḇato nga'unu 'o 'isene, balasu 'a totoho la-la ino 'oru ga'a Ma Ngagara 'Ofi-'Ofi 'i kanau toma jama'ata-jama'ata. 'A guna ḇato 'ai ngo-ngaku ra Ngoi kama elala ua singadolo 'o sengene, Ngoi to pula'a watasa oromo manna ga'a 'i gogono. Re Ngoi ḏi'i to pula'a maḏi bu-buḏo matengo ngai moi. Toma maḏi gena-ge 'i silefo lomanga su-sungi, matengo i'a mai ua ya waro, pa'i ngowa'a ga'a ya dawongo maḏi gena-ge, ananga gena-ge ya waro.”
66002018	Yesus gena-ge 'o kanau ra ngoi ḏi'i, “Toma jama'ata Tiatira ma mala'ekata, na lefo so'o ne: Nena-ne habari ra Ngoi, Ma Jou'ongu Madutu 'ai Ngowa'a Nau'u, ga'a 'Ari la'o 'i leja-lejanga sa'olo u'u, 'Ari rou 'i ciḏo-ciḏoto ma tero sa'olo tau'u tamḇaga kara ya 'ese singadolo ma ja-jamanga 'i supu.
66002019	Ngoi reto waro mangale ngini ninga de'oso re ḏegoro: Ngini ma'u dadalara matengo re matengo, ninga ngo-ngaku lai te'e ra Ngoi, ninga munara di'a Ngoi, ni tahana wakutu ni sanga susa re sangisara sababu ninga ngo-ngaku ra Ngoi. Sidogo ḏi'i, Ngoi ta waro ngini ni 'a'a lebe repe nange-ne reo ni 'a'a ma siḏa.
66002020	Mada'a 'age rema 'ori i'a rimoi ga'a Ngoi to sanangi ua ra ngini: Ngini ni dawongo taninga sigolona ngo Izebel, 'o we-were'a matengo mo magoro ino sa'olo Ma Jou'ongu Madutu 'ai nabi. Munanga gena-ge mo doto'o ngowa'a ga'a ta Ngoi ma tero sa'olo 'Ari budaka-budaka mangale ananga nyengara 'aḏi 'a'a 'ori i'a su-sudala, re 'aḏi nyengara oromo ngo-ngoromo ga'a sipula'a ḏua toma jou'ongu ma somoara.
66002021	Ngoi to pula'a ḏua donga di'a munanga mo maḏibo toma ngo'omo boloto. Mada'a mo oḏu'u. Siḏibo ḏi'i, munanga mo nyanyaḏi mo 'a'a 'ori i'a su-sudala tau-taunu.
66002022	Dadi ḏuanga i'a Ngoi timi sihukumu munanga gena-ge singadolo mo siḏi tami jingi'i. Re na'o ngowa'a ga'a 'aḏi 'a'a tinikai, 'aḏi maḏibo toma ngo'omo boloto ua, ananga gena-ge ya sanga ma si-siḏi ma tero munanga gena-ge ḏi'i.
66002023	Sidogo ḏi'i, ngo Izebel 'ami me-mete'e ga'a ma tero sa'olo 'ami ngowa'a, Ngoi ḏuanga i'a Ta'u sisengene, la Ngoi 'ari 'umata mo-moini ya waro mangale Ngoi nena-ne nga'unu to du-dumunu ngowa'a manga 'akala re sinyingara. Re Ngoi ḏuanga i'a to balasa mete'e ngini ni maḏiga'a masiretene.
66002024	Mada'a taninga sigolona toma limau Tiatira, 'age mamuni'a ga'a mete'e ua ngo Izebel 'ami do-doto'o gena-ge. Ngini gena-ge madoto'o ua do-doto'o ga'a silomanga 'Iblisi ma rahasia ga'a pa'i enanga gena-ge ḇato nga'unu sijumu. Sababu gena-ge, Ngoi to siajele ra ngini, to pula'a riwara parenta ra ngini,
66002025	pa'i ngini balasu ni macako'o namo-namoto Tari do-doto'o ga'a rena dawongo, singadolo Ngoi dadunu to sapolo moju.
66002026	'A guna ḇato 'ai ngo-ngaku kama elala ua singadolo 'o sengene re 'aḏi mete'e Ngoi 'ari mau singadolo ma ḏo-ḏogumu, ḏuanga i'a Ngoi to pula'a kuasa ra ananga ma tero sa'olo kuasa ga'a To dawongo Tari Ḇaḇa. Ananga 'aḏi sanga kuasa ra Ngoi di'a 'aḏi parenta bangsa-bangsa reo didiki ḇesi, re 'aḏi siwejere bangsa-bangsa ma tero sa'olo 'aḏi siwejere giu'u tana'a.
66002028	Ananga ḏi'i ḏuanga i'a 'aḏi dawongo mumuḏungu papolo wangere ma la'o ra Ngoi sa'olo didina'o 'utungu.
66002029	'A guna ḇato nga'unu 'isene, balasu 'a totoho la-la ino 'oru ga'a Ma Ngagara 'Ofi-'Ofi 'i kanau toma jama'ata-jama'ata.”
66003001	Yesus gena-ge 'o kanau ra ngoi ḏi'i, “Toma jama'ata Sardis ma mala'ekata, na lefo so'o ne: Nena-ne habari ra Ngoi ga'a to parenta Ma Jou'ongu Madutu 'ai Roh tumudingi re to gu'u mumuḏungu ngai tumudingi Tari giama ma kuwiḏa. Ngoi ta waro mangale ninga de'oso re ḏegoro: Ngowa'a 'aḏi aje, ngini ni 'ahu-'ahu. Mada'a, mete'e ngoi, ngini rini sengene!
66003002	Sababu gena-ge, ni momi'i re ma'istiari! Ngini ninga ngo-ngaku 'i sengene moini nyangu, dadi ninga ngo-ngaku ma jingianga gena-ge ni mate'e. Sababu 'oru ga'a ngini ni 'a'a, rimoi i'a mai nyangu Ngoi ta sanga ti-tiai Tari Jou'ongu Madutu 'ai momina.
66003003	Sababu gena-ge, 'elingi do-doto'o ga'a ngini rena 'isene 'au nga'ene re na mete'e mode-mode'e gena-ge re ni maḏibo toma ngo'omo boloto. Na'o so'o gena ua, Ngoi ḏuanga i'a to sapolo sa'olo ngowa'a to-tori'i, re ngini ni waro ua ma 'orasa ga'a Ngoi to sapolo.
66003004	Mada'a taninga sigolona toma limau Sardis, 'age rema ngowa'a loasa re banari. Sababu gena-ge, ananga gena-ge 'aḏi patasa di'a ḏuanga i'a 'aḏi tagi mamete'e ra Ngoi re 'aḏi mapake pakeanga bu-buḏo.
66003005	'A guna ḇato 'ai ngo-ngaku ra Ngoi kama elala ua singadolo 'o sengene, ḏuanga i'a 'aḏi mapake juba bu-buḏo. Manga lomanga ta singi-ngiranga yoḏu'u toma ngowa'a 'ahu-'ahu manga boku. Re Rari Ḇaḇa 'ai biono re mala'ekata-mala'ekata manga biono, Ngoi to mangaku to kanau ananga gena-ge Ngoi 'ari ngowa-ngowa'a.
66003006	'A guna ḇato nga'unu 'o 'isene, balasu 'a totoho la-la ino 'oru ga'a Ma Ngagara 'Ofi-'Ofi 'i kanau toma jama'ata-jama'ata.”
66003007	Yesus gena-ge 'o kanau ra ngoi ḏi'i, “Toma jama'ata Filadelfia ma mala'ekata, na lefo so'o ne: Nena-ne habari ra Ngoi ga'a 'Ofi-'Ofi re 'O Banari, re 'Olana Daud 'ai pareta ma kuci ma gu-gu'u. Dadi na'o Ngoi ta welanga, matengo i'a mai ua nga'unu ya kuci. Re na'o Ngoi ta kuci, matengo i'a mai ua nga'unu ya welanga.
66003008	Ngoi reto waro mangale ngini ninga de'oso re ḏegoro: Kalaha ngini ni te'e siḏi nyangu ngini reni mete'e Ngoi 'ari do-doto'o mode-mode'e re ni masoloto ua nana'o Ngoi. Dadi oḏi'i, Ngoi to welanga ngalana ḏua di'a ngini. Ngalana gena-ge matengo i'a mai ua nga'unu ya kuci.
66003009	'Elingi nena-ne: 'age rema ngowa-ngowa'a raḏi dadi 'o 'Iblisi ma me-mete'e, ngowa-ngowa'a sa-sakala ga'a 'aḏi mangaku re 'aḏi kanau, ‘Ngomi ne, ngowa'a Yahudi’ mada'a tamanga 'akala re sinyingara so'o gena ua. Ngoi ta'u gasa ananga gena-ge 'aḏi sapolo re 'aḏi maḏipolono taninga biono, la ananga 'aḏi waro Ngoi ta'u dadalara ngini.
66003010	Ngoi ta waro ḏi'i ga'a ngini ni mete'e mode-mode'e 'Ari parenta: Ni tahana re ni pake 'akala ḇanyo wakutu na sanga sikisa. Sababu gena-ge, toma dungia sitabi donga wakutu ngowa'a 'aḏi sanga ma susa re sangisara, Ngoi masiretene tini saolo ngini. Gena-ge 'i dadi wakutu Ngoi tunu tai'i ngowa'a mo-moini toma dungia sitabi donga.
66003011	Ti'ara riwara, Ngoi to sapolo! Macako'o namo-namoto Tari do-doto'o ga'a ngini rena waro, la matengo i'a mai ua ya rabasa ninga ngogele.
66003012	'A guna ḇato 'ai ngo-ngaku ra Ngoi kama elala ua singadolo 'o sengene, ḏuanga i'a Ngoi ta'u sidadi ananga sa'olo 'Ari Jou'ongu Madutu 'ai Wala ma ngasu'u lamo'o. Re ḏi'i unanga 'o tegoro Tari ngi'i gena-ge kasingado-ngadolo i'a. Re 'Ari Jou'ongu Madutu 'ai lomanga re 'Ari Jou'ongu Madutu 'ai limau ma lomanga -- gena-ge Yerusalem su-sungi ga'a 'i 'uci da'u soroga tala Tari Jou'ongu Madutu -- ḏuanga i'a ta silefo lomanga mo-moini gena-ge ra ananga manga lese matengo re matengo. Re 'Ari lomanga su-sungi ta silefo ra ananga manga lese matengo re matengo ḏi'i.
66003013	'A guna ḇato nga'unu 'o 'isene, balasu 'a totoho la-la ino 'oru ga'a Ma Ngagara 'Ofi-'Ofi 'i kanau toma jama'ata-jama'ata.”
66003014	Yesus gena-ge 'o kanau ra ngoi ḏi'i, “Toma jama'ata Laodikia ma mala'ekata, na lefo so'o ne: Nena-ne habari ra Ngoi ga'a si'aro'o 'a 'Amin. Ngoi gena-ge Sakisi ma cufala ga'a Ta sijumu tau-taunu 'ori i'a ba-banari ra Ma Jou'ongu Madutu ino, re Ngoi Unanga 'Ai do-dadi ma cimi.
66003015	Ngoi reto waro mangale ninga de'oso re ḏegoro: Ngini ni cufala mai ua bolo ni ḇusuru mai ua ni mete'e Ngoi. Ngini ma tero sa'olo ḇanyo ga'a sa-sau'u mai ua bolo malata mai ua. Lebe rousu na'o ngini pa'i fara moi ḇato.
66003016	Dadi sababu ngini ni tamarasu'u, sa-sau'u mai ua bolo malata mai ua, Ngoi ḏuanga i'a tini singunanga Tari madanga.
66003017	Ngini nena-ne ni kanau, ‘Ngomi ngowa'a rema-enanga, minga 'ahu ti-tiai kama kuranga ua!’ Mada'a ngini ni masiwaro ua: Ngini ninga 'ahu 'i kuranga ma pari cua ma tero sa'olo ngowa'a ma dinga'unu ua ga'a ni wa-watolo re ni hafu.
66003018	Sababu gena-ge, Ngoi to pula'a duga re domolo ra ngini: Ni tibo Ngoi 'ari guraci ga'a guraci madutu, la ni dadi ngowa'a rema-enanga. So'o gena-ge ḏi'i, ni tibo pakeanga buḏo ra Ngoi, la ni daku ninga mara'a. Re ngini ni tibo 'o sou'u di'a ni si'ese ninga la'o, la ni oḏi'i tarangi.
66003019	Ngowa-ngowa'a ga'a Ngoi nena-ne ta'u dadalara, ananga gena-ge Ngoi ta'u ḇangata re Ta'u sihukumu di'a Ta'u doto'o. Sababu gena-ge, ngini balasu sibabata ninga dadalara ra Ngoi, re ni maḏibo toma ngo'omo boloto.
66003020	Oḏi'i! Ngoi toma de-de'oso taninga ngalana, re to tolo'o. Na'o 'a guna ḇato 'o 'isene 'Ari iḏingi, re 'a welanga ma ngalana, Ngoi ḏuanga i'a to osama ma'u sanga ra unanga, kara ngomi mi oromo mamete'e.
66003021	'A guna ḇato 'ai ngo-ngaku ra Ngoi kama elala ua singadolo 'o sengene, Ngoi ta'u pula'a ma 'olana 'ai ḏe-ḏegoro Tari 'Olana 'ai ḏe-ḏegoro ma kaci moi i'a. So'o gena-ge ḏi'i, nange-ne Ngoi to tegoro toma 'Olana 'ai ḏe-ḏegoro Tari Ḇaḇa ma 'Olana 'ai ḏe-ḏegoro tai kuwiḏa, sababu Ngoi masiretene ḏi'i 'Ari ngo-ngaku ra Unanga kama elala ua singadolo To sengene.
66003022	'A guna ḇato nga'unu 'o 'isene, balasu 'a totoho la-la ino 'oru ga'a Ma Ngagara 'Ofi-'Ofi 'i kanau toma jama'ata-jama'ata.”
66004001	Palisi i'a, ngoi, Yohanes tari tingoḏi'i ma dara to oḏi'i ḏi'i soroga ma ngalana rimoi 'i welanga, re to 'isene iḏingi ga'a to isene nange-ge. Iḏingi gena-ge ma tero sa'olo terompet 'i supu mete'e ngalana rema betongo so'o ne: “Ino, pere 'ane. Ngoi to sijumu ra ngana mangale ḏuanga i'a 'i dadi 'ori i'a i'a rimoi.”
66004002	Gena ḏua, Ma Ngagara 'Ofi-'Ofi ri ḏegoro singadolo ngoi to oḏi'i toma soroga 'age ma 'Olana 'ai ḏe-ḏegoro rimoi re Matengo 'o tegoro toma ḏe-ḏegoro gena-ge.
66004003	Matengo gena-ge 'ai biono ma ciḏoto ma tero sa'olo permata baiduri pandan re ma tero sa'olo permata delima. Re ngoi to oḏi'i kokobo ga'a ma ciḏoto ma tero sa'olo zamrud ya sigoloḏi ma 'Olana 'ai ḏe-ḏegoro gena-ge.
66004004	'Age ḏi'i ma 'olana 'ai ḏe-ḏegoro ma lelegu nyagi romoḏiḏi re rata ya sigoloḏi ma 'Olana 'ai ḏe-ḏegoro rimoi gena-ge. Re bi-biri'i nga nyagi romoḏiḏi re nga ḏuata ya ḏegoro ra ma 'olana 'ai ḏe-ḏegoro gena-ge. Bi-biri'i gena-ge 'aḏi mapake baju bu-buḏo re manga lastari guraci.
66004005	Ra ma 'Olana 'ai ḏe-ḏegoro rimoi gena-ge 'i pelete'e ḇeḇelanga rema lalaki rema murasa ma rurusu. Ra Ma 'Olana 'ai ḏe-ḏegoro rimoi gena-ge ma biono 'age rema 'oboro ngai tumudingi 'i leja-lejanga. 'Oboro gena-ge ma ngale Ma Jou'ongu Madutu 'ai Roh ngai tumudingi.
66004006	Ra Ma 'Olana 'ai ḏe-ḏegoro gena-ge ma biono ta oḏi'i ḏi'i 'ori i'a ga'a ma tero sa'olo ngoloto kaca, ma lara sa'olo kristal ga'a tatamo lapasa. Ra Ma 'Olana 'ai ḏe-ḏegoro rimoi gena-ge ma ḇuḇuku rata, 'age makhluk fara rata 'i 'ahu-'ahu. Mahluk-mahluk gena-ge ma biono re ma ḏuḏunu 'i romanga reo la'o.
66004007	Makhluk ma mulaingi ta oḏi'i i'a ma tero sa'olo singa, makhluk 'ahu-'ahu ma nyo-nyoimi romoḏiḏi ta oḏi'i i'a ma tero sa'olo sapi ma nau'u. Makhluk ma nyo-nyoimi ro'ange ta oḏi'i i'a ma biono ma tero sa'olo manusia, re makhluk ma nyo-nyoimi rata ta oḏi'i i'a ma tero sa'olo namo kareba wakutu 'i solo-soloro.
66004008	Makhluk rata gena-ge, rimoi re rimoi ma kalatu'u rarama, ma lese 'i romanga reo la'o sidogo toma kalatu'u ma re'u re 'aḏu. Lobi'i re wangere makhluk gena-ge 'i kanau kama togu-togumu ua, ma betongo so'o ne: “ 'Ofi-'Ofi, 'Ofi-'Ofi, 'Ofi-'Ofi Ma Jou ga'a Ma Jou'ongu Madutu, Unanga ga'a 'Ai kuasa ma pari cua; Unanga nena-ne ga'a 'age ḏua toma 'ua re 'au wali moju, nange-ne re kasingado-ngadolo i'a.”
66004009	Makhluk rata gena-ge 'i silamo'o re 'i simulia re 'i sibere ie murasa ma la ra Unanga ga'a tegoro ra Ma 'Olana 'ai ḏe-ḏegoro ga'a 'O 'ahu kasingado-ngadolo i'a. Re wakutu makhluk gena-ge 'i kanau so'o gena-ge,
66004010	bi-biri'i nga nyagi romoḏiḏi re nga ḏuata 'aḏi mapagara manga biono tala kara 'aḏi silamo'o re siḏubuso Unanga ga'a 'o tegoro ra Ma 'Olana 'ai ḏe-ḏegoro re 'O 'ahu kasingado-ngadolo i'a. Ananga ya woi'i manga lastari ya sigare ra ma 'Olana 'ai ḏe-ḏegoro ma biono, re 'aḏi kanau,
66004011	“Ya Ma Jou'ongu Madutu, minga Jou. Pa'i Ma Jou'ongu Madutu ḇato 'o patasa di'a ngowa'a 'U simulia re 'U silamo'o sababu 'Ani kuasa ma pari cua. Sababu Ma Jou'ongu Madutu 'o sidadi dungia re diwanga re ma dara mo-moini, re sababu mete'e 'Ani 'akala ma mau 'ori i'a i'a mo-moini 'i dadi re 'i 'ahu.”
66005001	Gena ḏua, ngoi to oḏi'i Ma Jou'ongu Madutu 'o tegoro ra Ma 'Olana 'ai ḏe-ḏegoro re Tai giama ma kuwiḏa 'o gu-gu'u kartasi lolo moi; ma biono re ma ḏuḏunu 'i silefo mo-moini. Kartasi lo-lolo gena-ge ya side-dege ma segele ngai tumudingi reo toca.
66005002	Ḏua ngoi to oḏi'i mala'ekata matengo ga'a 'o lamo'o reo kau'u reo te'e re 'o kanau siduga-duga, “ 'A guna patasa di'a 'a woi'i ma segele-segele gena-ge re 'a welanga ma kartasi lo-lolo gena-ge?”
66005003	Mada'a bae toma soroga bae toma dungia, bolo dau toma tana'a ma dara, matengo i'a mai ua patasa di'a 'a welanga kartasi lo-lolo gena-ge re 'a oḏi'i ma dara.
66005004	Dadi ngoi ta rerese ma gaḏi singadolo to jomo-jomo sababu matengo i'a mai ua patasa di'a 'a welanga kartasi lo-lolo gena-ge re 'a oḏi'i ma dara.
66005005	Ḏua toma bi-biri'i--bi-biri'i manga sigolona, 'age matengo 'o kanau ra ngoi, “Na rerese ma gaḏi rawara! Oḏi'i Singa ma 'asala toma bangsa Yahudi ino ra 'Olana Daud 'ai ju'uda re Ro 'utungu. Unanga gena-ge patasa di'a 'a woi'i segele ngai tumudingi re 'a welanga kartasi lo-lolo gena-ge.”
66005006	Gena ḏua, ngoi to oḏi'i Doba ma Ngowa rimoi 'i te'oso co-cori ra ma 'Olana 'ai ḏe-ḏegoro ma gagoro, makhluk rata re bi-biri'i--bi-biri'i mo-moini ananga gena-ge ya sigoloḏi Enanga. Doba ma Ngowa gena-ge 'age ma ḇokeke ga'a 'i sijumu ngowa'a ya tola'a ḏua. Enanga ma tadu'u ngai tumudingi re ma la'o ngai tumudingi ḏi'i. Ma la'o ngai tumudingi gena-ge ma ngale Ma Jou'ongu Madutu 'ai Roh tumudingi, ga'a Unanga 'a 'utusu ḏua toma dungia sitabi donga.
66005007	Doba ma Ngowa gena-ge i'a ya 'oro kartasi lo-lolo gena-ge ra Ma Jou'ongu Madutu 'ai giama ma kuwiḏa ga'a tegoro ra Ma 'Olana 'ai ḏe-ḏegoro.
66005008	Wakutu Doba ma Ngowa ya 'a'a so'o gena, makhluk rata gena-ge re bi-biri'i nga nyagi romoḏiḏi re nga ḏuata ananga gena-ge 'aḏi mapagara manga biono tala toma Doba ma Ngowa ma biono. Ananga matengo re matengo 'aḏi gu-gu'u kecapi re sawo'o guraci ma dara rema manyanyi. Manyanyi gena-ge ma ngale: Ma Jou'ongu Madutu 'ai ngowa-ngowa'a manga nyiata.
66005009	Re ananga gena-ge 'aḏi manyanyi nyanyi su-sungi rimoi. “Doba ma Ngowa 'I patasa ḇato di'a 'oro kartasi lo-lolo gena-ge re 'I woi'i ma segele. Sababu Enanga ri sengene re Ma ngaunu 'i pa'ala, la 'I tuusu ngowa-ngowa'a toma suku mo-moini, demo-demo mo-moini, nagara mo-moini re bangsa mo-moini di'a Ma Jou'ongu Madutu.
66005010	Doba ma Ngowa ri cumutu ananga 'aḏi osama nyo-nyoimi Ma Jou'ongu Madutu 'ai Pareta re 'I cumutu ananga sa'olo 'imam-'imam, la 'aḏi de-de'oso nanga Jou'ongu Madutu, re 'aḏi pareta toma dungia sitabi donga.”
66005011	Gena ḏua, ngoi to oḏi'i re to 'isene mala'ekata manga repe masala manga iḏingi ga'a ngoi to waro ma repe ua, ananga 'aḏi sigoloḏi Ma 'Olana 'ai ḏe-ḏegoro, makhluk rata re bi-biri'i--bi-biri'i.
66005012	Re ananga 'aḏi manyanyi ya siduga-duga so'o ne: “Doba ma Ngowa ga'a ya tola'a ḏua gena-ge, Enanga 'i patasa di'a ngene wa puji re silamo'o sababu Enanga ma kuasa, Ma harata, Ma 'akala ma soro'unu re Ma de-de'e. Pa'i Enanga gena-ge ngene wa silamo'o madutu re wa simulia!”
66005013	Ḏua ngoi to 'isene makhluk mo-moini ma iḏingi: bae toma diwanga, bae toma dungia, bae toma tana'a ma dara, toma ngoloto -- ḇoko'o ḇato: Makhluk mo-moini toma dungia sitabi donga -- mo-moini 'i manyanyi so'o ne: “Ma Jou'ongu Madutu ga'a tegoro ra Ma 'Olana 'ai ḏe-ḏegoro, re Doba ma Ngowa. Ananga gena-ge ngene wa'u silamo'o madutu re wa'u puji re silamo'o re wa'u simulia, re pa'i Ananga ḇato remanga kuasa kasingado-ngadolo i'a!”
66005014	Dadi makhluk rata nange-ge 'i sangoro, “ 'Amin!” Re bi-biri'i--bi-biri'i gena-ge, ananga 'aḏi mapagara manga biono tala, kara 'aḏi silamo'o re siḏubuso Ma Jou'ongu Madutu re Doba ma Ngowa.
66006001	Pasala i'a, ngoi to oḏi'i Doba ma Ngowa 'a woi'i segele ma mulaingi. Ḏua ngoi to 'isene makhluk nga ḏuata gena-ge matengo 'o kanau, “Ino!” Re ma iḏingi ma tero sa'olo detere'e.
66006002	Ḏua ngoi to oḏi'i jarana bu-buḏo rimoi. Ma ga-gasa Tai giama 'o gu'u ngami. Re Unanga 'o pake 'o lastari ga'a Ro dawongo sababu Unanga ro 'utungu toma parangi. Nange-ne, Unanga 'o tagi parangi di'a 'o 'utungu ḏi'i.
66006003	Gena ḏua, Doba ma Ngowa gena-ge 'a woi'i segele ma nyo-nyoimi romoḏiḏi, kara to 'isene makhluk ma nyo-nyoimi romoḏiḏi gena-ge 'i kanau, “Ino!”
66006004	Gena ḏua, jarana ma lelegu 'i supu ḏi'i. Jarana gena-ge 'i ko-kolili. Ma ga-gasa 'o sanga kuasa di'a singi-ngiranga dame toma dungia nena-ne ma dara, la manusia ma'u sengene. Dadi unanga gena-ge sanga samaranga lamo'o ḇotu moi.
66006005	Ḏua, Doba ma Ngowa gena-ge 'a woi'i segele ma nyo-nyoimi ro'ange, ngoi to 'isene makhluk ma nyo-nyoimi ro'ange 'i kanau, “Ino!” Ḏua ngoi to oḏi'i 'o jarana ko-kotu'u rimoi. Ma ga-gasa 'o gu'u kilo rimoi.
66006006	Re ngoi to 'isene ma tero sa'olo iḏingi toma makhluk rata enanga ma sigolona. Iḏingi gena-ge ma betongo so'o ne: “Gandum ma la-la, ma ijana liter rimoi lai hali ma tero ngowa'a matengo 'ai gaji di'a munara wange moi. Re gandum ma rousu ua, ma ijana liter ro'ange hali ḏi'i ma tero ngowa'a matengo 'ai gaji di'a munara wange moi. Mada'a sijira awa ate-ate zaitun re guḏa 'anggur!”
66006007	Ḏua Doba ma Ngowa 'a woi'i segele ma nyo-nyoimi rata. Re ngoi to 'isene makhluk ma nyo-nyoimi rata 'i kanau, “Ino!”
66006008	Ngoi to oḏi'i jarana rimoi 'i ḇuta. Ma ga-gasa 'ai lomanga Maut, re to oḏi'i ḏi'i 'O Dungia Maut 'i tu-tuu'u. Enanga gena-ge 'i dawongo kuasa toma dungia balangu moi toma balangu rata, la enanga nga'unu sisengene ngowa'a toma parangi ma dara, toma 'orasa sawini, toma 'orasa bobaku, re haiwani nga-ngabala ya'u 'omo.
66006009	Gena ḏua, Doba ma Ngowa 'a woi'i ma segele ma nyo-nyoimi romotoa. Re ngoi to oḏi'i ngowa'a manga nyawa toma jou-jou ma ngi'i ma 'aḏu. Ngowa-ngowa'a 'aḏi sisengene ananga gena-ge sababu ananga sa'olo sakisi cufala ga'a 'aḏi singadolo Ma Jou'ongu Madutu 'ai demo.
66006010	Ananga gena-ge 'aḏi maḏigaro'o ya siduga-duga, “Ya Ma Jou'ongu Madutu ga'a kuasa, re 'ofi-'ofi re banari! Ma di'ara sa'olo moju kara Ma Jou'ongu Madutu no sijuruhakimi dungia nena-ne, re No sihukumu ananga ga'a 'aḏi sisengene ngomi?”
66006011	Ananga matengo re matengo sanga juba bu-buḏo matengo bela moi. Ḏua ananga sanga soma'a mangomasa ceka'a 'ua moju singadolo ngowa'a 'aḏi sisengene manga ḏagilomu munara re manga ioronongoḏu ngo-ngaku rimoi ma tero sa'olo ananga ḏi'i, kara ma nyo-nyoimi ri ti-tiai.
66006012	Gena ḏua, ngoi to oḏi'i Doba ma Ngowa gena-ge 'a woi'i segele ma nyo-nyoimi rarama. Ḏua 'i dadi wusu lai siḏi madutu. Re wangere ma la'o 'i dadi ko-kotu'u ma tero sa'olo ḇa'a kotu'u ma kasara, re ngara 'i dadi ko-kolili ma tero sa'olo ngaunu.
66006013	Re mumuḏungu matai eta'a da'u diwanga tala ma tero sa'olo ate ma sowo'o 'i la'ere nyangu matai ḏaḏolo, na'o nga'unu karawiana lai siḏi.
66006014	Diwanga 'i iranga ma tero sa'olo ngowa'a matengo 'o lo-lolo kartasi, re kie mo-moini re pulo-pulo ma ngi'i 'i lage.
66006015	Ḏua 'olana-'olana dungia, ngowa-ngowa'a la-lamo'o, sordado-sordado ma sae'e, ngowa-ngowa'a rema-enanga re ngowa-ngowa'a rema ḏe-ḏegoro, re ngowa'a lelegu: bae budaka, bae ngowa-ngowa'a bebasa, mo-moini gena-ge 'aḏi magogono toma aḏu'u ma dara re toma maḏi kie ma dalanga.
66006016	Toma kie-kie re maḏi-maḏi gena-ge, ananga gena-ge 'aḏi poa'a, “Kie re maḏi 'i damunu re gogono ngomi ra Unanga 'ai momina ga'a 'o tegoro ra Ma 'Olana 'ai ḏe-ḏegoro, re Doba ma Ngowa 'ai borata!
66006017	Sababu bahaya ma 'orasa gena-ge ri sapolo. Nange-ne Ma Jou'ongu Madutu re Doba ma Ngowa ya sijumu manga borata, re matengo i'a mai ua nga'unu 'o matahana ra Ananga manga biono!”
66007001	Pasala i'a, ngoi to oḏi'i mala'ekata nga ḏuata 'aḏi made-de'oso toma tana'a ḇuḇuku rata, ananga 'aḏi sitogumu karawiana, la karawiana enanga 'i wusu awa bae toma tana'a ma re'u, bae toma ngoloto bolo toma ate-ate.
66007002	Ḏua, ngoi to oḏi'i mala'ekata ma lelegu 'o sapolo da'a kore mie ino, unanga 'o gasa segele ra Ma Jou'ongu Madutu ino, Unanga ga'a 'ahu-'ahu. Mala'ekata gena-ge 'o 'aro'o 'a siduga-duga mala'ekata nga ḏuata nange-ge ga'a sanga kuasa ḏua ra Ma Jou'ongu Madutu di'a sijira tana'a ma re'u re ngoloto,
66007003	re 'o kanau, “Sijira awa tana'a ma re'u bolo ngoloto, bolo ate-ate singadolo ngomi mi pula'a nana'o segele toma ngowa'a manga memese, ananga gena-ge ga'a ta Ma Jou'ongu Madutu ma tero sa'olo 'Ai budaka-budaka, Unanga gena-ge ga'a nanga Jou'ongu Madutu.”
66007004	Ḏua ngoi, ngowa'a ri siajele mangale ngowa'a repe: nga cala latu moi re cala nyagi rata re rata (144,000), ananga gena-ge 'aḏi sanga nana'o segele tamanga memese ra Ma Jou'ongu Madutu ino re manga 'asala toma bangsa Israel suku nyagi moi re romoḏiḏi.
66007005	Toma suku rimoi-rimoi 'age ngowa'a manga repe nga cala nyagi moi re romoḏiḏi ga'a sanga nana'o segele. Gena-ge toma suku: Yehuda, Ruben, Gad,
66007006	Asyer, Naftali, Manasye,
66007007	Simeon, Lewi, Isakhar,
66007008	Zebulon, Yusuf re Benyamin.
66007009	Pasala i'a, ngoi to oḏi'i ḏi'i, manusia manga repe ma tero sa'olo dongi toma ngoloto ma 'uḏu ga'a matengo i'a mai ua nga'unu 'a roimi. Ananga gena-ge manga 'asala toma bangsa mo-moini, nagara mo-moini, suku mo-moini, re demo mo-moini. Ananga gena-ge 'aḏi mapake juba buḏo-buḏo re tamanga giama 'aḏi gu-gu'u ate palem ma umanga re 'aḏi made-de'oso talaḏi ra Ma 'Olana 'ai ḏe-ḏegoro re Doba ma Ngowa ma biono.
66007010	Ananga gena-ge 'aḏi kanau ya siduga-duga, “Nanga salamata 'i sapolo tananga Jou'ongu Madutu ino, ga'a 'O tegoro ra Ma 'Olana 'ai ḏe-ḏegoro re ra Doba ma Ngowa gena-ge!”
66007011	'Age mala'ekata mo-moini ga'a 'aḏi made-de'oso sigoloḏi Ma 'Olana 'ai ḏe-ḏegoro, bi-biri'i--bi-biri'i re makhluk nga ḏuata ḏi'i. Ananga mo-moini gena-ge 'aḏi mapagara manga biono tala ra Ma 'Olana 'ai ḏe-ḏegoro ma biono re silamo'o re siḏubuso Ma Jou'ongu Madutu.
66007012	Ananga 'aḏi kanau mamete'e: “ 'Amin! Ngene wo puji re silamo'o nanga Jou'ongu Madutu ga'a mulia re 'akala soro'unu. Ngene wo sibere ie murasa ma la re wo silamo'o Unanga. Unanga gena-ge 'o kuasa re de-de'e di'a kasingado-ngadolo i'a! 'Amin!”
66007013	Matengo toma bi-biri'i--bi-biri'i gena-ge manga sigolona 'o sano ra ngoi, “Ngowa-ngowa'a nena-ne ga'a mapake juba buḏo, ananga nena-ne 'a guna re 'aḏi sapolo le'a ino?”
66007014	Ngoi to sangoro, “Ngoi ta waro ua, Jou. Jou masiretene na waro.” Ḏua unanga 'o kanau ra ngoi, “Ananga nena-ne raḏi palisi'i 'orasa sikisa ma lamo'o. Ananga manga juba reya 'uju reo Doba ma Ngowa ma ngaunu singadolo ri buḏo.
66007015	Sababu gena-ge, nange-ne ananga 'aḏi made-de'oso ra Ma Jou'ongu Madutu 'ai ḏe-ḏegoro ma biono, re 'aḏi de-de'oso re 'aḏi silamo'o re siḏubuso Unanga gena-ge, lobi'i re wangere Tai wala. Re Ma Jou'ongu Madutu ga'a 'o tegoro ra Ma 'Olana 'ai ḏe-ḏegoro, Unanga gena-ge ḏuanga i'a 'o tegoro mamete'e ra ananga re ya'u saolo.
66007016	Ananga gena-ge 'aḏi basono sawini re camala dudungu riwara; wangere ma la'o bolo ma sa-sau'u ya'u 'erese riwara,
66007017	Sababu Doba ma Ngowa gena-ge ga'a 'o tegoro sebanga ra Ma 'Olana 'ai ḏe-ḏegoro 'o dadi ananga manga sowohi. Unanga ḏuanga i'a ya'u sigasa toma ḇanyo 'ahu ma utu'u. Re Ma Jou'ongu Madutu 'a singi-ngiranga manga la'o ma 'ongoro mo-moini.”
66008001	Wakutu Doba ma Ngowa 'a woi'i segele ma nyo-nyoimi tumudingi, soroga 'i dadi 'i ogo-ogoro i'a ma di'ara ḏa minit nyagi ro'ange.
66008002	Ḏua ngoi to oḏi'i mala'ekata nga tumudingi ga'a 'aḏi made-de'oso ra Ma Jou'ongu Madutu 'ai biono re 'aḏi sanga terompet ngai tumudingi.
66008003	Mala'ekata lelegu matengo 'o sapolo re 'o made'oso co-cori toma tau'u jou-jou ma ngi'i re 'o gasa sawo'o guraci di'a tau'u manyanyi. Mala'ekata gena-ge 'o dawongo manyanyi ma repe masala di'a 'o tau'u mamete'e Ma Jou'ongu Madutu 'ai 'umata manga nyiata. Ḏua unanga 'o tau'u mo-moini gena-ge toma meja guraci ra Ma 'Olana 'ai ḏe-ḏegoro ma biono.
66008004	Jou-jou gena-ge ma loworo re Ma Jou'ongu Madutu 'ai 'umata manga nyiata 'i pere toma sawo'o guraci ga'a mala'ekata 'a gu'u ngadolo Ma Jou'ongu Madutu 'ai biono.
66008005	Gena ḏua, mala'ekata gena-ge 'o 'oro sawo'o guraci re 'a siromanga rema u'u ma ngaboso toma tau'u jou-jou ma ngi'i. Ḏua unanga 'a sipoini toma tana'a ma re'u singadolo 'i dadi ḇeḇelanga cawi-cawi re 'o murasa 'i rurusu kara 'i dadi wusu.
66008006	Gena-ge togumu i'a, mala'ekata nga tumudingi nange-ge 'aḏi ḏu-ḏuanga ḏua di'a wusu terompet.
66008007	Mala'ekata ma mulaingi 'o wusu terompet, besa'a 'es re u'u 'i ma'u capuru reo ngaunu 'i eta'a da'u diwanga tala. Ḏua dungia ma balangu rimoi toma balangu ro'ange ma dara, enanga 'i ro'u. So'o gena-ge ḏi'i, ate-ate ma balangu rimoi toma balangu ro'ange ma dara re rurubu mo-moini, enanga gena-ge 'i ro'u.
66008008	Gena ḏua, mala'ekata ma nyo-nyoimi romoḏiḏi 'o wusu terompet, re 'i dadi bahala lai lamo'o, ma tero sa'olo kie 'i ro'u leja-lejanga siupa'a toma ngoloto. Dadi ma ngoloto ma balangu rimoi toma balangu ro'ange ma dara 'i dadi ngaunu,
66008009	singadolo makhluk 'ahu-'ahu toma ngoloto ma balangu moi toma balangu ro'ange ma dara, enanga 'i sengene. So'o gena ḏi'i kapala-kapala ma balangu moi toma balangu ro'ange ma dara, enanga 'i iranga.
66008010	Gena ḏua, mala'ekata ma nyo-nyoimi ro'ange 'o wusu terompet re 'age mumuḏungu pako-pako ngai moi, 'i leja-lejanga sa'olo 'oboro 'i eta'a da'u diwanga tala. Re mumuḏungu gena-ge 'i nga'unu ḇanyo ma lese dina toma utu'u singadolo dai toma la'o ma balangu rimoi toma balangu ro'ange ma dara.
66008011	Mumuḏungu gena-ge ma lomanga “Mamaḏi.” Sababu gena-ge ḇanyo-ḇanyo ma balangu rimoi toma balangu ro'ange ma dara, enanga 'i dadi mamaḏi. Ngowa'a repe ga'a 'aḏi ka'e ḇanyo gena-ge 'aḏi sengene.
66008012	Gena ḏua, mala'ekata ma nyo-nyoimi rata 'o wusu terompet. Re wangere ma la'o, ngara, mumuḏungu mo-moini, enanga gena-ge ma cahaya ma balangu rimoi toma balangu ro'ange, 'i dadi iranga. Dadi wangere re lobi'i ma balangu rimoi toma balangu ro'ange ma dara, 'i tarangi ua.
66008013	Gena ḏua, ngoi to oḏi'i re to 'isene 'o namo kareba rimoi 'i solo-soloro toma gau'u re 'i poa-poa'a, “Bahala, bahala, bahala 'i singe-ngeta'a toma ngowa'a mo-moini toma dungia ma dara wakutu mala'ekata ma lelegu nga ḏu'ange 'aḏi wusu ma terompet!”
66009001	Gena ḏua, mala'ekata ma nyo-nyoimi romotoa 'o wusu ma terompet re ngoi to oḏi'i mumuḏungu ngai moi 'i eta'a da'u diwanga tala. Ḏua mumuḏungu gena-ge 'i sanga kuci di'a ngabanga maut ma da-damunu.
66009002	Mumuḏungu ya welanga ngabanga maut gena-ge ma da-damunu. Ḏua loworo 'i supu toma ngabanga gena-ge sa'olo 'i supu toma ḏiḏiana lamo'o. Dadi wangere ma la'o 'i taḏusu singadolo 'i hafu-hafu sababu loworo gena-ge.
66009003	Gena ḏua, toma loworo gena-ge ma dara 'i supu sasaba-sasaba ga'a 'i 'uci toma dungia. Sasaba-sasaba gena-ge 'age 'i sanga kuasa ma bisa ma tero sa'olo 'a'atama.
66009004	Sasaba gena-ge simaha ua 'i sijira ate re rurubu bolo joro-joro. Enanga gena-ge pa'i sisikisa ngowa'a ga'a tamanga memese kama segele ua ra Ma Jou'ongu Madutu ino.
66009005	Sasaba-sasaba gena-ge simaha ua 'i sisengene ngowa'a; pa'i sisikisa ḇato ma di'ara ngara romotoa. Sasaba gena-ge 'i goḏi ngowa'a, re ma bisa ma tero sa'olo a'atama ya'u goḏi.
66009006	Ma di'ara ngara romotoa ma dara, ngowa-ngowa'a 'aḏi sanga sikisa gena-ge singadolo 'aḏi golo'o sengene. Mada'a sababu manga go-golo'o gena-ge 'i mete'e ua Ma Jou'ongu Madutu 'ai 'akala ma mau, ananga 'aḏi sengene yoḏu'u.
66009007	Sasaba gena-ge 'i matuhu sa'olo jarana ḏu-ḏuanga ḏua 'i tagi parangi. Toma sae'e 'age sa'olo lastari guraci, enanga ma biono sa'olo manusia,
66009008	ma utu sa'olo we-were'a manga utu, re ma ngiḏi sa'olo singa ma ngiḏi.
66009009	Toma katere sipata reo 'ori i'a ga'a sa'olo baju ḇesi, ma kalatu'u ma rurusu sa'olo jarana rema goroba ma repe ga'a 'i tagi parangi.
66009010	Ma di'imi re ma bisa sa'olo 'a'atama. Toma di'imi gena-ge 'age rema bisa sanga de-de'e di'a sisikisa manusia ma di'ara ngara romotoa.
66009011	Enanga gena-ge rema 'olana ga'a 'a parenta. 'Olana gena-ge mala'ekata ga'a gu-gu'u kuci di'a ngabanga maut ma da-damunu. Ma lomanga toma demo 'Ibrani Abadon, toma demo Yunani Apolion. (enanga ma ngale: “Ngowa'a ga'a sijira”)
66009012	Bahala ma mulaingi 'i palisi'i ḏua. Togumu i'a 'age bahala fara ḏiḏi moju enanga 'i sapolo.
66009013	Gena ḏua, mala'ekata ma nyo-nyoimi rarama 'o wusu terompet, kara ngoi to 'isene iḏingi 'i supu toma meja guraci ma ḇuḇuku rata ra Ma Jou'ongu Madutu 'ai biono.
66009014	Ma iḏingi gena-ge 'i kanau i'a toma mala'ekata ma nyo-nyoimi rarama, “Palasara mala'ekata rata ga'a Ma Jou'ongu Madutu 'o sipiri'u i'a toma ḇanyo Efrat!”
66009015	Mala'ekata ma nyo-nyoimi rarama ya palasara mala'ekata rata gena-ge ma bi-biri'u. Ananga gena-ge 'aḏi ḏu-ḏuanga ḏua re 'aḏi totoma jam, wangere, ngara, re musungu ga'a Ma Jou'ongu Madutu ro sitantukanga di'a 'aḏi sisengene manusia ma balangu rimoi toma balangu ro'ange ma dara.
66009016	Ḏua, ngoi to 'isene iḏingi ma betongo so'o ne: “ 'Age sordado juta latu ḏiḏi 'aḏi palene jarana.”
66009017	Tari tingoḏi'i ma dara, ngoi to oḏi'i sordado-sordado 'aḏi palene jarana re 'aḏi mapake baju ḇesi tamanga katere. Re baju ḇesi gena-ge 'i difo-difo ko-kolili leja-lejanga, balao sa'olo maḏi nilam, re ḇauru-ḇauru sa'olo walira. Jarana-jarana gena-ge ma sae'e ma tero sa'olo 'o singa ma sae'e, re toma madanga 'i supu u'u, loworo, re walira.
66009018	Bahala fara ro'ange: 'O u'u, 'o loworo, re 'o walira ga'a 'i supu toma jarana-jarana ma madanga 'i sisengene manusia ma balangu rimoi toma balangu ro'ange ma dara.
66009019	Jarana-jarana gena-ge ma de-de'e 'i tegoro toma madanga re toma di'imi ḏi'i. Ma di'imi ma tero sa'olo ngorana ma sae'e ga'a 'i sipake di'a sisikisa manusia.
66009020	Mada'a ngowa-ngowa'a ga'a sengene nyangu toma bahala-bahala gena-ge, ananga masiretene ya sieanga i'a ua silamo'o re siḏubuso roh-roh ma jira re jou'ongu ma somoara si'a'a reo guraci, salaka, tamḇaga, maḏi re ate ga'a ananga ya 'a'a. Mo-moini jou'ongu ma somoara gena-ge 'i oḏi'i mai ua, 'isene mai ua re tagi mai ua.
66009021	Ananga ḏi'i ya sieanga i'a ua madiga'a ma jira: Sisenge-sengene ngowa'a, 'a'a sarati ma jira, sudala re tori'i.
66010001	Ḏua, tari tingoḏi'i ma dara ngoi to oḏi'i mala'ekata matengo lao te'e 'o 'uci da'u soroga tala, kakamo 'u dasao, kokobo 'i rangi 'ai sae'e, 'ai biono ma lalaki sa'olo wangere ma la'o, re 'ai rou sa'olo u'u ma ngasu'u.
66010002	Tai giama 'o gu-gu'u boku lo-lolo ma ngowa rimoi 'i wela-welanga. Re 'ai rou ma kuwiḏa 'o majo'u toma ngoloto, re 'ai rou ma kuḇali 'o majo'u toma tana'a du-dudungu.
66010003	Ḏua unanga 'o poa'a ya siduga-duga ma tero sa'olo 'o singa 'i kaḏaḏasa. Mala'ekata gena-ge 'o poa'a togumu i'a, ma murasa tumudingi 'i te'iri ya sangoro iḏingi.
66010004	Ma murasa tumudingi 'i te'iri ya sangoro iḏingi togumu i'a, ngoi mau to lefo ma sa-sangoro. Mada'a iḏingi da'u toma soroga tala ri kanau ma betongo so'o ne: “Ngana no gogono ma murasa ma sa-sangoro re na lefo awa!”
66010005	Gena ḏua, mala'ekata ga'a ngoi ta oḏi'i 'ai rou 'a sijo'u toma ngoloto re toma tana'a du-dudungu, unanga gena-ge 'a tede 'ai giama ma kuwiḏa sie diwanga.
66010006	Unanga 'o masisasi 'o mapake Ma Jou'ongu Madutu 'ai lomanga, ga'a 'O 'ahu kasingado-ngadolo i'a re 'O sidadi diwanga re ngoloto re ma dara mo-moini. Mala'ekata gena-ge 'o kanau, “Ma 'orasa 'i sijujuru riwara wakutu Ma Jou'ongu Madutu 'o 'a'a 'oru ga'a Unanga ro sijaji!
66010007	Dadi wakutu mala'ekata ma nyo-nyoimi tumudingi 'o wusu terompet, Ma Jou'ongu Madutu 'a si'a'a Tai 'ulungu ma dara ga'a rahasia ma di'ara ḏua. 'Ulungu gena-ge Unanga 'A sihabari pasala ḏua Tai nabi-nabi ga'a 'aḏi de-de'oso Unanga ma tero sa'olo 'Ai budaka-budaka.”
66010008	Gena ḏua, iḏingi ga'a ngoi ta 'isene da'u soroga tala nange-ge 'i kanau ḏi'i ra ngoi ma betongo so'o ne: “Tagi na 'oro kartasi lo-lolo ga'a 'i wela-welanga toma mala'ekata 'ai giama ga'a 'ai rou kaci moi 'i sijo'u toma ngoloto re kaci moi 'a sijo'u toma tana'a du-dudungu.”
66010009	Dadi ngoi to tagi re to golo'o, la unanga 'o pula'a kartasi lo-lolo ma ngowa gena-ge ra ngoi. Unanga 'o kanau ra ngoi, “Na 'oro re na oromo. Tani madanga na basono 'i mami sa'olo madu, mada'a tani po'olo ma dara 'i dadi mamaḏi.”
66010010	Ngoi ta dawongo kartasi lo-lolo ma ngowa gena-ge re ta oromo. Tari madanga ta basono sa'olo madu mada'a ta nyamolo, tari po'olo ma dara ta basono mamaḏi.
66010011	Pasala i'a, mala'ekata gena-ge 'o soma'a ngoi to kanau, “Na sihabari soi moi moju habari ra Ma Jou'ongu Madutu ino toma bangsa-bangsa, nagara-nagara re demo-demo 'oru ḇato re toma 'olana-'olana.”
66011001	Gena ḏua, 'age 'i pula'a ra ngoi ate ma jule sa'olo didiki duga kara soma'a, “Tagi na tuga Ma Jou'ongu Madutu 'ai Wala re jou-jou ma ngi'i. Re na roimi toma dara ngowa'a nga muḏuo 'aḏi silamo'o re siḏubuso Ma Jou'ongu Madutu.
66011002	Mada'a awa na tuga Ma Jou'ongu Madutu 'ai Wala ma soana ma ḏuḏunu sababu enanga gena-ge sipula'a ḏua di'a ngowa'a ga'a 'aḏi nana'o Ma Jou ua. Ananga gena-ge ḏuanga i'a ya jo'u-jo'u limau 'ofi-'ofi ma di'ara ngara nyagi rata re romoḏiḏi.
66011003	Ngoi ḏuanga i'a to 'utusu 'Ari sakisi nga muḏiḏi ga'a mapake pakeanga duka re korou'u. Ananga gena-ge 'aḏi siajele habari da'u ra Ma Jou'ongu Madutu tala ma di'ara wangere cala moi re latu ḏiḏi re nyagi rarama.”
66011004	Sakisi nga muḏiḏi gena-ge ma tero sa'olo 'o ate zaitun ma lese ḏu ḏiḏi re poci ma ngi'i ngai romoḏiḏi ga'a 'i te'o-te'oso ra Ma Jou'ongu Madutu 'ai biono, Unanga ga'a 'o parenta dungia.
66011005	Na'o ngowa'a 'aḏi sitai'i 'aḏi 'a'a ma jira ra sakisi gena-ge, tamanga madanga ma dara 'i supu u'u di'a sisengene manga lawana gena-ge. Duhu so'o gena-ge 'a guna ḇato ga'a 'a'a cira toma sakisi gena-ge 'o sengene.
66011006	Sakisi gena-ge remanga kuasa 'aḏi kuci diwanga, la besa'a 'i sapolo awa wakutu ananga 'aḏi siajele moju habari da'u ra Ma Jou'ongu Madutu tala. Ananga gena-ge remanga kuasa ḏi'i toma ḇanyo ya sidadi ngaunu, re ananga remanga kuasa 'aḏi sihukumu dungia reo bahala 'oru ḇato, toma 'orasa le'a ḇato mete'e manga mau.
66011007	Ananga 'aḏi siajele habari da'u ra Ma Jou'ongu Madutu tala togumu i'a, haiwani rimoi ga'a ma 'asala toma ngabanga maut, enanga ya parangi sakisi gena-ge singadolo ananga nga muḏiḏi gena-ge 'aḏi sengene.
66011008	Re sakisi manga mayeti 'i sigare toma ngo'omo lamo'o toma limau lamo'o. Ngi'i gena-ge ananga sisalib manga Jou. Limau ma lomanga gena-ge ma kiasana Sodom bolo Mesir.
66011009	Ngowa-ngowa'a toma nagara mo-moini, suku mo-moini, demo mo-moini, re bangsa mo-moini ḏuanga i'a 'aḏi oḏi'i sakisi manga mayeti gena-ge ma di'ara wangere ro'ange re ma jule re mayeti gena-ge simaha ua ya otomo.
66011010	Ngowa'a mo-moini toma dungia ḏuanga i'a 'aḏi maroanga sababu sakisi nga muḏiḏi ga'a 'aḏi gasa bahala di'a ngowa'a toma dungia, nange-ne ananga raḏi sengene. Dadi ananga 'aḏi 'a'a laya re ma'u pula'a bu-bula'a.
66011011	Sakisi nga muḏiḏi 'aḏi sengene ma di'ara wangere ro'ange re ma jule togumu i'a, Ma Jou'ongu Madutu 'o pula'a ngagara 'ahu ra ananga nga muḏiḏi gena-ge, kara ananga dadunu 'aḏi 'ahu moju re 'aḏi momi'i. Ḏua ngowa'a mo-moini ga'a ya oḏi'i, 'aḏi matai mojongo.
66011012	Gena ḏua, ananga nga muḏiḏi gena-ge ḏuanga i'a 'aḏi 'isene iḏingi da'u soroga tala ya'u 'aro'o ananga siduga-duga ma betongo so'o ne: “Ino pere 'ane!” Ḏua tamanga lawana-lawana manga momina, ananga 'aḏi sitede sie toma soroga re 'o kamo-kamo ya'u sao.
66011013	Toma 'orasa gena-ge 'i dadi wusu lai siḏi masala. Limau gena-ge ma balangu rimoi toma balangu nyagi moi ma dara 'i wejere. Ngowa'a nga cala tumudingi 'aḏi sengene sababu wusu gena-ge. Ḏua ngowa-ngowa'a ma lelegu 'aḏi matai mojongo re 'aḏi puji re silamo'o re ananga silamo'o re siḏubuso Ma Jou'ongu Madutu toma soroga.
66011014	Bahala ma soi ḏiḏi 'i palisi'i ḏua. Mada'a na oḏi'i! Bahala ma soi ro'ange ngasamoi 'i sapolo tuu'u.
66011015	Gena ḏua, mala'ekata ma nyo-nyoimi tumudingi 'o wusu terompet. Ḏua ngoi to 'isene iḏingi lai siḏi madutu da'u soroga tala ma betongo so'o ne: “Nange-ne dungia nena-ne ma pareta ri dadi di'a Ma Jou'ongu Madutu ga'a ngene wo silamo'o re siḏubuso, re 'O Kristus manga Pareta. 'O Kristus gena-ge ga'a Ma Jou'ongu Madutu 'o sijaji pasala ḏua, Unanga ḏuanga i'a 'o parenta kasingado-ngadolo i'a!”
66011016	Ḏua ngowa'a bi-biri'i nga nyagi romoḏiḏi re nga ḏuata ga'a 'aḏi tegoro tamanga ḏe-ḏegoro ra Ma Jou'ongu Madutu 'ai biono, ananga 'aḏi mapagara manga biono tala, kara 'aḏi silamo'o re siḏubuso Unanga.
66011017	Ananga 'aḏi kanau, “Ma Jou ga'a Ma Jou'ongu Madutu, Unanga ga'a 'Ai kuasa ma pari cua, re 'age nange-ne re toma 'ua re 'au wali! Ngomi mi sibere ie murasa ma la ra Ma Jou sababu No sijumu 'Ani kuasa lamo'o re No mulaingi ḏua No parenta!
66011018	Ngowa-ngowa'a ga'a 'aḏi nana'o ua Ma Jou'ongu Madutu 'aḏi maruta. Mada'a ma 'orasa ri ngadolo di'a Ma Jou'ongu Madutu no sipa'ala 'Ani borata re di'a No sijuruhakimi ngowa'a senge-sengene. Nange-ne enanga ma 'orasa di'a 'O pula'a ngogele Tai nabi-nabi ga'a 'aḏi de-de'oso Unanga ma tero sa'olo 'Ai budaka-budaka, re ḏi'i Tai ngowa-ngowa'a mo-moini ga'a 'aḏi silamo'o 'Ai lomanga: bae ngowa'a la-lamo'o, bae ngowa'a ceka'a. Nena-ne enanga ma 'orasa di'a singi-ngiranga ngowa-ngowa'a ga'a sijira dungia.”
66011019	Ḏua toma soroga, Ma Jou'ongu Madutu 'ai Wala ma ngalana 'i welanga re ya oḏi'i toma dara 'age 'o burua jaji. Gena ḏua, enanga 'i dadi ḇeḇelanga cawi-cawi re 'o murasa 'i te'iri ma'u sango-sangoro, kara 'i dadi wusu re besa'a 'es ḇa-ḇalaca'a singadolo welanga la'o mai yoḏu'u.
66012001	Gena ḏua, ngoi ta oḏi'i didina'o heranga ma lamo'o rimoi toma diwanga: 'Age we-were'a matengo mo masao reo wangere ma la'o sa'olo 'ami pakeanga, mo made-de'oso toma ngara. Tami sae'e 'age rema lastari ga'a si'a'a reo mumuḏungu guḏi moi re ngai ḏiḏi.
66012002	We-were'a gena-ge rami lese re 'ami 'orasa ma ḏe-ḏegoro i'a ri ngadolo, munanga mo poa'a sababu mo go-goḏi.
66012003	'Age rema didina'o heranga ma lelegu 'i dadi toma diwanga: Naga ko-kolili ngai moi 'i lamo'o masala! Naga gena-ge ma sae'e tumudingi rema lastari mo-moini re ma tadu'u guḏi moi.
66012004	Enanga ma di'imi 'i iḏala mumuḏungu toma diwanga ma balangu rimoi toma balangu ro'ange ma dara, kara ya sipoini toma dungia. Naga gena-ge 'i made-de'oso toma we-were'a 'ami biono, munanga ga'a sa'i mo maḏe-ḏegoro. Ma maksudu naga gena-ge ya nyamolo 'ami ngowa kiau na'o mo maḏe-ḏegoro i'a.
66012005	Ḏua we-were'a gena-ge mo maḏe-ḏegoro i'a Ngowa'a Nau'u ga'a ḏuanga i'a 'O parenta toma bangsa mo-moini reo didiki ḇesi. Mada'a Ngowa Kiau gena-ge mala'ekata 'U rabasa Tai ngina, kara 'U gasa ra Ma Jou'ongu Madutu 'ai ḏe-ḏegoro.
66012006	Ḏua we-were'a gena-ge mo wiḏi toma ngi'i baulaco ga'a Ma Jou'ongu Madutu 'a sidodahe di'a munanga. Toma ngi'i gena-ge, munanga mo sanga kadiarata ma di'ara wangere cala moi re latu ḏiḏi re nyagi rarama.
66012007	Ḏua toma soroga 'i dadi parangi. Mala'ekata Mikhael ga'a mala'ekata ma sae'e rai mala'ekata-mala'ekata, ananga gena-ge 'aḏi parangi naga. Re naga gena-ge rema mala'ekata-mala'ekata ḏi'i, ananga ya'u parangi 'a Mikhael.
66012008	Mada'a naga gena-ge rema mala'ekata-mala'ekata, ananga gena-ge 'aḏi te'e ua. Dadi naga rema mala'ekata-mala'ekata ya simaha ua 'i tegoro toma soroga.
66012009	Naga lamo'o re ma mala'ekata-mala'ekata gena-ge siupa'a toma dungia. Naga gena-ge 'o ngorana ma biri'i, ma lomanga 'Iblisi bolo Roh ma Jira ma 'Olanaga'a 'i sihaga ngowa'a toma dungia.
66012010	Ḏua ngoi to 'isene iḏingi siduga-duga toma soroga ma betongo so'o ne: “Nange-ne enanga ma 'orasa nanga Jou'ongu Madutu di'a Unanga 'o sisalamata 'Ai 'umata. Nange-ne enanga ma 'orasa Ma Jou'ongu Madutu 'a sijumu 'Ai kuasa sa'olo 'Olana. Nange-ne enanga ma 'orasa 'O Salamata ma Cimi, ga'a 'O sijaji pasala ḏua, 'O sijumu 'Ai kuasa toma dungia sitabi donga. Sababu 'Iblisi ga'a 'i kalaki nanga ioronongoḏu ngo-ngaku rimoi tananga Jou'ongu Madutu 'ai biono lobi'i re wangere, Enanga gena-ge 'i sisupu ḏua toma soroga!
66012011	Nanga ioronongoḏu ngo-ngaku rimoi, ananga raḏi sieta'a 'Iblisi, sababu Doba ma Ngowa 'ai ngaunu 'i tuusu ananga gena-ge tamanga ḏosa re sababu ḏi'i manga sakisi mangale Yesus manga Jou. Kalaha 'aḏi sanga sikisa re 'aḏi sisengene, ananga lebe dadalara Yesus reo manga 'ahu.
66012012	Sababu gena-ge ni maroanga, ngini mala'ekata-mala'ekata re ngowa'a mo-moini ga'a ni tegoro toma soroga! Mada'a ngowa'a ga'a 'aḏi 'ahu toma dungia re ngoloto, ngini ḏuanga i'a ni sanga bahala, sababu 'Iblisi ri 'uci re 'i maruta ra ngini. Sababu 'Iblisi gena-ge ya waro ma 'orasa ti'ara riwara singadolo sanga hukumu ma ḏo-ḏogumu.”
66012013	Wakutu naga gena-ge 'i mabasono tala mangale enanga siupa'a ḏua toma dungia, enanga mulaingi 'i kunu'i we-were'a ga'a mo maḏe-ḏegoro i'a Ngowa'a Nau'u.
66012014	Mada'a we-were'a gena-ge Ma Jou'ongu Madutu 'o pula'a kareba ma kalatu'u romoḏiḏi, la munanga nyengara mo soloro toma ngi'i baulaco ma ki-kiḏanga toma naga gena-ge. I'a da'a, munanga ḏuanga i'a sanga kadiarata ma di'ara musungu ro'ange rema jule.
66012015	Ḏua naga gena-ge ya sisupu ḇanyo lamo'o masala toma madanga siḇucu i'a toma we-were'a gena-ge, la munanga mo rarini.
66012016	Mada'a tana'a ya welanga ma madanga di'a 'i riono munanga re ya ḇowisi ḇanyo ga'a naga ya siḇucu nange-ge!
66012017	Naga gena-ge 'i ruta masala toma we-were'a gena-ge singadolo enanga 'i tagi 'i parangi toma we-were'a gena-ge 'ami ju'uda: gena-ge ananga ga'a 'aḏi mete'e Ma Jou'ongu Madutu 'ai parenta re ga'a 'aḏi pula'a sakisi mangale Yesus, re Unanga 'ai kuasa tamanga 'ahu.
66012018	Naga gena-ge 'i made-de'oso toma ngoloto ma 'uḏu.
66013001	Gena ḏua, ngoi to oḏi'i haiwani rimoi 'i baolo toma ngoloto, enanga ma sae'e tumudingi re ma tadu'u nyagi moi toma tadu'u rema lastari mo-moini. Toma sae'e rimoi-rimoi 'i silefo lomanga rimoi ga'a sije-jengere Ma Jou'ongu Madutu.
66013002	Haiwani gena-ge ga'a ngoi ta oḏi'i, enanga ma rupa sa'olo macan tutul, ma rou sa'olo beruang, ma madanga sa'olo singa, kara haiwani gena-ge naga ya sipula'a ma de-de'e re ma ḏe-ḏegoro, re kuasa lai lamo'o.
66013003	Haiwani ma sae'e tumudingi gena-ge, 'age ma sae'e rimoi rema nyaboto ma pari cua singadolo enanga sa'i sengene. Mada'a ma nyaboto gena-ge ri dadi la! Sababu gena-ge, ngowa'a toma dungia sitabi donga 'aḏi heranga singadolo ya mete'e haiwani gena-ge.
66013004	Re ananga ya silamo'o re siḏubuso naga gena-ge, sababu enanga reya pula'a kuasa toma haiwani gena-ge. Re ananga 'aḏi silamo'o re siḏubuso ḏi'i haiwani gena-ge. Ananga 'aḏi kanau, “Haiwani nena-ne ma pari cua! Matengo i'a mai ua nga'unu lawana enanga nena-ne!”
66013005	Ma Jou'ongu Madutu 'o si'a'a haiwani gena-ge nyengara 'i kanau ma demo-demo pa'i mahie ḇato re sije-jengere Unanga. Re ḏi'i Unanga 'o pula'a watasa toma haiwani gena-ge, la enanga nyengara 'i parenta ma di'ara ngara nyagi rata re romoḏiḏi.
66013006	Dadi enanga mulaingi 'i sije-jengere Ma Jou'ongu Madutu 'ai lomanga. So'o gena ḏi'i Ma Jou'ongu Madutu 'ai Wala re ngowa'a mo-moini ga'a 'aḏi tegoro toma soroga, enanga ya'u sije-jengere mo-moini.
66013007	Enanga ḏi'i nyengara lawana re sita'aloko Ma Jou'ongu Madutu 'ai ngowa-ngowa'a. Re sanga kuasa, la nyengara 'i parenta toma suku mo-moini, nagara mo-moini, bangsa mo-moini re demo-demo mo-moini.
66013008	Haiwani gena-ge, ngowa'a mo-moini toma dungia sitabi donga ḏuanga i'a ya silamo'o re siḏubuso ḏuga-ḏuga ananga ga'a manga lomanga 'i silefo ḏua toma ngowa'a 'ahu-'ahu manga boku wakutu dungia 'i sidadi nyangu. Boku gena-ge Doba ma Ngowa ma boku, Doba ma Ngowa ga'a ya tola'a ḏua.
66013009	Sababu gena-ge, 'a guna ḇato nga'unu 'o 'isene, balasu na totoho la-la habari nena-ne:
66013010	Ngowa'a ga'a balasu sanga dawana, tantu ḏua ananga ḏuanga i'a 'aḏi sanga dawana. Ngowa'a ga'a balasu 'aḏi sisengene reo samaranga, tantu ḏua ananga ḏuanga i'a 'aḏi sisengene reo samaranga. Sababu gena-ge Ma Jou'ongu Madutu 'ai ngowa-ngowa'a balasu 'aḏi tahana susa re sangisara reo 'akala ḇanyo re 'aḏi macako'o namo-namoto ra Yesus.
66013011	Ḏua ngoi to oḏi'i haiwani lelegu rimoi 'i supu toma tana'a ie. Enanga ma tadu'u romoḏiḏi sa'olo doba ma ngowa ma nau'u rema tadu'u. Mada'a ma iḏingi sa'olo naga ma iḏingi.
66013012	Toma haiwani ma mulaingi ma biono, haiwani ma nyo-nyoimi romoḏiḏi gena-ge ya siḏagi ma kuasa lamo'o 'i sanga toma haiwani ma mulaingi. Haiwani ma nyo-nyoimi romoḏiḏi gena-ge 'i simau-mau ngowa'a mo-moini toma dungia sitabi donga di'a 'aḏi silamo'o re siḏubuso haiwani ma mulaingi, ga'a rema nyaboto lai lamo'o mada'a ri la.
66013013	Haiwani ma nyo-nyoimi romoḏiḏi gena-ge 'i 'a'a didina'o heranga ma lamo'o. Toma ngowa'a repe manga momina, enanga 'i si'a'a u'u 'uci da'u diwanga tala.
66013014	Dadi toma haiwani ma mulaingi ma biono, haiwani ma nyo-nyoimi romoḏiḏi gena-ge 'i pake kuasa ga'a 'i sanga toma haiwani ma mulaingi di'a 'a'a didina'o-didina'o heranga. Dadi haiwani ma nyo-nyoimi romoḏiḏi nyengara 'i sihaga ngowa'a mo-moini toma dungia sitabi donga. Enanga 'i soma'a ngowa'a 'aḏi 'a'a dulada, la ananga 'aḏi silamo'o re siḏubuso haiwani ma mulaingi. Dulada gena-ge ma duhu sa'olo haiwani ma mulaingi ga'a rema nyaboto lai lamo'o rema samaranga, mada'a 'i 'ahu moju.
66013015	Haiwani ma nyo-nyoimi romoḏiḏi gena-ge 'i sanga watasa ra Ma Jou'ongu Madutu ino, di'a 'i pula'a 'ahu toma dulada haiwani gena-ge singadolo dulada gena-ge nyengara 'i kanau re 'i soma'a ngowa'a 'aḏi sisengene ngowa'a mo-moini ga'a 'aḏi silamo'o re siḏubuso enanga ua.
66013016	Ngowa'a mo-moini: ngowa'a lamo'o re ngowa'a mapake ua, ngowa'a rema-enanga re ngowa'a ma dinga'unu ua, budaka re bebasa, haiwani ma nyo-nyoimi romoḏiḏi ya simau-mau di'a sigare nana'o tamanga giama ma kuwiḏa bolo tamanga memese.
66013017	Na'o ngowa'a 'aḏi sanga nana'o gena-ge ua, ananga 'aḏi simaha ua di'a wu'unu bolo 'aḏi tibo 'ori i'a i'a. Nana'o gena-ge haiwani ma mulaingi ma lomanga bolo nyo-nyoimi ma ngale haiwani ma mulaingi ma lomanga gena-ge.
66013018	Nyo-nyoimi gena-ge 'i paralu 'akala ma soro'unu di'a ya sahe ma ngale. Ngowa'a pahe nga'unu ya sahe mangale nyo-nyoimi haiwani gena-ge, sababu ma nyo-nyoimi latu rarama re nyagi rarama re rarama (666). Gena-ge 'o ngowa'a matengo 'ai lomanga.
66014001	Gena ḏua, ngoi to oḏi'i Doba ma Ngowa 'o made-de'oso toma Kie Sion. Ngowa'a nga cala latu moi re cala nyagi rata re rata (144,000) 'aḏi mamete'e ra Unanga. Tamanga memese matengo re matengo gena-ge 'i silefo Doba ma Ngowa ma lomanga re ma Ḇaḇa 'ai lomanga ḏi'i.
66014002	Ḏua ngoi to 'isene iḏingi da'u soroga tala sa'olo duduala ma rurusu re sa'olo murasa 'i te'iri lai siḏi. Ma iḏingi gena-ge ta 'isene sa'olo ngowa'a ḇisa-ḇisa kecapi 'aḏi ḇisa manga kecapi.
66014003	Ngowa'a nga cala latu moi re cala nyagi rata re rata (144,000) gena-ge 'aḏi manyanyi nyanyi su-sungi ra Ma Jou'ongu Madutu 'ai ḏe-ḏegoro ma biono re makhluk nga ḏuata re bi-biri'i--bi-biri'i ma biono, mo-moini ga'a sigoloḏi 'Ai ḏe-ḏegoro gena-ge. Nyanyi gena-ge matengo i'a mai ua nga'unu 'o manyanyi, ḏuga-ḏuga ananga nga cala latu moi re cala nyagi rata re rata (144,000) ḇato; ananga gena-ge ga'a sanga salamata ḏua.
66014004	Ananga gena-ge ngowa-ngowa'a 'ofi-'ofi ma tero sa'olo na-nau'u waro 'oru nyangu sababu 'aḏi sebanga we-were'a nyangu. Ananga gena-ge mete-mete'e tau-taunu Doba ma Ngowa'a le'a ḇato, Enanga 'i tagi. Toma ngowa'a mo-moini manga sigolona, ananga gena-ge raḏi salamata sa'olo hasili ma jomolo ra Ma Jou'ongu Madutu re Doba ma Ngowa.
66014005	Soi moi i'a mai nyangu ananga raḏi sa-sakala ngowa'a re ananga kamanga faja ceka'a i'a mai ua.
66014006	Ḏua ngoi to oḏi'i mala'ekata ma lelegu matengo 'o soloro kau'u toma diwanga. Mala'ekata gena-ge 'o gasa habari mangale barakati kasingado-ngadolo i'a di'a singadolo toma ngowa-ngowa'a dungia: Bangsa mo-moini, suku mo-moini, demo mo-moini re nagara mo-moini.
66014007	Mala'ekata gena-ge 'o kanau rai iḏingi siduga-duga: “Ni mojongo Ma Jou'ongu Madutu re ni puji re silamo'o 'Ai kabasarana, sababu ma 'orasa ri ngadolo di'a Ma Jou'ongu Madutu 'o sijuruhakimi manusia. Ni silamo'o re siḏubuso Unanga ga'a 'o sidadi 'ori i'a mo-moini: diwanga, tana'a, ngoloto re 'o ḇanyo ma utu'u mo-moini!”
66014008	Mala'ekata ma nyo-nyoimi romoḏiḏi 'o sidu'u mala'ekata ma mulaingi re 'o kanau, “Pinya'olo ḏua, limau lamo'o Babel 'i pinya'olo ḏua. Ngowa'a Babel 'aḏi si'a'a bangsa mo-moini 'aḏi dadi 'etolo reo 'anggur. Re 'anggur gena-ge ma ngale: 'Ori i'a mo-moini ga'a sibaolo nyafusu ma jira!”
66014009	Mala'ekata ma nyo-nyoimi ro'ange 'o sidu'u mala'ekata ma nyo-nyoimi romoḏiḏi nange-ge re 'o kanau rai iḏingi siduga-duga, “ 'A guna ḇato silamo'o re siḏubuso haiwani re dulada haiwani gena-ge, re sanga ḏua nana'o tamanga memese, bolo tamanga giama ma kuwiḏa,
66014010	ananga gena-ge ḏuanga i'a 'aḏi ka'e Ma Jou'ongu Madutu 'ai 'anggur borata sa'olo 'anggur mamaḏi ga'a 'a sidai'i ḏua toma 'anggur ma ngi'i kama capuru ceka'a i'a mai ua. Ananga mo-moini gena-ge ḏuanga i'a 'aḏi sanga sikisa toma u'u re walira toma mala'ekata-mala'ekata 'ofi-'ofi manga biono re Doba ma Ngowa ma biono ḏi'i.
66014011	Ma loworo toma 'u'u ga'a sisikisa ananga, enanga 'i supu kama togumu ua. Lobi'i re wangere kasingado-ngadolo i'a, ananga basono sikisa sababu ananga ga'a silamo'o re siḏubuso ḏua haiwani re dulada haiwani gena-ge re tamanga memese rema nana'o silefo ḏua haiwani gena-ge ma lomanga.”
66014012	Sababu gena-ge, Ma Jou'ongu Madutu 'ai ngowa-ngowa'a ga'a 'aḏi cufala mete'e Unanga 'ai parenta re 'aḏi macako'o namo-namoto ra Yesus, balasu 'aḏi tahana susa re sangisara reo 'akala ḇanyo.
66014013	Ḏua ngoi to 'isene iḏingi da'u toma soroga tala ma betongo, “Na lefo so'o ne: Mulaingi nange-ne, ngowa-ngowa'a 'aḏi sengene sababu 'aḏi mete'e Ma Jou, ananga gena-ge 'aḏi bara'utungu.” Ma Ngagara 'Ofi-'Ofi 'i kanau, “Tero mode'e, ananga 'aḏi munara kangela riwara sababu tantu ḏua ananga ḏuanga i'a sanga manga ngogele.”
66014014	Gena ḏua, ngoi to oḏi'i kamo-kamo bu-buḏo. Toma kamo-kamo gena-ge ma re'u 'age sa'olo Manusia ma Ngowa'a Nau'u, Tai sae'e 'age rema lastari guraci re Tai giama 'age rema peḏa pale lai mangono.
66014015	Ḏua mala'ekata ma lelegu matengo 'o supu ra Ma Jou'ongu Madutu 'ai Wala re 'o kanau rai iḏingi siduga-duga ra Unanga toma kamo-kamo ma re'u nange-ge, “Dungia ri romu'u ḏua re 'utu'u ma 'orasa 'i ngadolo ḏua. Sababu gena-ge, na tede 'Ani giama re Na rari!”
66014016	Dadi Unanga ga'a 'o tegoro toma kakamo ma re'u 'O mulaingi 'O tede 'Ai peḏa pale re 'A sirari tala toma dungia, kara 'O lomu ma hasili.
66014017	Gena ḏua, ngoi to oḏi'i mala'ekata ma lelegu matengo 'o supu ra Ma Jou'ongu Madutu 'ai Wala toma soroga, 'a gu'u-gu'u ḏi'i peḏa pale lai mangono.
66014018	Togumu i'a, mala'ekata ma lelegu matengo ga'a 'o kuasa toma u'u 'o sapolo toma jou-jou ma ngi'i ino. Unanga 'o kanau rai iḏingi lai siḏi toma mala'ekata nange-ge ga'a gu'u-gu'u peḏa pale, “Na tede 'ani peḏa pale re no rado 'anggur ma sowo'o toma dungia, sababu ri romu'u!”
66014019	Ḏua mala'ekata gena-ge ga'a gu'u-gu'u peḏa pale 'o rado 'anggur ma sowo'o ga'a 'i romu'u ḏua, kara 'o siupa'a toma 'anggur ma jo-jo'o ma ngi'i: Gena-ge ma ngale Ma Jou'ongu Madutu 'ai borata ke-kekolo.
66014020	'Anggur ma sowo'o gena-ge ya co'o toma limau ma ḏuḏunu. Wakutu ya co'o enanga ma nganyi 'i supu ngaunu re 'uisi sa'olo ḇanyo ma lese: Ma giḏanga kilo latu ro'ange, re ma ngido co-cori metere romoḏiḏi.
66015001	Gena ḏua, ngoi to oḏi'i toma soroga 'i dadi didina'o rimoi ga'a heranga masala ma pari cua. 'Age mala'ekata nga tumudingi rema bahala tumudingi ga'a ma ḏo-ḏogumu ḏua. Sababu Ma Jou'ongu Madutu 'a sipa'ala 'Ai borata ma ḏo-ḏogumu reo bahala gena-ge.
66015002	Gena ḏua, ngoi to oḏi'i 'ori i'a rimoi sa'olo ngoloto kaca 'i ma'u capuru reo u'u. Ngoi to oḏi'i ḏi'i ngowa-ngowa'a ga'a raḏi sita'aloko haiwani re dulada haiwani. Ananga gena-ge 'aḏi silamo'o re siḏubuso ua haiwani bolo dulada haiwani re sanga ua nana'o haiwani ma nyo-nyoimi. Ngowa-ngowa'a ga'a raḏi 'utungu 'aḏi made-de'oso toma ngoloto kaca ma 'uḏu re 'aḏi gu'u-gu'u kecapi ga'a Ma Jou'ongu Madutu 'o pula'a ḏua ra ananga.
66015003	Ananga ya sinyanyi 'a Musa 'ai nyanyi, unanga ga'a to de-de'oso Ma Jou'ongu Madutu ma tero sa'olo 'Ai budaka, re sinyanyi Doba ma Ngowa 'ai nyanyi, “Ma Jou ga'a Ma Jou'ongu Madutu, Unanga ga'a 'Ai kuasa ma pari cua, 'Ani munara 'i heranga masala, Ma Jou'ongu Madutu no dadi bangsa-bangsa manga 'Olana. 'Oru ḇato Ma Jou'ongu Madutu no 'a'a, enanga 'i 'adili re banari.
66015004	'A guna 'o mojongo ua Ma Jou'ongu Madutu?! 'A guna 'o oḏu'u siajele 'Ani kabasarana, Ma Jou'ongu Madutu?! Pa'i Ma Jou'ongu Madutu masiretene ḇato no 'Ofi-'Ofi. Bangsa mo-moini ḏuanga i'a 'aḏi sapolo re 'aḏi silamo'o re siḏubuso Ma Jou'ongu Madutu, sababu ngowa'a repe raḏi oḏi'i 'Ani munara loasa re banari.”
66015005	Gena ḏua, ngoi to oḏi'i toma soroga Ma Jou'ongu Madutu 'ai Wala, gena-ge Unanga 'ai suyu'u, ma ngalana 'i welanga.
66015006	Ḏua mala'ekata nga tumudingi ga'a gu'u bahala tumudingi gena-ge 'aḏi supu ra Ma Jou'ongu Madutu 'ai Wala ino. Ma pakeanga reo ḇa'a lenan kama faja ua re 'i jama-jamanga, re ananga manga katere 'a sirangi reo ban ga'a si'a'a reo guraci.
66015007	Gena ḏua, 'age makhluk rimoi toma makhluk nga ḏuata ma sigolona, 'i pula'a sawo'o guraci tumudingi toma mala'ekata ma nyo-nyoimi tumudingi. Sawo'o guraci gena-ge 'i romanga reo Ma Jou'ongu Madutu 'ai borata, Unanga gena-ge ga'a 'o 'ahu kasingado-ngadolo i'a.
66015008	Ḏua Ma Jou'ongu Madutu 'ai Wala gena-ge ma dara 'i romanga reo loworo. Loworo gena-ge ma ngale Ma Jou'ongu Madutu 'Ai mulia re 'Ai kuasa. Re matengo i'a mai ua nga'unu osama ra Ma Jou'ongu Madutu 'ai Wala ma dara, singadolo mala'ekata nga tumudingi manga munara ri togumu. Mala'ekata gena-ge manga munara di'a gasa bahala ma ḏo-ḏogumu.
66016001	Ḏua ngoi to 'isene iḏingi siduga-duga ra Ma Jou'ongu Madutu 'ai Wala ma dara ino, kanau i'a toma mala'ekata tumudingi gena-ge, “Tagi na pa'ala sawo'o tumudingi ma dara, ga'a 'age Ma Jou'ongu Madutu 'ai borata toma dungia.”
66016002	Mala'ekata ma mulaingi 'o tagi 'a pa'ala 'ai sawo'o ma dara toma dungia. Ḏua ngowa'a mo-moini toma dungia ga'a 'aḏi sanga ḏua nana'o haiwani gena-ge re ngowa'a ga'a 'aḏi silamo'o re siḏubuso dulada haiwani gena-ge, ananga mo-moini 'aḏi sanga si-siḏi bu'u ma jira.
66016003	Pasala i'a, mala'ekata ma nyo-nyoimi romoḏiḏi 'a pa'ala 'ai sawo'o ma dara toma ngoloto. Ḏua 'o ngoloto 'i dadi ma tero sa'olo ngowa'a senge-sengene manga ngaunu. Dadi makhluk mo-moini toma ngoloto 'i sengene mo-moini.
66016004	Gena ḏua, mala'ekata ma nyo-nyoimi ro'ange 'a pa'ala sawo'o ma dara toma ḇanyo ma lese re ḇanyo ma 'utu'u. Dadi ḇanyo mo-moini 'i dadi ngaunu.
66016005	Ḏua, ngoi to 'isene mala'ekata ga'a 'ai kuasa toma ḇanyo 'o kanau, “Ma Jou'ongu Madutu ga'a 'O 'Ofi-'Ofi ma pari cua, Ma Jou'ongu Madutu ga'a 'age nange-ne re toma 'ua re 'au wali! 'Ani hukumu ga'a siḏingoto toma dungia gena-ge 'i 'adili.
66016006	Sababu ananga ya sipa'ala ḏua 'Ani ngowa-ngowa'a re nabi-nabi manga ngaunu. Sababu gena-ge nange-ne, Ma Jou'ongu Madutu no si'a'a ananga 'aḏi ka'e ngaunu ḏi'i. Tero mode'e, ananga balasu sanga so'o gena!”
66016007	Ḏua ngoi to 'isene iḏingi toma tau'u jou-jou ma ngi'i ino ma betongo so'o ne: “Ya, Ma Jou ga'a Ma Jou'ongu Madutu, Unanga ga'a 'Ai kuasa ma pari cua, Unanga 'o singe-ngeta'a 'Ai hukumu gena-ge ga'a 'i 'adili re banari!”
66016008	Pasala i'a, mala'ekata ma nyo-nyoimi rata 'a pa'ala sawo'o ma dara toma wangere ma la'o. Dadi ngowa'a mo-moini na'o wangere ma la'o ya'u 'erese, ananga 'aḏi ro'u sababu ma sa-sau'u siḏi woḏi.
66016009	Ngowa'a ga'a 'aḏi ro'u toma wangere ma sa-sau'u, ananga gena-ge 'aḏi so-sowini Ma Jou'ongu Madutu 'ai lomanga ga'a 'o kuasa toma bahala mo-moini gena-ge. Kalaha ananga 'aḏi sanga bahala gena-ge, ananga 'aḏi maḏibo ua toma ngo'omo boloto, re ananga 'aḏi oḏu'u puji re silamo'o Ma Jou'ongu Madutu 'ai kabasarana.
66016010	Ḏua mala'ekata ma nyo-nyoimi romotoa 'a pa'ala sawo'o ma dara toma haiwani ma mulaingi ma ḏe-ḏegoro. Dadi haiwani ma pareta mo-moini 'i dadi hafu-hafu re manusia ya goḏi manga yai'i sababu sangisara siḏi woḏi.
66016011	Ḏua ananga gena-ge 'aḏi so-sowini Ma Jou'ongu Madutu toma soroga sababu ananga manga bu'u-bu'u ma sa'ara siḏi woḏi. Mada'a ananga 'aḏi maḏibo ua toma ngo'omo boloto re ya sieanga i'a ua 'aḏi 'a'a 'ori i'a ma jira.
66016012	Pasala i'a, mala'ekata ma nyo-nyoimi rarama 'a pa'ala 'ai sawo'o ma dara toma ḇanyo lamo'o, ma lomanga Efrat. Dadi ḇanyo gena-ge 'i dudungu singadolo 'olana-'olana toma wangere ma la'o ino nyengara 'aḏi tagi ya tola'a i'a.
66016013	Ḏua ngoi to oḏi'i roh ma jira ro'ange ma duhu sa'olo papa'a: Papa'a ngai moi 'i supu toma naga ma madanga, ngai moi toma haiwani ma madanga, re ngai moi ḏi'i toma nabi sa-sakala 'ai madanga.
66016014	Roh-roh ma jira ro'ange gena-ge 'i 'a'a didina'o heranga re 'i tagi toma 'olana-'olana toma dungia sitabi donga di'a 'i lomu ananga di'a 'aḏi maparangi toma wangere lamo'o. Gena-ge Ma Jou'ongu Madutu 'Ai wangere, Unanga ga'a 'Ai kuasa ma pari cua, wakutu Unanga 'o sijuruhakimi ngowa-ngowa'a mo-moini.
66016015	Ma Jou Yesus 'o kanau, “Na 'isene, Ngoi ḏuanga i'a to sapolo sa'olo ngowa'a to-tori'i. Bara'utungu ngowa'a ga'a ma'istiari tau-taunu re 'aḏi maḏu-ḏuanga ḏua manga pakeanga, la wakutu Ngoi ḏuanga i'a to sapolo ngowa'a gena-ge awa 'aḏi tagi mawa-watolo. Dadi ananga 'aḏi mara'a ua toma mandan manga biono.”
66016016	Pasala i'a roh-roh ma jira gena-ge 'i lomu 'olana-'olana toma ngi'i rimoi, toma demo 'Ibrani si'aro'o “Harmagedon.”
66016017	Gena ḏua, mala'ekata ma nyo-nyoimi tumudingi 'a pa'ala 'ai sawo'o ma dara toma ngawa-ngawa. Dadi to 'isene iḏingi lai siḏi ra Ma Jou'ongu Madutu 'ai ḏe-ḏegoro Tai wala ma betongo so'o ne: “Togumu ḏua!”
66016018	Ḏua 'i dadi ḇeḇelanga cawi-cawi re 'o murasa 'i te'iri ma'u sango-sangoro re 'o wusu siḏi madutu. Mulaingi wakutu Ma Jou'ongu Madutu 'o sidadi manusia singadolo nange-ne, sanga nyangu wusu ma siḏi so'o nena-ne.
66016019	Limau lamo'o Babel gena-ge 'i polongara dadi balangu ro'ange re toma nagara-nagara toma dungia sitabi donga ma limau-limau mo-moini 'i pinya'olo. Ḏua Ma Jou'ongu Madutu 'a si'elingi ie limau lamo'o Babel ma ngowa'a manga kajahatana. Dadi Unanga 'o si'a'a ananga gena-ge 'aḏi ka'e 'Ai 'anggur toma sawo'o. 'Ai 'anggur ma ngale: 'Ai borata 'i kekolo.
66016020	Pulo re kie mo-moini 'i iranga.
66016021	Besa'a 'es lamo'o 'i 'uci: rimoi-rimoi ma ḏubuso kilo nyagi romotoa. Enanga 'i eta'a da'u diwanga tala be-be'ara ngowa-ngowa'a. Ḏua ananga 'aḏi so-sowini Ma Jou'ongu Madutu sababu bahala besa'a 'es gena-ge.
66017001	Togumu i'a, mala'ekata matengo ga'a 'o gu'u-gu'u sawo'o rimoi toma mala'ekata nga tumudingi ma sigolona 'o sapolo ra ngoi re 'o kanau, “Ino, ngoi to sijumu ra ngana hukumu di'a limau lamo'o Babel ga'a co-cori ḇanyo lamo'o. Limau gena-ge ma tero sa'olo we-were'a su-sudala matengo.
66017002	'Olana-'olana toma dungia 'aḏi su-sudala reo we-were'a gena-ge re ngowa'a ga'a tegoro toma dungia 'aḏi dadi 'etolo sababu 'aḏi ka'e 'ami 'anggur. 'Anggur gena-ge ma ngale: Ga'a ma su-sudala.”
66017003	Ḏua Ma Ngagara 'Ofi-'Ofi ri ḏegoro ngoi, re mala'ekata gena-ge 'o gasa ngoi toma daeraha baulaco. Toma ngi'i gena-ge, ngoi to oḏi'i we-were'a matengo mo mabalene toma haiwani rimoi 'i ko-kolili madutu re ma lese 'i romanga rema demo-demo ga'a sije-jengere Ma Jou'ongu Madutu. Haiwani gena-ge ma sae'e tumudingi re ma tadu'u nyagi moi.
66017004	We-were'a gena-ge mo mapake baju 'ungu re ko-kolili madutu re mo mapake guraci, maḏi permata ma ijana hali-hali, re mutiara. Enanga gena-ge mo-moini 'i siromanga tami lese. Tami giama mo gu'u-gu'u sawo'o guraci 'i romanga ro 'anggur. 'Anggur gena-ge ma ngale: Ga'a ma kajahatana ma sowo'o su-sudala.
66017005	Tami memese 'i silefo rema lomanga rimoi ga'a rahasia. Lomanga gena-ge ma ngale: “Ngoi nena-ne Limau Babel Lamo'o, we-were'a su-sudala mo-moini manga ngina re ngowa'a su-sudala manga 'asala.”
66017006	Ḏua ngoi to oḏi'i we-were'a gena-ge mo etolo sababu remo ka'e Ma Jou'ongu Madutu 'ai ngowa-ngowa'a manga ngaunu. Ananga gena-ge ga'a 'aḏi macako'o namo-namoto ra Yesus singadolo 'aḏi sengene. Wakutu ngoi to oḏi'i we-were'a gena-ge, ngoi to heranga masala.
66017007	Ḏua mala'ekata gena-ge 'o kanau ra ngoi, “I'a sa'olo ngana no heranga? Maha ngoi to siajele rahasia romoḏiḏi ra ngana mangale we-were'a gena-ge, re haiwani ga'a munanga mo mabalene. Haiwani gena-ge ga'a ma sae'e tumudingi re ma tadu'u nyagi moi.
66017008	'Ua re 'au wali, haiwani gena-ge 'i 'ahu, mada'a 'orasa nange-ne 'i sengene ḏua. Ngasamoi moju, enanga 'i supu toma ngabanga maut, kara Kristus 'a siwejere. Ngowa-ngowa'a toma dungia ga'a manga lomanga 'i silefo ua toma ngowa'a 'ahu-'ahu manga boku wakutu dungia 'i sidadi nyangu, ḏuanga i'a 'aḏi heranga na'o ya oḏi'i haiwani gena-ge. Sababu kalaha haiwani gena-ge 'ua re 'au wali 'i 'ahu re 'orasa nange-ne 'i sengene ḏua, enanga dadunu 'i baolo moju.
66017009	Toma mo-moini gena-ge paralu 'akala soro'unu re wo-waro. Sae'e tumudingi ma ngale: polono tumudingi ga'a we-were'a gena-ge mo tegoro. Re sae'e tumudingi gena-ge ḏi'i 'o 'olana nga tumudingi:
66017010	nga mutoara raḏi eta'a, matengo 'o parenta moju, re matengo ḏi'i 'o sapolo nyangu. Mada'a wakutu 'olana matengo gena-ge ḏuanga i'a 'o sapolo, 'o parenta ti'ara ua.
66017011	Re haiwani ga'a 'ua re 'au wali enanga ri 'ahu, mada'a 'orasa nange-ne 'i sengene ḏua: gena-ge ma ngale 'olana ma nyo-nyoimi tu'angere. Unanga gena-ge ḏi'i osama nyo-nyoimi ra 'olana nga tumudingi, mada'a ma ḏo-ḏogumu unanga 'o tagi osama toma naraka.
66017012	Tadu'u nyagi moi gena-ge ga'a ngana na oḏi'i ma ngale: 'Olana nga nyagi moi mada'a 'aḏi parenta nyangu. Mada'a ananga ḏuanga i'a sanga kuasa di'a 'aḏi parenta sa'olo 'olana mamete'e reo haiwani gena-ge ma di'ara pa'i jam rimoi.
66017013	'Olana nga nyagi moi gena-ge, mo-moini manga maksudu 'i ma tero: Ananga mo-moini ya sidoa'a manga de-de'e re manga kuasa toma haiwani gena-ge.
66017014	Ananga ḏuanga i'a 'aḏi maparangi lawana Doba ma Ngowa. Mada'a Doba ma Ngowa 'i sita'aloko 'olana-'olana gena-ge sababu Doba ma Ngowa gena-ge Ma Jou toma tuanga mo-moini, re dadi 'Olana toma 'olana mo-moini. Re ḏi'i ngowa'a ga'a 'aḏi macako'o namo-namoto ra Yesus ga'a Ma Jou'ongu Madutu ya'u 'aro'o re ya'u cumutu ḏua, ananga gena-ge 'aḏi sanga 'utungu sababu 'aḏi mamete'e rema Doba ma Ngowa.”
66017015	Mala'ekata gena-ge 'o kanau ḏi'i, “Ḇanyo ga'a ngana na oḏi'i gena-ge we-were'a su-sudala 'ami ngi'i ma ngale: Ngowa'a toma dungia sitabi donga: toma bangsa mo-moini, toma nagara mo-moini, toma suku mo-moini re toma demo mo-moini.
66017016	'Olana nyagi moi re haiwani gena-ge ga'a ngana na oḏi'i, ḏuanga i'a 'aḏi emono we-were'a su-sudala gena-ge. Ananga gena-ge ḏuanga i'a 'aḏi rabasa 'ori i'a rana mo-moini tami lese singadolo munanga mo wa-watolo. Ḏua ananga ya 'acingi 'ami lese re ya 'omo 'ami la-la'eme kara re ma jingianga ya tau'u.
66017017	Gena-ge 'i dadi sababu Ma Jou'ongu Madutu 'o sigaraki ḏua ananga manga 'akala re sinyingara di'a ya siḏagi Unanga 'ai maksudu. Dadi 'olana nga nyagi moi raḏi sidoa'a manga de-de'e toma haiwani gena-ge, la enanga ri parenta singadolo 'i dadi 'oru ga'a Ma Jou'ongu Madutu ro kanau ri sitotomo ḏua.
66017018	We-were'a su-sudala ga'a ngana na oḏi'i gena-ge mangale limau lamo'o ga'a 'i parenta 'olana mo-moini toma dungia.”
66018001	Gena ḏua, ngoi to oḏi'i mala'ekata matengo 'o 'uci da'u soroga tala. Unanga 'ai kuasa 'i lamo'o re 'ai mulia 'i sitarangi toma dungia sitabi donga.
66018002	Unanga 'ai iḏingi ma siḏi, 'o kanau, “Pinya'olo ḏua, Babel limau lamo'o 'i pinya'olo. Dadi toma 'orasa nange-ne 'i dadi roh-roh ma jira ma ngi'i, roh-roh ma jira fara muḏuo i'a 'i tegoro toma ngi'i gena-ge; re namo toma diwanga mo-moini ga'a najis re ngowa'a ya emono, enanga mo-moini 'i tegoro toma ngi'i gena-ge ḏi'i.
66018003	Limau lamo'o Babel 'i pinya'olo ḏua, sababu bangsa mo-moini reya ka'e ma 'anggur su-sudala: 'Olana-'olana 'aḏi su-sudala reo we-were'a gena-ge re ngowa-ngowa'a 'aḏi mawu'unu re matibo 'aḏi dadi ngowa'a rema-enanga, sababu ngowa'a ga'a tegoro 'age ananga remanga nyafusu lamo'o woḏi.”
66018004	Ḏua ngoi to 'isene iḏingi ma lelegu toma soroga tala ma betongo so'o ne: “ 'Ari 'umata 'age toma limau Babel ma dara, ni supu! Awa ngini ni mete'e ananga manga ḏosa-ḏosa, la awa ni sanga hukumu ma tero!
66018005	Sababu manga ḏosa 'i madogo-dogo ngadolo da'u diwanga re Ma Jou'ongu Madutu 'a sidaioranga ua ananga manga kajahatana gena-ge.
66018006	'Oru ga'a ananga nu'u 'a'a, ngini ḏi'i na balasa toma limau Babel soi ḏiḏi. Sibala 'anggur tamanga sawo'o ga'a lebe mamaḏi reo 'anggur ma mulaingi ga'a ananga 'aḏi pula'a ra ngini.
66018007	Nange-ne ni pula'a sangisara re 'akala re sinyingara kangela ma tero ra ananga, sa'olo ma siḏa ananga manga 'ahu pai-pai'i re sanangi ḏua, sababu ananga ma tero sa'olo we-were'a ga'a mo momole re mo kanau, ‘Ngoi nena-ne 'olana we-were'a ga'a to pareta; ngoi nena-ne, we-were'a balo ua, re ngoi ḏuanga i'a kama basono 'akala kangela ua!’
66018008	Sababu gena-ge, pa'i toma wangere moi ma dara ḇato, ananga 'aḏi basono bahala sa'olo: bobaku, rerese ma gaḏi re sawini. Re limau Babel gena-ge ḏuanga i'a 'i ro'u simoini, sababu Ma Jou'ongu Madutu rai kuasa di'a sijuruhakimi limau Babel gena-ge.”
66018009	'Olana-'olana toma dungia ga'a 'aḏi su-sudala reo we-were'a gena-ge, ananga gena-ge ḏuanga i'a 'aḏi rerese ma gaḏi wakutu ya oḏi'i u'u ma loworo 'i tubolo ie sababu limau Babel 'i ro'u.
66018010	Ananga gena-ge ḏuanga i'a 'aḏi made-de'oso tatamo toma giḏanga sababu ananga ya mojongo sanga ma bahala ga'a ma tero. Ananga 'aḏi kanau, “Koḏu'u! Koḏu'u, limau ma lamo'o nena-ne! Limau Babel ga'a te'e! Kage-kage pa'i jam rimoi ḇato, ma hukumu 'i ngadolo ḏua!”
66018011	Ngowa-ngowa'a ga'a mawu'unu re matibo toma dungia ma dara 'aḏi rerese ma gaḏi re manga 'akala re sinyingara 'i kangela sababu limau Babel 'i pinya'olo ḏua. Dadi matengo i'a mai ua ya tibo manga bu-bu'unu.
66018012	'A guna ua tibo ananga manga guraci, salaka, permata re mutiara. So'o gena ḏi'i manga ḇa'a lenan, ḇa'a 'ungu, ḇa'a salira, re ḇa'a ko-kolili madutu, ate mo-moini ga'a sanga rema susa, 'ori i'a 'i si'a'a toma gading bolo ate-ate ga'a ma ijana hali-hali bolo tamḇaga bolo ḇesi re pualam,
66018013	ate mami ma 'eno'o, rampa-rampa, bo-bounu, mur re manyanyi; 'anggur re goroho, gulupung re gandum; sapi re doba, jarana re goroba, budaka-budaka re dawana-dawana.
66018014	Ngowa-ngowa'a ga'a 'aḏi mawu'unu re matibo 'aḏi kanau toma limau Babel manga ngowa-ngowa'a, “ 'Ori i'a rana mo-moini ga'a ngana mau na sanga, enanga gena-ge 'i cua ḏua, re 'ani 'ahu ga'a 'i pai-pai'i re ga'a no matoro, gena-ge ri iranga. Re ngana na sanga riwara!”
66018015	Ngowa-ngowa'a mawu'unu re matibo ananga ga'a dadi ngowa'a rema-enanga sababu 'aḏi mawu'unu re matibo toma ngowa'a limau gena-ge, 'aḏi made-de'oso toma giḏanga sababu ananga mojongo sanga ma bahala ga'a ma tero. Ananga gena-ge ḏuanga i'a manga 'akala re sinyingara 'i kangela masala dadi 'aḏi rerese ma gaḏi,
66018016	re 'aḏi kanau, “Koḏu'u! Koḏu'u, limau ma lamo'o nena-ne! Biasa ngowa'a limau gena-ge 'aḏi mapake baju lenan, ḇa'a 'ungu, ḇa'a ko-kolili madutu, re manga lese 'i siromanga saya-saya guraci, permata re mutiara.
66018017	Kage-kage pa'i jam rimoi ḇato harata mo-moini 'i iranga ma tero sa'olo wo wusu dufahe!” Kapala ma nyanyasele, kapala ma dotomo re ngowa'a munara, ananga mo-moini gena-ge toma kapala re ngowa'a mo-moini ga'a 'aḏi disa manga 'ahu toma ngoloto 'aḏi made-de'oso toma giḏanga.
66018018	Re 'aḏi poa-poa'a wakutu ananga ya oḏi'i u'u ma loworo 'i tubolo ie sababu limau Babel 'i ro'u. Ananga 'aḏi kanau ya siduga-duga, “Site-tero yoḏu'u limau ma lelegu reo limau lamo'o Babel nena-ne!”
66018019	Ḏua ananga ya ba-ba'ala korou'u tamanga sae'e 'i dadi didina'o rimoi mangale ananga manga 'akala re sinyingara 'i kangela re 'aḏi rerese ma gaḏi 'aḏi maboa-boa'a: “Koḏu'u! Koḏu'u, limau ma lamo'o nena-ne! Toma limau gena-ge ngowa-ngowa'a remanga kapala mo-moini 'aḏi dadi ngowa'a rema-enanga. Kage-kage pa'i jam rimoi ḇato mo-moini gena-ge 'i iranga ma tero sa'olo wo wusu dufahe!”
66018020	Hai, mo-moini ni tegoro toma soroga, ni monere sababu limau gena-ge ri pinya'olo ḏua. Hai, Ma Jou'ongu Madutu 'ai 'umata, Yesus 'ai so-soma'a re nabi-nabi, ngini gena-ge ni maroanga mo-moini, sababu Ma Jou'ongu Madutu 'o sihukumu ḏua ngowa-ngowa'a 'aḏi tegoro toma limau Babel. Unanga ra balasa ananga gena-ge manga de'oso re ḏegoro ga'a si'a'a ḏua ra ngini!
66018021	Gena ḏua, mala'ekata rimoi lai te'e 'o gola'a maḏi lamo'o masala rimoi 'a upa'a toma ngoloto, 'o kanau: “Ma Jou'ongu Madutu 'o singi-ngiranga limau lamo'o Babel, ma tero sa'olo upa'a maḏi lamo'o gena-ge toma ngoloto, 'i iranga nena-ne re si'a!
66018022	Toma limau gena-ge kama 'isene riwara: ngowa'a ga'a ḇisa-ḇisa kecapi ma iḏingi, ngowa'a ga'a manyanyi manga iḏingi, ngowa'a ga'a wusu-wusu sulingi ma iḏingi, ngowa-ngowa'a ga'a wusu-wusu terompet ma iḏingi. Ngowa'a pahe mo-moini toma 'oru ḇato, ananga 'aḏi iranga nena-ne re si'a re gandum ma gulinga ma iḏingi, enanga gena-ge 'i kama 'isene riwara.
66018023	Ngowa'a kama oḏi'i riwara 'o poci ma lejanga, re kama 'isene riwara ngowa'a 'aḏi ribi re rame toma molo'ara ma laya toma limau gena-ge. Mo-moini gena-ge 'i dadi sababu ngowa'a 'aḏi mawu'unu re matibo toma limau gena-ge, ananga ngowa'a lebe la-lamo'o i'a toma dungia sitabi donga. Sababu ngowa'a ga'a 'aḏi 'a'a sarati toma limau gena-ge ananga 'aḏi sihaga ngowa'a toma dungia sitabi donga.
66018024	Ma Jou'ongu Madutu ro sihukumu limau Babel gena-ge, sababu toma limau gena-ge 'age ngowa'a ga'a sisengene nabi-nabi re Ma Jou'ongu Madutu 'ai ngowa-ngowa'a -- siḇoko'o ḇato: ananga gena-ge raḏi sisengene ngowa'a mo-moini ga'a ya'u sisengene toma dungia sitabi donga.”
66019001	Gena ḏua, ngoi to 'isene iḏingi sa'olo ngowa'a repe masala manga nyiwere da'u soroga tala 'aḏi poa'a, ma betongo so'o ne: “Puji re silamo'o Ma Jou'ongu Madutu, Unanga gena-ge nanga Jou'ongu Madutu re 'O sisalamata ngene. Unanga gena-ge 'O mulia re 'O kuasa,
66019002	sababu Unanga 'ai hukumu 'i 'adili re banari. Unanga 'a singe-ngeta'a 'Ai hukumu toma limau Babel ga'a ma tero sa'olo we-were'a su-sudala, munanga ga'a mo su-sudala sigasa dungia 'i dadi cira. Ma Jou'ongu Madutu 'o sihukumu ngowa'a ga'a tegoro toma limau Babel gena-ge, sababu ananga gena-ge 'aḏi sisengene ananga ga'a ta Unanga ma tero sa'olo 'Ai budaka-budaka.”
66019003	Ḏua ngowa'a repe masala gena-ge 'aḏi kanau siduga-duga ḏi'i: “Puji re silamo'o Ma Jou'ongu Madutu. U'u ma loworo toma Limau Babel lamo'o gena-ge 'i tubolo kama togu-togumu ua.”
66019004	Ḏua ngowa'a bi-biri'i nga nyagi romoḏiḏi re nga ḏuata re makhluk rata ga'a 'aḏi sigoloḏi Ma Jou'ongu Madutu 'ai ḏe-ḏegoro 'aḏi mapagara manga biono tala re 'aḏi silamo'o re siḏubuso Ma Jou'ongu Madutu. Ananga 'aḏi kanau, “ 'Amin! Puji re silamo'o Ma Jou'ongu Madutu!”
66019005	Ḏua iḏingi ra Ma Jou'ongu Madutu 'ai ḏe-ḏegoro gena-ge ma betongo so'o ne: “Ngini mo-moini ga'a ta Ma Jou'ongu Madutu ma tero sa'olo 'Ai budaka-budaka, ngini gena-ge ni puji re silamo'o nanga Jou'ongu Madutu; ngini ga'a ni silamo'o re siḏubuso Unanga: bae ngowa'a ma pake ua bae ngowa'a la-lamo'o”
66019006	Gena ḏua, ngoi to 'isene iḏingi sa'olo ngowa'a repe masala manga nyiwere, ma iḏingi sa'olo duduala ma rurusu re ma tero sa'olo murasa 'i te'iri lai siḏi. Ngoi to 'isene ananga 'aḏi poa'a re 'aḏi kanau siduga-duga: “Puji re silamo'o Ma Jou'ongu Madutu! Sababu Ma Jou'ongu Madutu nanga Jou, Unanga ga'a 'Ai kuasa ma pari cua 'O parenta 'orasa nange-ne!
66019007	Ino, ngene wo maroanga re monere; re ino ngene wo puji re silamo'o 'Ai kabasarana. Sababu molo'ara ma laya di'a Doba ma Ngowa ma 'orasa ri ngadolo, re geri molo'ara we-were'a re mo ḏu-ḏuanga ḏua di'a simolo'ara.
66019008	Pakeanga lenan ga'a jama-jamanga sipula'a ḏua toma geri molo'ara we-were'a di'a mapake.” (Pakaeanga lenan gena-ge ma ngale: Ma Jou'ongu Madutu 'ai ngowa-ngowa'a manga ga'a 'i loasa re banari.)
66019009	Ḏua mala'ekata gena-ge 'o kanau ra ngoi, “Na lefo so'o ne: ‘Bara'utungu ngowa-ngowa'a sanga saele toma molo'ara ma laya di'a Doba ma Ngowa.’ ” Gena ḏua, mala'ekata gena-ge dogo kanau ḏi'i, “Gena-ge habari banari ra Ma Jou'ongu Madutu tala.”
66019010	Ngoi to mapagara 'ari biono tala toma mala'ekata gena-ge 'ai biono di'a to silamo'o re siḏubuso unanga. Mada'a unanga 'o kanau, “Ra ngoi awa! Awa no silamo'o re siḏubuso ngoi. Pa'i no silamo'o re siḏubuso Ma Jou'ongu Madutu ḇato! Sababu ngoi ḏi'i ta Unanga ma tero sa'olo 'Ai budaka ma tero ngana re ma tero 'ani ioronongoḏu ngo-ngaku rimoi ga'a 'aḏi macako'o namo-namoto do-doto'o ba-banari ga'a Yesus 'o pula'a pasala ḏua. Do-doto'o ba-banari gena-ge 'i sigaraki ngowa-ngowa'a di'a 'aḏi pula'a habari da'u ra Ma Jou'ongu Madutu tala.”
66019011	Gena ḏua, ngoi to oḏi'i soroga enanga 'i welanga, kara to oḏi'i ḏi'i jarana bu-buḏo rimoi. Ma Ga-gasa toma jarana gena-ge 'ai lomanga: 'A Setia re Banari. Unanga gena-ge 'o parangi re 'o sijuruhakimi ngowa-ngowa'a mete'e 'Ai 'adili.
66019012	'Ai la'o sa'olo u'u malejanga re Tai sae'e 'o pake lastari ma repe. Tai lese 'i silefo lomanga rimoi; pa'i Unanga masiretene ḇato 'a waro lomanga gena-ge ma ngale.
66019013	Juba ga'a unanga 'a pake sitono ḏua toma ngaunu re Unanga si'aro'o “Ma Jou'ongu Madutu 'ai 'Idini.”
66019014	Sordado-sordado soroga 'aḏi mete'e Unanga re 'aḏi palene jarana-jarana bu-buḏo re manga pakeanga ḇa'a lenan buḏo lai 'ofi.
66019015	Tai madanga ma dara 'i supu samaranga mangono ḇotu moi. Rai samaranga gena-ge Unanga ḏuanga i'a 'o sita'aloko Tai lawana toma bangsa-bangsa, kara Unanga 'o parenta ananga Rai didiki ḇesi. Dadi Unanga ḏuanga i'a 'o co'o 'anggur toma 'anggur ma jo-jo'o ma ngi'i. Gena-ge ma ngale: Unanga 'o siḏagi Ma Jou'ongu Madutu ga'a 'Ai kuasa ma pari cua, Unanga 'ai borata Tai lawana.
66019016	Tai juba re Tai busuu'u 'i silefo lomanga so'o ne: “ 'Olana toma 'olana mo-moini re Ma Jou toma tuanga mo-moini.”
66019017	Ḏua ngoi to oḏi'i mala'ekata matengo 'o made-de'oso toma wangere ma la'o, rai iḏingi lai siḏi madutu. Unanga 'o kanau i'a toma namo so-soloro toma diwanga ga'a oromo la-la'eme, “Ino, ni malomu di'a Ma Jou'ongu Madutu 'ai laya lamo'o!
66019018	Ino ni oromo 'olana-'olana, sordado-sordado ma sae'e re sordado-sordado manga la-la'eme. Ino, ni oromo ngowa-ngowa'a ga'a palene jarana re jarana-jarana ma la-la'eme. Ino, ni oromo 'umata manusia mo-moini manga la-la'eme: bae ngowa-ngowa'a ma pake ua, bae ngowa-ngowa'a la-lamo'o, bae budaka bolo ngowa'a bebasa!”
66019019	Gena ḏua, ngoi to oḏi'i haiwani ma mulaingi gena-ge re 'olana-'olana re manga sordado-sordado 'aḏi malomu re ma'u parangi Unanga ga'a 'o palene jarana bu-buḏo re 'Ai sordado-sordado.
66019020	Mada'a haiwani gena-ge re nabi sa-sakala ga'a 'aḏi 'a'a didina'o heranga toma haiwani gena-ge ma biono, ananga gena-ge 'aḏi sanga cako'o. (Nabi sa-sakala 'o 'a'a didina'o heranga gena-ge, la 'o sihaga ngowa-ngowa'a ga'a remanga nana'o haiwani gena-ge re ngowa-ngowa'a ga'a 'aḏi silamo'o re siḏubuso dulada haiwani gena-ge.) Ḏua haiwani re nabi-nabi sa-sakala gena-ge 'aḏi siupa'a koro-koro toma ngoloto u'u ga'a rema walira leja-lejanga.
66019021	Re Unanga ga'a palene jarana bu-buḏo gena-ge 'O sisengene ananga manga sordado-sordado Rai samaranga ga'a 'i supu Tai madanga. Ḏua namo-namo toma diwanga matai sapolo ya oromo ananga manga la-la'eme singadolo wunusu.
66020001	Gena-ge togumu i'a, ngoi to oḏi'i mala'ekata matengo 'o 'uci da'u soroga tala. Tai giama 'o gu'u-gu'u ngabanga maut ma da-damunu ma kuci, re 'o rate pako-pako ngai moi.
66020002	Ḏua unanga 'o cako'o naga gena-ge ga'a 'o ngorana ma biri'i, ma lomanga 'Iblisi bolo Roh ma Jira ma 'Olana re sirate ma di'ara musungu cala moi.
66020003	Pasala i'a mala'ekata gena-ge 'a upa'a naga toma maut ma ngabanga ma dara, kara 'a kuci ngabanga ma da-damunu gena-ge re 'o segele, la naga gena-ge 'i sihaga bangsa-bangsa rawara ma di'ara musungu cala moi. Musungu cala moi ngadolo ḏua, kara sieanga naga gena-ge; mada'a pa'i ma di'ara ngomasa moi ḇato.
66020004	Gena ḏua, ngoi to oḏi'i ngowa-ngowa'a manga nyawa-nyawa, ananga gena-ge ga'a manga camala ngowa'a ya tola'a ḏua, sababu 'aḏi singadolo habari mangale Yesus re 'aḏi mete'e Ma Jou'ongu Madutu 'ai demo. Re ḏi'i sababu ngowa-ngowa'a gena-ge 'aḏi oḏu'u silamo'o re siḏubuso haiwani re dulada haiwani. Ananga gena-ge ḏi'i 'aḏi sanga ua nana'o haiwani tamanga memese bolo tamanga giama. Dadi ananga dadunu 'aḏi 'ahu moju re 'aḏi tegoro toma ḏe-ḏegoro--ḏe-ḏegoro re 'aḏi parenta sa'olo 'olana mamete'e ra Kristus ma di'ara musungu cala moi
66020005	Gena-ge 'orasa ma mulaingi ga'a ngowa-ngowa'a sengene dadunu 'aḏi 'ahu moju. (Mada'a ngowa-ngowa'a sengene ma lelegu 'aḏi dadunu 'ahu ua toma musungu cala moi ma dara.)
66020006	Ngowa-ngowa'a ga'a dadunu 'aḏi 'ahu moju toma 'orasa ma mulaingi gena-ge, ananga ngowa-ngowa'a 'ofi-'ofi re bara'utungu. Re ananga gena-ge ḏuanga i'a 'aḏi basono ua sengene ma soi ḏiḏi, mada'a 'aḏi dadi 'imam-'imam ga'a 'aḏi de-de'oso Ma Jou'ongu Madutu re 'a Kristus. Re ananga ḏuanga i'a 'aḏi parenta mamete'e ra Kristus ma di'ara musungu cala moi ma dara.
66020007	Wakutu musungu cala moi enanga 'i pasala i'a, kara sisupu 'Iblisi toma ngabanga maut,
66020008	re enanga ḏuanga i'a 'i tagi re 'i sihaga bangsa-bangsa toma dungia sitabi donga. Bangsa-bangsa gena-ge si'aro'o ma lomanga Gog re Magog. 'Iblisi 'i lomu bangsa-bangsa gena-ge toma ngi'i di'a parangi. Ngowa'a gena-ge manga repe madutu sa'olo dongi toma ngoloto ma 'uḏu.
66020009	Dadi ananga toma dungia sitabi donga 'aḏi sapolo sigoloḏi Ma Jou'ongu Madutu 'ai 'umata manga limau, ga'a Unanga 'a dadalara. Mada'a u'u 'i 'uci da'u diwanga tala ya'u singi-ngiranga ananga gena-ge manga repe madutu.
66020010	Gena ḏua, 'Iblisi ga'a sihaga bangsa-bangsa gena-ge, 'i sanga upa'a toma ngoloto u'u ma walira 'i leja-lejanga. Ngi'i gena-ge nyangu moju, siupa'a haiwani ma mulaingi re nabi sa-sakala. Ananga fara ro'ange ḏuanga i'a 'aḏi sanga sikisa lobi'i re wangere kasingado-ngadolo i'a.
66020011	Gena ḏua, ngoi to oḏi'i ḏe-ḏegoro lamo'o bu-buḏo rimoi re Ma Jou'ongu Madutu 'o maḏegoro toma ḏe-ḏegoro gena-ge ma re'u. Diwanga re dungia 'i iranga ra Unanga 'ai biono, singadolo kama oḏi'i riwara.
66020012	Re ngoi to oḏi'i ngowa'a senge-sengene: ngowa'a ma pake ua re ngowa'a la-lamo'o 'aḏi made-de'oso toma ḏe-ḏegoro gena-ge ma biono. Ḏua boku-boku 'i welanga, kara singe-ngeta'a hukumu toma ngowa'a senge-sengene site-tero mete'e ananga manga ga'a 'i silefo toma boku-boku gena-ge ma dara. Re ḏi'i boku rimoi ma lelegu 'i welanga. Re boku gena-ge 'i si'aro'o ngowa'a 'ahu-'ahu manga boku.
66020013	Re ngowa'a senge-sengene toma ngoloto re toma Maut re Maut ma pareta, ananga 'aḏi sipula'a ra Ma Jou'ongu Madutu. Unanga 'a singe-ngeta'a hukumu toma ngowa'a senge-sengene gena-ge site-tero mete'e ananga manga ga'a ḏi'i.
66020014	Gena ḏua, Maut re Maut ma pareta 'i siupa'a toma ngoloto u'u ma dara. (Ngoloto u'u gena-ge ma ngale: sengene ma soi ḏiḏi.)
66020015	Ngowa'a mo-moini ga'a manga lomanga 'i silefo ua toma ngowa'a 'ahu-'ahu manga boku, ananga gena-ge 'aḏi siupa'a toma ngoloto u'u ma dara.
66021001	Ḏua ngoi to oḏi'i diwanga su-sungi re dungia su-sungi sababu diwanga ma siḏa re dungia ma siḏa ri iranga re oḏi'i ngoloto riwara,
66021002	kara ngoi to oḏi'i limau 'ofi-'ofi, gena-ge limau Yerusalem su-sungi, 'uci da'u soroga ra Ma Jou'ongu Madutu tala. Limau gena-ge 'i sidodahe pasala ḏua sa'olo diai geri molo'ara we-were'a matengo di'a mo ma'u sanga geri molo'ara na-nau'u.
66021003	Re ngoi to 'isene iḏingi ra Ma Jou'ongu Madutu 'ai ḏe-ḏegoro gena-ge 'i kanau ya siduga-duga, ma betongo so'o ne: “Mulaingi nange-ne Ma Jou'ongu Madutu 'o tegoro re 'o 'ahu toma manusia manga sigolona. Ananga ḏuanga i'a 'aḏi dadi Unanga 'ai ngowa-ngowa'a. Re Ma Jou'ongu Madutu masiretene 'age Ma Jou'ongu Madutu ga'a ananga 'aḏi silamo'o re siḏubuso.
66021004	Unanga 'o singi-ngiranga ananga manga la'o ma 'ongoro. Kama sengene riwara, kama 'akala kangela riwara, kama rerese ma gaḏi riwara bolo kama basono si-siḏi riwara. Sababu 'ori i'a ma siḏa gena-ge ri iranga mo-moini ḏua.”
66021005	Ma Jou'ongu Madutu ga'a 'O tegoro toma ḏe-ḏegoro gena-ge 'O kanau, “Nange-ne, Ngoi to 'a'a mo-moini 'i dadi su-sungi!” Unanga 'o kanau ḏi'i ra ngoi, “Nena-ne balasu na lefo, sababu demo-demo gena-ge 'i banari re tantu ḏua 'i sitotomo.”
66021006	Ḏua Unanga 'o kanau ra ngoi, “Togumu ḏua! Ngoi nena-ne 'Alfa re 'Omega, Ngoi nena-ne Ma Mulaingi re Ma Ḏo-ḏogumu. 'A guna ḇato basono madanga dudungu Ngoi to pula'a ḇanyo kama fangu ua toma ḇanyo ma cimi ga'a 'i pula'a 'ahu.
66021007	'A guna ḇato 'ai ngo-ngaku kama elala ua singadolo 'o sengene, barakati mo-moini gena-ge ḏuanga i'a 'o sanga ra Ngoi. Ngoi to dadi Ma Jou'ongu Madutu ga'a unanga 'o silamo'o re siḏubuso re unanga 'o dadi 'Ari ngowa-ngowa'a.
66021008	Mada'a ngowa'a ga'a manga ngo-ngaku taḇe i'a, ngowa'a 'aḏi ngaku ua, ngowa-ngowa'a ga'a madiga'a jira, ngowa-ngowa'a ga'a sisengene ngowa'a, ngowa'a su-sudala, ngowa'a ga'a 'a'a sarati, ngowa'a ga'a 'aḏi silamo'o re siḏubuso jou'ongu ma somoara, ngowa'a sa-sakala, ananga mo-moini gena-ge ḏuanga i'a 'aḏi siupa'a toma ngoloto u'u ga'a walira leja-lejanga. Gena-ge ma ngale: Ananga 'aḏi basono sengene ma soi ḏiḏi.”
66021009	Mala'ekata rimoi toma mala'ekata tumudingi ma sigolona ga'a 'o gu'u-gu'u sawo'o tumudingi, ga'a ma dara 'i romanga reo bahala fara tumudingi ma ḏo-ḏogumu, 'o sapolo ra ngoi re 'o kanau, “Ino! Ngoi ḏuanga i'a to sijumu ra ngana geri molo'ara we-were'a, munanga gena-ge Doba ma Ngowa 'ai were'a.”
66021010	Dadi Ma Ngagara 'Ofi-'Ofi ri ḏegoro ngoi kara mala'ekata gena-ge ro gasa ngoi toma kie kau'u madutu ma tubu. Unanga 'o sijumu ra ngoi Yerusalem, gena-ge limau 'Ofi-'Ofi, enanga aro 'uci-'uci da'u soroga ra Ma Jou'ongu Madutu tala.
66021011	Limau gena-ge 'i romanga reo cahaya re mulia ra Ma Jou'ongu Madutu ino, ma lalaki sa'olo maḏi permata re maḏi baiduri pandan, re ma lalara ma tero sa'olo kristal.
66021012	Limau ma hisa dounu 'i sigoloḏi lai kau'u re lai te'e, re ma ngalana lamo'o nyagi moi re romoḏiḏi: Ngalana rimoi ma jaga mala'ekata matengo. Toma ngalana-ngalana lamo'o gena-ge 'i silefo lomanga suku bangsa Israel nyagi moi re romoḏiḏi.
66021013	'Age rema ngalana lamo'o ro'ange sitalaḏi toma wangere ma la'o, ro'ange sitalaḏi toma kore sara, ro'ange sitalaḏi toma kore mie, ro'ange sitalaḏi toma wangere ma soḏu.
66021014	Limau gena-ge ma hisa dounu simomi'i toma maḏi bangini nyagi moi re romoḏiḏi ma re'u. Toma maḏi bangini nyagi moi re romoḏiḏi gena-ge 'i silefo Doba ma Ngowa 'ai so-soma'a nga nyagi moi re nga muḏiḏi manga lomanga: Maḏi bangini rimoi, lomanga rimoi.
66021015	Mala'ekata ga'a ro kanau ra ngoi, unanga 'o gu'u didiki du-duga si'a'a reo guraci di'a 'a situga limau, limau ma ngalana-ngalana lamo'o re ma hisa dounu.
66021016	Limau gena-ge 'i pasagi rata. Ma giḏanga re maroata 'i ma tero. Ḏua mala'ekata gena-ge 'o tuga limau gena-ge rai didiki du-duga: Ma giḏanga sanga kilo cala ḏiḏi re latu rata. Ma roata re ma gau'u 'i ma tero sa'olo ma giḏanga ḏi'i.
66021017	Wakutu mala'ekata 'a tuga ma hisa dounu 'a sanga ma gau'u metere nyagi rarama. Du-duga ga'a mala'ekata 'a pake ma tero sa'olo du-duga manusia pake.
66021018	Limau ma hisa dounu gena-ge si'a'a reo maḏi baiduri pandan re limau masiretene si'a'a reo guraci madutu 'i la-lara sa'olo kaca.
66021019	Limau gena-ge ma bangini ya sirousu reo maḏi permata fara muḏuo i'a: Bangini ma mulaingi si'a'a reo maḏi baiduri pandan, ma nyo-nyoimi romoḏiḏi si'a'a reo maḏi nilam, ma nyo-nyoimi ro'ange si'a'a reo maḏi yakut, ma nyo-nyoimi rata si'a'a reo maḏi zamrud,
66021020	ma nyo-nyoimi romotoa si'a'a reo maḏi baiduri sepah, ma nyo-nyoimi rarama si'a'a reo maḏi delima, ma nyo-nyoimi tumudingi si'a'a reo maḏi ratna cempaka, ma nyo-nyoimi tu'angere si'a'a reo maḏi pirus, ma nyo-nyoimi siworo si'a'a reo maḏi topas, ma nyo-nyoimi nyagi moi si'a'a reo maḏi krisopras, ma nyo-nyoimi nyagi moi re rimoi si'a'a reo maḏi lazuardi, ma nyo-nyoimi nyagi moi re romoḏiḏi si'a'a reo maḏi kecubung.
66021021	Ma ngalana lamo'o nyagi moi re romoḏiḏi gena-ge si'a'a reo mutiara guḏi moi re ngai ḏiḏi: Ngalana rimoi, mutiara ngai moi. Ngo'omo toma limau ma dara gena-ge ya si'a'a reo guraci madutu, ma la-lara sa'olo kaca ciḏo-ciḏoto.
66021022	Toma limau gena-ge ma dara, ngoi to oḏi'i ua Ma Jou'ongu Madutu 'ai Wala, sababu 'age Ma Jou ga'a Ma Jou'ongu Madutu, Unanga ga'a 'Ai kuasa ma pari cua, re Doba ma Ngowa toma limau gena-ge ma dara. Dadi Wala gena-ge 'i paralu riwara.
66021023	Limau gena-ge paralu ua wangere ma la'o ya 'erese, bolo ngara ya 'erese, sababu Ma Jou'ongu Madutu 'ai mulia masiretene ya 'erese toma limau gena-ge re Doba ma Ngowa gena-ge 'i 'erese ḏi'i sa'olo lapuru.
66021024	Ngowa-ngowa'a toma dungia sitabi donga ḏuanga i'a 'aḏi tagi toma tarangi gena-ge ma dara re 'olana-'olana ḏi'i ḏuanga i'a 'aḏi gasa manga harata singosama toma limau gena-ge ma dara.
66021025	Limau gena-ge ma ngalana-ngalana lamo'o ḏuanga i'a 'i welanga dungia ma giḏanga i'a kama kuci ua, sababu limau gena-ge kama lobi'i ua.
66021026	Ngowa-ngowa'a mo-moini 'aḏi gasa singosama manga harata toma limau ma dara di'a silamo'o Ma Jou'ongu Madutu re Doba ma Ngowa.
66021027	Mada'a ngowa'a su-sudala bolo ngowa'a ga'a sihaga ngowa'a, ananga gena-ge 'aḏi osama yoḏu'u. Re ḏi'i, 'oru ḇato ga'a 'ori i'a 'i woso-wosono singosama yoḏu'u. Ananga ga'a nyengara 'aḏi osama, pa'i ngowa'a ga'a manga lomanga 'i silefo ḏua toma ngowa'a 'ahu-'ahu manga boku, gena-ge Doba ma Ngowa 'ai boku.
66022001	Mala'ekata gena-ge 'o sijumu ra ngoi ḇanyo ma lese ga'a ma ḇanyo 'i pula'a 'ahu. Ḇanyo gena-ge 'i ciḏo-ciḏoto sa'olo kristal re 'i waloro re 'i 'uisi ra Ma Jou'ongu Madutu re ra Doba ma Ngowa manga ḏe-ḏegoro ino.
66022002	Re ḇanyo gena-ge 'i 'uisi toma limau gena-ge ma ngo'omo lamo'o ma golona. Toma ḇanyo ma 'uḏu kaci ḏiḏi 'i konyo ate ga'a 'i pula'a 'ahu, enanga gena-ge 'i sowo'o musungu rimoi soi nyagi moi romoḏiḏi: Ngara moi, soi moi. Ma so'a ngowa-ngowa'a mo-moini ya pake di'a manga sou'u, la si-la manga si-siḏi.
66022003	Toma limau gena-ge ma dara, 'ori i'a rimoi i'a mai ua nga'unu katula ra Ma Jou'ongu Madutu. 'Age Ma Jou'ongu Madutu re Doba ma Ngowa manga ḏe-ḏegoro toma limau gena-ge ma dara. Re 'Ai falalomu-falalomu 'aḏi de-de'oso Unanga,
66022004	re ya oḏi'i Unanga 'ai biono masiretene re 'Ai lomanga 'i silefo tamanga memese.
66022005	Lobi'i re hafu-hafu 'i cua. Ananga 'aḏi paralu ua wangere ma la'o ma ciḏoto bolo lapuru malejanga ma tarangi sababu Ma Jou'ongu Madutu masiretene ḏuanga i'a 'o pula'a tarangi ra ananga. Re ananga ḏuanga i'a 'aḏi pareta sa'olo 'olana kasingado-ngadolo i'a.
66022006	Ḏua mala'ekata gena-ge 'o kanau ra ngoi, “Demo-demo gena-ge 'i banari re tantu ḏua 'i sitotomo. Ma Jou, Ma Jou'ongu Madutu ga'a 'o pula'a 'Ai Ngagara 'Ofi-'Ofi toma nabi-nabi, Unanga 'o 'utusu 'Ai mala'ekata di'a sijumu toma ngowa-ngowa'a ga'a ta Ma Jou'ongu Madutu ma tero sa'olo 'Ai budaka-budaka, 'oru ga'a tantu ḏua ḏuanga i'a 'i dadi ti'ara riwara.”
66022007	Yesus 'o kanau, “Tailako la-la ino! Ti'ara riwara Ngoi ḏuanga i'a to sapolo. Bara'utungu ngowa-ngowa'a ga'a 'aḏi mete'e nubuata ma demo-demo toma boku nena-ne!”
66022008	Ngoi, Yohanes, mo-moini gena-ge to 'isene re ta oḏi'i. Pasala i'a, ngoi to mapagara 'ari biono tala toma mala'ekata gena-ge, ga'a ro sijumu mo-moini gena-ge, di'a to silamo'o re siḏubuso unanga.
66022009	Mada'a unanga 'o kanau ra ngoi, “Ra ngoi awa. No silamo'o re siḏubuso ngoi awa! No silamo'o re siḏubuso Ma Jou'ongu Madutu! Sababu ngoi ḏi'i ta Unanga ma tero sa'olo 'Ai budaka ma tero ngana re ma tero 'ani ioronongoḏu ngo-ngaku rimoi ga'a nabi-nabi, re ngowa'a mo-moini ga'a mete'e demo-demo toma boku nena-ne.”
66022010	Ḏua mala'ekata gena-ge 'o kanau ḏi'i ra ngoi, “Awa na sigogoro nubuata ma demo-demo toma boku ma dara nena-ne, sababu ma 'orasa ri co-cori ḏua wakutu mo-moini gena-ge ḏuanga i'a enanga 'i dadi.
66022011	Ngowa'a ma jira, sieanga i'a 'aḏi 'a'a cira tau-taunu. Ngowa'a su-sudala, sieanga i'a 'aḏi madiga'a su-sudala tau-taunu. Ngowa'a ga'a 'aḏi 'a'a la-la re banari, sieanga i'a 'aḏi 'a'a la-la re banari tau-taunu. Re ngowa'a ga'a manga 'ahu 'ofi-'ofi, sieanga i'a 'aḏi maki-kiḏanga tau-taunu toma 'ori i'a ma jira.”
66022012	Yesus 'o kanau, “Tailako la-la ino! Ti'ara riwara Ngoi ḏuanga i'a to sapolo re To gasa ninga ngogele di'a Ta balasa 'oru ga'a ni 'a'a pasala ḏua.
66022013	Ngoi nena-ne 'Alfa re 'Omega, Ngoi nena-ne Ma Mulaingi re Ma Ḏo-ḏogumu. Ngoi nena-ne toma mulaingi singadolo ma ḏo-ḏogumu.”
66022014	Bara'utungu ngowa-ngowa'a ga'a ya 'uju manga juba singadolo 'i 'ofi, sababu ananga gena-ge sanga watasa di'a 'aḏi osama toma limau gena-ge ma dara mete'e ma ngalana-ngalana lamo'o re ḏi'i 'aḏi oromo ate 'ahu-'ahu ma sowo'o.
66022015	Mada'a ngowa-ngowa'a ga'a madiga'a 'ori i'a ma jira: Ananga ga'a 'aḏi 'a'a sarati, 'aḏi su-sudala, 'aḏi sisengene ngowa'a, 'aḏi silamo'o re siḏubuso jou'ongu ma somoara, ngowa'a sa-sakala, bae tamanga demo re ganau bolo tamanga de'oso re ḏegoro; ananga mo-moini gena-ge manga ngi'i toma limau ma ḏuḏunu.
66022016	“Ngoi, Yesus, reto 'utusu 'Ari mala'ekata di'a 'a singadolo 'Ari habari nena-ne ra ngini, la jama'ata mo-moini nyengara 'aḏi dawongo habari nena-ne. Ngoi nena-ne 'Olana Daud 'ai ju'uda, Ngoi nena-ne mumuḏungu toma wangere ma la'o ino.”
66022017	Ma Ngagara 'Ofi-'Ofi re geri molo'ara we-were'a 'aḏi kanau, “Ino!” 'A guna ḇato 'a 'isene 'Ari habari nena-ne, unanga ḏi'i 'o kanau, “Ino!” 'A guna ḇato 'a basono 'ai camala dudungu re 'o mau ka'e, unanga balasu 'o sapolo 'o ka'e ḇanyo 'ahu-'ahu gena-ge, kama ijana ua.
66022018	Ngoi Yohanes to si'elingi ngowa'a mo-moini ga'a 'isene nubuata ma demo-demo toma boku nena-ne: Na'o 'a guna ḇato 'a dogo nubuata nena-ne, Ma Jou'ongu Madutu 'a dogo tai hukumu: unanga ḏuanga i'a sanga bahala-bahala ga'a 'i siajele ḏua toma boku nena-ne.
66022019	Re na'o 'a guna ḇato 'a sikuranga nubuata nena-ne, Ma Jou'ongu Madutu ḏi'i 'a sikuranga unanga 'ai balangu toma ate 'ahu-'ahu ma sowo'o re toma limau 'ofi-'ofi gena-ge ga'a 'i siajele toma boku nena-ne.
66022020	Unanga, Yesus, ga'a singadolo habari nena-ne 'o kanau, “Mode'e, Ngoi ḏuanga i'a capati to sapolo!” Re, ngoi, Yohanes 'o kanau ḏi'i: “ 'Amin! Sapolo ḇato, Ma Jou Yesus!”
66022021	Ngoi to golo'o ra Ma Jou Yesus mangale 'Ai mura re dadalara sieanga i'a ua Ma Jou'ongu Madutu 'ai ngowa-ngowa'a mo-moini. 'Amin.
